সবার দোয়া এবং আল্লাহর অশেষ রহমতে কাল (শনিবার) ২৪ জুলাই বিকেল ৪ টায় আমাদের একমাত্র সন্তান নিকিতা নন্দিনী পুত্র সন্তানের মা হয়েছে। আর আমি হয়েছি নানা। মা ও ছেলের জন্য দোয়া করবেন সবাই।
বর্ণিল জীবনের মায়া কাটিয়ে চলে গেলেন আলমগীর ভাই। কণ্ঠযোদ্ধা ফকির আলমগীর। আল্লাহ তাকে বেহেশত নসীব করুন।
অন্য অনেক কিছুর সাথে আমাদের চেনা ঈদও বদলে গেছে। ফর্মুলা মেনে বদলে গেছে ‘ঈদ’ শব্দের বানানও।আমি ‘ঈদ’কে ‘ইদ’ লিখতে পারবো না। আমার চেনা ‘ঈদ’ এর বানান ‘ঈদ’ ই লিখবো। এজন্য নিশ্চয়ই মহাভারত অশুদ্ধ হয়ে যাবেনা।
অতিমারী দূর হয়ে খুব শিঘ্রই ফিরে আসুক নির্বিঘ্ন ঈদ এবং উৎসব আয়োজনের পরিবেশ।সচেতন হোন। সুস্থ থাকুন।
কতিপয় অগ্রজের কথা বলি-৯ ডিজিটাল বাংলাদেশের সূচণাপর্ব এবং এস.ডি. খান সবাইকে ঈদ-উল-আজহার শুভেচ্ছা। আজ বলবো অত্যন্ত সজ্জন, কুশলী কর্মকর্তা এবং স্নেহশীল একজন মানুষের কথা। তিনি প্রকৌশলী এস.ডি. খান। ১৯৯৮ সালের ১৪ জুন সিনিয়র সহকারী সচিব পদে যোগদান করলাম ডাক ও টেলিযোগাযোগ মন্ত্রণালয়ে। তখন ওই মন্ত্রণালয়ের সচিব জনাব এস.ডি. খান। পাকিস্তান টেলিকম সার্ভিসের কর্মকর্তা তিনি। ১৯৭৫ সালে বেতবুনিয়া ভূ-উপগ্রহ কেন্দ্র স্থাপনের মূল কারিগর ছিলেন এস.ডি. খান। ১৯৮২ সালে তালিমাবাদ ভূ-উপগ্রহ কেন্দ্র স্থাপনেরও অন্যতম কুশীলব ছিলেন তিনি। বাংলাদেশের প্রথম মোবাইল ফোন ‘সিটিসেল’ (পিবিটিএল) এর একচেটিয়া ব্যবসার অবসান ঘটিয়ে গ্রামীণ ফোন, একটেল (এখন রবি) এবং সেবা টেলিকম (এখন বাংলালিংক) কে পেশাদার সার্ভিসে আনার অন্যতম কৃতিত্বের দাবিদার তিনি। সেলুলার মোবাইল ফোন অপারেটরদের সেল টু সেল কাভারেজের মাধ্যমে নেটওয়ার্ক সম্প্রসারণ, টিএন্ডটিসহ আন্তঃ অপারেটর ইন্টারেফেসিং, পালস নির্ণয়, কানেকশন চার্জ ও এয়ারটাইম চার্জ নির্ধারণসহ বিভিন্ন বিষয় নিশ্চিত করে প্রত্যন্ত জনপদে সেলফোনের কাভারেজ সম্প্রসারণের জন্য অত্যাবশ্যকীয় কাজগুলো সম্পন্ন হয় তাঁর নেতৃত্বে। আওয়ামী লীগের ১৯৯৬-২০০১ মেয়াদের সরকারে ডাক ও টেলিযোগাযোগ মন্ত্রণালয়ের দায়িত্বে নিয়োজিত মাননীয় মন্ত্রী জনাব মোহাম্মদ নাসিম ওই মন্ত্রণালয় ছাড়াও প্রথমে পূর্ত মন্ত্রণালয় এবং পরে স্বরাষ্ট্র মন্ত্রণালয়ের মতো গুরুত্বপূর্ণ মন্ত্রণালয়ের মন্ত্রীর দায়িত্ব পালন করেছেন। অথচ সে সময়ই বর্ণিত তিনটি জিএসএম অপারেটরকে বিভিন্ন সহায়তা দিয়ে সারাদেশে সেলুলার মোবাইল ফোন সেবা বিস্তৃত করা শুরু হয়। দেশের সবগুলো জেলা সদরসহ অনেক উপজেলায় ডিজিটাল টেলিফোন এক্সচেঞ্জ স্থাপন ও ডিজিটাল টেলিফোন সার্ভিস সম্প্রসারণ করা হয়। শুরু হয় বিধিবদ্ধ প্রক্রিয়ায় আইএসপি (ইন্টারনেট সার্ভিস প্রোভাইডার) লাইসেন্স প্রদান। গৃহীত হয় ‘জাতীয় টেলিকম নীতিমালা’। এই টেলিকম নীতিমালার আওতায় ‘বাংলাদেশ টেলিকম রেগুলেটরি কমিশন’ গঠনের জন্য আইন প্রণয়নের কাজও শুরু হয়। অর্থাৎ, আজকের ডিজিটাল বাংলাদেশ গড়ার সূচণা হয়েছিল তখনই। এক্ষেত্রে মাননীয় প্রধানমন্ত্রী শেখ হাসিনার সুদূরপ্রসারী পরিকল্পনা বাস্তবায়ন করছিলেন সচিব এস.ডি. খান। নেতৃত্বে ছিলেন মাননীয় মন্ত্রী মোহাম্মদ নাসিম। জাতীয় এ গুরু দায়িত্ব পালনে মাননীয় মন্ত্রী ছিলেন নির্ভার। কারণ, মন্ত্রণালয়ের সচিব ছিলেন এস.ডি. খান। তাঁর আগের সচিব এম.এম. রেজা এবং পরের সচিবগণ জনাব নাজমুল আহসান চৌধুরী (পুলিশ সার্ভিস) এবং জনাব ওমর ফারুক (সিএসপি) এসব বিষয়ে মাননীয় প্রধানমন্ত্রী শেখ হাসিনার স্বপ্নপূরণ ও মাননীয় টেলিযোগাযোগ মন্ত্রীর পরিকল্পনা বাস্তবে রূপ দিতে নিরলস কাজ করেছেন। এস.ডি. খান স্যারসহ সচিব মহোদয়গণ এসব কাজ যথাযথ দায়িত্বশীলতার সাথে এগিয়ে নিয়ে গেছেন বলেই মাননীয় মন্ত্রী মোহাম্মদ নাসিম ডাক ও টেলিযোগাযোগ মন্ত্রণালয়ের সাথে সাথে প্রথমে পূর্ত মন্ত্রণালয় এবং পরে স্বরাষ্ট্র মন্ত্রণালয়ে নিশ্চিন্তে কাজ করতে পেরেছেন। আমার এবং মোখলেস স্যারের (১৯৮১ ব্যাচ, পরে ভূমি সচিব) ডাক ও টেলিযোগাযোগ মন্ত্রণালয়ে পদায়ন হলে আমরা দু’জন সচিব এস.ডি. খান স্যারের সাথে দেখা করি। তিনি বললেন: ‘আমি অকপটে তোমাদের কাছে আমার কিছু পরিকল্পনার কথা বলি। তোমাদের একজন দেখবে টিএন্ডটি বোর্ডের (এখন বিটিসিএল) প্রশাসন সংশ্লিষ্ট ডেস্ক। আর একজনকে দায়িত্ব দেয়া হবে টেলিকম রেগুলেটরি বিষয় ও নিউ টেকনোলোজি সংক্রান্ত ডেস্ক এর। দীর্ঘদিন হলো টিএন্ডটি-র অফিসারদের প্রমোশন হচ্ছেনা। টেলিকম ক্যাডারের প্রাক্তন কর্মকর্তা হিসেবে প্রমোশনের এ জট কাটাতে চাই আমি। দ্বিতীয় হচ্ছে, টেলিকম সেক্টরে নতুন নতুন প্রযুক্তির সন্নিবেশ ঘটাতে চাই। আরো আধুনিক ও হালনাগাদ করতে চাই টেলিকম সার্ভিসসহ এ জাতীয় অন্যান্য সেবা। এমনভাবে কাজ করতে চাই যাতে অতি দ্রুত বাংলাদেশের প্রত্যন্ত অঞ্চলে ইন্টারনেট সেবা বিস্তৃত হয়।’ মোখলেস স্যারকে দেয়া হলো টিএন্ডটি-র প্রশাসন সংশ্লিষ্ট ডেস্ক (শাখা-২) । আর আমাকে দেয়া হলো রেগুলেটরি বিষয় এবং নতুন প্রযুক্তি প্রচলন সংশ্লিষ্ট ডেস্ক (শাখা-৫)। দুই বছর পর আমি ওই মন্ত্রণালয় থেকে বদলি হয়ে যাওয়ার পর শাখা-৫ এর দায়িত্ব পালন করেছে আমারই ব্যাচমেট এবং বন্ধু ড. আহমদ কায়কাউস (এখন মাননীয় প্রধানমন্ত্রীর মুখ্য সচিব)। সেলফোন সার্ভিসের বিভিন্ন বিষয়সহ, ভি-স্যাট, ইন্টারনেট এবং তরঙ্গ ব্যবস্থাপনার মতো কাজ সম্পাদনের বিষয়ে আমি একটু দ্বিধাগ্রস্থ ছিলাম। বিষয়টি বুঝতে পেরে সচিব এস.ডি. খান স্যার একদিন আমাকে বললেন: ‘কারিগরি বিষয় তোমাকে সেভাবে দেখতে হবেনা। তুমি দেখবে ব্যবস্থাপনা সংশ্লিষ্ট বিষয়গুলো। দেখবে আইনগত দিকও। তোমরা ম্যাজিস্ট্রেসি করেছো। বে-আইনী কর্মকাণ্ড প্রতিরোধ এবং প্রতিকারের বিষয় তোমাদের অজনা না।’ এ কথার পরও আমার দ্বিধাগ্রস্থতা কাটে না দেখে তিনি বলেছিলেন: ‘কাজের ব্যাপারে সব সময় আগ্রহী থেকো। নিষ্ঠার সাথে কাজ করবে। নতুন নতুন বিষয় জানার ও শেখার চেষ্টা করবে। তাহলে দেখবে এক সময় শিখে গেছো অনেক কিছু। তুমি তো একটা পর্যায় পর্যন্ত বিজ্ঞানের ছাত্র ছিলে। চেষ্টা করো। পারবে।’ অনেকে হয়তো বলবেন, একজন সিনিয়র সহকারী সচিবের সাথে মন্ত্রণালয়ের সচিবের এতো কথা হয়? টিএন্ডটি মিনিস্ট্রিসহ অনেক মন্ত্রণালয়ে তখন এরকমই হতো। তখন ডাক ও টেলিযোগাযোগ মন্ত্রণালয়ের আকার ছিল ছোটো। সচিবের পরে মাত্র একজন যুগ্ম-সচিব, একজন পরিকল্পনা প্রধান, একজন উপসচিব, দুইজন পরিচালক, ৭ জন সহকারী সচিব/সিনিয়র সহকারী সচিব এবং ২ জন গবেষণা কর্মকর্তা/সহকারী প্রধান। যাহোক, সচিব স্যার আমাকে আশ্বস্ত করে এবং উৎসাহ দিয়েই থেমে থাকেননি। আন্তর্জাতিক টেলিকম ব্যবস্থাপনার উপর ১৪ দিনের প্রশিক্ষণের জন্য জাপানে পাঠালেন। থাইল্যান্ডে পাঠালেন তরঙ্গ ব্যবস্থাপনার উপর প্রশিক্ষণের জন্য। পরবর্তী অনেক কর্মক্ষেত্রে আমার দায়িত্ব পালনে সহায়ক হয়েছে এই দুটি প্রশিক্ষণ থেকে প্রাপ্ত জ্ঞান এবং অভিজ্ঞতা। এস.ডি. খান স্যারের নেতৃত্বে আমরা বাংলাদেশের ডোমিয়েন (.বিডি) নিবন্ধন করি। ওই সময়ের বহুল আলোচিত ‘ওয়াই-টু-কে’ ভাইরাস আতঙ্ক এর অন্তসারশূণ্যতা দূর করেন তিনি। আন্তঃমহাদেশীয় হাইওয়েতে সংযুক্ত হবার জন্য নতুনভাবে উদ্যোগ গ্রহণ করা হয় তখনই। সে সময় অনেক চাপ থাকা সত্বেও তিনি সেলফোনের একটি নিম্নমানের প্রযুক্তি ‘পিএইচএস’ (পার্সোনাল হ্যান্ডিফোন সিস্টেম) চালুর উদ্যোগ ঠেকিয়ে দেন। জাপানের এই সেলফোন প্রযুক্তি কখনোই টেকসই হবেনা মর্মে মতামত দিয়েছিলেন তিনি। তাঁর কারিগরী জ্ঞান এবং ভবিষ্যত ভাবনার সাথে একমত হয়ে সরকার পিএইসএস প্রযুক্তি চালুর উদ্যোগ থামিয়ে দেয়। তাঁর ওই মতামত যে শতভাগ সঠিক ছিলো তার প্রমাণ হলো, জাপানে উদ্ভাবিত, জাপানে সেবা শুরু করা ‘পিএইচএস’ প্রযুক্তি জাপান থেকেই হারিয়ে গেছে প্রায় দুই দশক আগে। অবসরে যাওয়ার সময় আমরা বিদায় সংবর্ধনা জানাচ্ছিলাম সচিব এস.ডি. খান স্যারকে। বক্তৃতার এক পর্যায়ে অত্যন্ত মার্জিত, পরিশীলিত এই মানুষটি সেদিন বলছিলেন: ‘সচিব হিসেব এই ভবনে (সচিবালয়ের ৭ নম্বর ভবন) দুই বছর যাওয়া-আসা করেছি। সিঁড়িতে, লিফটে অনেক সচিবের সাথে দেখা হয়েছে। তাদের কাউকে কাউকে সালাম দিলে ওয়ালেকুম সালাম পর্যন্ত বলেন না। তাদের একজনকে একদিন লিফটে মুখোমুখি দাঁড়ানো অবস্থায় সালাম দিলাম। উনি কোনো প্রতিক্রিয়াই ব্যক্ত করলেন না। আমাকে তো ওনার না চেনার কোনো কারণ নেই। বিভিন্ন সভায় দেখা হয়। সচিব সভায়, কেবিনেট সভায় নিয়মিতই দেখা হয়।’ হাসতে হাসতেই কথাগুলো বলেছিলেন এস.ডি. খান স্যার। কিন্তু সেদিন অতিশয় ভদ্র, স্নেহশীল এবং কর্মনিষ্ঠ একজন অগ্রজের দীর্ঘদিন সয়ে যাওয়া মর্মযাতনা বুঝতে পেরেছিলাম সংবর্ধনা সভায় উপস্থিত আমরা সবাই। ২০ জুলাই ২০২১ (চলবে)
ফেসবুকে অনেকের বাংলা পোস্টে বানান ভুলের ছড়াছড়ি। কেউ ইংরেজি ভুল লিখলে, বললে আমরা তা নিয়ে সমালোচনা করি। কিন্তু বাংলা ভুল করলে কিছু বলিনা। নিজের ভাষাটা আমরা কবে ভালো করে রপ্ত করবো?
কতিপয় অগ্রজের কথা বলি-৮ একজন ‘অতি সাধারণ’ এম এ মান্নান ২২ জানুয়ারি ১৯৮৬। সংস্থাপন মন্ত্রণালয়ে গিয়ে বিভাগ ভিত্তিক পদায়নের প্রজ্ঞাপন সংগ্রহ করলাম। তারপর দেখা করতে গেলাম আমার পূর্বপরিচিত জনাব আখতার হোসেন খান এর সাথে। আখতার হোসেন খান তখন ওই মন্ত্রণালয়ের সিনিয়র স্কেল সেকশন অফিসার। তখন সচিবালয়ে উপ সচিব এর নিচের সোপানের কর্মকর্তাদের পদ নাম ছিল তখন সেকশন অফিসার (এখনকার সহকারী সচিব) এবং সিনিয়র স্কেল সেকশন অফিসার (সিনিয়র সহকারী সচিব)। ১৯৮৬ সালেই প্রথম সংস্থাপন মন্ত্রণালয়ে যোগদানের পর প্রশাসন ক্যাডারের নবনিযুক্ত কর্মকর্তাদের সরাসরি জেলায় পদায়ন না করে চার বিভাগীয় কমিশনারের কার্যালয়ে পদায়ন করা হয়। রাজশাহী বিভগের কর্মকর্তাদের খুলনা বিভগে, খুলনা বিভাগের কর্মকর্তাদের রাজশাহী, চট্টগ্রাম বিভাগের কর্মকর্তাদের ঢাকা আর ঢাকা বিভাগের কর্মকর্তাদের চট্টগ্রাম বিভাগীয় কমিশনারের কার্যালয়ে ন্যস্ত করা হয়। শুধুমাত্র নারী কর্মকর্তাদের নিজ নিজ বিভাগে ন্যস্ত করা হয়। আগে নবনিযুক্ত সহকারী কমিশনারগণ সংস্থাপন মন্ত্রণালয়ে যোগদানপত্র দাখিলের পর সেখান থেকে সরাসরি তাদের বিভিন্ন জেলায় পদায়ন করা হতো। ১৯৮৬ সালে প্রথমবারের মতো নতুন কর্মকর্তাদের চাকরি বিভাগীয় কমিশনারের কার্যালয়ে ন্যস্ত করা শুরুর সাথে সাথে বিভাগীয় কমিশনারদের স্ব স্ব বিভাগের মধ্যে সহকারী কমিশনাদের বদলি করার ক্ষমতা দেয়া হয়। আগে এ কাজটি সংস্থাপন মন্ত্রণালয় করতো। আমাদের চাকুরিতে যোগদানের সময় সংস্থাপন সচিব ছিলেন জনাব শামসুল হক চিশতি। তিনিই পদায়নের এই নতুন ব্যবস্থা প্রচলন করেন। এখন তো নবনিযুক্ত কর্মকর্তাদের প্রথমেই বিভাগীয় কমিশনারের কার্যালয়ে যোগদান করতে হয়। জনাব আখতার হোসেন খান সম্ভবত: বিসিএস ১৯৭৭ ব্যাচের কর্মকর্তা। সরকারী চাকুরিতে যোগদানের আগে সাংবাদিকতা পেশার সাথে যুক্ত ছিলেন। কাজ করতেন ‘বাংলাদেশ অবজারভার’ এ। ১৯৮৩ সালে আমি যখন অবজারভার এ কাজ শুরু করি তখনো তিনি প্রতিদিন সন্ধ্যায় ওই পত্রিকা অফিসে আসতেন এবং স্পোর্টস বিভাগে কাজ করতেন। ক্রীড়াঙ্গণে খুব পরিচিত ছিলেন তিনি। ছিলেন ক্রীড়ালেখক। ১৯৮৫ সালে ঢাকায় অনুষ্ঠিত ২য় সাফ গেমস এর সময় প্রতিদিন ‘Glimpse’ নামে একটি বুলেটিন বের হতো। এর দায়িত্বে ছিলেন জনাব আখতার হোসেন খান। আমাকে তিনি ওই বুলেটিনের সাথে যুক্ত করেছিলেন। পরবর্তীতে তিনি সচিব পদে দায়িত্ব পালন করেছেন বেসামরিক বিমান পরিবহন এবং পর্যটন মন্ত্রণালয় এবং পরিকল্পনা মন্ত্রণালয়ে। ঘন সাদাচুলের এই ভদ্রলোক প্রিয়মুখ ছিলেন প্রশাসনে এবং স্টেডিয়াম পাড়াতে। পরিচিত ছিলেন সৎ এবং জ্ঞানী কর্মকর্তা হিসেবে। তিনি যখন পরিকল্পনা মন্ত্রণালয়ের সচিব তখনও আমি তাকে সস্ত্রীক রিকশায় চলাচল করতে দেখেছি। যাহোক, ২২/১/১৯৮৬, বুধবার বেলা ১১টার দিকে আখতার স্যারের রুমে বসে চা খাচ্ছি। এসময় সেখানে এলেন হালকা-পাতলা গড়নের এক ভদ্রলোক। পরণে সাফারি স্যুট। হাতে একটি ফোলিও। আখতার স্যার সাদর সম্ভাষণ জানালেন তাঁকে। পরিচয় করিয়ে দিলেন। এম এ মান্নান, জেলা প্রশাসক, ময়মনসিংহ। আমি প্রশাসন ক্যাডারে চাকুরিতে যোগ দিয়েছি শুনে উনি বলেছিলেন: ‘সরকারী চাকরিতে কাজ করার সুযোগ যেমন আছে। অকাজ করার সুযোগও আছে। আপনার বয়সটা অনেক কম মনে হচ্ছে। অকাজ না, কাজ করার চেষ্টা করবেন।’ তাঁর কথায় সিলেটের টান। সরকারী চাকুরিতে যোগানের আগে একটি সাহায্য সংস্থায় কাজ করতেন তিনি। একবার হেলিকপ্টারে করে ফরিদপুর যাচ্ছিলেন। উল্লেখ্য, তখন ঢাকার সাথে বিভিন্ন শহরে প্যাসেঞ্জার হেলিকপ্টার সার্ভিস ছিল। ফরিদপুরে যাওয়ার পথে তাঁদের হেলিকপ্টার ক্রাশ করে। মান্নান স্যার ছাড়া আরোহীরা সবাই মারা যান সে মর্মান্তিক দুর্ঘটনায়। ময়মনসিংহের আগে কিশোরগঞ্জের জেলা প্রশাসক ছিলেন তিনি। আর পরে ছিলেন চট্টগ্রামের জেলা প্রশাসক। কিশোরগঞ্জ, ময়মনসিংহ এবং চট্টগ্রাম জেলায় কাজ করা আমাদের ব্যাচমেট এবং অগ্রজ ও অনুজ সহকর্মীদের কাছ থেকে মান্নান স্যার সম্পর্কে অনেক গল্প শুনেছি। চাকরিতে যোগদানের সাড়ে আট কি নয় বছর পর তাঁর সাথে সরাসরি কাজ করার সুযোগ হয় আমার। ১৯৯৪ সালের শেষদিকে কিংবা ১৯৯৫ সালের প্রথম দিকে মহাপরিচালক পদে এনজিও বিষয়ক ব্যুরোয় যোগদান করলেন তিনি। খুব সাদামাট জীবন যাপনে অভ্যস্ত তিনি। নিজের ব্যাগটি সব সময় নিজেই বহন করতেন। মহাপরিচালক এর অফিসে আসার সময় তার দপ্তরের পিএ এবং অন্য একজন কর্মচারি অফিসের নিচে দাঁড়িয়ে থাকতো। ডিজি এলে গাড়ির দরোজা খুলে দিতো এবং ডিজি-র ব্যাগ এবং অন্যান্য জিনিসপত্র নিয়ে অফিসকক্ষে পৌঁছে দিতো। মান্নান স্যার এই ব্যবস্থা বন্ধ করলেন। তিনি কখনোই তাঁর জন্য নির্ধারিত গাড়ি ছাড়া অন্য কোনো গাড়ি ব্যবহার করতেন না। অফিসের পিকনিকে তিনি সস্ত্রীক অন্যান্য কর্মকর্তা-কর্মচারীদের সাথে কল্যাণ দপ্তরের বাসে করে পিকনিক স্পটে যেতেন। আলোচিত প্রতিষ্ঠান ‘বিশ্ব সাহিত্য কেন্দ্র’ বিদেশী সহায়তা নেবার ক্ষেত্রে সরকারের অনুমোদন না নেওয়ায় সে সময় একটু আইনী ঝামেলা সৃষ্টি হয়। মান্নান স্যার উদ্যোগী হয়ে বিশ্ব সাহিত্য কেন্দ্রের নিবন্ধন (এনজিও হিসেবে) নবায়ন করে এবং গৃহীত অর্থের ঘটনাত্তোর অনুমোদন দিয়ে সমস্যার সমাধান করলেন। নবসৃষ্ট মুক্তিযুদ্ধ জাদুঘর-এর জন্য বিদেশী বন্ধুদের সহায়তা গ্রহণে জটিলতা এড়াতে মান্নান স্যার মুক্তিযুদ্ধ জাদুঘরকে এফডি আইনে এনজিও হিসেবে নিবন্ধন দিলেন এবং একটি প্রকল্প আকারে উক্ত অর্থ গ্রহণের সরকারী অনুমোদন প্রদান করলেন। মুক্তিযুদ্ধ জাদুঘরের ট্রাস্টি আক্কু চৌধুরী তখন এনজিও ব্যুরোতে এসব কাজ সমন্বয় করতেন। এ সংশ্লিষ্ট কাজে জনাব তারিক আলী এবং আসুদুজ্জামান নূরও বেশ কয়েকদিন মৎস্য ভবনের ১০ ও ১১ তলায় এনজিও বিষয়ক ব্যুরোতে গেছেন।। চট্টগামের ‘বাংলাদেশ ইন্সটিটিউট অব থিয়েটার এন্ড আর্টস (বিটা) ’-এর নিবন্ধন দিয়েছিলেন নিরাপত্তা এজেন্সির নেতিবাচক মতামতকে উপেক্ষা করে। অভিনেতা শহীদুল আলম সাচ্চু ‘থিয়েটার সেন্টার ফর সোশাল ডেভেলপমেন্ট (টিসিএসডি)’ নামে একটি এনজিও-র নিবন্ধনের প্রস্তাব জমা দেন।। কামলউদ্দীন নীলু ‘সেন্টার ফর এশিয়ান থিয়েটার (CAT)’ নামে একটি এনজিও-র নিবন্ধন ও প্রকল্প অনুমোদনের জন্য আবেদন করেন। মরহুম এস.এম. সোলাইমানও ভিজুয়াল কনটেন্ট নির্মাণ করার অভিপ্রায়ে একটি এনজিও-র (নাম মনে করতে পারছি না) নিবন্ধনের জন্য আবেদন করেন। ব্যুরোর উর্ধতন কর্তাদের কেউ কেউ এসব প্রতিষ্ঠানের নিবন্ধন প্রদানের ব্যাপারে নেতিবাচক মতামত দিয়েছিলেন। তাদের বক্তব্য ছিল, এসব প্রতিষ্ঠান হুজুগে করা হচ্ছে। এককালীন অনুদান নিয়ে এরা বিদেশের টাকায় বিভিন্ন যন্ত্রপাতি ও সামগ্রি কিনবে। কিছু কাজও হয়তো করবে। তারপর একদিন লাপাত্তা হয়ে যাবে। মান্নান স্যার বলতেন, এরা শিল্পী মানুষ। এক সময় এরা হয়তো সংগঠন কন্টিনিউ করতে পারবে না। কিন্তু লাপাত্তা হবেনা। আমাদের রেগুলেটরি সহায়তা নিয়ে যদি এদের কিছু জিনিসপত্র হয়, তাহলে অসুবিধা কী? অনেকের মতামত অগ্রাহ্য করে তিনি ‘থিয়েটার স্কুল’ এর নিবন্ধন (এনজিও হিসেবে) নবায়নের প্রস্তাব এবং বিদেশী সাহায্যসহ প্রকল্প অনুমোদন করেন। বরগুনার পাথরঘাটা মিশনারী হাসপাতালের কয়েকজন ডাক্তার, নার্স এবং মিডওয়াইফকে ওয়ার্ক পারমিট প্রদানের বিষয়ে একটি নিরাপত্তা এজেন্সি বিরূপ মতামত দিলো। এজেন্সির বক্তব্য ছিল, ওই বিদেশীরা মানুষকে ধর্মান্তরিত করছে এবং তারা গুপ্তচরবৃত্তি করছে। ডেস্ক পর্যায় থেকে প্রস্তাব গেলো এদের ওয়ার্ক পারমিট নবায়নের আবেদন নাকচ করার জন্য। নথি দেখে হাসতে থাকলেন ডিজি মান্নান স্যার। বললেন, আমি তো এখানে আসার আগে হোম মিনিস্ট্রিতে জয়েন্ট সেক্রেটারি (পলিটিকাল) ছিলাম। আমি জানি কীভাবে এরকম মতামত আসে। তিনি বললেন, ওরা সেখানে কাজ করছেন ২৫/৩০ বছর হলো। এসেছেন যুবক অবস্থায়। এখন প্রৌঢ় ও বৃদ্ধ হয়ে গেছেন। এক রকম সন্যাস জীবন বেছে নিয়েছেন তারা। ধর্মান্তকরণ যদি তাদের কাজ হতো তাহলে তো এই ২৫/৩০ বছরে ওই এলাকার অন্ততঃ অর্ধেক মানুষ খৃস্টান হয়ে যেতো। তিনি আরো বললেন, ইউরোপ-আমেরিকার বৈভব, সামাজিক নিরাপত্তা আর বর্ণিল জীবনের মোহ ত্যাগ করে তারা জীবনের শ্রেষ্ঠ সময় আমাদের দেশের গরিব মানুষকে সেবা করেছেন। এখনও করছেন। ঘর-সংসারও করলেন না। তারা করবে গুপ্তচরগিরি? এজেন্সির মতামত গ্রহণ না করে ওয়ার্ক পারমিট দিলেন তিনি হাসপাতালের বিদেশী ডাক্তার, নার্স এবং মিডওয়াইফকে। মাদাম তেরেসা প্রতিষ্ঠিত ‘চ্যারিটি অব গড মিশন’ এর কাজও তখন এরকম এজেন্সি রিপোর্টের কারণে থেমে যাওয়ার উপক্রম হয়েছিল। সে সময় মাদাম তেরেসা বাংলাদেশে আসেন। এনজিও ব্যুরোতেও এসেছিলেন তিনি। মান্নান স্যার তাঁকে আশ্বস্ত করলেন, চ্যারিটি অব গড মিশন নির্বিঘ্নে কাজ করবে। বর্তমান করোনাকালে মানবিক সেবা দিয়ে আলোচিত সংগঠন ‘আল-মারকাজুল ইসলামী’র কাজেও বেশ প্রতিবন্ধকতা তৈরি হয়েছিল। মান্নান স্যার নিজে দায়িত্ব নিয়ে এই সংগঠনের সমস্যা দূর করেন। একইভাবে অনেক প্রতিবন্ধকতা দূর করে নিবন্ধন দিয়েছিলেন এবং প্রকল্প অনুমোদন করেছিলেন ‘আল-মাগরেবি আই হাসপাতাল’ এর। কমলাপুর বৌদ্ধবিহার ভিত্তিক এনজিও হলো ‘ধর্মরাজিক অরফানেজ’। শ্রীলঙ্কার মহামান্য প্রেসিডেন্ট প্রেমদাসা ঢাকা সফরকালে সেখানে একটি গভীর নলকূপ স্থাপন কাজের উদ্বোধন করেন। একটি প্রকল্পের আওতায় অরফানেজ কর্তৃপক্ষ নলকূপ স্থাপনের বিল পরিশোধের উদ্যোগ নেয়। এনজিও বিষয়ক ব্যুরোয় প্রকল্প দাখিল করলে ব্যুরো নিয়ম অনুযায়ী প্রকল্পের বিষয়ে মতামত প্রদানের জন্য লিড মিনিস্ট্রি স্থানীয় সরকার বিভাগে প্রকল্প প্রস্তাবের কপি প্রেরণ করে। স্থানীয় সরকার, পল্লী উন্নয়ন ও সমবায় মন্ত্রণালয় এ মর্মে মতামত দেয় যে কমলাপুর-বাসাবো এলাকাসহ ঢাকা ওয়াসার আওতাভুক্ত এলাকায় গভীর নলকূপ স্থাপনের অনুমতি দেওয়ার সুযোগ নেই। অনেক দেন-দরবার করে স্থানীয় সরকার বিভাগের সচিব, বিশিষ্ট সাহিত্যিক হাসনাত আবদুল হাইকে বিষয়টির গুরুত্ব বুঝিয়ে ওই মন্ত্রণালয়ের সম্মতি নিয়েই ধর্মরাজিক অরফানেজ এর গভীর নলকূপ স্থাপন প্রকল্পের ঘটনাত্তোর অনুমোদন দেন ডিজি মান্নান স্যার। এনজিও বিষয়ক ব্যুরোর মহাপরিচালক হিসেবে দায়িত্ব পালনের এক পর্যায়ে মান্নান স্যারকে প্রধানমন্ত্রীর কার্যালয়ের মহাপরিচালক পদে বদলি করা হয়। সেখানে তিনি সবচেয়ে গুরুত্বপূর্ণ পদ মহাপরিচালক-১ এর দায়িত্ব পান। নিজ দায়িত্বের অতিরিক্তি হিসেবে তাঁকে এনজিও বিষয়ক ব্যুরোর মহাপরিচালকের দায়িত্বও প্রদান করা হয়। সে সময় সরকারী কাজে তাঁর সাথে দিনাজপুর যাই আমি। গিয়েছিলাম সড়কপথে। সার্কিট হাউজে আমাদের রিসিভ করলো দিনাজপুর ডিসি অফিসের এক সহকারী নাজির। একটু পর এনডিসি আলকামা (১৯৮৫ ব্যাচ, অবসরপ্রাপ্ত সচিব) এলো। সার্কিট হাউজের পুরানো ভবনের দুই নম্বর কক্ষ দেয়া হয়েছে ডিজি মান্নান স্যারকে। ইতোমধ্যে খবর নিয়েছি, ওইদিন দিনাজপুরে অন্য কোনো ভিআইপি-র সফর নেই। এনডিসি আলকামাকে জিজ্ঞাসা করলাম: ‘পুরাতন ভবনের দুই নম্বর রুম কেন? নতুন ভবনে কে আছে আজ?’ ‘কেউ নেই। আমাকে যেভাবে বলা হয়েছে, সেভাবেই রুম দিয়েছি।’ জবাব এনডিসি-র। অবাক হয়ে গেলাম। জেলা প্রশাসন আয়োজিত কর্মশালায় অংশ নিতে আমরা গেছি। আর তাদের আতিথেয়তার এই নমুনা। আমি ক্ষেপে গেলাম। মান্নান স্যার বিষয়টা বুঝতে পেরে হাসতে থাকলেন। আমাকে ডেকে বললেন: ‘এক দিনের তো ব্যাপার। রাগ করোনা।’ আমি তখন ফিরে গিয়েছিলাম বছর দুই আগের দিনাজপুরে। এনজিও ব্যুরোর দোর্দন্ত প্রতাপশালী ডিজি-র সাথে নামলাম সৈয়দপুর এয়ারপোর্টে। আমাদের রিসিভ করলেন দিনাজপুরের জেলা প্রশাসক নিজে। সাথে দুই এডিসি। ডিজি স্যারকে রিসিভ করতে সেখানে আরও হাজির জেলা প্রশাসক রংপুর এবং জেলা প্রশাসক, নিলফামারী। সার্কিট হাউজের নতুন ভবনের দুই নম্বর ভিআইপি রুমে থাকতে দেয়া হলো তাঁকে। কারণ, এক নম্বরে একজন মন্ত্রী আছেন। পুরোনো ভবনের এক নম্বর রুমে দেয়া যেতো। বললো কেউ একজন। জিহ্বায় কামড় দিয়ে ডিসি দিনাজপুর বললেন: ‘ভয়াবহ অবস্থা সে ভবনের! স্যার থাকতে পারবেন না।’ নতুন ভবনের এক নম্বর কক্ষ দিতে না পারায় মরমে যেনো মরে যাচ্ছিলেন জেলা প্রশাসক। ওই প্রতাপশালী ডিজি স্যারকে এতো খাতির। মান্নান স্যার অতিরিক্ত দায়িত্বে এনজিও ব্যুরোর ডিজি শুধু নন, তাঁর মূল পদ প্রধানমন্ত্রীর কার্যালয়ের মহাপরিচালক। জ্যেষ্ঠতম মহাপরিচালক। অথচ তাঁকে তাঁর প্রাপ্য প্রটোকল এবং সরকারী সুবিধা দেয়া হলোনা। কারণ, তিনি বিশিষ্ট ভদ্রলোক। কখনো কারো ক্ষতির চিন্তা করেন না। আমার অসন্তোষ লক্ষ করছিলেন মান্নান স্যার। কাছে ডেকে নিয়ে বললেন: ‘চাকরিতে প্রটোকল, সুযোগ-সুবিধা, এসব পাওয়ার বিষয়টাকে খুব একটা গুরুত্ব দেবেনা। তা হলে চাকরির শেষেও সুখে থাকতে পারবে।’ স্যার এরকম বললেন। এটা তাঁর মহানুভবতা। কিন্তু আমি কোনোভাবেই বিষয়টা মেনে নিতে পারলাম না।। পরে আমার হৈচৈ এবং অসন্তোষ দেখে পেয়ে জেলা প্রশাসক সাহেব মান্নান স্যারের রুম পরিবর্তন করে দিয়েছিলেন। অনিচ্ছা সত্বেও সবার অনুরোধে স্যার অন্য রুমে গিয়েছিলেন। তবে তিনি গিয়েছিলেন তাঁর পাশের রুমে। মানে, পুরাতন ভবনের এক নম্বর রুমে। নতুন ভবনে শিফট হননি। দিনাজপুর ভ্রমণে যাওয়ার পথে স্যার রংপুর শহরে আমার শশুরবাড়িতে গিয়েছিলেন। ফেরার পথে বগুড়া শহরে আমাদের বাসায় গিয়েছিলেন। এর অনেক পরও দেখা হলে স্যার আমার আব্বা-আম্মা এবং শশুর-শাশুড়ির খোঁজ-খবর নিতেন। ১৯৯৭ সালে স্যারের পোস্টিং হয় জেনেভায় বাংলাদেশ দূতাবাসে। ইকোনমিক মিনিস্টার। ১৯৯৮ সালে আমার পদায়ন হয় ডাক ও টেলিযোগাযোগ মন্ত্রণালয়ে। বিশ্ব টেলিকম সংস্থার (আইটিইউ) প্রধান কার্যালয় জেনেভায়। সে কারণে মন্ত্রণালয় এবং টিএন্ডটি বোর্ডের অনেক সিনিয়র কর্মকর্তা মাঝে মাঝে জেনেভায় যেতেন। আমি ফ্যাক্সযোগে স্যারকে জানিয়ে দিতাম তাদের সফররসূচি। স্যারের গাড়ি এবং তাঁর ব্যক্তিগত সহকারী যথা সময়ে পৌঁছে যেতো এয়ারপোর্টে, সফরকারী কর্মকর্তাকে রিসিভ করার জন্য। আর একটা সফরের স্মৃতি দিয়ে শেষ করি। একবার স্যারের সাথে গোপালগঞ্জ গেছি। রাত্রিবেলা। একই কর্মসূচিতে সেখানে যাওয়া একজন বিশিষ্ট ব্যক্তি স্যারকে বললেন: ‘কাল আমরা টুঙ্গিপাড়া যাবো বঙ্গবন্ধুর মাজার জিয়ারত করতে। আপনি যাবেন? আপনি গেলে খুব ভোরে যাবো। সরকারী কর্মকর্তা আপনারা। কেউ দেখে ফেললে কি হয়। সেজন্য।’ কথা শেষ করতে দেননি মান্নান স্যার। বলেছিলেন: ‘চোরের মতো যাবো কেনো? গেলে দিনের বেলা যাবো। সবাইকে দেখিয়েই যাবো। একজন মুসলমান আর একজন মুসলমানের কবর জিয়ারত করতে যাবে। একজন বাঙালি বঙ্গবন্ধুর কবর জিয়ারত করতে যাবে। লুকিয়ে লুকিয়ে যাবে কেনো?’ পরদিন দুপুরে আমাদের প্রোগ্রাম শেষ হওয়ার পর স্যার বললেন: ‘যাবে নাকি টুঙ্গিপাড়া?’ ‘যাবো।’ বলি আমি। তড়িঘড়ি লাঞ্চ সেরে আমাকে নিয়ে সড়কপথে টুঙ্গিপাড়ার উদ্দেশে রওনা দেন প্রধানমন্ত্রীর কার্যালয়ের মহাপরিচালক-১ (১৯৯৫ সাল), অতিরিক্ত দায়িত্বে এনজিও বিষয়ক ব্যুরোর ডিজি, আমার চাকরি জীবনে পাওয়া শ্রেষ্ঠতম উর্ধতন কর্তা জনাব এম এ মান্নান। এখনও মানুষের প্রতি অকৃত্রিম ভালোবাসা বজায় রেখে নিষ্ঠার সাথে মানুষের জন্য কাজ করে যাচ্ছেন আমার এবং আমার মতো আরো অনেকের প্রিয় স্যার, বর্তমানে বাংলাদেশ সরকারের মাননীয় পরিকল্পনা মন্ত্রী জনাব এম এ মান্নান, এমপি। ১০ জুলাই ২০২১ (চলবে)
কতিপয় অগ্রজের কথা বলি-৭ আগের পর্বে বলছিলাম, জেলা প্রশাসক আব্দুল কাদের মুন্সী স্যার যশোর থেকে বদলি হয়ে চলে যাওয়ার পর আগত নতুন জেলা প্রশাসকের অধীনে কাজ করার ক্ষেত্রে অস্বস্তিকর অবস্থা তৈরি হওয়া এবং সে অবস্থায় আমাদের নিরাপত্তা প্রদানে এডিসি কে. এম. নুরুল হুদা স্যারের ভূমিকার কথা। আমি চেষ্টা করছিলাম হুদা স্যার উচ্চতর পদে পদায়ন নিয়ে অন্যত্র চলে যাওয়ার আগে যশোর থেকে বদলি হতে। কিন্তু নানাভাবে চেষ্টা করে বুঝলাম, খুলনা বিভাগে থাকলে খুব সহজে যশোর ছাড়তে পারবো না আমি। চেষ্টা করলাম নিজ বিভাগ, অর্থাৎ, রাজশাহী বিভাগে বদলি হতে। আমার সে আবেদন সংস্থাপন মন্ত্রণালয়ে অগ্রায়ন করতে সময়ক্ষেপণ করছিল খুলনা বিভাগীয় কমিশনার অফিস। এর মধ্যে একদিন ব্যাচমেট (পরে বন্ধু) ইসতিয়াকের ফোন- এনজিও বিষয়ক ব্যুরোতে আসবে? আমি বললাম- যেখানেই হোক যশোর থেকে চলে যেতে চাই। ইসতিয়াক আহমদের সাথে (অবসরপ্রাপ্ত সচিব, পরিবেশ, বন ও জলবায়ূ বিষয়ক মন্ত্রণালয়) আমার পরিচয় যশোরেই। সে তখন যুব ও ক্রীড়া মন্ত্রণালয়ে কর্মরত। সরকারি কাজে মাঝে মাঝে যশোর যেতো। সেখানেই আমাদের ঘনিষ্টতার শুরু। তাকে জানিয়েছিলাম আমার বদলি হওয়ার ইচ্ছা। ইসতিয়াক ফোন করার কয়েকদিন পর সরকারি সফরে এনজিও ব্যুরোর ডিজি মোহাম্মদ শহীদুল আলম গেলেন যশোরে। তিনি চলে যাওয়ার কয়েকদিন পর আমার বদলির আদেশ হলো। এসাইনমেন্ট অফিসার, এনজিও বিষয়ক ব্যুরো। এই বদলির ব্যবস্থা ইসতিয়াকই করেছিল। মে ১৯৯২ থেকে প্রায় ছয় বছর এনজিও ব্যুরোতে কাজ করেছি। এসাইনমেন্ট অফিসার, উপ-পরিচালক এবং পরিচালক (চলতি দায়িত্ব) পদে। সেখানে মহাপরিচালক হিসেবে পেয়েছি সর্বজনাব শহীদুল আলম (সিএসপি, পরে শিক্ষা সচিব), ফয়জুর রহমান চৌধুরী (সিএসএস), আহবাব আহমদ (সিএসপি, পরবর্তীতে সচিব, যুব ও ক্রীড়া মন্ত্রণালয় এবং সচিব, পরিবেশ ও বন মন্ত্রণালয়), সোহেল আহমদ (সেন্ট্রাল অডিট সার্ভিস, পরবর্তীতে সচিব, পূর্ত মন্ত্রণালয় এবং সচিব, বাণিজ্য মন্ত্রণালয়), গোলাম মাওলা (সেন্ট্রাল টেলিকম সার্ভিস), এম.এ. মান্নান (বর্তমানে মাননীয় মন্ত্রী, পরিকল্পনা মন্ত্রণালয়), ড. সালেহউদ্দিন আহমদ (পরবর্তীতে গভর্ণর, বাংলাদেশ ব্যাংক) এবং গিয়াসউদ্দিন পাঠানকে (ইপিসিএস)। তাঁদের যোগ্যতা এবং সক্ষমতা সম্পর্কে কিছু বলা ধৃষ্টতা হয়ে যাবে। তারপরও কয়েকজন সম্পর্কে আমার অনুভব ও উপলব্ধির কথা বলি। বিভিন্ন কারণে আলোচিত এবং কিছুটা বিতর্কিত হলেও জনাব মোহাম্মদ শহীদুল আলম এর যোগ্যতা, মেধা, দক্ষতা এবং কর্মতৎপরতা যে কারোরই নজরে পড়বে। এখন অবধি যে গাইডলাইন দিয়ে বাংলাদেশে এনজিও সমূহের কাজকর্ম তদারক, পরিবীক্ষণ, মূল্যায়ন করা হয়, তা মূলতঃ জনাব শহীদুল আলমের তৈরি গাইডলাইন। বাংলাদেশ ইন্সটিটিউট অব ম্যানেজমেন্ট (বিয়াম) প্রতিষ্ঠা, বিয়াম ভবন তৈরি এবং বিয়াম এর কর্মকাণ্ড বহুমাত্রিকরণ ও সম্প্রসারণে জনাব শহীদুল আলমের অবদান তাঁর কট্টর সমালোচকরাও অস্বীকার করবেন না। জনাব আহবাব আহমেদ শেয়ের লিখতেন। তিনি অফিসারদের খুব একটা তাঁর রুমে ডাকতেন না। কিন্তু আমাকে ডাকতেন। তখন আমি মঞ্চে ও টেলিভিশনে নিয়মিত অভিনয় করি। তিনি মঞ্চে আমাদের ‘পাথর’ নাটক দেখেছেন। মাঝে মাঝে ডাকতেন পরিচালক আহমদ তাজুল ইসলাম এবং সহকারী পরিচালক কাজী রওশন আক্তারকে (অবসরপ্রাপ্ত সচিব, মহিলা ও শিশু বিষয়ক মন্ত্রণালয়)। আমাদের সাথে খেলাধূলা, নাটক, কবিতা, সাহিত্য, শেয়ের-শায়েরি নিয়ে আলোচনা করতেন। খুব রসিক মানুষ জনাব আহবাব আহমদ। নথিতেও মাঝে মাঝে তার নমুনা পাওয়া যেতো। একবার আমার ছুটির আবেদন উপস্থাপন করে প্রশাসনের দায়িত্ব পালনকারী আমাদের এক সিনিয়র নথিতে লিখলেন যে আমার ছুটির আবেদন বিধিসম্মত হয়নি। আসলেই বিধিসম্মত হয়নি। আমি ঈদের ছুটির সাথে ঐচ্ছিক ছুটি ও নৈমিত্তিক ছুটি যুক্ত করে লম্বা সময় ছুটি চেয়েছিলাম। আহবাব স্যার নথিতে লিখেছিলেন, যে বিধি কাউকে অতি সাধারণ সুবিধা থেকে বঞ্চিত করে, সে বিধি আমি মানিনা। ছুটি চাওয়া জনাব হারুনের খাসলতে পরিণত হয়নি। তিনি খুব একটা ছুটি নেন না। তার প্রার্থীত ছুটি মঞ্জুর করা হলো। আর একবার অনেক পুরাতন নথি উপস্থাপন করলে তিনি নথির প্রস্তাব অনুমোদন করলেন। নথি ফেরত পাঠানোর সময় একটা চিরকুট সেঁটে দিলেন। সেই চিরকুটে তিনি লিখেছিলেন: ‘হারুন, আপনার নথির অবস্থা তো বাজুবন্দ খুলুখুলু যায়ে।’ খুব রাগি মানুষ হিসেবে পরিচিত ছিলেন জনাব সোহেল আহমেদ। কিন্তু এনজিও ব্যুরোতে আমরা তা বুঝতে পারিনি। একটা বিষয় বুঝেছিলাম, কোনো কর্মকর্তা দক্ষ ও কর্মতৎপর হলে, আচরণে শিষ্ট হলে এবং বলাই বাহুল্য সৎ হলে তাদের কাছে অত্যন্ত সহজ হয়ে যেতেন জনাব সোহেল আহমেদ। সে সময় এনজিও বিষয়ক ব্যুরোতে যেসব কর্মকর্তা কর্মরত ছিলেন তাদের প্রায় সবারই মোটামুটি এসব গুণাবলী ছিল। ফলে জনাব সোহেল আহমেদকে কারো উপর খুব একটা রুষ্ট হতে হয়নি। আমরা তখন একটি টিএ প্রজেক্টের আওতায় কম্পিউটার প্রশিক্ষণ নিচ্ছিলাম। ডিজি স্যার চাইলেন তিনিও কম্পিউটার শিখবেন। আমাদের প্রোগ্রামার তাঁকে তাঁর রুমে শেখাতে চাইলো। কিন্তু ডিজি সোহেল স্যার সেটা হতে দিলেন না। ল্যাবে গিয়ে তিনি এসাইনমেন্ট অফিসার, সহকারী পরিচালক, উপ-পরিচালক এবং পরিচালকদের সাথে কম্পিউটার ক্লাশ করতেন। ড. সালেহউদ্দিনকে আমার কাছে বসের চেয়ে শিক্ষক মনে হতো বেশি। ছিলেন সিভিল সার্ভেন্ট। লিয়েন নিয়ে আন্তর্জাতিক সংস্থায় চাকরি করতে গিয়েছিলেন। এক সময় ইস্তফা দেন সরকারি চাকুরি থেকে। এনজিও বিষয়ক ব্যুরের ডিজি হওয়ার আগে তিনি ছিলেন কুমিল্লা পল্লী উন্নয়ন একাডেমির মহাপরিচালক। তাঁর এই দু’টি নিয়োগই ছিল চুক্তিভিত্তিক। জ্ঞানচর্চা, দক্ষতা এবং পেশাদারীত্বে তিনি ছিলেন অনন্য। ড. সালেহউদ্দিনের আগে মহাপরিচালক ছিলেন জনাব এম.এ. মান্নান। মান্নান স্যারের প্রসঙ্গ পরের পর্বে বলবো। কেননা, তাঁকে নিয়ে বলার আছে অনেক কিছু। আজকের পর্ব শেষ করি আহমদ তাজুল ইসলাম স্যার সম্পর্কে কিছু বলে। চাকুরি জীবনে আহমদ তাজুল ইসলাম আমাদের পরম শুভাকাঙ্ক্ষী। যতোদূর মনে পড়ে সোহেল স্যার এনজিও ব্যুরোতে যোগদানের কিছু আগে তিনি পরিচালক হিসেবে যোগ দেন। পাকিস্তান আমলের শেষ কেন্দ্রীয় প্রতিযোগিতামূলক পরীক্ষায় চাকুরির জন্য সুপারিশকৃত কর্মকর্তা আহমদ তাজুল ইসলাম। জনাব এম. এ. মান্নান এবং ড. সালেহউদ্দিন তাঁর ব্যাচমেট। ওনারা দু’জন পেয়েছিলেন অ্যাডমিনিস্টেটিভ সার্ভিস। আর তাজুল স্যার পেয়েছিলেন সেন্ট্রাল সেক্রেটারিয়েট সার্ভিস। জুনিয়র সহকর্মীদের সাথে একজন সিনিয়রের কতোটা হৃদ্যতাপূর্ণ সম্পর্ক হতে পারে তার উদাহরণ তাজুল স্যারের সাথে আমাদের এবং তাঁর আগের ও পরের সব কর্মস্থলের সহকর্মীর সম্পর্ক। তিনি সহকর্মীদের সুবিধা-অসুবিধা, সুযোগ-সুবিধার দিকে খেয়াল রাখতেন। সে সময় ঢাকা শহরে সরকারি আবাসনের স্বল্পতা ছিল। তাজুল স্যারের চেষ্টায় আমি শাজহানপুরে একটি সরকারি বাসা বরাদ্দ পাই। একই কোয়ার্টারে বাসা পায় কাজী রওশন আক্তার (অবসরপ্রাপ্ত সচিব), কাজল ইসলাম (১৯৮৫ ব্যাচ, অতিরিক্ত সচিব হিসেবে অবসরপ্রাপ্ত) এবং বদরুন নেছা (১৯৮৬ ব্যাচের কর্মকর্তা, রেক্টর/সচিব হিসেবে অবসরপ্রাপ্ত)। সব ক্ষেত্রেই ভূমিকা ছিল তাজুল স্যারের। আমাদের অফিসের আড্ডা, বাসার অনুষ্ঠান, সবখানে তাজুল স্যার ছিলেন আমাদের নিত্যসঙ্গী। আজও আমাদের প্রায় সব পারিবারিক ও সামাজিক আয়োজনের অবিচ্ছেদ্দ অংশ হয়ে থাকেন তাজুল স্যার। ২০০২ সালে ওএসডি করা হয় আমাকে। পদায়নের হাল ছেড়েই দিয়েছিলাম। পরে তাজুল স্যার উদ্যোগ নিলেন। তাঁর চেষ্টায় সাত মাস পর নৌ-পরিবহন মন্ত্রণালয়ে সিনিয়র সহকারি সচিব পদে পদায়ন হলো আমার। ৪ জুলাই, ২০২১ (চলবে) 
১০/১৫ বছর আগেও কর্মকর্তা কলোনীর কিশোর-কিশোরী ও তরুণ-তরুণী ছেলেমেয়েদের বেশিরভাগ তাদেরবাবা-মায়েদের সহকর্মীদের আদাব-সালাম দিতো। সমঝে চলতো।এখন এরকম ছেলেমেয়ে খুব একটা দেখা যায় না।
১৯৭৯ সালে যখন ঢাকা বিশ্ববিদ্যালয়ে ভর্তি হই তখন হলের গেস্টরুমে (মুহসীন হল) যেতাম না। কারণ সেখানে গেস্ট এবং বড়োভাইরা বসেন। যখন চলে আসি (১৯৮৬) তখনও গেস্টরুমে যেতাম না। কারণ, সেখানে তখন ছোটোভাইরা বসে।
কতিপয় অগ্রজের কথা বলি-৬ ।। স্মৃতির আয়নায় যশোর ।। আজ বলবো যশোরে সরাসরি কাজ করেছি এমন একজন সিনিয়র সহকর্মী এবং সমপদের কয়েকজন অগ্রজ এবং বৃত্তের বাইরের কারো কারো কথা। আমি যখন যশোরে যোগদান করি তখন সেখানকার পুলিশ সুপার ছিলেন খন্দকার মোজাম্মেল। হাসিখুশি স্বভাবের অত্যন্ত প্রাণবন্ত মানুষ খন্দকার মোজাম্মেল। তার স্ত্রী মিতালী হোসেন আমার ছেলেবেলার বন্ধু। আমার জীবনে প্রথম স্কুলে সে ছিল আমার সহপঠিী। মিতার সাথে আমার সর্বশেষ দেখা হয়েছে ১৯৭৫ সালের ফেব্রুয়ারি কি মার্চ মাসে। ১৯৭৫ এর ১৫ই আগস্টের পর মিতাদের পরিবার দুর্বিসহ অবস্থায় নিপতিত হয়। নির্যাতনের শিকার হন তার বাবা সিরাজগঞ্জের আওয়ামী লীগ নেতা আনোয়ার হোসেন রতু চাচা। অত্যাচার এবং নিপীড়ণে বিপর্যস্ত হয়ে পড়ে তার পরিবার। মিতা তখন দশম শ্রেণীর ছাত্রী। খন্দকার মোজাম্মেল ছিলেন সিরাজগঞ্জের মহকুমা পুলিশ অফিসার (এসডিপিও)। সেই বিরূপ সময়ে ১৯৭৫ এর নভেম্বর মাসে মিতার সাথে বিয়ে হয় তার। বিয়ের পর শশুড়বাড়ি সামলে পিতার সংসারের হাল ধরে মিতা। বিয়ের পর মিতা সংসারের ফাঁকে ফাঁকে লেখাপড়া চালিয়ে গেছে। এমএ পাশ করেছে। করেছে বিএড। দুই সন্তানের গর্বিত জননী মিতা তার ভাইবোনদের কাছেও মায়ের মতোই। মিতা আজও নিজে লেখাপড়া করে, অন্যদের জ্ঞানচর্চায় অনুপ্রাণিত করে। উন্নত বাংলাদেশকে জ্ঞানচর্চায়ও সমৃদ্ধ দেখতে চায় সে। যশোরে যাওয়ার পর যোগাযোগ হলো মিতার সাথে। মাঝে মাঝে ওর বাসায় যেতাম (পুলিশ সুপারের বাংলো)। আতিথেয়তায় মিতা অতুলনীয়। আমি তখন বিবাহিত, তবে সংসার শুরু করিনি। কারণ, আমার সহধর্মিনী তখনো বিশ্ববিদ্যালয়ের ছাত্রী। পরে আমাদের সংসার শুরু হলো কন্যাসহ। মিতার সাথে আমার স্ত্রীরও চমৎকার সম্পর্ক তৈরি হয়ে গেলো। সংসার জীবনে অভিজ্ঞ মিতা নিয়মিত আমার স্ত্রী-কন্যার খোঁজ-খবর নিতো। মিতার সাথে এখন আমার দেখা হয় কম। তবে যোগাযোগ আছে নিয়মিত। মিতার ভাইবোনেরা সব সমাজে প্রতিষ্ঠিত। তার একমাত্র ভাই কবীর বিন আনোয়ার সরকারের সিনিয়র সচিব। মিতার মা সিরাজগঞ্জের বিখ্যাত সিরাজী পরিবারের মেয়ে, সৈয়দা ইসাবেলা সিরাজী। ভাষা আন্দোলনে অবদানের জন্য এ বছর একুশে পদক (মরণোত্তর) পেয়েছেন। যশোরে চাকুরি জীবনের শুরুতে কাজের সাথে সাথে আমার অবসর সময়ের সঙ্গী ছিল মেজর (পরবর্তীতে লেঃ কর্ণেল বদরুল হুদা। বদরুল ছিল তখন তৎকালীণ বিডিআর (এখন বিজিবি) এর ২ রাইফেল ব্যাটালিয়নের সেকেন্ড ইন কমান্ড। চোরাচালান প্রতিরোধ টাস্ক ফোর্সের ম্যাজিস্ট্রেট হিসেবে আমি তার সাথে একত্রে দায়িত্ব পালন করেছি। সন্ধ্যার পর আমি মাঝে মাঝে চলে যেতাম ঝুমঝুমপুর বিডিআর রেস্ট হাউজে। সেখানে কখনো কখনো যশোর সেনানিবাসে কর্মরত মিলিটারি একাডেমিতে আমাদের কোর্সমেটরা যেতো। ওরা আমার বাসায়ও যেতো। উল্লেখ্য, এইচএসসি পাশের পর আমি ৭ম বিএমএ লং কোর্সের ক্যাডেট হিসেবে মিলিটারি একাডেমিতে যোগদান করি। কিছুকাল প্রশিক্ষণ নেই সেখানে। প্রশিক্ষণ সমাপনীর আগেই চলে আসি সেখান থেকে। বিএমএ-তে বদরুল ছিল আমার কোর্সমেট। যশোরের চোরাচালান সিন্ডিকেটের কাছে মেজর বদরুল হুদা ছিল মূর্তিমান বিভীষিকা। তবে সাধারণ মানুষের সাথে তার ব্যবহার ছিল অত্যন্ত আন্তরিক, ভব্যতায় পূর্ণ। তখন বিডিআর কর্মকর্তাদের সম্পর্কে অনেক নেতিবাচক কথাবার্তা শোনা যেতো। কিন্তু কথা, কাজ এবং বৈষয়িক দিক দিয়ে বদরুল ছিল ১০০% সৎ। ২ রাইফেল থেকে অধিনায়ক (সিও) হিসেবে অন্য এক ব্যাটালিয়নে পোস্টিং নিয়ে যশোর ত্যাগ করে। আবার ফিরে আসে যশোরে, একটি ইনফ্যান্ট্রি ব্যাটালিয়নের কমান্ডিং অফিসার হিসেবে। বিডিআর থেকে বদলি হয়ে বদরুল যখন যশোর থেকে চলে যায় তখন তার যাবতীয় মালপত্র (!) একটি টু-ডোর পাবলিকা সেডান কারে ভরে দিয়েছিলাম আমি। বদরুলের বাড়ি গোপালগঞ্জ শহরে। বিয়ের কিছু কেনাকাটার জন্য যশোরে এসেছিল সে। অনেক বলোর পরও যশোরের সাধারণ বাজার থেকেও সে একটা ভারতীয় শাড়ি কেনেনি। বিডিআর হত্যাকাণ্ডে নির্মমভাবে নিহত হয়েছে প্রিয় বন্ধু বদরুল হুদা। সে সময় যশোর সিগনাল স্কুলে কর্মরত আমাদের আর এক কোর্সমেট মশিউরও (কর্ণেল মশিউর) নিহত হয়েছে বিডিআর হত্যাকাণ্ডে। আল্লাহ তাদের বেহেশত নসীব করুন। যশোর কর্মকালে আমার আরো দুই সিনিয়র সহকর্মীর কথা বলতে হয়। একজন সদর উপজেলার ইউএনও মোহসিনা ফেরদৌসী, আরেকজন ক্যান্টনমেন্ট এক্সিকিউটিভ অফিসার (সিইও) খোরশেদ আলম চৌধুরী। মোহসীনা ফেরদৌসী বাংলাদেশের প্রথম ২ জন নারী উপজেলা নির্বাহী অফিসারের একজন। নারী না, একজন কর্মকর্তা হিসেবে যে দক্ষতা, কর্মক্ষমতা এবং সচলতা নিয়ে কাজ করা উচিত, তার সবই ছিল মোহসিনা ফেরদৌসীর। তার জীবনসঙ্গী আ.ক.ম. সাইফুল ইসলাম চৌধুরী ছিলেন অভয়নগরের ইউএনও। ১৯৯১ সালের জাতীয় সংসদ নির্বাচনে সহকারী রিটার্নিং অফিসার হিসেবে মোহসিনা ফেরদৌসী অত্যন্ত দক্ষতার সাথে নির্বাচন পরিচালনা করেছেন উত্তপ্ত যশোর সদর আসনে। সে নির্বাচনে যশোরের কেশবপুর আসন ছাড়া সবগুলো আসনে জয়লাভ করে আওয়ামী লীগের প্রার্থীগণ। কেশবপুরে বিজয়ী হয় জামায়াত প্রার্থী। সদর আসনে প্রয়াত বিএনপি নেতা তরিকুল ইসলাম অল্প ভোটের ব্যবধানে হেরে যান আওয়ামী লীগ প্রার্থী বর্ষীয়ান জননেতা রওশন আলীর কাছে। ১৯৯১ এর নির্বাচনে বিএনপি ক্ষমতায় এসেছে। সদর আসনের পরাজিত প্রার্থী তরিকুল ইসলাম মন্ত্রী হয়েছেন। কেউ কেউ সংসদ নির্বাচনে জনাব তরিকুল ইসলাম সাহেবের হেরে যাওয়ার দায় চাপানোর চেষ্টা করেছে ইউএনও মোহসিনা ফেরদৌসীর উপর। তখনকার জেলা প্রশাসক মোহসিনা ফেরদৌসীর পক্ষ নিয়ে কথা তো বলেনই নাই। উল্টো আভাসে ইঙ্গিতে বোঝানোর চেষ্টা করেছেন যে জনাব তরিকুল ইসলামের হেরে যাওয়ার পেছনে সদরের ইউএনও-র হাত রয়েছে। তবে মোহসিনা ফেরদৌসীর নিষ্ঠা এবং দায়িত্ব পালনে নিরপেক্ষতার ব্যাপারে সোচ্চার ছিলেন অতিরিক্ত জেলা প্রশাসক কে. এম. নুরুল হুদা। পরবর্তীতে উচ্চতর আদালতের নির্দেশে ভোট পুনঃগণনায় জনাব তরিকুল ইসলাম ওই নির্বাচনে বিজয়ী বিবেচিত হন। সে অন্য এক ঘটনা। অত্যন্ত দুঃখের বিষয়, অতি অল্প বয়সে মারা যান প্রশাসনের প্রিয়মুখ, অসম্ভব সৎ, দক্ষ এবং সাহসী কর্মকর্তা বেগম মোহসিনা ফেরদৌসী। সেনানিবাসের ভেতরে এবং বাইরে অত্যন্ত প্রিয়মুখ ছিলেন খোরশেদ ভাই। (খোরশেদ স্যার, কিছু মনে করবেন না। তখন তো ভাইই বলতাম) ক্যান্টনমেন্ট বোর্ডের দায়িত্বে থাকলেও যশোর এরিয়ার আওতাধীন জেলা সমূহে সিভিল প্রশাসনের সাথে সামরিক প্রশাসনের ব্রিজিং এর দায়িত্ব পালন করতেন জনাব খোরশেদ আলম চৌধুরী। যশোর সেনানিবাসে আমার কোর্সমেট এবং সিনিয়রদের কাছে অনেক প্রশংসা শুনেছি তার। তখন এমন একটা প্রবণতা ছিল যে, কোনো কোনো সেনা কর্মকর্তা সুযোগ পেলেই সিইও-র উপর হম্বিতম্বি করতো। সেনা কর্মকর্তাদের কাছেই শুনেছি, খোরশেদ ভাই নিজের এমন একটা ভাবমূর্তি তৈরি করেছিলেন যে কেউ তাকে হুমকি-ধামকি দেওয়ার সাহস পেতো না। কাউকে অভব্য হবার সুযোগও দিতেন না তিনি। আমার কোর্সমেটরা বলতো, অন্যরকম মানুষ এই সিইও। তার সামনে উদ্ধত আচরণ করা যায় না। জিওসি, ব্রিগেড কমান্ডার, এয়ারফোর্সের বেজ কমান্ডার সবাই পছন্দ করতেন তাকে। জেলা প্রশাসনের ডিসি, জেডএসও, এসপি, এডিসি সবার সাথে ঘনিষ্ট যোগাযোগ ছিল খোরশেদ ভাইয়ের। খুব ভালো টেনিস খেলতেন তিনি। সবাই তাকে পার্টনার পেতে চাইতো। আমিও ভালোই খেলতাম টেনিস। তবে আমার ব্যাটটা জুতসই ছিলনা। খোরশেদ ভাই তার একটা ইয়োনেক্স ব্যাট উপহার দিয়েছিল আমাকে। ১৯৮২ বিশেষ ব্যাচের কর্মকর্তা জনাব খোরশেদ আলম চৌধুরী সচিব হিসেবে সরকারি চাকুরি থেকে অবসর গ্রহণ করেছেন। সর্বশেষ তার পোস্টিং ছিল- সচিব, বেসামরিক বিমান ও পর্যটন মন্ত্রণালয়। জনাব কে. এম. নুরুল হুদা স্বাধীনতার পর সকল বেসরকারি মিল-কারখানা জাতীয়করণ করা হয়। জাতীয়করণকৃত মিল-কারখানার সুষ্ঠু ব্যবস্থাপনার জন্য ইন্ডাস্ট্রিয়াল ম্যানেজমেন্ট সার্ভিস (আইএমএস) নামে সিভিল সার্ভিসে একটি নতুন ক্যাডার সংযুক্ত হয়। ১৯৭৩ (মুক্তিযোদ্ধা) ব্যাচের উল্লেখযোগ্য সংখ্যক কর্মকর্তা নতুন এই ক্যাডারে যোগদান করেন। পরবর্তীতে মিল-কারখানা বিরাষ্ট্রীয়করণ শুরু হলে আইএমএস ক্যাডার বিলুপ্ত হয় এবং এই ক্যাডারের কর্মকর্তাগণ ১৯৭৩ (মুক্তিযোদ্ধা) ব্যাচের সাথে প্রশাসন, পুলিশসহ বিভিন্ন ক্যাডারে আত্মীকৃত হন। খান মোহাম্মদ নূরুল হুদা (কে.এম. নুরুল হুদা) ছিলেন অবলুপ্ত আইএমএস ক্যাডারের সদস্য। অতিরিক্ত জেলা ম্যাজিস্ট্রেট (এডিএম) হিসেবে যশোরে দায়িত্ব শুরু করেন তিনি। প্রশাসন ক্যাডারে আসা আইএমএস ক্যাডারের সদস্যগণ সহকারি কমিশনার হিসেবে দায়িত্ব পালন না করায় ম্যাজিস্ট্রেসির প্রাথমিক অভিজ্ঞতা তারা অর্জন করতে পারেন নি। ফলে এই গ্রুপের কাউকে কাউকে দেখেছি, তারা বিচারকী দায়িত্ব পালন করতে চাইতেন না। কিন্তু কে.এম. নুরুল হুদা ছিলেন ব্যতিক্রম। সিনিয়র কর্মকর্তা হবার পরও তিনি অত্যন্ত নিষ্ঠার সঙ্গে জুনিয়রদের সাথে আইনি এবং সার্ভে অ্যান্ড সেটেলমেন্ট ট্রেনিং এ অংশগ্রহণ করেছেন। অত্যন্ত দক্ষতার সাথে বিচারকী দায়িত্ব পালন করেছেন। এডিএম হিসেবে তিনি যেসব মামলার রায় দিয়েছেন তার কোনোটিই উচ্চতর আদালতে পরিবর্তিত হয়নি। ভেজাল বিরাধী কর্মকাণ্ডের জন্য আলোচিত ম্যাজিস্ট্রেট বিসিএস ৯ম ব্যাচের কর্মকর্তা রোকনুদ্দৌলার পেশাগত জীবনের হাতেখড়ি আমাদের কাছে। ম্যাজিস্ট্রেট হিসেবে সে নুরুল হুদা স্যারের কাছ থেকে বিশেষ পাঠ পেয়েছিল। জেলা ও উপজেলা প্রশাসনের কর্মকর্তা-কর্মচারি, অন্যান্য পেশাজীবী থেকে শুরু করে সাধারণ মানুষের প্রতি সম্মান প্রদর্শনে তিনি ছিলেন অকৃপণ। নীতি-নৈতিকতা মেনে এবং বিধি-বিধান অনুসরণ করে প্রশাসন পরিচালনার যে দীক্ষা জেলা প্রশাসক কাদের মুন্সী স্যার আমাদের দিয়েছিলেন, তিনি বদলি হয়ে যাওয়ার পর সেসব ব্যবস্থা নষ্ট হবার উপক্রম হলো। তখন নিয়ম হয়েছে এডিসিদের মধ্যে জ্যেষ্ঠতম কর্মকর্তা এডিসি (সাধারণ) এর দায়িত্ব পালন করবেন। আগে জ্যেষ্ঠতম এডিসি এডিএম এর দায়িত্ব পালন করতেন। নতুন নিয়মে হুদা স্যার তখন এডিসি (সাধারণ)। তিনি আবদুল মোক্তাদীর চৌধুরী, কাদের মুন্সী স্যারদের চালু করা স্বচ্ছতা ও জবাবদিহিতার নিয়মগুলো আঁকড়ে ধরে থাকতে আমাদের অনুপ্রাণিত করতেন। সমর্থন দিতেন। সাহস যোগাতেন। সে সময় যশোর জেলা প্রশাসনে যানবাহনের সঙ্কট ছিল। অথচ ভিআইপি মুভমেন্টও ছিল মাত্রাতিরিক্ত। প্রায় প্রতিদিনই অন্য দপ্তরের গাড়ি রিকুইজিশন করতে হতো। এ নিয়ে অন্য বিভাগের কর্মকর্তাদের মধ্যে বেশ অসন্তোষ ছিল। আমি উদ্যোগ নিলাম জেলা প্রশাসনের সব গাড়ি ব্যবহার করার পর (অতি প্রয়োজনীয় ২/৩টি গাড়ি বাদে) অন্য বিভাগের গাড়ি রিকুইজিশন করা হবে। অন্য এডিসি এবং তখনকার এডিএম এ ব্যবস্থা মানতে চাইলেন না। জেলা প্রশাসকও তাদের সাথে। কিন্তু আমাকে সমর্থন দিয়ে এবং নিজে দায়িত্ব নিয়ে সে ব্যবস্থা বাস্তবায়ন করলেন এডিসি হুদা স্যার। আমাদের কর্মকর্তাদের অনেকের ছেলেমেয়ে ক্যান্টনমেন্টের দাউদ পাবলিক স্কুলে পড়তো। প্রত্যেক বাচ্চাকে স্কুলে আনা-নেয়ার জন্য আলাদা আলাদা গাড়ি যেতো। আমি প্রস্তাব দিলাম, সব বাচ্চা এক গাড়িতে স্কুলে যাতায়াত করবে। মানতে চাইলেন না কেউ কেউ। কিন্তু হুদা স্যার তা সাদরে মেনে নিলেন। সরকারি গাড়ি ব্যক্তিগত ব্যবহারের জন্য তিনি নিয়মিত বিল পরিশোধ করতেন। যশোরে ভারতীয় জিনিসপত্র (অবৈধ/চোরাচালানকৃত) বিক্রির বাজার তূলাতলা। মাঝে মাঝে আমরা পুলিশ, বিডিআর, কাস্টমস নিয়ে সেখানে অভিযান চালাতাম। কিন্তু আমাদের কোনো কোনো সহকর্মীর পরিবার সেখানে জিনিস-পত্র কেনাকাটা করতো। আমি ছিলাম এর ঘোর বিরোধী। নুরুল হুদা স্যার এ প্রসঙ্গে একদিন তাঁর ব্যাচমেট দুই এডিসি এবং আমাদের সামনে বলছিলেন: ‘সকালে আমরা পুলিশ-বিডিআর নিয়ে তূলাতলায় অপারেশন করলাম। অবৈধ মালামাল আটক করলাম। পাচারকারীদের গ্রেফতার করলাম। আর বিকালে বউকে পাঠালাম সেখান থেকে শাড়ি-চাদর কিনতে। কি অনৈতিক কাণ্ড!’ ১৯৯১ সালের নির্বাচনের পর সদরের ইউএনও মোহসিনা ফেরদৌসীর পক্ষে তাঁর অবস্থানের বর্ণনা আগে দিয়েছি। কে. এম. নূরুল হুদা স্যারের অন্যতম একটি কাজ হলো ১৯৯১ সালে যশোরের কারাগার বিদ্রোহ নিরসন। আমি দমন বললাম না এ কারণে যে কারাগারে স্বাভাবিক অবস্থা ফিরিয়ে আনতে তিনি কোনো দমনমূলক ব্যবস্থা নেননি। বিদ্রোহের এক পর্যায়ে কারাগারের নিবাসীরা কারা কর্তৃপক্ষ, পুলিশ এবং প্রশাসনের লোকদের আলোচনার জন্য কারাগারের ভেতরে যেতে বললেন। কিন্তু জেলা প্রশাসকসহ অনেকেই বললেন যে এভাবে কারাগারের ভেতরে যাওয়া ঠিক হবে না। কর্মকর্তাদের জিম্মি করা হতে পারে। আলোচনা ছাড়া বিদ্রোহীদের দমন করার আর একটি পথ ছিল শক্তি প্রয়োগ। কারাগারের ভেতরে শক্তি প্রয়োগ করলে জানমালের ব্যাপক ক্ষতির সম্ভাবনা থেকে যায়। হুদা স্যার সমস্যার শান্তিপূর্ণ সমাধান করতে বিদ্রোহীদের সাথে আলোচনার জন্য ভেতরে যেতে রাজি হলেন। তার সঙ্গী হলেন ডিআইজি প্রিজন লিয়াকত আলী খান, সিনিয়র এএসপি আব্দুল গণি এবং আমি। জেলখানার ভেতরে ঢোকার পর এক আবেগঘন অবস্থা তৈরি হলো। বিদ্রোহের অন্যমত নেতা ছিল ডাকাতি মামলায় সাজাপ্রাপ্ত বরিশালের কুদ্দুস মোল্লা। কুদ্দুস মোল্লা নাকি মুক্তিযুদ্ধের সময় হুদা স্যারের সাথে যুদ্ধ করেছে। এডিসি হুদা স্যারকে জড়িয়ে ধরে কুদ্দুস মোল্লা কাঁদতে কাঁদতে বলেছিল: ‘ক্যাপ্টেন, কুদ্দুস মোল্লার তো ডাকাত হওয়ার কথা না। তা হইলে ক্যান সে ডাকাত হইলো?’ সিনেমার সংলাপের মতো মনে হয়েছিল কুদ্দুস মোল্লার সংলাপ। যাহোক, কোনোরকম শক্তিপ্রয়োগ এবং রক্তপাত ছাড়া বিদ্রোহ থামানো গেলো। ১৯৯২ সালে ১৯৭৩ ব্যাচের কর্মকর্তাগণ উপসচিব পদে পদোন্নতি পান। জেলা প্রশাসক, এডিএম, এডিসি (রাজস্ব) এবং এডিসি (সাধারণ) হুদা স্যারও উপসচিব পদে পদোন্নতি পেলেন। জেলা প্রশাসকসহ যশোরে কর্মরত ১৯৭৩ ব্যাচের কর্মকর্তাদের মধ্যে ব্যাচের সমন্বিত মেধা তালিকায় তাঁর নাম সবার আগে। বুঝতে পারলাম, খুব তাড়াতাড়িই যথাযথ পদে পদায়ন নিয়ে চলে যাবেন তিনি। আর তাঁর যশোর ছেড়ে যাওয়া মানে আমাদের মাথার উপরের ছাদ সরে যাওয়া। ঠিক করলাম, আমাকেও বিদায় নিতে হবে যশোর থেকে। শ্রদ্ধেয় কে. এম. নুরুল হুদা এখন বাংলাদেশের প্রধান নির্বাচন কমিশনার। ২৯ জুন ২০২১ (চলবে) 
সুন্দর ও বিবেকবান মানুষআর ভালোবাসার ঐশ্বর্য ছাড়া সুন্দর পৃথিবী, দেশ কিংবা সমাজ এমনকি প্রীতিময়পরিবারের ভাবনাও অবান্তর।
“যদি থাকে নসীবে আপনা আপনি আসিবে…..।” সব হয়তো নসীবে থাকলে আসে। কিন্তু আনন্দ আসেনা। আনন্দ, সুখ, শান্তি এসব তৈরি করে নিতে হয়।
কতিপয় অগ্রজের কথা বলি-৫ আজ বলবো অতি সাধারণ জীবন যাপনে অভ্যস্ত এক আমলার কথা। যিনি ছিলেন যশোরের জেলা প্রশাসক। যার সান্নিধ্যে থেকে প্রচলিত অর্থে গুরুত্বপূর্ণ পদে অধিষ্ঠিত হয়েও কীভাবে সাধারণ জীবন যাপন করা যায় তার শিক্ষা লাভ করেছি আমি (বাস্তবায়ন কতটুকু করতে পেরেছি, জানিনা) । পিতৃসম এই কর্মকর্তার নাম আব্দুল কাদের মুন্সী। আব্দুল কাদের মুন্সী স্যার প্রসঙ্গে যাওয়ার আগে মনে রাখার মতো একটি অভিজ্ঞতার কথা জানাতে চাই। ১৯৮৯ সালের মার্চ মাসের মাঝামাঝি সময়ে আমি বাগেরহাট কালেক্টরেট থেকে রিলিজ হলাম যশোর জেলা প্রশাসকের কার্যালয়ে নেজারত ডেপুটি কালেক্টর (এনডিসি) হিসেবে যোগদানের জন্য। নববিবাহিত আমি। বিয়ের পর কোথাও বেড়াতে যাওয়া হয়নি। বদলি ছুটির সময়ে সহধর্মিণীকে নিয়ে কক্সবাজার বেড়ানোর পরিকল্পনা করলাম। সঙ্গি হলো আমার ছোটোভাই এবং বড়ো শ্যালক। কক্সবাজারের এনডিসিকে ফোন করলাম সার্কিট হাউজে রুমের জন্য। ভদ্রলোক বললেন, কক্সবাজার সার্কিট হাউজে রুম পাওয়া খুব কঠিন। বড়ো বড়ো কর্তাদেরই রুম দেয়া যায়না। আমি বললাম, তাহলে ডাকবাংলোতে দিন। উনি বললেন, সেটাও নিশ্চিত বলা যাচ্ছেনা। আসেন, তারপর দেখা যাবে। বাস থেকে কক্সবাজার নামলাম। কাছেই দেখি জেলা প্রশাসকের বাংলো। সফরসঙ্গীদের বাসস্ট্যান্ডে রেখে আমি গেলাম ডিসি-র বাংলোতে। এনডিসির সাথে ফোনে কথা বললাম। কাঠখোট্টাভাবে উনি বললেন, সার্কিট হাউজ, ডাকবাংলো কোথাও রুম হবেনা। বাংলো অফিসের গোপনীয় সহকারিকে (সি.এ.) বললাম বেশি দামি নয় এমন একটা মানসম্পন্ন হোটেলের ব্যবস্থা করার জন্য। কয়েকটি হোটেলে ফোন করলেন সি.এ. সাহেব। এসময় বাইরে থেকে জেলা প্রশাসক কামালউদ্দিন সাহেব এসে বাংলোর অফিসে বসলেন। আমাকে ডেকে পাঠালেন। আমার কাছে সব শুনে বললেন: ‘কক্সবাজারে আসার আগে থাকার ব্যবস্থা নিশ্চিত করে আসবেনা? তাও আবার ভাবিকে সাথে নিয়ে এসেছো।’ হোটেল নেয়ার চেষ্টা করছি শুনে রাগতকণ্ঠে বললেন: ‘কক্সবাজারে হোটেলে থাকবে! কতো টাকা বেতন তোমার?’ এরপর সার্কিট হাউজে ফোন করে আমাদের জন্য একটা রুমের ব্যবস্থা করলেন। সার্কিট হাউজের স্টাফকে বললেন, রুম একটা দেয়া হলেও আমার শ্যালক এবং ভাই রাতে যে রুম ফাঁকা থাকবে, সেই রুমে ঘুমাবে। অন্য কোনো রুম ফাঁকা না থাকলে ভিআইপি বা ভিভিআইপি রুমে থাকবে। ধন্যবাদ জানিয়ে চলে যাচ্ছিলাম। আবার ডাকলেন ডিসি কামালউদ্দিন স্যার। বললেন: ‘হিলটপ সার্কিট হাউজ কতো উঁচুতে জানো? ভাবিকে নিয়ে অতো ওপরে উঠবে কীভাবে? আমার গাড়ি নিয়ে যাও ।’ চমৎকার স্মৃতি হয়ে থাকলো কক্সবাজার ভ্রমণ। সারা জীবনের জন্য প্রিয় মানুষ হয়ে থাকলেন জেলা প্রশাসক ড. কামালউদ্দিন। আব্দুল কাদের মুন্সী শুক্রবার ভোররেবলা যশোর পৌঁছলাম। সার্কিট হাউজে বাক্স-পোটরা রেখে স্টেশন ক্লাবে গেলাম। সেখানে ছুটির দিন সকালে টেনিস প্রাকটিস করেন জেলা প্রশাসক এবং অন্যান্য কর্মকর্তারা (যদি অন্য কোনো কাজ না থাকে) । আমাদের এক সিনিয়র, স্থানীয়ভাবে দায়িত্বপ্রাপ্ত এনডিসি খুব ভালো আচরণ করলেন না আমার সাথে। বললেন, যশোর সার্কিট হাউজে থাকা যাবেনা। অন্য কোথাও থাকো। কোথায় থাকবো জানতে চাইলে বললেন: ‘চাকরিতে তো তুমি আর নতুন না। নিজের জায়গা নিজে খুঁজে নাও।’ আমি আবাক। কর্মস্থলে নতুন আসা একজন কর্মকর্তাকে কেউ এভাবে রিসিভ করে! বুঝলাম, স্থানীয়ভাবে তিনি এনডিসির দায়িত্ব পালন করেন। আমি যোগদান করলে তার এই দায়িত্ব চলে যাবে। ব্যাপারটা তার মনঃপূত হয়নি জন্য আমাকে একটু দেখে নিলেন। আমি দায়িত্ব নেয়ার কিছুদিন পর এই ভদ্রলোক বদলি হয়ে চট্টগ্রাম বিভাগে চলে গিয়েছিলেন। যাওয়ার আগে আমি তাকে সপরিবারে চার দিন সার্কিট হাউজে থাকার ব্যবস্থা করেছিলাম। তার মালপত্র ট্রাকে করে ঢাকা হয়ে চট্টগামে পাঠিয়ে দিয়েছিলাম। যাহোক, জেলা প্রশাসক মহোদয় আমাকে এডিএলজি (সহকারী পরিচালক, স্থানীয় সরকার) সৈয়দ আলী নাসিম খলিলুজ্জামানের কাছে সোপর্দ করলেন। তার ব্যাচমেট ভারপ্রাপ্ত এনডিসির একেবারে উল্টো স্বভাবের মানুষ নাসিম ভাই। তখন সমপদের সিনিয়রদের আমরা ভাই সম্মোধন করতাম। আজকাল প্রশাসন ক্যাডারের সদস্যরা এক ব্যাচ সিনিয়রকেও ‘স্যার’ সম্মোধন করে। কিন্তু ‘ভাই’ সম্মোধন করেও আমরা সিনিয়রদের যেরকম সম্মান দিয়েছি, সমীহ করেছি, আজকাল ‘স্যার’ সম্মোধন করা অনেক জুনিয়র তাদের সিনিয়রদের সেভাবে সম্মান করে বলে মনে হয়না। নাসিম ভাই আমাকে তার বাসায় নিয়ে গেলেন। নাস্তা করালেন। তখন তিনি জেলা পরিষদের সচিবের দায়িত্বও পালন করছিলেন। আমার আপাততঃ বাসস্থান হলো বিডি হলের (বেসিক ডেমোক্রেসি হল) বাংলোয় আমার ব্যাচমেট শরিফের রুমে। কয়েকদিন পর আমার নামে আলাদা একটা রুমের বরাদ্দ দিলেন নাসিম ভাই। যশোরে এটা একটা রেওয়াজ হয়ে গিয়েছিল, সহকারি কমিশনার পর্যায়ের কোনো কর্মকর্তা নতুন যোগদান করলে তার স্থায়ী ব্যবস্থা না হওয়া অবধি মাঝে মাঝেই তার খাওয়া-দাওয়ার ব্যবস্থা হতো নাসিম সাহেবের বাসায়। পরে আমরাও তার দৃষ্টান্ত অনুসরণের চেষ্টা করেছি। মনে আছে ১৯৮৫ ব্যাচের কর্মকর্তা সেলিম রেজা (এখন রেল সচিব) বিয়ের পর বউ নিয়ে (লিপি ভাবি) যশোরে এলে নাসিম ভাইয়ের নেতৃত্বে কতো হৈচৈ, আমোদ-ফূর্তি করেছিলাম আমরা। আমি যোগ দেয়ার কয়েকদিন আগে জেলা প্রশাসক কাদের মুন্সী স্যারের বড়ো মেয়ের বিয়ে হয়েছিল। বিয়ের খরচ মেটাতে আত্মীয়-স্বজন, বন্ধু-বান্ধবদের কাছে ধার-কর্জ করেছিলেন তিনি। ভেবেছিলেন, ধান বিক্রির টাকা দিয়ে সেসব ঋণ শোধ করবেন। এর মধ্যে উত্তরার প্লটের টাকা জমা দেয়ার তাগাদা আসে। নব্বই হাজার টাকার মতো জমা না দিলে প্লট বাতিল হয়ে যাবে। আমরা অনেকেই জানি, যশোরের জেলা প্রশাসকের বাংলো এবং বাংলো সংশ্লিষ্ট জমির আয়তন ২৪ একর এবং ডিসি ওই জমির ফসল ভোগ করেন। এই জমির মধ্যে চাষযোগ্য জমির পরিমান কিন্তু ৫/৬ একরের বেশি হবেনা। সাতক্ষীরা এস্টেটের দানপত্র অনুযায়ি জেলা প্রশাসক ব্যক্তিগতভাবে বাংলোসংশ্লিষ্ট জমি ভোগদখল করবেন। অন্য কেউ নয়। যাহোক, বিএডিসি-র কাছে ধান বিক্রি বাবদ লাখখানেক টাকা পাওনা ছিল। জেলা প্রশাসকের পক্ষে সে টাকা আমি রিসিভ করলাম। জরুরি কাজের কথা বলে রাতের বাসে ঢাকা গেলাম। পরদিন সকালে রাজউকে জমা দিলাম কাদের মুন্সী স্যারের বাড়ির কিস্তির অর্থ। যশোরে ফেরার পর দেখি হৈচৈ কাণ্ড। জেলা প্রশাসক খুঁজছেন আমাকে। দেখা করলাম। বললেন: ‘এটা কী করলেরন হারুন? ধানবিক্রির টাকা রাজউক এ দিয়ে এলেন। এখন আমি মেয়ের বিয়ের ধার শোধ করবো কীভাবে?’ আমি বলেছিলাম: ‘স্যার দরকার হলে আপনার গ্রামের জমি বিক্রি করে ধার শোধ করেন। এভাবে শোধ না করলে তো উত্তরার প্লটটা বাতিল হয়ে যেতো।’ ‘ঢাকায় বাড়ি করা কি খুবই জরুরি!’ বিড়বিড় করে বলছিলেন তিনি। ১৯৯০ সালের জানুয়ারি মাস হবে। ১৯৮৬ ব্যাচের (৮ম ব্যাচ) নবনিয়োগকৃত ছয় কর্মকর্তা যোগ দিয়েছে যশোর ডিসি আফিসে। তাদের থাকার ব্যবস্থা করলাম সার্কিট হাউজে। আমার নেয়া এ ব্যবস্থা পছন্দ হলো না অতিরিক্ত জেলা প্রশাসক (সাধারণ) এর। তিনি প্রায়শঃ তাগাদা দিতেন সার্কিট হাউজ খালি করার জন্য। তার তাগাদার জবাবে একদিন বললাম: ‘স্যার, যশোরে আসা অতিথিদের আবাসনের ব্যবস্থা তো আমিই করি। এ নিয়ে কোনো সমস্যা হলে আমি দেখবো।’ আমার জবাবে সন্তুষ্ট হলেন না তিনি। বললেন: ‘আগামী তিন দিনের মধ্যে নতুন কর্মকর্তারা যেনো সার্কিট হাউজ খালি করে দেয়।’ ‘ওরা তাহলে যাবে কোথায়? অ্যাথলেটিক হোস্টেলের মেরামত কাজ হচ্ছে। কাজ শেষ হলে কয়েকদিন পর সেখানেই পাঠাবো তাদের। তাছাড়া বেতন-ভাতা পাক। নতুন আবাসনে উঠতে তো খরচের ব্যাপরও আছে।।’ বলি আমি। কিন্তু এডিসি সাহেবের একই কথা, তিনদিন পর নতুন অফিসাররা সার্কিট হাউজে থাকবেনা। এ ব্যাপারে আর কিছু বলতে গেলে এডিসি সাহেব বেশ দুর্ব্যবহার করলেন আমার সাথে। খুব অপমানিত বোধ করলাম আমি। সন্ধ্যায় বাংলোয় গিয়ে জেলা প্রশাসককে জানালাম। সব শুনে মৃদু হেসে তিনি বললেন: ‘এডিসি সাহেব তো আপনাকে খুবই স্নেহ করেন।’ একরাশ রাগ আর অভিমান নিয়ে ঘরে ফিরলাম। পরদিন সকালে এয়ারপোর্টে গিয়েছিলাম কয়েকজন ভিআইপিকে রিসিভ ও সি-অফ করার জন্য। উল্লেখ্য, সে সময় ১৩ জেলার ভিআইপি মুভ করতো যশোর হয়ে। প্রায় প্রতিদিন সকাল-বিকাল আমাদের এয়ারপোর্টে যেতে হতো। অলিখিত একটা নিয়ম করে নিয়েছিলাম আমরা। কোনো মন্ত্রী প্রথম যশোর গেলে এয়ারপোর্টে তাঁকে রিসিভ করতেন জেলা প্রশাসক। এরপর গেলে রিসিভ করতেন এডিসিদের একজন। প্রতিমন্ত্রী/উপ-মন্ত্রী গেলে তাঁকে প্রথমবার রিসিভ করতেন এডিসি। এরপর গেলে এনডিসি। তবে ডিসি এবং এডিসির সাথেও এনডিসি কিংবা প্রটোকল অফিসারকে থাকতে হতো। যাহোক এয়ারপোর্টের কাজ সেরে জেলা প্রশাসক আমাকে এবং এডিসি (জেনারেল)কে নিয়ে সার্কিট হাউজে গেলেন। অন্য দু‘একটি বিষয়ে খোঁজ নিয়ে নতুন অফিসারদের কী অবস্থা জানতে চাইলেন। তাদের সাথে কথা বললেন। সার্কিট হাউজের বাবুর্চিকে নির্দেশ দিলেন স্বল্প খরচে খাবারের ব্যবস্থা করতে। অ্যাথলেটিক হোস্টেলের অবস্থা জানলেন। চলে যাওয়ার আগে বললেন: ‘নতুন অফিসারদের সার্কিট হাউজে রেখে কাজের কাজ করেছেন এনডিসি সাহেব। এতে ওনাদের মোরাল হাই হবে। তবে দেখবেন, অস্থায়ী ভিজিটরদের যেনো আবাস সঙ্কটে পড়তে না হয়।’ যশোরে আমি আমার সংসার জীবন শুরু করি। ভাবছিলাম, কারবালা সরকারি কোয়ার্টারে একটা বাসা নেবো। একথা শুনে ডিসি সাহেব বললেন: ‘এনডিসি সাহেব, আপনার হাল-হকিকত তো জানি। কারবালায় অনেক টাকা ভাড়া কাটবে। তারচেয়ে নড়াইল কাচারিতে থাকেন। অ্যাবানডেন্ড বাড়ি। ৩/৪ শত টাকা ভাড়ায় থাকতে পারবেন। তবে পুরানো বাড়ি। একটু কষ্ট হবে। এরপর আমার আবাসন হয় পরিত্যাক্ত নড়াইল কাচারির একটি অংশে। মাসিক ভাড়া ৩০০ টাকা। কাদের মুন্সী স্যার অফিসারদের আপনি সম্মোধন করতেন। অফিসারদের সহধর্মিনীরা কেউ এমনকি টেলিফোনেও তাঁকে আগে সালাম দিতে পারতেন না। আমার স্ত্রী তাঁর বড়ো কন্যার চেয়েও বয়সে ছোটো। অথচ সে কখনো বাসার ফোন রিসিভ করলে অত্যন্ত সম্মান দিয়ে তার সাথে কথা বলতেন জেলা প্রশাসক স্যার। তিনি বদলি হয়ে যাওয়ার পর আমার স্ত্রী আর ফোন রিসিভ করতো না। আমি না থাকলে বাসার ফোন রিসিভ করতো হাউজকিপার মজিদ। এর কারণ, পরের জেলা প্রশাসক কোনোরকম সৌজন্যতা প্রকাশ না করে হুকুমের স্বরে কথা বলতেন। ১৯৮৯ সালের শেষের দিকে পুলিশ হেফাজতে এক রিকশাচালকের মৃত্যুকে কেন্দ্র করে যশোর শহরে বেশ অরাজক অবস্থা তৈরি হলো। উত্তেজিত জনতা ডিসি অফিস ও জজকোর্ট ভাঙচুর করে। পুড়িয়ে দেয় সার্কিট হাউজ। পুলিশের গুলিতে মারা যায় বেশ কয়েকজন মানুষ। সে সময় দেখেছি, অত্যন্ত ধীর-স্থিরভাবে পরিস্থিতি সামাল দিয়েছেন ডিসি আব্দুল কাদের মুন্সী। আমরা যারা পুলিশ নিয়ে মব নিয়ন্ত্রণে যেতাম, তাদেরকে বলতেন, নিজের ও অন্যদের জীবন বিপন্ন না হলে গুলির আদেশ দেবেন না। রেঞ্জ রিজার্ভ ফোর্সের (আরআর এফ) সদস্যরা বলা নেই কওয়া নেই ট্রেজারির পাশে আসা একটা মিছিলে গুলিবর্ষণ করলো। মারা গেলো দুইজন। পরে ঘটনাত্তোর অনুমতি দিয়ে এই গুলি জায়েজ করতে রাজি হননি জেলা প্রশাসক। এ ঘটনার পর পুলিশের আইজি যশোরে এসেছিলেন। তাঁর কাছে পুরো পরিস্থিতি বর্ণনা করে জেলা প্রশাসক বলেছিলেন যে ট্রেজারির পাশে গুলি করার মতো কোনো পরিস্থিতি তৈরি না হওয়ার পরও আরআরএফ সদস্যরা গুলি করে মানুষ মেরেছে। বিকেলবেলা বাংলোর তিন পাশের রাস্তায় নারী, পুরুষ এবং শিশুদের মিলনমেলা বসে যেতো। কাদের মুন্সী স্যার সময় পেলে বিকেলে হাঁটতে যেতেন। কথা বলতেন মানুষের সাথে। জানার চেষ্টা করতেন সমস্যা। চোরাচালান ঠেকাতে টাস্কফোর্সের কর্মকাণ্ড নিবিড়ভাবে তদারক করতেন তিনি। বেশ কিছুদিন আমি টাস্কফোর্সের সাথে কাজ করেছি। আমাকে বলতেন: ‘বাংলাদেশ থেকে ভারতে ভিসিআর, ভিসিপি যাওয়ার চেয়ে পলিয়েস্টার কাপড় যাওয়াটা আমাদের জন্য বেশি ক্ষতিকর। কারণ, আমাদের পলিয়েস্টার কাপড় পরে ভারতীয় থ্রি-পিস হয়ে বাংলাদেশে পাচার হয়ে আসে। ইলিশ মাছ, খেজুরের গুড় বৈধপথে যাক। একটা বিষয় নিশ্চিত করবেন, ভারতীয় শাড়ি যেনো কোনোভাবেই আসতে না পারে। তাহলে আমাদের বস্ত্রশিল্প মরে যাবে।’ ‘গরু আসার ব্যাপরটা?’ জানতে চাই আমি। ‘যথাসময়ে বলবো।’ মৃদু হেসে বললেন ডিসি সাহেব। ১৯৯০ সালের উপজেলা পরিষদ নির্বাচন। সরকারের সিদ্ধান্ত ছিল নির্বাচনের আগে এবং নির্বাচনের দিন কোনো মন্ত্রী, প্রতিমন্ত্রী, উপ-মন্ত্রী নির্বাচনী এলাকায় যাবেন না। যশোরের এক মন্ত্রী অবস্থান করছিলেন সার্কিট হাউজে। জানা গেলো, গভীর রাতে তাঁর এলাকায় গিয়ে নির্বাচনী প্রচারে অংশ নিয়েছেন মন্ত্রী মহোদয়। পরদিন অর্থাৎ, নির্বাচনের দিন সকালে জেলা পুল থেকে মন্ত্রী মহোদয়ের জন্য সার্কিট হাউজে গাড়ি গেলো না। মন্ত্রীর এপিএস ফোন করলেন আমাকে। মন্ত্রীর জন্য গাড়ি চাইলেন। আমি জানালাম, ভোট গ্রহণ এবং ফলাফল ঘোষণা না হওয়া অবধি গাড়ি দেয় যাবেনা। এটা জেলা প্রশাসকের নির্দেশ। একটু পর মাননীয় মন্ত্রী নিজেই ফোন করলেন আমাকে। গাড়ি চাইলেন। আমি তাঁকে জানালাম, নির্বাচন শেষ হলে গাড়ি পাবেন। উনি তাঁর এপিএসকে একটা গাড়ি দিতে বললেন। বিষয়টি জানালাম ডিসি কাদের মুন্সী স্যারকে। তিনি বললেন: ‘বলে দিন, এপিএস মন্ত্রীর সফরসঙ্গি। তাকেও গাড়ি দেয়া যাবেনা। আরো বলে দিন, আমাদের সব গাড়িই নির্বাচনী কাজে ব্যবহৃত হচ্ছে।’ তখন যশোর, খুলনা এবং ভারতের চব্বিশ পরগণার কিছু অংশ নিয়ে ‘স্বাধীন বঙ্গভূমি আন্দোলন’ নামে একটি বিচ্ছিন্নতাবাদী আন্দোলন সংগঠনের প্রচেষ্টা নিয়েছিল কিছু লোক। ওদের কাজ ছিল বেনাপোলের অদূরে ভারতের হরিদাসপুরে মিছিল মিটিং করা আর গোপনে লিফলেট বিলি করা। বিষয়টি নিয়ে বাংলাদেশ-ভারত কূটনৈতিক পর্যায়ে দেন-দরবার হয়েছে। ভারত সরকার নিশ্চয়তা দিয়েছিল, এরকম কোনো আন্দোলনকে তারা সহায়তা তো দেবেই না, বরং কঠোরভাবে নিয়ন্ত্রণ করবে। অবস্থা বোঝার জন্য আমরা মাঝে মাঝে বেনাপোলে যেতাম। জিরো পয়েন্টে ভারতের কর্মকর্তারাও আসতেন। আমাদের সাথে কথা বলতেন। ডিসি সাহেবও দু’একবার গেছেন। একদিন চব্বিশ পরগণার ডিএম এলেন। বাংলাদেশ প্রান্তে ইমিগ্রেশনের রেস্টহাউজে এসে কথা বললেন কাদের মুন্সী স্যারের সাথে। জেলা প্রশাসককে বনগাঁ এসডিও অফিসে যাওয়ার জন্য আমন্ত্রণ জানালেন চব্বিশ পরগণার ডিস্ট্রিক্ট ম্যাজিস্ট্রেট। সবিনয়ে সে আবেদন ফিরিয়ে দিলেন জেলা প্রশাসক। বললেন: ‘পরিস্থিতি এমন অবস্থায় যায়নি যে আপনাদের এলাকায় গিয়ে আমাদের তা দেখে আসতে হবে। অনেক রক্তে অর্জিত স্বাধীনতার মূল্য দিতে জানি আমরা। তাছাড়া ভারত আমাদের ঘনিষ্টতম বন্ধু। আমরা নিশ্চিত, আমাদের স্বাধীনতা ও সার্বভৌমত্বের জন্য ক্ষতিকর কোনো কাজ ভারত তার ভূমিতে সংঘটিত হতে দেবে না।’ ওই দিনের পর আর কখনো হরিদাসপুর বা অন্য কোথাও তথাকথিত ‘বঙ্গ সেনাদের’ তৎপরতার খবর শোনা যায়নি। ২৪ জুন ২০২১ (চলবে)
ভালো আর মন্দ মিশিয়েই ছিল সেসব দিন। মন্দগুলো বিস্মৃত হবার চেষ্টা করছি ভালোর বৈভব দিয়ে।
ফেসবুকে কারো কারো পোস্ট দেখলে মনে হবে: দুনিয়াতে মানুষের কাজই হলো- খাওদাও, ফূর্তি করো। মাস্তি করো, মজা লুটো।
আব্বা,কে বলে আপনি নেই? আপনি আছেন আমার অস্তিত্বে, বেঁচে থাকার নি:শ্বাসে। হৃদয়ের সবচেয়ে সংবেদনশীল অলিন্দে। আমার কাছে প্রতিটি দিনই বাবা দিবস। আপনার জন্য দোয়া করা ছাড়া আর কি’বা করবো বলুন। রাব্বির হামহুমা কামা রাব্বা ইয়ানি ছগিরা।
কতিপয় অগ্রজের কথা বলি-৪ আগের পোস্টে (১২/০৬/২০২১) বলেছি, আমাদের দেশে, বিশেষ করে স্বাধীনতার পর অনেক ভালো ভালো কাজ হয়েছে বিদ্যমান আমলাতন্ত্রের মাধ্যমেই। কিন্তু তা সত্বেও সমাজের সব মানুষের আস্থা অর্জন করতে পারেনি এ সিস্টেম। ছোটো-বড়ো কিছু কিছু আমলার বিচ্ছিন্ন কর্মকাণ্ড আমলাতন্ত্রকে ঔপনিবেশিক পরিচয়ের বাইরে আসার পথে বাধার সৃষ্টি করছে। এদের কারণে অনেক ভালো কাজ করেও আমলারা সামগ্রিকভাবে সবার কাছে গ্রহণযোগ্য হননি। আজ আমি বলবো যার অধীনে আমি সরাসরি কাজ করেছি এমন এক উর্ধতন আমলার কথা। মীর শাহাবুদ্দিন মাহমুদ (মোহাম্মদ) সম্ভবতঃ ১৯৮৬ সালের জুন মাসে জেলা প্রশাসক পদে ১৯৭৩ ব্যাচের (মুক্তিযোদ্ধা ব্যাচ) কর্মকর্তাদের পদায়ন শুরু হয়। সে সময় তাঁরা ছিলেন সিনিয়র সেকশন অফিসার (সিনিয়র সহকারী সচিব)। তখন সিভিল সার্ভিসে সিনিয়র স্কেল প্রাপ্তির জন্য পরীক্ষা পদ্ধতি চালু হয়নি। ১৯৮১ ব্যাচের একটি অংশ, যারা তখনো সিনিয়র স্কেল পাননি তাদের এবং ১৯৮২ নিঁযমিত ব্যাচ এবং ৫০ বছরের কম বয়সী বিশেষ ব্যাচের কর্মকর্তাদের প্রথম সিনিয়র স্কেল পরীক্ষায় অংশ নিতে হয়। বাগেরহাটে জেলা প্রশাসক পদে পদায়ন হলো ময়মনসিংহ জেলার অতিরিক্ত জেলা প্রশাসক (সিনিয়র সহকারি সচিব) মীর শাহাবুদ্দিন মাহমুদ এর। অর্থাৎ, ১৯৭৩ ব্যাচের কর্মকর্তাদের মধ্যে প্রথম ডিসি পদে নিয়োগ পাওয়া কর্মকর্তাদের একজন মীর শাহাবুদ্দিন মাহমুদ । আগের ডিসি সাহেব (মোঃ রেজওয়ানুল হক) ছিলেন পাকিস্তান প্রভিন্সিয়াল সার্ভিসের কর্মকর্তা। তাঁর পদ ছিল উপ সচিব। উল্লেখ্য, তিনি ছিলেন বাগেরহাটের প্রথম জেলা প্রশাসক। জনাব রেজওয়ানুল হক কথা বলতেন নিম্নস্বরে। ধীর-স্থির চলাফেরা ছিল তাঁর। মীর শাহাবুদ্দিন মাহমুদ স্বভাবে তাঁর উল্টা। কথা বলেন স্পষ্ট ভাষায়, জোর আওয়াজে। হাঁটেন দ্রুত গতিতে। অধঃস্তন কর্মকর্তাদের তিনি শাসন যেমন করতেন। বিভিন্ন কাজে, ব্যক্তিগত প্রয়োজনে তাদের সাপোর্টও দিতেন সর্বোচ্চ। আমার মনে আছে, একবার তাঁর সাথে এক উপজেলা সফরে গিয়েছিলাম। সেখানে নদী পার হওয়ার জন্য উপজেলা পরিষদের বোটে উঠেছি। বোটে সেখানকার উপজেলা ম্যাজিস্ট্রেটকে দেখে ক্ষেপে গেলেন তিনি। নামিয়ে দিলেন তাকে বোট থেকে। পরে শুনেছি, দুর্নীতির প্রচারণা ছিল ওই কর্মকর্তার বিরুদ্ধে। পরে তাকে বদলির ব্যবস্থা করেন শাহাবুদ্দিন স্যার। আর একটি ঘটনা উল্লেখ করার মতো। একজন অতিরিক্ত জেলা প্রশাসকের অনিয়ম ও দুর্নীতির কিছু ঘটনা জানতে পারেন তিনি। সেই এডিসি সাহেব ছিলেন জেলা প্রশাসকের ব্যাচমেট। প্রথমে তাকে সতর্ক করলেন। কিন্তু কাজ হলোনা। পরে বিভাগীয় কমিশনারের সাথে কথা বলে এডিসি সাহেবকে তার নিয়মিত দায়িত্ব থেকে অব্যাহতি দিয়ে জেলা প্রশাসকের সঙ্গে সংযুক্ত করলেন। আমার জানামতে বাংলাদেশের মাঠ প্রশাসনে এটাই একমাত্র উদাহরণ যেখানে ডিসি একজন এডিসিকে প্রকারান্তরে ওএসডি করে রেখেছিলেন। পরে ওই এডিসি সাহেব বদলি হয়ে অন্য জেলায় চলে যান। তাঁর ব্যাচমেট আর এক এডিসি একবার কোরিয়া ভ্রমণকে কেন্দ্র করে বিপদগ্রস্থ হয়েছিলেন। জেলেও যেতে হয়েছিল তাকে। শাহাবুদ্দিন স্যার তখন স্বরাষ্ট্র মন্ত্রীর একান্ত সচিব। উদ্ধার করেন তিনি তাঁর ব্যাচমেটকে। আমার বিবাহের সময় তিনি আমার দুই ব্যাচমেট সাঈদ এবং রেজা আর বাগেরহাট লিও ক্লাবের সভাপতি সেলিম মল্লিক এবং যুবকেন্দ্র ও ব্যায়ামাগারের সাধারণ সম্পাদক হায়দার আলী বাবুকে সিরাজগঞ্জে পাঠিয়েছিলেন বিবাহ অনুষ্ঠানে অংশগ্রহণ এবং বিভিন্ন কাজে সহায়তা দেবার জন্য। শীতকালে মাঝে মাঝে তিনি বলতেন, ওমুক দিন অফিসাররা সবাই স্যুট পরে ১১টার সময় আমার অফিসে আসবেন। চা খাবেন। আমরা তাঁর অফিসে যেতাম। চা খেতাম। তারপর তিনি আমাদের নিয়ে কোর্টভবন, ডিসি অফিস চক্কর দিতেন। সবাই দেখতো, ডিসি শাহাবুদ্দিন সাহেব এবং তাঁর কর্মকর্তাদের। চমৎকার একটা ওয়ার্কিং টিম তৈরি করেছিলেন তিনি। তাঁর বাসায় আমরা ব্যাডমিন্টন খেলতাম। তিনি নাস্তা খাওয়াতেন কখনো মিষ্টি আলু সেদ্ধ, কখনো মটরশুঁটি সেদ্ধ, কখনো ডালপুরি, কখনোবা রুটি-মুরগির মাংস। মাঝে মাঝে তাঁর বাসায় গানের আসর বসতো। শিল্পকলা একাডেমি ও জেলা ক্রীড়াসংস্থা দেখভালের দায়িত্ব দিয়েছিলেন তিনি আমাকে। বলতেন, ছেলেমেয়েরা গান-বাজনা শিখুক, খেলাধূলা করুক, কারিকুলামের বাইরে পড়াশুনা করুক। তাহলে তারা শারিরীক ও মানসিকভাবে সুস্থ থাকবে। সে সময় বাগেরহাটে প্রথম ও দ্বিতীয় বিভাগে ফুটবল লীগ হতো। হতো আন্তঃউপজেলা ফুটবল টুর্নামেন্ট, ক্রিকেট লীগ। শিল্পকলা একাডেমির নাচের ক্লাশে ছাত্র-ছাত্রীর সংখ্যা ছিল ৭০ এর বেশি। ‘খান জাহান আলী’ স্কাউট সমাবেশের আয়োজন করেন তিনি। সেই সমাবেশের সমাজউন্নয়ন কর্মসূচির অন্যতম ছিল বাগেরহাট বাস টার্মিনালে মাটি ভরাট করা। তখন বাগেরহাট নতুন জেলা। জেলা সদরে কর্মকর্তা-কর্মচারিদের আবাসন সঙ্কট ছিল প্রকট। তাই অনেকে খুলনা থেকে বাগেরহাটে অফিস করতেন। কিন্তু তাদের যাতায়াত করতে হতো খুব কষ্ট করে। কেউ আসতেন ট্রেনে। কেউ বাসে। তখন রুপসা-বাগেরহাট বাস জার্নি ছিল একটি আতঙ্কময় অভিজ্ঞতা। ট্রেন কখন গন্তব্যে পৌঁছবে তার কোনো নিশ্চয়তা ছিলনা। বাগেরহাট-রুপসা রেল সার্ভিস নিয়ে অনেক কৌতুক আছে। মীর শাহাবুদ্দিন স্যারের চেষ্ঠায় ওই কৌতুকপূর্ণ ট্রেন সার্ভিসের চেহারা পাল্টে গেলো। তিনি একই ট্রেন দিয়ে সকালে রূপসা-বাগেরহাট এবং বিকালে বাগেরহাট-রূপসা রুটে এক্সপ্রেস ট্রেন সার্ভিস শুরু করলেন। এই ট্রেনে বাগেরহাট-রুপসা রুটে সময় লাগতো ৫০-৫৫ মিনিট। মাঝখানে একটা মাত্র স্টপেজ ছিল। মূলঘর (ফকিরহাট)। বাগেরহাট যাতায়াতে ভোগান্তি দূর হলো খুলনা থেকে বাগেরহাটে অফিস করা লোকদের। মীর শাহাবুদ্দিন সাহেব এক সময় খুলনার তেরোখাদা উপজেলার ইউএনও ছিলেন। তাঁর সাথে একবার আমি এবং আমার ব্যাচমেট রইছ-উল-আলম মন্ডল (অবঃ সচিব, মৎস্য ও প্রাণীসম্পদ মন্ত্রণালয়) তেরোখাদায় গিয়েছিলাম। সেখানে তাঁর জনপ্রিয়তার যে চেহারা দেখেছি তা যে কোনো কর্মকর্তা তো বটেই অনেক রাজনীতিবিদের জন্যও ঈর্ষণীয়। অথচ তেরোখাদায় অনেক অপ্রিয় কাজ করতে হয়েছে তাঁকে। যেমন বে-আইনী অস্ত্র উদ্ধার, সরকারি জমি উদ্ধার, আইন-শৃঙ্খলা পরিস্থিতির উন্নয়নে কঠোর ব্যবস্থা গ্রহণ, ইত্যাদি। পাশাপাশি তেরোখাদার উন্নয়নে তিনি কাজ করেছেন দিনরাত। সেখানে রাস্তা করেছেন। স্কুল-কলেজের উন্নয়ন করেছেন। গ্রামউন্নয়নে নিয়েছেন বিভিন্ন পদক্ষেপ। মেজাজি মানুষ মীর শাহাবুদ্দিন। কিন্তু মানুষকে সম্মান দিতেন। তেরোখাদায় তাঁর সাথে আমরা বেশ কয়েকটি গ্রামে গিয়েছি। দেখেছি, অনেক বাড়িতে, অনেক দরিদ্র নারী পিঠা বানিয়ে রেখেছেন তাদের প্রিয় ইউএনও সাহেবের জন্য। দুস্থ নারীদের উন্নয়নে তিনি স্থানীয়ভাবে অনেক কাজ করেছেন। বাগেরহাটে তাঁর ব্যক্তিগত উদ্যোগে আদর্শ শিশু বিদ্যালয়ের সম্প্রসারণ হয়েছে। হয়েছে পাকা বাড়ি। খানজাহান আলী কলেজে পাকা ভবন হয়েছে। জেলা স্কাউট ভবন, পৌরসভা বাস টার্মিনাল, জেলা স্টেডিয়ামের এক্সটেনশন, এসবই তাঁর অবদান। বাগেরহাটের স্বাধীনতা উদ্যান এবং বিজয়মঞ্চের প্রতিষ্ঠাতা জেলা প্রশাসক মীর শাহাবুদ্দিন। এই কাজ তিনি করিয়েছেন একটি কমিটির মাধ্যমে। কমিটির প্রধান ছিলেন সদরের ইউএনও। সে কমিটিতে আমি ছাড়াও সদস্য ছিলেন বাগেরহাট প্রেসক্লাবের সভাপতি (পরবর্তীতে জাতীয় সংসদ সদস্য) মীর শওকাত আলী বাদশা, জেলা ক্রীড়া সংস্থার সাধারণ সম্পাদক অ্যাডভোকেট মাহফুজুর রহমান লাহু, ম্যাকফার্সন পাবলিক লাইব্রেরির সাধারণ সম্পাদক প্রফেসর বুলবুল কবীর প্রমুখ। জেলা সদরের সাংস্কৃতিক সংগঠন শুকলাল সংগীত বিদ্যাপীঠ, বাগেরহাট থিয়েটার, মিউজিক একাডেমি প্রভৃতি সংগঠনকে নিজস্ব বাড়ি করার জন্য জমি দিয়েছিলেন তিনি। বাগেরহাট প্রেসক্লাবের জন্য জমি দিয়েছিলেন এবং প্রেসক্লাব ভবন নির্মাণে সহায়তা করেছেন। সে সময় বাগেরহাট জেলার দায়িত্বপ্রাপ্ত মন্ত্রী ছিলেন আনোয়ার হোসেন মঞ্জু (তখন এ ব্যবস্থা ছিল)। ডিসি শাহাবুদ্দিন স্যার মন্ত্রী মহোদয়ের কাছ থেকে ব্যক্তিগত সহায়তাও আদায় করেছেন আদর্শ শিশুবিদ্যালয়ের ভবন নির্মাণসহ অন্যান্য প্রতিষ্ঠানের উন্নয়নের জন্য। সরকারি শিশুসদনের শিশুদের জীবনযাত্রার উন্নয়ন করেছেন। মেয়েদের এতিমখানা, মানে শিশুকন্যা নিবাসীদের মধ্যে যারা লেখাপড়ায় ভালো, তাদের উচ্চশিক্ষার ব্যবস্থা করেছেন। চাকুরি দিয়েছেন। এসব করেছেন তিনি স্থানীয় গণ্যমান্য ব্যক্তি ও জনপ্রতিনিধিদের সহায়তা নিয়ে। সুপাত্রে পাত্রস্থ করেছেন নিবাসী অনেক মেয়েকে। তাঁর উৎসাহে আগ্রহী কর্মকর্তা, বিশিষ্ট ব্যক্তি এবং নাগরিকরা একেকজন নিবাসীর দায়িত্ব নিয়ে তাদেরকে নিজ কন্যার মতো প্রতিপালন করেছেন। আমিও একটি মেয়ের দায়িত্ব নিয়েছিলাম। সে মেয়েটি বিএ পাশ করার পর শিশু সদনেই চাকুরি লাভ করে। এখনো পিতার সম্মান পাই আমি তার কাছ থেকে। ১৯৮৭ সালে ব্যাপক বন্যা হয় বাগেরহাটে। সে সময় দিনরাত কাজ করে মানুষকে ত্রাণ সহায়তা দিয়েছে জেলা ও উপজেলা প্রশাসন। যশোরের জোনাল মার্শাল-ল্ আফিস থেকে একজন লেঃ কর্ণেলকে দায়িত্ব দেয়া হয় বাগেরহাট এবং পিরোজপুর জেলার ত্রাণ কাজ তদারকির জন্য। ওই কর্মকর্তা চাইতেন, তিনি যখন বাগেরহাটে যাবেন, তখন ডিসি তাকে রিসিভ করবে, সি-অফ করবে। কিন্তু শাহাবুদ্দিন সাহেব সেসব করতেন না। আরো কী কী জানি সমস্যা ছিল। ডিসি সম্পর্কে কর্ণেল সাহেব অভিযোগ করেছিলেন তার উর্ধতন কমান্ডের কাছে। একদিন হুট করে যশোরের এরিয়া কমান্ডার (জিওসি) বিশিষ্ট মুক্তিযোদ্ধা মেজর জেনারেল হারুন আহম্মেদ চৌধুরী বাগেরহাট এলেন। ভিজিট করলেন বন্যা উপদ্রুত এলাকা। যশোরে ফিরে যাওয়ার আগে লেঃ কর্ণেল সাহেবকে বললেন: ‘তুমি পিরোজপুর ভালো করে দেখো। বাগেরহাটে আসার দরকার নেই। এখানকার জন্য ডিসি শাহাবুদ্দিন সাহেবই যথেষ্ট।’ শাহাবুদ্দিন স্যারের স্ত্রী ছিলেন চাকুরিজীবী। ফলে তিনি নিয়মিত বাগেরহাটে থাকতেন না। মাঝে মাঝে আসতেন। ভাবি যখন আসতেন, যে কয়দিন বাগেরহাটে থাকতেন, সবাইকে নিয়ে হৈচৈ করে কাটিয়ে দিতেন তিনি। এমন প্রাণময় পরিবেশেও শাহাবুদ্দিন স্যারকে ভীষণ বিমর্ষ থাকতে দেখেছি ১৯৮৮ সালের সংসদ নির্বাচন এবং প্রেসিডেন্ট নির্বাচনের সময়। ১৯৮৮ সালের সংসদ নির্বাচনের দিন আক্ষেপ করে বলছিলেন: ‘নির্বাচনের নামে জনগণের সাথে মশকরা করার জন্য কি আমরা মুক্তিযুদ্ধ করেছিলাম!’ জনপ্রতিনিধি, রাজনৈতিক নেতা, বিশিষ্ট ব্যক্তি থেকে শুরু করে বিজ্ঞ জেলাজজ, কলেজের অধ্যক্ষ, শিক্ষক থেকে শুরু করে সকল কর্মকর্তার সাথে ছিল তার সম্মান ও সৌহার্দপূর্ণ সম্পর্ক। তবে কারো উপর ক্ষিপ্ত হলে তাকে বুঝিয়ে দিতেন রাগ কাকে বলে। এটাকে তাঁর সীমাবদ্ধতা বলে বিবেচনা করি। প্রত্যেক মানুষেরই কিছু সীমাবদ্ধত থাকে। তাঁরও আছে। এখন বাংলাদেশে বাণিজ্যিকভাবে কুমির চাষ হচ্ছে। ভাবা যায়, সেই ১৯৮৮ সালে বাগেরহাট জেলায় কুমীর চাষের উদ্যোগ নিয়েছিলেন জেলা প্রশাসক মীর শাহাবুদ্দিন মাহমুদ। এ ব্যাপারে তাঁকে উৎসাহ জুগিয়েছিলেন সে সময়কার বন, পরিবেশ, মৎস্য ও প্রাণীসম্পদ মন্ত্রী মাইদুল ইসলাম মুকুল (তখন এ সব সেক্টর নিয়ে একটাই মন্ত্রণালয় ছিল)। মীর শাহাবুদ্দিন মাহমুদ (মোহাম্মদ) বাগেরহাটে জেলা প্রশাসক হিসেবে দুই বছরের কম সময় দায়িত্ব পালন করেছেন। বৃত্তি নিয়ে মার্কিন যুক্তরাষ্ট্রে পড়াশুনা করতে যাওয়ার কারণে তিনি পূর্ণ মেয়াদ দায়িত্ব পালন করতে পারেননি। কিন্তু তিনি দেখিয়ে দিয়েছেন, বুঝিয়ে দিয়েছেন- কি করতে পারে একজন জেলা প্রশাসক, কেমন হওয়া উচিত একজন ডিসি-র। ১৯৯৬ সালের নির্বাচনের পর স্বাস্থ্য মন্ত্রণালয়ের যুগ্ম-সচিব হিসেবে দায়িত্ব পালন করছিলেন তিনি। ২০০২ সাল। তখন স্বরাষ্ট্র সচিব ড. সাদত হুসাইন। যুগ্ম-সচিব (রাজনৈতিক) মীর শাহাবুদ্দিন মোহাম্মদ। আমাকে স্বরাষ্ট্র মন্ত্রণালয়ে বদলি করালেন। এখান থেকে ওএসডি হলেন শাহাবুদ্দিন স্যার। তিনি চলে যাওয়ার কিছুদিন পর আমিও ওএসডি হলাম। তখন ড. সাদত হুসাইন মন্ত্রিপরিষদ সচিব। কারো কারো কাছে শুনলাম, শাহাবুদ্দিন সাহেব ‘ভিন্ন তরিকার’ লোক। সুতরাং, এরকম অফিসার এবং তার সাঙ্গপাঙ্গদের স্বরাষ্ট্র মন্ত্রণালয়ে রাখা ঝুঁকিপূর্ণ। পরবর্তীতে রাজনৈতিক ‘তরিকা’র পালাবদল হলেও পেশাগত জীবনে মীর শাহাবুদ্দিন স্যারের ভাগ্যন্নোয়ন হয়নি। তখন শুনেছি তাঁকে বলা হচ্ছে আগের সরকারের ‘তরিকা’র লোক। ২০ জুন ২৯২১ (চলবে)
নাটকের মানুষেরা অধিকাংশই ভালো। তবে যারা খারাপ, তারা চূড়ান্তরকম খারাপ। ধান্দাবাজি, চাটুকারিতা, চরিত্রহীনতা, স্বার্থপরতা- এসব বিষয়ে যে কোনো পেশার লোককে তারা অ্যাডভান্স ট্রেনিং কোর্স করাতে পারে।
বাংলাদেশ একটি স্বাধীন দেশ। এখানে ঔপনিবেশিক কায়দায় ক্ষমতার প্রয়োগ গ্রহণযোগ্য নয়। অপপ্রয়োগের সুযোগই তো থাকা উচিত না।
বন্ধু, স্বজন, সুজন, সুহৃদ, সবাইকে জানাই ঈদের শুভেচ্ছা। সবাই ভালো থাকুন, সুস্থ থাকুন। প্রার্থনা করুন, আগামী ঈদ যেন পালন করতে পারি মহামারিমুক্ত পৃথিবীতে। -হারুন রশীদ
।। তিনি এখন কলাম লেখেন ।। সিভিল সার্ভিসের সর্ব্বোচ্চ পদধারী একজন সাবেক কর্মকর্তা। এখন নিয়মিত কলাম লেখেন। তাঁর লেখার বিষয় গণতন্ত্র, সুশাসন, সরকারি কর্মকর্তাদের দলনিরপেক্ষতা, ইত্যাদি। এসব বিষয়ে সমসাময়িক ঘটনা বিশ্লেষণ করে নানারকম উপদেশ ও পরামর্শ প্রদান করেন তিনি। নৈতিকতা ও শুদ্ধাচার সম্পর্কে পর্যবেক্ষণ ও অভিমত প্রকাশ করেন তাঁর লেখায়। ব্যবস্থাপত্র দেন ব্যক্তি ও জাতীয় জীবনে কীভাবে শুদ্ধাচার প্রতিষ্ঠিত করতে হবে। তিনি তাঁর লেখায় জনপ্রশাসনের কর্মকর্তাদের দলীয় লেবেল লাগিয়ে পদোন্নতিবঞ্চিত করা, ওএসডি করে রাখা, এসবের বিরুদ্ধে ‘নীতি ও নৈতিকতা’র বিচারে’ গুরুত্বপূর্ণ মতামত তুলে ধরেন। ওনার সাথে আমার একটি ব্যক্তিগত অভিজ্ঞতার কথা বলি। এক সময় আমাকে ওএসডি করা হলো। তিনি তখন জনপ্রশাসন মন্ত্রণালয়ে কর্মরত। আমাদের পর্যায়ের কর্মকর্তাদের পদায়নের দায়িত্ব তাঁর। আর তাই আমাকে ওএসডি করার নথি সম্ভবত: তিনিই অনুমোদন করেছিলেন। কয়েকজন ব্যাচমেট এবং সিনিয়রের পরমর্শে অনেক সাধ্য সাধনা করে একদিন দেখা করলাম তাঁর সাথে। একটা পোস্টিংয়ের জন্য অনুরোধ জানালাম। অত্যন্ত রুষ্ট ব্যবহার করে তিনি আমাকে বিদায় দিলেন। আমাদের এক সিনিয়র সহকর্মী তখন জনপ্রশাসন মন্ত্রণালয়ে কর্মরত। তিনি ১৯৮২ নিয়মিত ব্যাচের নারী কর্মকর্তা। তার সাথে ওএসডি হওয়ার কিছুদিন আগে অন্য এক মন্ত্রণালয়ে আমি কাজ করেছি। ওই সিনিয়র আমাকে একদিন নিয়ে গেলেন উর্ধ্তন কর্তার কাছে। উর্ধতন আমাকে বাইরে পাঠিয়ে দিয়ে আমার সিনিয়রকে কী বলেছিলেন তখন জানতে পারিনি। তবে শ্রদ্ধেয়া সিনিয়র কর্মকর্তা কাঁদতে কাঁদতে বের হয়েছিলেন উর্ধতনের রুম থেকে। পরে ধাতস্ত হয়ে আমাকে জানিয়েছিলেন- ‘ভিন্ন রাজনৈতিক তরিকার’একজন সিনিয়র সহকারি সচিবকে (মানে আমাকে) পদায়নের ব্যাপারে ‘তদ্বির’ করায় উর্ধতন কর্তা ওই নারী কর্মকর্তার সাথে ভয়ঙ্কর দুর্ব্যবহার করেছিলেন। উনি নাকি এও বলেছিলেন, আমার পদায়নের ব্যাপরে সর্ব্বোচ্চ রাজনৈতিক কর্তৃপক্ষের ছাড়পত্র লাগবে। আর একটা ঘটনা বলি। হজ্ব করতে গেছি। হজ্বের দিন আরাফার ময়দানে দেখলাম ওই উর্ধতন কর্মকর্তা সোনালী ব্যাংকের রিয়াদ এবং জেদ্দা প্রতিনিধিকে গালমন্দ করছেন। তাদের আপরাধ- তারা উর্ধতনের খোঁজ-খবর রাখছেন না। মীনা, আরাফায় তাঁকে অন্যদের সাথে বাসে চলাচল করতে হচ্ছে। অথচ রিয়াদ এবং জেদ্দা দুই স্টেশনেই সোনালী ব্যাংকের গাড়ি আছে। ওই দুই প্রতিনিধি কর্তাকে বোঝানোর চেষ্টা করছেন যে হজ্বের সময় মানুষের চলাচলে অনেক বিধি-নিষেধ থাকে। মীনা, আরাফায় ছোট গাড়ি চলাচল করতে দেয়া হয়না। সৌদি আরবের এবং অন্য দেশের মন্ত্রী, ভিআইপি, রাষ্ট্রদূতদেরও বাসে চলাচল করতে হয়। কিন্তু সর্ব্বোচ্চ কর্তা তাদের যুক্তি মানতে নারাজ। এক সময় হুঙ্কার দিয়ে বললেন: ‘আমি আপনাদের ব্যাংকের সর্ব্বোচ্চ নীতি নির্ধারক। দেশে ফিরে যাই। বুঝবেন আমাকে দেখভাল না করার ঠেলা।’ ওনার এই হুমকি আমি নিজের কানে শুনেছি। পবিত্র হজ্বের দিন এহরাম (প্রতীকী কাফনের কাপড়) পরা অবস্থায় আরাফার ময়দানে অধ:স্তন কর্মকর্তাদের হম্বিতম্বি করা সেই সর্ব্বোচ্চ কর্তা অবসর গ্রহণের পর থেকে ক্ষমতার বাগাড়াম্বর না দেখানোর জন্য উপদেশ দেন। প্রজাতন্ত্রের কর্মকর্তাদের শুদ্ধাচারের নামতা পড়ান। মানে ক্লাশ নেন।
আমাদের দেশে ভালোমানুষ বলতে সেই মানুষকেই বুঝি, যে কারো ক্ষতি করেনা। নিজের থেকে কারো উপকারও করেনা। ক্ষমতার অপব্যবহারও করেনা, ইতিবাচক প্রয়োগেও উদ্যোগী হয় না। অন্যায় করেনা। অন্যদের অন্যায়ে বাধাও দেয়না।
মাঝে মাঝে ফেসবুককে মিথ্যাবাদী, শঠ ও প্রবঞ্চকদের প্লাটফর্ম মনে হয়। মা দিবসে প্রয়াত মা-কে নিয়ে এমন কাউকে কাউকেও ফেসবুকে আবেগের আতিশয্য প্রকাশ করতে দেখছি, যারা জীবিত মায়ের প্রতি সামান্য দায়িত্বও পালন করেনি।
২০১৭ সালের ৬ মে। আম্মা চলে গেলেন আমাদের ছেড়ে। বিধাতার বিধান এবং নিয়তির উপর কারো হাত নেই। তারপরও আম্মার চলে যাওয়া মানতে পারিনা আজও। আসুন, রহমতের এই মাসে আমাদের আম্মাসহ সকল মা এবং বাবার জন্য দোয়া করি- রাব্বির হামহুমা কামা রাব্বাইয়ানি ছগিরা।
মুসলিম আইন অনুযায়ি বিবাহ একটি সম্পর্ক যা শুরু হয় চুক্তি সম্পাদনের মাধ্যমে। তবে এই চুক্তির কোনো নির্দিষ্ট মেয়াদ নেই।তালাকের মাধ্যমে এই চুক্তি শেষ করা যায়। কিন্তু তালাকেরও বেশ কিছু শর্ত আছে। কেউ চাইলেই যখন খুশি বিয়ে করলো আর যখন ইচ্ছা তালাক দিয়ে চুক্তির সমাপ্তি ঘটালো, এমনটা করতে পারেনা। পবিত্র কোরানে নিজ দাসীদের সাথে মেলামেশার অনুমতি আছে। তবে তার আগে সংশ্লিষ্ট দাসীকে বিবাহ বন্ধনে আবদ্ধ করার বাধ্যবাধকতা আছে। কোনো মালিক ইচ্ছা করলেই তার সব দাসীকে বিয়ে করতে পারেনা।বিবাহের যা কিছু শর্ত আছে, তা কোনো দাসী বিবাহের ক্ষেত্রেও প্রযোজ্য। কেউ একজন কোথাও গেলো আর সেখানে থাকাকালীন সময়ে প্রয়োজন মেটানোর জন্য বিয়ে করলো এবং প্রয়োজন শেষে বিবাহ সম্পর্ক শেষ করে সে জায়গা থেকে চলে এলো, এমন ব্যবস্থা ইসলামে নেই। বিবাহ কোনো ছেলেখেলা নয়। নয় কোনো ভোগ বিলাসের আয়োজন। বিবাহ একটি বন্ধন যার সাথে যুক্ত ভালোবাসা, মায়া, সম্মান, পারস্পরিক শ্রদ্ধা, আস্থা এবং শৃঙ্খলা। কেউ যদি গোপনে অন্য নারীর সাথে সম্পর্ক করে এবং সেসব সম্পর্ক ফাঁস হওয়ার পর বলে, সে কোনো বাড়ি, রিসর্ট বা হোটেলে সময় কাটানোর জন্য (আসলে ফুর্তি করার উদ্দেশ্যে) নির্দিষ্ট সময়ের জন্য এক বা একাধিক নারীকে ‘চুক্তিভিত্তিক বিবাহ’ করেছে তবে তা কোনো বিধি-বিধান দ্বারা সমর্থিত হবে না। শরিয়তের বিধানে তো নয়ই। ইসলামের বিধান অনুযায়ি এরূপ ব্যাভিচারের জন্য সংশ্লিষ্ট ব্যক্তির কঠিন শাস্তি প্রাপ্য।
৫০ বছর পরে লেখা হবে এমন একটি কবিতা: ।। ফিরে দেখা ২০২০।। করোনা নামের ভাইরাস আসেনি যখন অদ্ভুত ছিল মানুষেরা সব তখন। শিশুরা খেলত খেয়ে নাকি গড়াগড়ি চলত ফিরত করে হাত ধরাধরি। অনেক মানুষ থাকত একটি বাড়িতে সবার রান্না হতো নাকি এক হাঁড়িতে। সাক্ষাৎ হলে বাজার কিংবা গাড়িতে গদগদভাবে মিষ্টিমধুর হাসিতে- হাতে হাত রেখে বলত, কি ভাই ভাল? ন্যায়-অন্যায় নানাবিধ সব দাবিতে মিছিল করত শ্রমিক, জনতা, চাষীতে- সমবেত স্বরে বলত- আগুন জ্বালো। বাধা ছিলোনাকো যেতে হুটহাট অন্য লোকের বাড়িতে- দূরত্ব নাকি মানতো না কেউ চড়তো যখন গাড়িতে। গাদাগাদি করে করত ভ্রমণ বিদেশ কিংবা দেশ- চললে এভাবে মারা যেতে পারে ভয়ের ছিলোনা লেশ। এরোপ্লেনেও ভিড় ছিল ভারি সিট ছিল পাশাপাশি- চড়ত সবাই লণ্চ-রেলগাড়ি করে নাকি ঠাসাঠাসি। নানা উৎসব নানা আয়োজনে একসাথে সব মিলতো- হুড়োহুড়ি করে গায়েগায়ে বসে খাবার নাকি গিলতো। দলবেঁধে নাকি ছুটে যেতো পেতে রিলিফের মালামাল- একইভাবে যেতো পাইতে যাকাত লুঙ্গি, শাড়ি ও চাল। বিপণীবিতান ব্যস্ত স্টেশন কোথাও ছিলোনা বাকি দেখলে কোন পরিচিতজন জড়িয়ে ধরতো নাকি। কার হাতে আছে ধূলাবালি আর জীবাণু কাহার হাতে- চেনাজানা হলে কোন কথা নেই হ্যান্ডশেক তার সাথে। মেতে এইসব স্বাস্থ্যবিরোধী কাজে পৃথিবীটা হারে অণু করোনার কাছে। সামাজিক জীব এই ধারনাটা নিয়ে ঘনিষ্ট হলো অতি কাছাকাছি গিয়ে। অনেক মানুষ গেলো অবহেলে মারা, ধনী ও গরিব কেউ পেলোনাকো ছাড়া।
স্বাধীনতার ৫০ বছর হয়েছে। অর্থনৈতিক নানা সূচকে এগিয়ে গেছে দেশ। কিন্তু এতো বছরেও প্রশাসন ও সরকারি যন্ত্রে কে বড়ো কে ছোটো, কে বেশি গুরুত্বপূর্ণ কে কম গুরুত্বপূর্ণ, কার ক্ষমতা বেশি এসব নিয়ে ঝগড়া শেষ হলো না। এই ফলাফলবিহীন এবং যুক্তিহীন ও অপ্রয়োজনীয় বাহাস ক্ষতিগ্রস্থ করে সাধারণ মানুষকে। ম্যাজিস্ট্রেট হিসেবে দায়িত্ব পালনের সময় দেখেছি, আমাদের অনেক সহকর্মী পরীক্ষায় কতজনকে এক্সপেল্ড করেছে, মোবাইল কোর্টে কতজনকে জেল-জরিমানা করেছে, তা নিয়ে বাহাদুরি করতো। আমি পারতপক্ষে এক্সপেল্ড করিনা এবং মোবাইল কোর্টের সামারি ট্রায়ালে শাস্তি দেয়ার ক্ষেত্রে তাদের ভাষায় কঠোর না জন্য আমাকে ভর্ৎসনা করতো তাদের কেউ কেউ। তারা বুঝতে চাইতো না পরীক্ষায় এক্সপেল্ড করা এবং মোবাইল কোর্টে শাস্তি দেয়ার চেয়ে সংশ্লিষ্টদের সহায়তা নিয়ে সুষ্ঠুভাবে পরীক্ষা নেয়া এবং মানুষকে আইন মানতে অনুপ্রানিত করা হলো আসল কাজ।
আর কতো? করোনার সাথে যুদ্ধ করে হেরে গেলেন শ্রদ্ধেয় অভিনেতা এস.এম. মহসীন। অসম্ভব ধর্মপরায়ণ মহসীন ভাইকে আল্লাহ বেহেশত নসীব করুন।
অভিনেত্রী সারাহ বেগম কবরী চলে গেছেন কাল। আর আজ ১৮ এপ্রিল ২০২১ রবিবার দিনের প্রথম প্রহরে না ফেরার দেশে চলে গেলেন পোশাকী ছবির অপ্রতিরোধ্য হিরো, এক সময়ের জনপ্রিয় নায়ক ওয়াসিম। ইন্না লিল্লাহি ওয়া ইন্না ইলাইহি রাজিউন। অসম্ভব বিনয়ী এবং ভালো মানুষ ছিলেন প্রাক্তন ‘মিস্টার বাংলাদেশ’ ওয়াসিম। কন্যার অকাল মৃত্যুতে সাম্প্রতিককালে মানসিকভাবে বেশ বিপর্যস্ত ছিলেন তিনি। আল্লাহ তাকে বেহশত নসীব করুন।
বাংলাদেশের চলচ্চিত্রে কবরীর অভিনয় একেবারে আলাদা।তাঁদের সময়ের উচ্চগ্রামে সংলাপ প্রক্ষেপণ এবং অভিনয়ের চলমান ধারায় তাঁর সংলাপ উচ্চারণ এবং বাচনিক ছিল একেবারে বাহুল্যবর্জিত, অত্যন্ত স্বাভাবিক কিন্তু অর্থপূর্ণ। আবেগ ও উদ্দীপণা জাগানিয়া কিন্তু সবরকম বাহুল্যবর্জিত। তাঁর অভিনয় শৈলি ছিলো সুনিপূণ, হৈচৈ ও কোলাহলমুক্ত। তাকে পর্দায় দেখলে ভালোলাগার অন্যরকম এক অনুভূতি তৈরি হতো দর্শক হৃদয়ে। তার চেহারা ও অবয়বের সারল্য আর শিল্পীত অভিনয় দর্শকের মনে ঝড় তুলতো না। বরং ছড়িয়ে দিতো মিষ্টি এক অনুভূতি। আর এজন্যই তিনি হয়ে উঠেছিলেন ‘মিষ্টি মেয়ে’। আমরা যাকে বলি finest actor, কবরী ছিলেন তাই। সেজন্যই তাঁকে মনে হতো খুব কাছের এবং অত্যন্ত আপন একজন। কবরীর তিরোধানের সাথে বাংলা সিনেমার পরিমিত ও শৈল্পিক অভিনয়ের মিষ্টি ধারাটি হারিয়ে যাবে কি? ২০১১ সালে একটি বিশেষ ঘটনার মধ্য দিয়ে কবরী আপার সাথে আমার সখ্যতা গড়ে ওঠে। এরপর সামনাসামনি এবং টেলিফোনে মাঝে মাঝে বিভিন্ন বিষয়ে কথা হতো তাঁর সাথে। কথা বেশি হতো টেলিফোনেই। বিষয়, প্রধানত: চলচ্চিত্র। বাংলাদেশের চলচ্চিত্রের সমস্যা এবং উন্নয়ন নিয়ে নিজের মতামত দিতেন তিনি। চলচ্চিত্র শিল্প ম্রিয়মান হওয়ার জন্য বিভিন্ন ব্যক্তিসহ সিস্টেমকে দায়ী করতেন। নিউ মিডিয়ার প্রসার ও প্রভাবে প্রথাগত চলচ্চিত্রের চ্যালেন্জে পড়ার বিষয়টি মানতে চাইতেন না। ফোনে দীর্ঘ সময় নিয়ে কথা বলতেন। কখনো আলাপ সংক্ষিপ্ত করতে চাইলে বলতেন, উচিত কথা শুনতে ভালো লাগেনা, না? মাঝে মাঝে এমন সব অপ্রিয় (কিন্তু অসত্য নয়) প্রসঙ্গ উত্থাপন করতেন, যেসব বিষয় আমি শুনতেও অস্বস্তি বোধ করতাম। তিনি তা বুঝতেন। বলতেন, সরকারি চাকরি করেন তো। সব কথা বলতে পারবেন না। সব প্রশ্নের জবাবও দিতে পারবেন না। তবে শুনে যান। চাকরি শেষে কাজে লাগবে। চলচ্চিত্র নির্মাণে সরকারি অনুদান না পাওয়ার জন্য আমাকে দোষারোপ করতেন। কারণ ২০১১ থেকে ২০১৬ পর্যন্ত অনুদান বাছাই এবং চূড়ান্তকরণ কমিটিতে ছিলাম আমি। বলতেন, যুক্তি এবং নিয়ম-নীতি যতোই দেখান, দিনের শেষে কবরীকে অনুদান দেননি। কথা ছিল সরকারি চাকরি শেষ করার পর বাংলাদেশের চলচ্চিত্রের সমস্যা এবং তার সমাধান নিয়ে কবরী আপার সাথে একত্রে কথা বলবো। তিনি বলবেন তাঁর পেশাগত জীবনের অভিজ্ঞতা থেকে। আর আমি বলবো সরকারি সিস্টেমে (মাঠ প্রশাসন, তথ্য মন্ত্রণালয়, এফডিসি এবং বিটিভি) কাজ করার অভিজ্ঞতা থেকে। কিন্তু নিয়তি আমাকে সে সুযোগ দিলো না। মরণ সাগরের ওপারে ভালো থাকুন প্রিয় শিল্পী সারাহ বেগম কবরী। প্রিয় কবরী আপা। 
কতো কাজ, কতো কথা, কতো স্মৃতি পেছনে রেখে নশ্বর এই পৃথিবীর মায়া কাটিয়ে অবশেষে চলে গেলেন কবরী আপা- সারাহ বেগম কবরী (জন্ম: ১৯.৭.১৯৫০, মৃত্যু: ১৭.৪.২০২১)। তাঁর আত্মার শান্তি কামনা করি। আল্লাহ আমাদেরকে রক্ষা করুন।
কোনো দেশে, কোনো জনপদে যখন যুদ্ধ চলে তখন সেখানকার মানুষের আকাঙ্ক্ষা থাকে একটাই- যে কোনভাবে বেঁচে থাকা। যুদ্ধাবস্থায় কেউ ভাবেনা ঈদ ও উৎসবের জন্য শপিং, বাচ্চার স্কুল এবং লেখাপড়া, ভালোমন্দ খাওয়া, আউটিং এবং বেড়ানো, সামাজিক অনুষ্ঠান, প্রিয়জনদের সাথে দেখা সাক্ষাৎ, অফিস, ব্যবসা এসব নিয়ে। মানুষের সেই যুদ্ধে থাকে পক্ষ এবং প্রতিপক্ষ। কিন্তু আজ আমরা এমন এক যুদ্ধাবস্থার মধ্যে আছি, যার পক্ষ একটাই- হামলাকারী। মানুষের যুদ্ধে মানুষ ছাড়াও ক্ষতিগ্রস্থ হয় অন্যান্য জীব, প্রকৃতি, স্থাপনা, দালান-কোঠা, ঘর-বাড়ি। আর চলমান যুদ্ধের একমাত্র লক্ষ মানুষ, মানুষের জীবন। এ হামলা সরাসরি প্রতিরোধ করার ব্যবস্থা কি তা আমরা জানিনা। এ যুদ্ধের কোনো বিরতি নেই। নেই আলোচনার মাধ্যমে আপসরফার সম্ভাবনা। কবে শেষ হবে যুদ্ধ তাও আমরা জানিনা। সে কারণে করোনাভাইরাসের এই একতরফা আক্রমনে আমাদের মানুষে মানুষে যুদ্ধাবস্থার চেয়েও অনেক বেশি সতর্ক থাকতে হবে। বেঁচে থাকার সম্ভাব্য পন্থাগুলো মেনে চলতে হবে। এবারকার যুদ্ধটা শেষ হলে কাজ-কর্ম, খাওয়া-দাওয়া, বেড়ানো, উৎসব আয়োজন, সামাজিক অনুষ্ঠান, স্কুল-কলেজ-বিশ্ববিদ্যালয়ে গিয়ে লেখাপড়ার সুযোগ অনেক পাওয়া যাবে। এখন আমাদের লক্ষ একটাই- একপেশে এ যুদ্ধে বেঁচে থাকা। (নিজ জাতির উদ্দেশে দেয়া উগান্ডার প্রেসিডেন্ট এর ভাষণের সংক্ষিপ্তসার) বেঁচে থাকার এ চেষ্টায় আল্লাহ আমাদের সহায় হোন।
করোনা সংক্রমণ ঠেকাতে ২১ এপ্রিল পর্যন্ত বিধি-নিষেধ জারি করা হয়েছে (এটা ঠিক লকডাউন না)। কী কী বিধি-নিষেধ জারি করা হয়েছে তা আমাদের জানা। এসব মানা জীবনের জন্য অত্যন্ত জরুরি। তবে লকডাউনে কয়েকটি প্রশ্ন: ১. সবাইকে ঘরে থাকতে হবে। তবে জরুরি প্রয়োজন মেটাতে দোকান, কাঁচাবাজার, ব্যাংক একটি নির্দিষ্ট সময়ে খোলা থাকবে। বন্দরে, কারখানায় কাজ-কর্ম চলবে। এসব জায়গার সেবা নিতে হলে মানুষকে তো ঘর থেকে বের হতেই হবে; ২. হোটেল রেঁস্তোরাও একটা সময় পর্যন্ত খোলা। তবে সেখান থেকে খাবার কিনে নিয়ে যাওয়া যাবে। খাবার কিনতেও তো ঘরের বাইরে যেতে হবে; ৩. হোটেল, রেঁস্তোরা, দোকান, কাঁচাবাজার, ঔষধের দোকান, ব্যাংক, বন্দরের কর্মীদেরকেও তো ঘরের বাইরে যেতে হবে। তাদের যাতায়াতের জন্য কিছু যানবাহনও তো চলাচল করবে। এসব যানবাহনের চালক-কর্মীদেরকেও বাইরে বেরুতে হবে। ৪. সরকারি প্রতিষ্ঠান, গণমাধ্যম প্রভৃতিতে কাজ করা ব্যক্তিদের পেশাগত আইডি আছে। তা দেখিয়ে তারা দায়িত্ব পালনের জন্য ঘরের বাইরে যেতে পারবেন। কিন্তু কারখানার শ্রমিক, সাধারণ মানুষ, চিকিৎসা সেবা নিতে যাওয়া সাধারণ নাগরিক, যানবাহনের কর্মী- তারা জরুরি প্রয়েজনে ঘরের বাইরে যাবেন কোন ডকুমেন্ট নিয়ে? ৫. ব্যবস্থা একটা আছে। জরুরি প্রয়োজনে ঘরের বাইরে যেতে হলে পুলিশ এর অ্যাপসে ঢুকে পাস সংগ্রহ করতে হবে। বাংলাদেশের কতজন মানুষ এই অ্যাপসে ঢুকে পাস সংগ্রহ করতে সক্ষম? যারা অ্যাপস থেকে পাস সংগ্রহ করবেন, তাদেরকে এই পাসের প্রিন্ট কর্তব্যরত পুলিশকে দেখাতে হচ্ছে। বাংলাদেশে, এই ঢাকা শহরেই কতজন মানুষের বাসায় প্রিন্ট করার সুবিধা আছে? নিয়ম-কানুন, বিধি-বিধান তৈরির সময় আমজনতার কথা ভাবা দরকার।
সবাইকে পবিত্র রমজানের শুভেচ্ছা। শুভেচ্ছা নতুন বছরের। স্বাগত জানাই বঙ্গাব্দ ১৪২৮ কে। মহামারি এবারও প্রাণের বৈশাখ উদযাপন করতে দিলো না। করোনাসহ রোগ, শোক, ভয় ও গ্লানিমুক্ত পৃথিবীই আজ আমাদের সবার প্রত্যাশা।
আজ সকালে না ফেরার দেশে চলে গেছে সিভিল সার্ভিসে আমাদের ব্যাচমেট, অবসরপ্রাপ্ত অতিরিক্ত সচিব রাশিদা বেগম। ইন্নালিল্লাহি ওয়া ইন্নাইলাইহি রাজিউন। আসুন, আমরা সবাই অসম্ভব ভালোমানুষ, সৎ, মেধাবি এবং পরিশ্রমী রাশিদার অনন্ত শান্তির জন্য দোয়া করি।
আজ ৩ রা এপ্রিল। জাতীয় চলচ্চিত্র দিবস। সরকারের ঘোষণার প্রেক্ষিতে ২০১২ সালে আমরা এ দিবস উদযাপন শুরু করি। চলচ্চিত্র দিবসে চলচ্চিত্রের সকল মানুষকে জানাই উষ্ণ অভিনন্দন।
গুণীজনদের সাথে দু’টি ছবি। সাদাকালো ছবিটা ১৯৮৬ সালের জানুয়ারি মাসের, ঢাকা বিশ্ববিদ্যালয় সাংবাদিক সমিতির প্রথম কমিটির অভিষেক অনুষ্ঠানের। ওই কমিটির সভাপতি আমি আছি কবি শামসুর রাহমান, ঢা.বি-র তৎকালীন ভিসি অধ্যাপক আবদুল মান্নান, সাংবাদিক সন্তোষ গুপ্ত এবং ঢাবি শিক্ষক সমিতির সভাপতি ড. সাদউদ্দীন আহমেদের সাথে। রঙিন ছবিটা টেলিভিশন নাট্যকার সংঘের প্রথম কমিটির অভিষেক অনুষ্ঠানের (৮ আগস্ট ২০০২)। ওই ছবিতে আমি আছি মুস্তাফা মনোয়ার, আতিকুল হক চৌধুরী, মাসুম রেজা, প্রণব ভট্ট, কায়েস চৌধুরী, আনিসুল হক, শাকুর মজিদ, মোহন খান, রেজানুর রহমান, মান্নান হীরাসহ অন্যান্য নাট্যকারের সঙ্গে।
অনেকেই আমার সদ্য প্রকাশিত উপন্যাস ‘ক্যায়ফা হাল’এর বিষয় জানতে চেয়েছেন। কাহিনির সংক্ষিপ্তসার পোস্ট করলাম আগ্রহীদের সদয় জ্ঞাতার্থে।
জানুয়ারি মাসে আমার প্রথম কবিতার বই ‘ইচ্ছাপূরণ’ প্রকাশিত হয়েছে। প্রকাশক: অনিন্দ্য প্রকাশন। কাল (রবিবার) প্রকাশিত হয়েছে উপন্যাস ‘ক্যায়ফা হাল’। প্রকাশক: দেশ প্রকাশন। একই প্রকাশনা ২/৪ দিনের মধ্যে প্রকাশ করবে গল্প সংকলন ‘প্রান্তজনের প্রভু’। কবিতার বই পাওয়া যাচ্ছে বইমেলায় অনিন্দ্য প্রকাশন এর প্যাভিলিয়নে। উপন্যাস আর গল্পের বই পাওয়া যাবে বইমেলায় ‘দেশ প্রকাশন’ এর স্টলে (স্টল নং ৫৫-৫৭)।
আম্মার সাথে আমাকে কোলে পিঠে করে বড়ো করা সফুরা ফুপুও আজ চলে গেলো। ইন্না লিল্লাহি ওয়া ইন্না ইলাইহি রাজিউন। যাদের স্পর্শে, আদরে- স্নেহে বেড়ে উঠেছি, একে একে তারা সবাই চলে গেলো।
প্রধান অর্থ ও হিসাবরক্ষণ কর্মকর্তা, জনপ্রশাসন মন্ত্রণালয় এর কাছ থেকে লাম গ্রান্ট এর চেক নিলাম আজ। অবসরের পর প্রথম সরকারি অর্থ প্রাপ্তি।
সরকারি চাকুরি থেকে অবসর গ্রহণের পর এখন অন্যান্য কাজের পাশাপাশি বিয়ে পড়ানো এবং বিবাহ অনুষ্ঠানে মুনাজাতও পরিচালনা করছি।
শুভ জন্মদিন প্রিয় সাগর ভাই। দ্রুত সুস্থ হয়ে ফিরে আসুন আমাদের মাঝে। প্রিয় বাংলাদেশে।
অবশেষে সরকারি চাকরি, ক্যাডার সার্ভিস- তোমার থেকে বিদায় নিলাম। কাল ১৯ ফেব্রুয়ারি ২০২১ থেকে শুরু হবে অবসরোত্তর ছুটি।
একুশে ফেব্রুয়ারি উপলক্ষে বিশেষ অনুষ্ঠান ‘ইতিহাস কথা কয়’। প্রচারিত হবে বিটিভি ও বিটিভি ওয়ার্লডে। ২১ ফেব্রুয়ারি ২০২১ রোববার রাত ১০টার ইংরেজি সংবাদের পর।
ছবির দেশ, কবিতার দেশ বাংলাদেশ। কবিতা বাঙালির জীবনের শ্বাস। বেঁচে থাকার প্রেরণা। বাঙালি হিসেবে অনেকের মতো আমিও কবিতা লিখেছি, লিখি। তাই বলে আমি কবি নই মোটেই। আমার কিছু কবিতা নিয়ে আজ ১৩ ফেব্রুয়ারি ২০২১ একটি গ্রন্থ প্রকাশ করেছে অনিন্দ্য প্রকাশন। কৃতজ্ঞতা জানাচ্ছি অনিন্দ্য এর কর্ণধর আফজাল হোসেনের প্রতি। ধন্যবাদ জানাই কবি নাসির আহমেদকে।
আমি এবং নাহীদ (আমার সহধর্মিনী) আজ ১১ ফেব্রুয়ারি ২০২১ সকালে করোনার টিকা নিলাম (১ম ডোজ)। সরকারী কর্মচারি হাসপাতালে। নির্বিঘ্নে, অতি অল্প সময়ে। সুন্দর ব্যবস্থাপনায়।
কি অপ্রত্যাশিত আর অনাকাঙ্ক্ষিত ঘটনা! ভাষার মাস ফেব্রুয়ারি শুরু হয়েছে। অথচ বইমেলা হচ্ছেনা। জানি, জীবনের প্রয়োজনেই এ সিদ্ধান্ত। তারপরও বাংলা একাডেমীর বইমেলাবিহীন ফেব্রুয়ারি মাস। মানতে কষ্ট হচ্ছে।
মনে হয় এইতো সেদিন। বিসিএস প্রশাসন ক্যাডারে নিয়োগ পেয়ে যোগদান করলাম সংস্থাপন মন্ত্রণালয়ে (আজকের জনপ্রশাসন মন্ত্রণালয়)। সেখান থেকে বিভাগীয় কমিশনার খুলনা এর কার্যালয়ে পদায়ন (তখন সারাদেশে বিভাগ ছিল চারটি- ঢাকা, চট্টগ্রাম, রাজশাহী এবং খুলনা)। অত:পর পদায়ন বাগেরহাটে, জেলা প্রশাসকের কার্যালয়ে। আমি, সাঈদ, রেজা, মোস্তাক এবং মন্ডল। শুরু হলো কর্মজীবন। বাগেরহাটে কর্মরত থাকার সময় আইন ও ব্যবস্থাপনা প্রশিক্ষণ, বিএমএ ট্রেনিং এবং বুনিয়াদী প্রশিক্ষণে গেলাম। প্রথম কর্মস্থলে কত কাজ, কত ঘটনার স্মৃতি। এখনো মাঝে মাঝে রাতে বিছানায় শুয়ে মনে হয় যেনো শুয়ে আছি বাগেরহাট ডাকবাংলোর বিছানায়। আর আমার রুমমেট সাঈদ এবং রেজা ঘুমিয়ে আছে যার যার শয্যায়। বাস্তবে ফিরে দেখি কেটে গেছে দীর্ঘ সময়। রইসুল আলম মন্ডল সচিব পদ থেকে অবসর গ্রহণ করেছে। সাঈদ (আবু সাঈদ সালাহউদ্গিন মাহমুদ) অবসর নিয়েছে অতিরিক্ত সচিব পদ থেকে। আমি গ্রেড-১ নিয়ে অপেক্ষা করছি সরকারি চাকুরির পর অবসর জীবনের। সাঈদ আর মল্ডলের সাথে যোগাযোগ আছে আমার। কিন্তু রেজা ও মোস্তাকের সাথে যোগাযোগ নেই অনেকদিন। আশা করি ভলো আছে ওরা। আজ ২১/১/২০২১। চাকরি জীবনের ৩৫ বছর পূর্ণ হলো। বয়স বেড়েছে। ব্যাচমেটদের অধিকাংশই অবসরে গেছে। পৃথিবী ছেড়েও চলে গেছে কেউ কেউ। আমারও সময় হয়েছে অবসরে যাওয়ার। তারপরও ৩৫ বছরকে মানতে মন সায় দেয়না। মনে হয় আমি যেনো এখনও ২৪ বছর উত্তীর্ণ সেই তরুণ। বাগেরহাটের হারুন ম্যাজিস্ট্রট। পৃথিবীতে সময়ের চাকা কেনো এতো দ্রুত ঘোরে!!! 
কন্যারত্ন পা রেখেছে নতুন জীবনে। ওর জন্য, ওদের জন্য চাই সবার দোয়া এবং ভালোবাসা।
অসময়ে চলে গেলেন হীরা ভাই। তরুণ বয়সে মান্নান হীরা ছিলেন ছড়াকার। লিমেরিক লিখতেন। সম্পৃক্ত ছিলেন বাম রাজনীতির সাথে। সিরাজগণ্জে আমাদের গড়া নাট্য সংগঠন ‘তরুণ সম্প্রদায়’ এর এক কর্মশালার সুবাদে নাটকের সাথে যুক্ত হন তিনি। ওই কর্মশালার প্রোডাকশন হিসেবে ছড়াকার সাইফুল ইসলামের সাথে যৌথভাবে একটি নাটক রচনা করেন। সম্ভবত: সেই নাটকের নাম ছিল ‘সিংহাসনের দু:খ’। ১৯৮০ সালের শেষের দিকে আমি উদ্যোগী হয়ে ঢাকায় তাকে আরণ্যক নাট্যদলে নিয়ে আসি। এরপর সে হয়ে যায় পুরোপুরি নাটকের মানুষ। আমি এবং আমার মতো অনেকে জীবন-জীবিকার তাগিদে মাঝে মাঝে নাটক থেকে বিচ্ছিন্ন হয়েছি, বিচ্ছিন্ন হই। কিন্তু হীরা ভাই এর কাছে নাটক হয়ে গিয়েছিল সবকিছু- জীবন, জীবিকা, ধ্যান, জ্ঞান, নেশা, পেশা। তার মৃত্যুতে ব্যক্তি আমাদের চেয়েও নাটকের অনেক বেশি ক্ষতি হয়ে গেলো। হীরা ভাইয়ের আত্মার শান্তি কামনা করি।
শুক্রবার সকাল ১০.১০ মিনিটে একযোগে প্রচারিত হবে বিটিভ, বিটিভি ওয়ার্ল্ড এবং ৭১ টিভিতে। বিটিভি ও বিটিভি ওয়ার্ল্ড এ পুন:প্রচার সন্ধ্যায়।
আমার গবেষণা ও রচনা এবং আউয়াল চৌধুরির পরিচালনায় নির্মিত বিটিভি প্রযোজনা ‘যা ছিল অন্ধকারে’ শ্রেষ্ঠ প্রামাণ্য চলচ্চিত্র হিসেবে ২০১৯ সালের জাতীয় চলচ্চিত্র পুরস্কার এর জন্য নির্বাচিত হয়েছে। এ প্রযোজনার সাথে সংশ্লিষ্ট সবাইকে অভিনন্দন।
আমাদের বন্ধু অভিনেতা আজিজুল হাকিম কোভিট-১৯ আক্রান্ত হয়ে হাসপাতালে লাইফ সাপোর্টে আছে। তার জন্য দোয়া করবেন। হাকিমের স্ত্রী নাট্যকার জিনাত হাকিম এবং শিশুপুত্রও করোনা আক্রান্ত।
আজ কন্যার জন্মদিন। সবার শুভকামনা এবং দোয়া চাই ওর জন্য।
চান্দা মাহজাবীন টেলিভিশন নাটকে আমার প্রথম নায়িকা (গতানুগতিক নায়ক চরিত্রের বিপরীতে নায়িকা)। নাটক: গুনাইবিবি, প্রচার: ১৯৮১। সেটা ছিলো টিভিতে চান্দার প্রথম অভিনয়।মুনীরা ইউসুফ মেমী হলো আমার অভিনীত  শেষ টিভি নাটকের ‘নায়িকা’ (নায়ক চরিত্রের বিপরীতে)। নাটক: স্বীকৃতি (আমার লেখা), প্রচার: ২০০১। সম্পর্কে ওরা দু’জন বেয়াইন। চান্দা ছেলের মা। আর মেমী মেয়ের মা। আজ ৫ সেপ্টেম্বর ২০২০ আমার দুই ‘নায়িকা’ এসেছিলেন বিটিভিতে।
আমাদের নির্মাণাধীন কয়েকটি সিরিজ নাটক প্রসঙ্গে বলতে গিয়ে কেউ কেউ ফেসবুকে এরকম মন্তব্য করেছেন: ‘অনেকদিন পর বিটিভিতে ভালো/ সুস্থ্য ধারার নাটক হচ্ছে।’ না, বিটিভি অসুস্থ্য ধারার নাটক করে না। করার সুযোগ নেই। নাটক ভালো হচ্ছে কি মন্দ হচ্ছে সেটা একেকজন একেকভাবে বিচার করেন। বিটিভিতে এখনও অনেক ভালো নাটক হয়। আগে দেখুন। তারপর মন্তব্য/বিচার করুন।
জাতির পিতার সুযোগ্য কন্যা, উন্নত বাংলাদেশের স্বপ্নদ্রষ্টা মাননীয় প্রধানমন্ত্রী শেখ হাসিনার জন্মদিনে বিটিভি পরিবারের শ্রদ্ধা, সালাম এবং শুভকামনা। আপনার নেতৃত্ব আমাদের অহংকার।
২১ আগস্টের বিভীষিকার কথা মনে হলে শিউরে উঠতে হয়। আমরা কি জোর গলায় বলতে পারি- ষড়যন্ত্র, সন্ত্রাস এবং হত্যার রাজনীতির কুশীলবরা নিস্ক্রিয় হয়ে গেছে?
কন্যা জীবনে প্রথমবারের মতো দুধসেমাই করেছে। বাবার জন্য।চিনি ছাড়া। স্বাদে, গন্ধে সিম্পলি অসাধারণ।
কোথাও কেউ নেই, ঢাকায় থাকি, সকাল সন্ধ্যাসহ অনেক জনপ্রিয় ও দর্শকআদৃত নাটক এবং অনুষ্ঠানের সফল প্রযোজক, বিশিষ্ট নৃত্যশিল্পী, বাংলাদেশ টেলিভিশন এর সাবেক জেনারেল ম্যানেজার বরকতউল্লাহর মৃত্যুতে বিটিভি পরিবারের পক্ষ থেকে গভীর শোক প্রকাশ করছি। সমবেদনা প্রকাশ করছি তাঁর শোকাহত পরিবারের প্রতি। তাঁর কর্ম এবং অবদান বাংলাদেশের টেলিভিশন ইতিহাসের অচ্ছেদ্দ অংশ হয়ে থাকবে।
হাবীব আহসান, বাংলাদেশ টেলিভিশন এর প্রাক্তন প্রযোজক ও পরিচালক, লেখক, কবি, শিল্পী হাবীব ভাই আমাদের ছেড়ে চলে গেছেন। একটু ক্ষ্যাপাটে, সহজ সরল আমাদের কোহিনুর ভাই চলে গেছেন ভাবতে কষ্ট হয়। করোনা আমাদের এমন এক অবস্থায় নিপতিত করেছে, প্রিয় মানুষের বিয়োগবেদনা প্রকাশ করার ভাষাও যেন আমরা হারিয়ে ফেলেছি। ভয়, আতঙ্ক আর অনিশ্চয়তা আমাদের চিরন্তন আবেগ-অনুভুতিকেও মনে হয় ভোঁতা করে দিয়েছে। এক মাস আগে ফোন করে হাবীব ভাই, মানে আমাদের কোহিনুর ভাই তার অসুস্থ্যা মায়ের জন্য দোয়া করতে বলেছিলেন। আর বলেছিলেন, সময়টা একটু স্বাভাবিক হলে তোমার বাসায় আসবো। বাঁশি শোনাবো, মেয়ের গান শুনবো আর বউমার হাতের কৈ-পাতুরি খাবো।আমি বলেছিলাম, কৈ এর সিজন আসতে আসতে করোনা নিয়ন্ত্রণে আসবে। কৈ মাছের ভরা সিজন মানে আশ্বিন-কার্তিক মাস আসতে এখনো মাস দুয়েক বাকি। এ সময়ের মধ্যে করোনা যাবে কিনা জানিনা। কিন্তু কোহিনুর ভাই চলে গেলেন। ‘পংক্তিযোদ্ধার সালতামামী’ এর কবি চলে গেলেন হঠাৎ করেই। কোহিনুর ভাইকে চিনি ১৯৮২-৮৩ সাল থেকে। তার সাথে বেশ কিছু কাজও করেছি। প্যাকেজ নাটকের শুরুর দিকে, সম্ভবত: ১৯৯৬ সালে আমার লেখা ‘ধারা-১৬৪’ পরিচালনা করেছিলেন তিনি। সে নাটকে সেলিম (শহীদুজ্জামান সেলিম) এবং মুনীরা ইউসুফ মেমির ১৪ মিনিটের একটি দৃশ্য আনকাট এক শটে ওকে করেছিলেন হাবীব ভাই এবং চিত্রগ্রাহক সমীর কুশারী। হাবীব ভাইয়ের নির্দেশনায় চমৎকার কম্পোজিশন, সুবিধা করে দিয়েছিল চিত্রগ্রাহককে। সমীরদা’ও অসুস্থ্য। তার সুস্থতা কামনা করছি। সে সময় ‘ধারা-১৬৪’ দর্শকনন্দিত হয়েছিল। সে নাটকে হাবীব ভাইয়ের মেয়ে অভিও অভিনয় করেছিল। হাবীব আহসানের সাথে আমার সবচেয়ে স্মরণীয় কাজ আমার লেখা এবং তার প্রযোজনায় বিটিভির নাটক ‘শুধুই মানুষ’। ১৯৯৬ কিংবা ১৯৯৭ সালে। সে নাটকের প্রধান চরিত্রের দুই শিল্পী খালেদ খান এবং তাজিন আহমেদ চলে গেছে এ নশ্বর দুনিয়া থেকে। শিল্প নির্দেশক মহীউদ্দিন ফারুক মারা গেছেন করোনাকালের শুরুতে।তখনকার জনপ্রিয় সাপ্তাহিক ‘যায় যায় দিন’ পত্রিকার সমালোচক মুনওয়ার বখত (অধ্যাপক রফিকুল ইসলাম) ‘বছরেরর শেষ ভালো’ শিরোনামে সমালোচনা প্রতিবেদনে দুটি নাটক নিয়ে লিখেছিলেন। এক. বিটিভি প্রযোজনা ‘শুধুই মানুষ’ দুই. প্যাকেজ নাটক ‘সেকু সেকান্দার’ (নাট্যকার মাসুম রেজা)। হাবীব ভাই আমাকে শিখিয়েছেন কীভাবে কারিগরি বিবরণসহ টিভি স্ক্রিপ্ট লিখতে হয়। আমার সহকর্মিরা আমার এ মন্তব্যে দয়া মন খারাপ করবেন না। সাড়ে চার বছরের বেশি সময় হলো বিটিভির প্রধান নির্বাহীর দায়িত্ব পালন করছি। হাবীব ভাইদের রুমে এখনকার তরুণ এবং মেধাবী প্রযোজক ও কর্মকর্তারা বসছেন। কাজ করছেন, আড্ডাও দিচ্ছেন। তাদের মধ্যে আমি হাবীব ভাইদের খুঁজি। কিন্তু পাইনা। কেন? 
যারা প্রোফাইল লক রেখে ফ্রেন্ড রিকোয়েস্ট পাঠান, তাদের বন্ধু আহবান আমিও গ্রহন করিনা
চাকরির ব্যাচমেচ,সহকর্মি, সহপাঠি, সহঅভিনেতা যাই হোক না কেন, ক্ষমতাবানদের সাথে ক্ষমতাহীন, প্রভাবশালীদের সাথে ম্রিয়মান আর বিত্তবানদের সাথে বিত্তহীনদেরবন্ধুত্ব হয় কি?
টাকা থাকলেই যা ইচ্ছা তাই কিনতে পারেন না। সম্পদের অপচয় করার অধিকার কারো নেই, তা সে হোক একটা অতিরিক্ত রুটি । যা আপনার কাজে লাগেনা তা আপনি কেন কিনবেন? টাকা আপনার হলেও সম্পদ কিন্তু পৃথিবীর।
শুধু বাবা দিবসে নয়। আব্বাকে মিস করি আমি প্রতিদিন, প্রতিক্ষণ। মনে হয় আব্বা বোধহয় বাইরে কোথাও গেছেন। এই বুঝি ফিরে আসবেন। যথারীতি তার হাতে থাকবে আম, পেঁপে কিংবা অন্য কোন ফল বা খাবারের প্যাকেট। এসে হাঁক ছাড়বেন: কইরে রীতা? রত্না? আম্মাকে জিজ্ঞাসা করবেন: বাচ্চু কোথায়? আব্বা-আম্মা চলে যাওয়ার পর আমার এই নামটাও হারিয়ে গেছে। হাত জোড় করে নিবেদন জানাই দয়াময় আল্লাহকে- আমার আব্বা, আমার আম্মার তরে যেন বেহেশত নসীব হয়। রাব্বির হামহুমা কামা রাব্বাইয়ানি ছগিরা। পৃথিবীর সকল বাবা ভাল থাকুন জীবন সাগরের এপার ওপার- সবখানে, সব অবস্থায়।
কিছু মানুষ আছে প্রাপ্তির ক্ষেত্রে আজকের একটু বিলম্বের কারণে অতীতের সব উপকার ভুলে যায়। অনুধাবন করতে পারেনা ভবিষ্যতের সম্ভাবনা। ফলে বেপরোয়া আচরণ করে, এলোমেলে কথা বলে পরিবেশ নষ্ট করে।
চলে গেলেন জননেতা মোহাম্মদ নাসিম। শহীদ এম. মনসুর আলীর উত্তরাধিকারী মোহাম্মদ নাসিম। আমার সৌভাগ্য, শৈশবে অনেক কাছ থেকে দেখেছিলাম তাঁর পিতা আমাদের প্রিয় শ্রদ্ধেয় এম. মনসুর আলীকে। আর যৌবনে কাজ করার সুযোগ পেয়েছিলাম তাঁর সুযোগ্য উত্তরাধিকারের সাথে। ডাক ও টেলিযোগাযোগ মন্ত্রণালয়ে। বাংলাদেশে তথ্য ও যোগাযোগ প্রযুক্তির এই যে গৌরবময় উন্নতি, তার বেসিক কার্যক্রম শুরু হয়েছিল কিন্তু তাঁরই হাতে, ১৯৯৬-২০০১ সময়ে। আল্লাহ্ রাব্বুল আলামিন তাকে জান্নাতুল ফেরদৌস দান করুন।
করোনাভাইরাস উড়ে বেড়ায় না। তাই যদি আপনি স্বাস্থ্যবিধি মেনে চলেন তাহলে আপনার ফ্লাটের উপরের, নিচের বা পাশের ফ্লাটের কোভিট-১৯ পজেটিভ রোগি আপনাকে সংক্রমিত করতে পারবেনা।
এখন পর্যন্ত ধারনা: একবার কোভিট-১৯ হলে আবারো সেটা হতে পারে। এর কারণ: ১. শরীরের কোন কোষে হয়ত ভাইরাস লুকিয়ে ছিল, নেগেটিভ হওয়ার পর তা আবারো শরীরে ছড়িয়ে পড়তে পারে; ২. একবার কোভিট-১৯ হওয়ার পর সবার দেহে সমান এন্টিবডি তৈরি হয়না। ফলে আবারো সংক্রমিত হবার সম্ভাবনা থেকে যায়। তবে দ্বিতীয়বার সংক্রমিত হলে তা খুব জটিল হবার সম্ভাবনা কম। আর দ্বিতীয়বার সংক্রমিত ব্যক্তি অন্যদের সংক্রমন করতে পারেনা। কারণ, তখন ভাইরাস থাকে দুর্বল। দ্রষ্টব্য: এটা এখনকার ধারনা। মনে রাখতে হবে, করোনাভাইরাস নিয়ে প্রতিনিয়ত ধারনা পরিবর্তিত হচ্ছে। অতএব কোভিট-১৯ হোক বা না হোক, সবাইকে একই স্বাস্থ্যবিধি মেনে চলতে হবে। মেনে চলতে হবে নিরাপত্তা নির্দেশিকা। 
দ্বিতীয় টেস্টে আমরা কোভিট-১৯ মুক্ত হয়েছি ১৭ মে। আজ ২৪ তারিখে এসেও কেউ কেউ আমাদের দেখে আঁতকে উঠছে। তাদের হাবভাবে মনে হচ্ছে যেন আমরাই করোনাভাইরাস। ঈদ মোবারক।
‘ভুল’কে এখনো অনেক মানুষ এইভাবে ভুলবানানে লেখে: ‘ভূল’। আর কবে সঠিক বানান শিখবেন ভাই?
একটু আগে (১৪.৫.২০২০, বিকেল ৫টার দিকে) চিকিৎসাধান অবস্থায় চলে গেলেন জাতীয় অধ্যাপক ড. আনিসুজ্জামান। বেশ কিছুদিন হলো শরীরটা ভাল যাচ্ছিলো না স্যারের।
আম্মা নেই। ৩ বছরেও ব্যাপারটা মেনে নিতে পারছি না।বিশেষ করে এই অসুস্থ্য দিনে মনে হয় এই বুঝি আম্মার ফোনকল পাবো। আম্মা জানতে চাইবে- কেমন আছো বাবা? আম্মার জন্য, আব্বার জন্য দোয়া চাই সকলের।
বাংলাদেশ টেলিভিশন পরিবারের প্রিয়মুখ রোজিনা আক্তার, বিটিভির প্রথম নারী টিভি ক্যামেরাপার্সন ( সম্ভবত: বাংলাদেশেরও) আমাদের ছেড়ে না ফেরার দেশে চলে গেছে আজ ভোরে। ইন্না লিল্লাহি ওয়া ইন্না ইলাইহি রাজেউন।
ফেসবুক কাছে এনে দিয়েছে দূরের মানুষদের। আর দূরে সরিয়ে দিয়েছে কাছের মানুষদের।
হারানো নববর্ষ ১৪২৭ - হারুন রশীদ হারালো মোদের ফাগুণের দিন তপ্ত দুপুরে বন্ধুর হাতে হাত রেখে পথ চলা- হারালো একটি বৈশাখ ভোর স্বজনের সাথে অর্গল খুলে হৃদয়ের কথা বলা। হারালো একটি সুরের খেয়া পুঁজা ও প্রেমের গানের সঙ্গে মেলানো হলো না গলা- হারালো একটি সাজানো দোকান নতুন বছরে হারালো নিয়ম খেরোখাতা ফের খোলা। হারালো একটি আমকাটা ছুরি নুন-ঝালমাখা মশলার থলি ছায়াহীন গাছতলা- পান্তা হারালো ইলিশ হারালো কালবোশেখী ঝড় হারালো হারালো চিত্রকলা। মুরলি, খাজা, বাতাসা হারালো উদ্যানে আসা মানুষ হারালো পূর্ণিমা রাত জ্যোৎস্না হারালো ঝকঝকে রোদ দীপ্তি হারালো। হারালো স্বস্তি হারালো শান্তি নিঝঝুম ঘরবাড়ি দুখের অনলে সুখ পুড়ে গেলো দেশে আজ মহামারী। (২ বৈশাখ ১৪২৭) 
শুভ নববর্ষ। নতুন বছরে মহামারীমুক্ত হোক পৃথিবী- এই প্রার্থনা করি।
করোনাযুদ্ধে নিয়োজিত অন্যদের সাথে গণমাধ্যম কর্মিদেরও (বিশেষ করে সরকারি এবং বেসরকারি টেলিভিশন সংবাদ কর্মিদের) ফ্রন্টলাইনার হিসেবে বিবেচনা করে তাদের জন্য বীমার ব্যবস্থা করা সমীচীন হবে।
করোনাভাইরাস পরিস্থিতি এবং বাংলাদেশের অবস্থা জানার জন্য প্রবাসী বাংলাদেশীদের চাহিদা বিবেচনা করে বিশেষ ব্যবস্থায় বঙ্গবন্ধু স্যাটেলাইটের সহায়তায় সৌদি আরবসহ মধ্যপ্রাচ্যের প্রায় সব দেশে (ইরান এবং ইরাক ব্যতীত) আজ থেকে বিটিভি ওয়ার্ল্ড সম্প্রচারিত হচ্ছে। ডাউনলিংক প্যারামিটার এখানে দিলাম।
ধন্যবাদ বিটিভির জেলা প্রতিনিধিদের এই দুর্যোগকালে সক্রিয় ভূমিকা পালনের জন্য। দায়িত্ব পালনের ক্ষেত্রে আমাদের ইচ্ছা ও নিষ্ঠা অনেক সীমাবদ্ধতাকে অতিক্রম করতে শেখায়।
করোনাকালের প্রশ্ন -হারুন রশীদ মহামারী দিকে দিকে মৃত্যুর হাহাকার চলছে- বিভীষিকা যাবে কবে সে কথাটা কেউ নাহি বলছে। ভবিতব্যই আজ জীবন আর মৃত্যুর নিয়ামক বিজ্ঞান পারছেনা ঠেকিয়ে দিতে এ মহারোগ। ব্যর্থতা অসারতা স্বীকার করে ডাকে স্রষ্টাকে ক্ষমা করো কৃপা করো বাঁচিয়ে দাও প্রভু দেশটাকে। অবহেলে দূরে রাখা আত্মীয়, পরিবার-পরিজন সামাজিক দূরত্বে তাদেরকে আজ হলো প্রয়োজন। বন্ধন কাকে বলে দুর্দিনে পেরেছো কি বুঝতে? বৈভব পারছে কি ক্ষুদ্র সে জীবানুকে রুখতে? পিছনে তাকিয়ে দেখে এ সময় ভুল-ত্রুটি বুঝতে কি পারা যায়? স্বার্থকে দূরে ঠেলে এ বেলায় জীবনের অর্থ কি বদলায়? ফিরে যদি আসে ফের শুভদিন আগের মতোই বুঝি চলবে? বিত্তের লালসায় প্রতিদিন লোভের আগুনে তুমি জ্বলবে?
গতানুগতিক সরকারী চাকুরি না, বাংলাদেশ টেলিভিশন এর কর্মিরা এই করোনাদুর্যোগে ঘর-বাড়ি ও পরিবার-পরিজনের ভাবনা দূরে রেখে নিষ্ঠার সাথে কাজ করে যাচ্ছেন মানুষকে প্রয়োজনীয় তথ্য প্রদান করতে, জনগণকে সচেতন করতে এবং ঘরবন্দী মানুষদের শুদ্ধ বিনোদন দিতে।
করোনাভাইরাস এর এই ভয়াবহ সময়ে ডেঙ্গু এলে কিন্তু উপায় নাই। আসুন, আমরা মশার (এডিস মশা) উৎপত্তিস্থল ধ্বংস করি। পরিস্কার রাখি চারপাশ। ঘুমানোর সময় অবশ্যই মশারি ব্যবহার করি।
আজ ৩ এপ্রিল, জাতীয় চলচ্চিত্র দিবস। চলচ্চিত্র প্রযোজক, পরিচালক, শিল্পী ও কলাকুশলী, প্রদর্শক এবং দর্শকসহ সংশ্লিষ্ট সকলকে জানাই অভিনন্দন।সবাই নিরাপদ থাকুন। সুস্থ থাকুন।
কোলাহলময়, ব্যস্ত ঢাকার জনারণ্য, রাজপথ, বন্দর, অফিস পাড়াকে নিরব এবং ফাঁকা করে দিয়েছে করোনাভাইরাস। আল্লাহ আমাদের হেফাজত করুন।
করোনাভাইরাস সংক্রান্ত তথ্য, এর প্রতিরোধে গৃহীত কার্যক্রম ও ব্যবস্থা জানানোসহ মানুষের দুর্ভোগ লাঘবে তথ্য প্রদান করতে দর্শকের অংশগ্রহণে বিটিভির সরাসরি অনুষ্ঠান ‘এই সময়’। প্রচারিত হচ্ছে প্রতিদিন সন্ধ্যা ৭ টায় বিটিভি ও বিটিভি ওয়ার্ল্ড এ। এছাড়া প্রতিদিন দুপুর ২ টার খবরের পর বিটিভি ও বিটিভি ওয়ার্ল্ড এ প্রতিদিন প্রচারিত হচ্ছে দর্শকের অংশগ্রহণে আর একটি সরাসরি অনুষ্ঠান ‘স্বাস্থ্য জিজ্ঞাসা’। এ অনুষ্ঠানে করোনা প্রতিরোধ এবং চিকিৎসা সংক্রান্ত বিভিন্ন প্রশ্নের উত্তরসহ স্বাস্থ্য বিষয়ক বিভিন্ন প্রশ্নের উত্তর দিচ্ছেন বিশেষজ্ঞ চিকিৎসকরা।
কাল ২৭ ফেব্রুয়ারি ২০২০ বৃহস্পতিবার থেকে বাংলাদেশ শিল্পকলা একাডেমিতে আরণ্যক নাট্যদল এর আয়োজনে শুরু হয়েছে মামুনুর রশীদ এর জন্মদিন উপলক্ষে ৬ দিনব্যাপী ‘দ্রোহ দাহ স্বপ্নের নাট্য আয়োজন’। উল্লেখ্য, মামুন ভাইয়ের জন্মদিন: ২৯ ফেব্রুয়ারি।
২০১৬ সালের এই দিনে মহাপরিচালক হিসেবে যোগ দিয়েছিলাম বিটিভিতে (১ মাস অতিরিক্ত দায়িত্ব পালনের  পর)। চার বছর কাজ করে আজ নিজেকেই জিজ্ঞাসা করি: চার বছরে উল্লেখ করার মতো কোন কাজ কি আমি এখানে আদৌ করতে পেরেছি?
“নিশ্চয় আল্লাহ সীমা লঙ্ঘনকারীদের পছন্দ করেন না।” [সুরাঃআল-মায়ীদাঃ৮৭ ] জানা সত্বেও একাজটি আমরা ব্যক্তিগত, গোষ্ঠীগত এবং দলগতভাবে ক্রমাগত করেই যাই।
২০১৯ এ নিজের প্রাপ্তি-অপ্রাপ্তির হিসাব করব না। আর ২০২০ সালে শারীরিক সুস্থ্যতা ছাড়া নিজের জন্য কিছু প্রত্যাশা করিনা। তবে স্বজন, বন্ধু এবং সুহৃদদের সুস্বাস্থ্য, সফলতা এবং সুন্দর জীবন কামনা করি সব সময়।
মানুষ নামের অতি জটিল কিছু কিছু প্রাণীকে ম্যানেজ করতে করতে যারপর নাই ক্লান্ত হয়ে গেছি।
কাল (১২/১২/২০১৯) রাতে রুণা আপা এবং আলমগীর ভাইয়ের বাসার সঙ্গীত আয়োজনে অন্যান্যদের সাথে উপস্থিত ছিলেন ভারতের খ্যাতিমান সঙ্গীতশিল্পী হরিহরণ।
আমার অনেক প্রচেষ্টায় নির্মিত চলচ্চিত্র ‘পুত্র’ ২০১৮ সালের শ্রেষ্ঠ চলচ্চিত্রসহ ১১টি ক্যাটাগরিতে জাতীয় চলচ্চিত্র পরস্কার পেয়েছে। এটা পুরান কথা। আজ ৮ ডিসেম্বর ২০১৯ মাননীয় প্রধানমন্ত্রী প্রদান করলেন এ পুরস্কার।
জাতির পিতা বঙ্গবন্ধু শেখ মুজিবুর রহমানের ঐতিহাসিক ৭ই মার্চের ভাষণ নিয়ে বিটিভির বিশেষ ধারাবাহিক অনুষ্ঠান ‘আনে মুক্তি আলো আনে’। প্রচারিত হবে বিজয়ের মাসে, ১-১৮ ডিসেম্বর ২০১৭ প্রতিদিন রাত ৮টার বাংলা সংবাদের পর, একযোগে বিটিভি, বিটিভি ওয়ার্ল্ড এবং বিটিভি চট্টগ্রাম কেন্দ্র থেকে।
নিচের ছবি: প্রথম সারিতে ৬০ বছর আগের সিনজুকু (টোকিও) কমার্শিয়াল এলাকার মডেল ছবি। দ্বিতীয় সারিতে এখনকার সিনজুকুর একটি অংশ (পাতালের সিনজুকু বাদে)।
আমি অভিভূত। আমার ক্ষুদ্র একটা সাফল্যে বিপুলসংখ্যক মানুষ আমাকে অভিনন্দন জানিয়েছেন।এবং জানাচ্ছেন।ধন্যবাদ প্রিয় স্বজনেরা, জীবনকে ইতিবাচক দৃষ্টিতে দেখবার জন্য আমাকে অনুপ্রানিত করায়।
“কালের তরঙ্গে আমি ভাসলাম আমি কাঁদলাম কেঁদে হাসলাম- মাঝরাতে ঘুম ভেঙ্গে যায়.....।”
কিছু কিছু কর্মকর্তা, সিনিয়র এবং বেশিরভাগ ক্ষেত্রে ব্যাচমেট, তারা যখন আমাদের সাথে জুনিয়র এবং মধ্যম সোপানে কর্মরত ছিলেন, আচার আচরণে তাদের মনে হতো সুহৃদ এবং বন্ধু তারা। কিন্তু সেই তারাই যখন অনেক বেশি উপরে উঠে গেলেন, তখন সাক্ষাৎ হলে মনে হতো তাদের সাথে কোনদিন মনে হয় দেখাই হয়নি। সেই তারাই এখন (অবসর গ্রহণের পর) দেখা হলে জড়িয়ে ধরেন। আগ বাড়িয়ে কথা বলেন। পুরোণো ‘বন্ধুত্বপূর্ণ’ সম্পর্কের কথা বলে স্মৃতিচারণ করার চেষ্টা করেন। ফেসবুকে ফ্রেন্ড রিকোয়েস্ট পাঠান।