সাদা কালো বা রঙিন, আনন্দ বা সমস্যায়, জীবনে বা জীবনদানে— সব সময়ের সাথী হাসিটা থাকুক অমলিন-সবুজ৷ শুভ জন্মদিন সুমিত৷
দীণময়ীর ছায়া সংসার৷ ২য় পর্ব৷ চশমা বন্ধ করে হাই তোলে দীণময়ী৷"নীরবিন্দু" বইটা বন্ধ করে জানালার পাশে দাঁড়ায়৷চলমান রাস্তা এখন শান্ত,যেনো তাদের ফেলে আসা পুকুর পাড়ের মতন৷সারাদিন সেখানে কেউ না কেউ আছে-জল নিতে,বাসন ধুতে,স্নান করতে৷সন্ধ্যার পরে কেমন চুপচাপ,অচেনা হয়ে যেতো! গ্লাসে জল নিয়ে তার মনে পড়ে,প্রথম পড়া বইটির নাম ছিল "সূয্যি মামার রথে"৷ দীণময়ী চার বছর বয়সেও হাঁটতে পারত না৷মা বলতেন "রিকেট"!ছোটো ভাই বোনেরা দৌঁড়াতো,পাড়ার সব ছেলে মেয়েরা এক সাথে খেলতো৷বিকাল হলেই ওদের উঠানের জমাটি কোলাহলের হৈ-হট্টোগোলের মেলা বসতো৷পুরানো সব খেলা কুমির-ডাঙা,দাঁড়িয়া বাঁধা,বউচি,গোল্লার ছুট...আরও আরও কত শত খেলা,যেনো বহু যুগের ওপার থেকে তার মনের নির্মল আকাশে ভেসে যায়৷খেলার সাথীরা যে কে কোথায় আছে,কে জানে? দার্জিলিংয়ের একটি ট্রেন, সেই ট্রেনের একটি মেম মেমটি বলে হোয়াট ইজ ইওর নেম ?? আমি বলি আমার নাম... উঠানের জোর খেলা চলছে৷ দীণময়ী সব সময় থাকত এলেবেলে দলে ৷ খেলা দেখত একপাশে বসে,কেউ ডাকত না৷ সম-বয়সীদের তুলনায় কালো,আর রোগাটে৷ খেলার সাথীরা হয়ত অতটা খেয়াল করত না,কিন্তু সেতো হাঁটতেই পারত না৷তখন কোনোদিন জানালার ধারে বসে দাদা-দিদিদের পড়ার বইগুলো নিয়ে ছবি দেখতো৷ছবি দেখতে দেখতেই বই পড়ার প্রতি আর্কষণে মেজোদিদির কাছে একটু একটু করে অক্ষর চিনে নেয়৷ প্রথা মাফিক হাতেখড়ি হয়েছিল কিনা দীণময়ীর মনে নেই৷ বড় কোনো দাদা বা দিদি কোনো একদিন কালো শ্লেটে অ আ ক খ লিখে দিয়ে বারবার তার উপরে দাগ কাটতে বলেছিল ৷অনেক দেরীতেই পড়াশুনা শুরু বলে হয়ত তার মনে আছে অনেক কিছু৷ শ্লেটে কয়েকদিন লেখার পর কিছুদিন তাল পাতাতেও লিখেছিল বানান, ফলা৷ তালগাছের সবুজ পাতা দুভাগ করে আঁটি বেঁধে ভেজানো থাকত পুকুরে৷ কয়েকদিন পর ভালো করে ধুয়ে রোদে শুকিয়ে নিয়ে খাতা তৈরি৷ তারউপরে লোহার সূঁচালো মাথা দিয়ে লিখে দেওয়া ক্য খ্য, ক্ল শ্ন.....৷ কথায় আছে কালি,কলম ,মন লেখে তিনজন৷কালি বানানোর কসরৎ ভুলে যাবার নয়৷উনানের কাঠ কয়লা আলাদা করে জল দিয়ে ভিজিয়ে মিহি করে বেটে দোয়াতে রেখে জল মেশানো৷ "পথের পাঁচালি র অপু"- সেও তো ওভাবেই কালি বানাতো৷ দাদা-দিদিরা লিখত সুরমা, কাজল কালি আর "ফাউনটেন "পেন দিয়ে৷ রবিঠাকুর যার নাম রেখেছিলেন "ঝরনা কলম৷"৷ তাদের খালি হয়ে যাওয়া দোয়াতে কয়লার কালি,আর বাঁশের কঞ্চি কেটে বটিতে নিব্ বানানো কলম৷কতযে কয়লার দোয়াত উলটেছে! দ্রুত আর্দশলিপি, বর্ণপরিচয় শেষ৷ আজও তার মনে আছে , অসৎ সঙ্গ ত্যাগ কর৷কটু বাক্য কহা অনুচিত৷ গুরু বাক্য শিরোধার্য!একটা কঠিন বাক্য "জ্যা ধনুর টঙ্কার শব্দ বটে"ব্যাপারটা ঠিক কী,বুজতে পারত না-আজও বোঝেনা৷ এরপর বানান করে ,থুতিয়ে, থেমে - ঘেমে পড়ার দিন শেষে সন্ধ্যার হারিকেনের আলোতে সেও চেঁচিয়ে পড়তে শুরু করে "চিঠি আসিয়াছে৷ কার চিঠি?? মায়ের!.....মা লিখিয়াছেন,ছোটো ভাইএর বিবাহ,বাড়ি যাইতে হইবে..৷ " তারপর পড়া এগোয় কী ভাবে মায়ের জন্যে দামোদর নদ সাঁতরে পাড়ি দিয়ে গভীর রাতে তিনি বাড়ি পৌঁছান৷ মা জেগে. তাঁর দৃঢ় প্রত্যয়, ঈশ্বরচন্দ্র বাড়ি আসবেই৷৷ দীণময়ীর তখনও নদী দেখা হয়ে ওঠেনি— তবে একদিন ছোটো বয়সটা নদীর মতন কূলহীন আনন্দের জলোচ্ছ্বাসে ভেসে যায়৷সে টেবিলে পায়"সূয্যি মামার রথে"নামের একখানা বই৷সেদিন বিকালে পাশের ঘর যাদের ,সেই আলপনা দিদি গাইছিলেন "আকাশ আমায় ভরল আলোয়,আকাশ আমি ভরবো গানে.."৷ তারা দুইবোন আলপনা আর বীনাপাণী নাচ আর গানে খুব ভালো ছিলেন৷শুনতে শুনতে দয়াময়ী ও গাইতে পারত৷ সেই গান শোনা আর গাওয়ার সাথেই সে পড়তে শুরু করে একটার পর একটা গল্প!তার সেই ছোট্ট জীবনটা এক অন্য আনন্দে সাঁতরে চলে-বিদ্যা সাগরের মতন৷ সেই গল্পের দু'একটা আজও মনে আছে৷বইটার কথা মনে আসলে,খেলার সেই দিনগুলোর কথাও মনে পড়ে যায় মনে পড়ে যায়... তখন সে হাঁটতে পারে,স্কুলে যায়—বিকেলে সবার সাথে উঠোনে এক ঘর বন্ধুদের সাথে খেলে আর ইংরেজিতে নিজের নাম বলতে পারে৷দল ভাগের জন্যে সেদিন তার গোনার পালা৷ নতুন ইংরাজিতে নাম বলা শিখেছে স্কুলে৷ বিকালে নিজের বিদ্যা জাহির করার জন্যে "মেমটি বলে হোয়াট ইজ ইওর নেম..."বলে সে চিৎকার করে বলেছিল মাই নেম ইজ দীণময়ী.. খেলা থেমেগিয়েছিল কিছুক্ষণের জন্যে ৷সে বুঝতে পারছিল না কী হয়েছে৷ সবাই হাসছিল৷ তার খুব লজ্জা লাগলেও সে নিজেও ওদের সাথে হাসতে লাগল৷ হঠাৎ পড়শী ঠাকুমার খিলখিলে হাসিতে যদিও সে চমকে উঠেছিল৷তিনি বললেন"এই!তুই সুচিতরা হলি কবে?" অজানা কারণে ,উনি তাঁকে মাঝে মধ্যেই "কালী", "চাঁড়াল বাড়ির মেয়ে" বলতেন৷ খুব কষ্ট হলেও কাউকে না বলে সে একা বই নিয়ে পড়ত৷ অনেক রাতে৷ ছোট ভাইএর ঘুমন্ত হাত এসে মাথায় ঠেকত৷ দূরে কোথায় কে যেন বাঁশি বাজাতো৷সেই সুরে দীণময়ী ঘুমিয়ে যেতো৷ বড়ো হবার পরে ওর সেই ঠাম্মার প্রতি কোনো রাগ ছিলনা৷মা বলতেন,যেসব কথায় মনে রাগ আসে,তা মনে রাখতে নেই৷রাগ থেকে ক্রোধ,ক্রোধ থেকে ঝগড়া,আর জানবে "ঝগড়া করিলে বিপদ ঘটে!" ঝগড়া না করেও দীণময়ীর জীবনে আর সংসারে বিপদের ছায়া নেমেছে বারবার..
কবে একদিন একরত্তির মেয়েটিকে কোলে নিয়েছিলাম!শান্ত,কান্না নেই৷ঘুমিয়ে থাকত আঙুল ধরে-একা থাকতে পারতনা৷গান শুনলে অবাক হয়ে মুখের দিকে তাকিয়ে থাকত৷সবাই পাশে থাকলে খুব খুশি! আজও দেখছি,তার প্রোফাইলে একার ছবি নেই বললেই চলে৷এমন ভাবে সবার সাথে মিলেমিশে থাকা মেয়েটির আজ জন্মদিন৷যদিও পথের দূরত্বে অনেক সময় যোগাযোগ থাকেনা,কিন্তু মনের খুব কাছে আছে সে৷ জীবন হোক অনেক সুন্দর আর সহজ-সরল৷ শুভ জন্মদিন মা৷
দীনময়ীর ছায়া সংসার ১৷ বিকালে যখন তাপ নেমে যায়,দীনময়ী তখন ছাদে যায়৷ শুকনো কাপড় থেকে গন্ধ আসে রোদের৷ যাবার আগে মানুষ যেমন একটুখানি স্মৃতির আভা রেখে যায়,ঠিক যেনো তেমন৷পাতলা কোনো একটা শাড়ি ফরফর বাতাসে ওড়ে,দীনময়ী ভালো করে বুঝতে চেষ্টা করে বাতাস কোনদিক থেকে বইছে৷ আশে পাশের অনেকের ছাদে লতা,পাতা,ফুলের গাছ লাগানো,সবাই বলে "ছাদ-বাগান"৷কত বাহার সেই বাগানে৷দেখতে ভালো লাগে৷সে রোজ সবার গাছের পাতার বাহার আর ফুলের রঙ দেখে মন ভরে৷যারা কষ্ট করে গাছের পিছনে,অন্য কেউ দেখলেতো ভালো লাগারই কথা৷ তার বাগান নেই,ছোটো ছাদে কাক এসে বসে৷সবাই কাককে কুটিল বলে কেন কে জানে! "কাকতো করেনা কারো সম্পদ হরণ কোকিলতো দেয়না কভু সম্পদ বন্টন, কাকের কুলিশ রব,কর্কশ কানে কোকিলের কুহুতান,সুমধুর প্রাণে"৷ এমন একটা ছড়া ছোটোকালে পড়েছিল মনে আছে! কাককে কেউ দেখতে পারেনা, কিন্তু দীনময়ী দেখেছে এক জাতের পাখি অন্য পাখিদের দেখতে পারেনা৷চড়ুই,সাত ভায়লা,শালিখ সব একই৷ছাদে দুটো ঘুঘু আছে,ওরাই বড়ো নিরীহ৷কাউকে তেড়ে যায়না৷দীনময়ী সিঁড়ির পাশে প্লাস্টিকের একটি কৌটায় চাল রাখে৷দু'ই তিনবার ছড়িয়ে দেয়৷সবাই কাড়াকাড়ি করে,একে ওকে ঠুকরে খেয়ে নিয়ে উড়ে যায়৷তখন আড়াল থেকে ঘুঘু দুটো ভয়ে ভয়ে এদিক ওদিক খূঁটে দু'চারটে দানা কণা যা পায়,খেয়ে নিয়ে ঘুরতে থাকে৷দীনময়ী দেখে আবার দেখেওনা৷ শঙ্খ ধ্বনিতে সন্ধ্যার ছায়া নামার সাথে দূর থেকে শোনা যায় আযান৷ধূপের গন্ধ সাথে নিয়ে সে ঘরে ফেরে৷কোনোকোনো দিন দূরের আকাশে তাকালে দেখা যায় রঙিন মেঘেরা দল বেঁধেছে৷ 'অস্তরাগ'' মনে হয় একেই বলে-সে ভাবে৷ এক একদিন মায়ের কথা মনে হয়৷একটা কথা মাকে জিজ্ঞাসা করতে ইচ্ছে করে খুব৷তার নাম দীনময়ী কেন!দিনময়ী হলে অসুবিধা কী ছিল৷ মনের কথা মনেই থেকে যায়,মায়ের কাছ থেকে উত্তর আর পাওয়া যাবেনা কোনোদিন৷গানের একটা সুর তার মনে ভাসে "...সে চলে গেলো বলে গেলো না, সে কোথায় গেলো ফিরে এলোনা..৷" গান অসমাপ্ত থাকে৷ তার ছায়া সংসারের কাজ তাকে ছাদ থেকে ঘরে ফিরিয়ে আনে৷সন্ধ্যা গড়িয়ে রাত নামলে সে কোনো একটা গল্পের বই নিয়ে পড়তে থাকে৷গল্পের বইএর নেশা তার অনেক পুরানো৷কত যে স্মৃতি আছে এই অমলিন নেশা নিয়ে....৷
এবার যে যেতে হবে এখানে আজ রোদ কম,মেঘের ছায়া সবুজ পাতায়-সাথে বাতাসের লুকোচুরির খেলা৷ খূঁজে দেখি অচিন গাছের সাথে একলা ছাতিম গাছ৷অতি পরিচিত- নীচে আমরুল পাতা৷টক স্বাদের৷ ছোটো ঝুড়িতে তুলে আনতাম পুকুর পাড়ের থানকুনি পাতার ফাঁক থেকে৷ চিনি বা গুড় আর পাঁচফোড়ণ সম্ভরায় মা চাটনি রান্না করতেন৷পাশেই নিমের গাছের আড়ালে হলুদ রঙএর একঝাঁক পাখি উড়ে গেলো৷ আজ শনিবার৷ সোমবার জন্মাষ্টমীর ছুটি থাকায় পরিযায়ী ডাঃদের অনেকেই চলে গেছেন৷দুপুর থেকেই কেমন যেনো বিকেলের আমেজ৷ ডানদিকের সার্জন -স্ত্রী আর দু'বছরের ছেলেকে নিয়ে গেছেন উত্তর প্রদেশ৷ঠিক পাশের ঘরের ডাঃ অল্প বয়সী,সামনেই তার বিয়ে৷এই কয়েকটা দিনে তার সাথে বলেছি অনেক কথা৷ তামিলনাড়ুর কোয়েম্বাটুরে তার বাড়ী৷আমি শুনি তাদের বিয়ের নিয়ম৷ আমাদের মতন রাতে তাদের লগ্ন না৷খুব ভোরে তাদের বিয়ে হয়৷ঐদিনই বৌ-ভাত,হালে যাকে বলে রিসেপসন৷ বিয়ের শাড়ী,বিখ্যাত কাঞ্জিভরমের ছবি দেখায় আমাকে৷এক সময় আমি সাজের জিনিস দেখতে চাই৷লাজুক হেসে বলে -আন্টি আমি জানিনা কী ভাবে কোনটা ব্যবহার করতে হয়..!"ও যো মেরা কাজিন সিসটার হ্যায়,ওই সব দেখেগা..৷" কিছুটা অবাক হই৷মেয়েটি গোল্ড মেডালিস্ট৷ এমডি শেষে এখন এস আর করছে,কিন্তু খুব সরল৷যাকে বলে মাটির কাছাকাছি৷আমাকে কার্ড দিয়েছে,বলছে নিয়ে যাবে বিয়েতে৷আমি কিছু বলিনা—কোনো কোনো আন্তরিকতায় চুপ থাকাতেই ভালো লাগে৷ওকে জানাইনি,আমি ওর জন্যে একটা শাড়ী কিনেছি৷সামনের সপ্তাহে ওকে দিয়ে দেবো৷ হাসপাতালটির কার্যক্রম শুরু হয় ১৯৫২সালে৷বেশ পুরানো,আশেপাশের মানুষদের দেখলেও তা বোঝা যায়৷একদম পিঠের সাথে লাগোয়া "কল্পনা চাওলা"পার্ক৷ বিশাল বিশাল মাঠ,অজস্র গাছ,অসংখ্য মানুষ কিন্তু হইচই নেই৷ দল বেঁধে বসে আছেন বয়স্ক মানুষ,সবার পোষাক সাদা৷এটা মনে হয় এখানকার ওঁদের বৈশিষ্ট্য৷একটা জায়গায় দেখেছি কয়েকটা গাছের অধীকার নিয়ে আছে পনের কুড়িটি বানর,ছানাপোনা নিয়ে৷কেউ তাদের কিছু বলেনা,ওরাও ওদের মতন থাকে৷একটাই মুদি খানার দোকান দেখেছিলাম পাশের গলিতে৷ছোটো ছোটো বাচ্চারা আধুলি বা আরো কম মানের পয়সা দিয়ে নিয়ে যাচ্ছে একটা বিস্কুট বা লজেন্স৷এটা মনে হয় স্থানীয় বেচাকেনা৷ আমি চিনি আনতে গিয়েছিলাম৷ বলল নেই৷ আমি জিজ্ঞাসা করলাম"কাল মিলেগা"? ঢেউ খেলানো হরিয়াণার সুরে জবাব পেলাম"আনেগা তো মেলেগা,নেহি আনেগা তো নেহি মেলেগা"৷এমন গোল গোল উত্তর শুনে আর সেখানে যাইনি৷ আজ আর একবার গিয়ে ছিলাম "রাণীকা ছত্রী"র সামনে৷এতো চুপচাপ,শুধু বাতাসের শনশন...বহুদিন আগের শব্দ তরঙ্গ ফিরে মনে৷ যে শব্দের মাধুর্য একদিন ছিল প্রতিদিনকার,আজ তা মাত্রই একটা দিনের৷ "রানির ছত্রী"র ইতিহাস কোথাও লেখা নেই, সামনে আছে একটা পুরানো প্লেট৷নেট পড়ে জানলাম— নাহার সিং ছিলেন তেওটিয়া জাঠ৷ দিল্লী থেকে কুড়ি কিমি দূরে বল্লভগড় নামের ছোটো একটি রাজ্যের রাজা৷রাজা ,কিন্তু রাণী একজন৷নিজে হিন্দু,কিন্তু সমদর্শী সব প্রজার প্রতি৷আমোদ বলতে সঙ্গীতের প্রতি অনুরাগ৷রাজসভার গায়ক উমরাহ খানকে নিজের মতন সুর সৃষ্টির জন্যে দিয়েছিলেন চারখানা গ্রাম৷'সময়পুর' গ্রামটিকে বলা হোত "সঙ্গীতের গ্রাম"৷ রাণীর জন্যে বানিয়েছিলেন 'ছত্রী',সাময়িক বিশ্রামালয়৷ হিন্দু মন্দির, অথচ স্থাপত্যে 'চূড়া' দেখলে মনে হবে গম্বুজের আকৃতি৷কারুকার্যে তূর্কী-ইরান-পারস্যের ইসলামি অলংকরণ৷হবে নাই বা কেন!কারিগর সব তো তাঁর মুসলিম প্রজা,যারা এসেছে ফরিদাবাদ এবং আশেপাশের এলাকা থেকে৷তিনি স্বাধীনচেতা,কারো বশ্যতায় তিনি চলেন না! রাণীর জন্যে বানিয়েছেন চার পাশে সিঁড়ি নামানো স্নানাগার৷যমুনা নদীর জল-আগ্রা ক্যানেলে এসে পূর্ণ হয় জোয়ারে৷জল থিতু হলে রাণী নামেন সেখানে৷রাজা সবাইকে রেখেছেন ভালো- তিনি নিজেই যে ভালো৷ ১৮৫৭সালের কথা,সবার জানা সে ইতিহাস-'সিপাহী বিদ্রোহ'কাল৷ ৩৪বছরের নাহার সিং নিজের সিপাহীদের নিয়ে পৌঁছালেন দিল্লী-আনুগত্য স্বীকার করেন 'দ্বিতীয় বাহাদুর শাহের"৷ দিল্লীর স্বাধীনতার জন্যে সেবারের সংগ্রাম...৷তারপরের ঘটনাও সবাই জানে৷ গ্রেফতার হন নাহার সিং৷১৮৫৮সালের জানুয়ারী মাসের ৯তারিখ দিল্লীর চাঁদনী চকে প্রকাশ্যে তাঁকে ফাঁসি দেওয়া হয়৷ হরিয়াণায় আজও ৯ই জানুয়ারী "বলিদান দিবস" পালিত হয়,তাঁকে মনে রেখে..৷ঐ পর্যন্তই!রাণীর কী হয়েছিল,কত দিন বেঁচে ছিলেন তিনি?শেষ গন্তব্যে কেউ কী ছিল তাঁর সাথে!উমরাহ খান কি তাঁকে নিয়ে বেঁধে ছিলেন নতুন কোনো সুর...জানা যায়নি৷ইতিহাসে এই সব হৃদয় ছোঁয়া,সত্যিকারের মানুষদের কথা কমই লেখা আছে৷শত বছর পর পর হয়ত কোনো এক দর্শকের মন ছূঁয়ে যায়,এইসব লুকিয়ে থাকা ইতিহাসকে জেনে৷ কিছু সময় দাঁড়িয়ে থাকি৷ স্পষ্ট দেখতে পাই অলিন্দে দাঁড়িয়ে অপেক্ষমান এক তরুণী-বিরহিনী৷যাঁর সাথে কোনো পার্থক্য নেই সাধারণ কোনো একজনের৷দীর্ঘ দিবস-দীর্ঘ রজনী-দীর্ঘ বরস মাস নাহার সিংএর জন্যে দাঁড়িয়ে থেকে তাঁর প্রতীক্ষার প্রহরের অবসান৷কোনো এক সন্ধ্যায় সেতার নিয়ে নুয়ে পড়া এক বৃদ্ধ এসে শুনিয়ে যান তাঁর সৃষ্ট এক নতুন রাগ৷এখন পাশ দিয়ে চলে গেছে মেট্রোরেল৷তখন হয়ত ঐ জায়গা থেকেই বাতাসে ভেসে যেতো একজনের সুর, আর একজনের লুকানো শ্বাস৷ দিল্লীর চাঁদনি চকে-যা মাত্র কুড়ি কিলো মিটার দূরে৷ কাল চলে যাবো৷এখন মনে হচ্ছে, আরো কয়েকটা দিন যদি লিখতাম৷আমার দেখা,আমার লেখা-আমার জন্যে৷আবার মনে হয়,অধীক স্মৃতিতে কী লাভ!তবু বাঁচাতে না পারা পায়রাটি কষ্ট দেবে৷আসন্ন বিবাহ হবে যার,সেই তরুণীর কথা মনে পড়লে একটু ভালো লাগবেই৷এখানের এই চির-সবুজ গাছ আর টিয়ার ঝাঁকের কথাও মনে রাখবো৷ আর নাহার সিং ,তাঁর রাণী-তাঁর ছত্রীর কথা মনে থাকবে ৷এক পুরানো দিনের রাণী—গম্বুজের মিনার ধরে যিনি পথের দিকে তাকিয়ে আছেন৷এক বৃদ্ধ সুরের যাদু দিয়ে তাঁকে আনন্দ দিতে গিয়ে নিজের শুষ্ক,রেখাপড়া গাল থেকে মুছে নিচ্ছেন উষ্ণজলধারা৷এমন স্মৃতি সহজে ভুলে যাবার নয়৷ এমন স্মৃতিময় মহান ইতিহাস আমাদের জন্যে লেখা হয়নি৷অজানা থেকে গেছে লোকচোখের অন্তরালে কতশত "রাণীকা ছত্রী"! বল্লভগড়৷ফরিদাবাদ হরিয়াণা"
গত তিনদিন ছিল আকাশের মনভার আর কান্না,একটানা৷এখানের জমি নীচু,জল থমকে থাকে সামান্য ঝরা জলে৷এমন জমে যাওয়া জল দেখাতো আজকের নয়!মনে আছে আমাদের দালানবাড়ীর সামনের উঠোনে পুকুর থেকে উঠে আসা জলে থইথই করত৷ টিনে ছাওয়া মস্ত আটচালার ঘরও ছিল,তারই সিঁড়ি ঘেঁসে কাটানো নালা সে জল আঁটকে রাখতে পারতোনা৷ আমগাছের তলা ছাপিয়ে মন্দিরের বারান্দা ছূঁয়ে দিয়ে এগিয়ে ছড়িয়ে পড়ত সবখানে৷ ইট পাঁতানো থাকতো পরপর,শুধুই বর্ষার তিন মাস৷ আশ্বিনের সাথে তা আবার গুছিয়ে রাখা থাকত ৷ নালার মুখে বাঁশের খাঁচার বৈইছনে পেতে রাখত মনিদা৷ প্রতি বছর নতুন বর্ষার ফোঁটা আকাশ থেকে ঝরলেই মা জোড়া নারকেল দিয়ে কিনতেন৷গ্রামের কোণে ঋষি পাড়া,সেখান থেকে কানাইএর মা,বকুলের দিদি..এমন বেশ কয়েকজন নিয়ে আসতেন বাঁশের খাড়ই- ডালা-কূলো-চাঙারি-খৈ চালার ছাঁকনি ...৷দিব্বি বসে তাঁদের সাথে গল্প জুড়তাম সেই যে আমার চিরস্পর্শে থাকা সোনা রঙের দিনগুলোতে৷ উঠানের সেই জলে কতবার ভিজিয়েছি পায়ের পাতা৷ দুহাত মুঠো করে ধরে রাখা জল তুলে দিতাম মুখে৷ কখনও মেঘমালার ডাকে উঠে যেতাম বারান্দায়৷বৈইছনে ভরা সফেদ মৌরলা আর পূঁটি বারান্দার কোণে লাফাতো৷ছাই নিয়ে বটি পেতে কুটতে শুরু করতাম৷খাড়ই রেখে দিতাম উঠানে-বর্ষার জলেই ধুয়ে যেতো ৷ বল্লভগড়ের হাসপাতালে জমা জলে পা দিতে চায়না কেউই৷ উপর থেকে দাঁড়িয়ে দেখি৷ গাছের নীচে কর্দমাক্ত জল মিশে আছে কত ময়লা৷উপরের পাতা আরো সবুজ ,তার সাথে মিশে থাকে টিয়ার ঝাঁক৷ডাল বেয়ে নেমে আসে কাঠবেড়ালী আর তাদের ছানাপোনা৷সিঁড়ির একপাশে কুণ্ডলী পাকিয়ে শুয়ে থাকে কুকুর৷পাশ দিয়ে হেঁটে যায় সিকিউরিটি গার্ড,সাফাই কর্মী৷যে যার মতন থাকে,মিলেমিশে৷ সেদিন সন্ধ্যায় সুমিত পায়রাটার ডানায় ওষুধ দিয়ে তোয়ালেতে মুড়ে রেখে দিয়েছিল একটা কাগজের বাক্সে৷সকালে উড়তে না পারলেও পায়চারি করছিল এখানে ওখানে৷কখনযে বিড়াল এসে ওকে ধরে নিয়েগেলো...৷কিছুটা সময় কষ্ট লাগছিল খুব৷কষ্টটা এমন একটা ব্যাপার,যতবারই আসুক-মনটা খারাপ হয়ই৷পাশে থাকেন একজন সার্জন৷তিনি সুমিতকে হিন্দিতে যা বললেন,তার বাংলা অর্থ"চিড়িয়ার ডানা আর বনের জন্তুর পা চলে গেলে সে নিজেকে বাঁচাতে পারে না!" মানুষ আলাদা,এমনকি অর্ধেক জীবন নিয়েও সমস্ত প্রতিকূলতার বিরুদ্ধে প্রতিরোধ করেও তাকে বাঁচতে হয়৷তাকে হারানো সহজ নয়৷ বাতাসে মাঝে মাঝে সরে যায় পাতার আড়াল৷ দেখা যায় "রাণীকা ছত্রীর"চূড়া৷ "নাহার সিং" নামে ছিলেন এক রাজা৷তাঁরই রাণীর মহল৷সামনে আছে চারদিকে ঘাট বাঁধানো "সুইমিং পুল"! একদিন সেই রাজার রাণী সেখানে শত সখী সনে স্নান করতেন৷ যাবার আগে পিছুটান রাখবোনা৷ সত্যিকার রাজ কাহিনী লিখে রাখবো৷ বল্লভগড়৷ফরিদাবাদ৷ হরিয়ানা
পাঞ্জাবকে ভেঙে হরিয়াণা একটি আলাদা রাজ্য,তবে দুইএরই রাজধানী চন্ডীগড়৷দিল্লীর সীমান্তে হরিয়াণার এই বল্লভগড়৷ বেশ পুরাতন অঞ্চল৷রাস্তা আর আশেপাশের দালান থেকেই বোঝা যায়৷ এখানের গ্রামীণ চিকিৎসালয়ে আজ বারোদিনের ক্ষণিকের অতিথি হয়ে যাযাবরের জীবন-যাপন৷থাকতে হবে আরো দিন দশেক৷চারদিকে নিম,বট আর নানান বৃক্ষ ধীরস্থীর-বনবাসী মানুষের মতন ৷পুষ্প আর ফলহীন সেই সব সবুজপাতার উপরে রোদ বাতাসে খেলা করে৷ ছায়া থাকে নীচে,তাপ কমাতে অক্ষম ৷ কিছু মানুষ যেমন বাইরের আবরণ দিয়ে অন্তরের সব কষ্ট ঢেকে রাখে তেমনটা মনে হয়৷ আনন্দের সরল দিক হচ্ছে কখনও লুকিয়ে রাখার দরকার হয়না! ছায়ায় বসে সাফাই কর্মীরা নিজেদের ভাষায় কথা বলে যায় একমনে ৷ কান পেতে থাকলেও তাদের আলাপ শোনা যায় কিন্তু বোঝার ভাষা জানা নেই৷একটু দূর-দালানের সামনের স্টিলের সারিবদ্ধ চেয়ার৷ দূর গাঁও থেকে সুস্থ হতে আসা রোগীর আত্মীয়রা সেখানে বসে থাকেন৷ প্রবল রোদের তাপে চারদিকটা ঝিমঝিম করে৷ বারান্দার পুরাতন জানালায় জঞ্জালের ওপর বসে থাকে পায়রা-একা৷কাছে গেলেও উড়ে যায়না কোনোদিন৷বিশ্বাস অথবা দীর্ঘদিনের অভ্যাস৷এখানে কেউ পায়রার মাংস খায়না,তাই হয়ত ভয় পেতে ভুলে গেছে ওরা! এক পশলা বৃষ্টির পরে আজ একটু গরমের তাপ কম৷গাছের ডালে ডালে বসে আছে টিয়া—পাতার সাথে মিশে থাকে৷দূর থেকে ভালো করে ঠাওর হয়না-তবু উঁকিঝুঁকি দিয়ে দেখার চেষ্টা করি৷ঘরে এসে দেখি ফ্যানের ব্লেডে কেটে গেছে পায়রাটির ডানা৷রক্তের ছিটে সব জায়গায়৷একটুখানি হলুদ মাখিয়ে রেখে দেই বারান্দার কোণে,এখানে বিড়াল নেই৷ চাল-জল দিয়ে রাখি সামনে যদি খায়৷ একটা জিনিস খুব খেয়াল করেছি,এখানে ভাত ছড়িয়ে রাখলেও কাকের দেখা মেলেনি আজও৷এ'এমন জায়গা,যেখানে কাকের ডাক না শুনেই ভোর নেমে আসে৷ বাগেরহাট থেকে বল্লভগড়৷ হাজার মাইল পথের দূরত্ত্ব৷ গজ-মাইলের ফিতে দিয়ে মাপা যায় এই সীমা৷ কাঁটা ছড়ানো পথটা গোলক ধাঁধার৷ হেঁটে আসার দুঃখ,বেদনা আঘাত বা কিছুটা লেগে থাকা অমর্যাদা তা মাপার তো কোনো মাধ্যম নেই৷ তবু নীরবতা আর সবুজের মধ্যে বসবাসে নিজেকে অনেক স্থির মনে হয়৷ একটু দূরেই আছে "রানিকা ছত্রী"৷ একা এক রানির গল্প৷ তাঁর কথা আর একদিন৷
মেঘনায় ঢল(প্রিয় কবিতা) শোন্ মা আমিনা, রেখে দে রে কাজ ত্বরা করি মাঠে চল, এল মেঘনায় জোয়ারের বেলা এখনি নামিবে ঢল। নদীর কিনার ঘন ঘাসে ভরা মাঠ থেকে গরু নিয়ে আয় ত্বরা করিস না দেরি- আসিয়া পড়িবে সহসা অথই জল মাঠ থেকে গরু নিয়ে আয় ত্বরা মেঘনায় নামে ঢল। এখনো যে মেয়ে আসে নাই ফিরে- দুপুর যে বয়ে যায়। ভরা জোয়ারের মেঘনার জল কূলে কূলে উছলায়। নদীর কিনার জলে একাকার, যেদিকে তাকাই অথই পাথার, দেখতো গোহালে গরুগুলি রেখে গিয়েছে কি ও পাড়ায়? এখনো ফিরিয়া আসে নাই সে কি? দুপুর যে বয়ে যায়। ভরবেলা গেলো, ভাটা পড়ে আসে, আঁধার জমিছে আসি, এখনো তবুও এলো না ফিরিয়া আমিনা সর্বনাশী। দেখ্ দেখ্ দূরে মাঝ-দরিয়ায়, কাল চুল যেন ঐ দেখা যায়- কাহার শাড়ির আঁচল-আভাস সহসা উঠিছে ভাসি? আমিনারে মোর নিল কি টানিয়া মেঘনা সর্বনাশী। হুমায়ুন কবির৷আজ কবির মৃত্যু দিবস৷
জড় ও জীবন বল্লভগড় গ্রামীণ স্বাস্থ্যকেন্দ্র৷ হরিয়াণা৷ফরিদাবাদ ছবিঃ মোবাইল ফোন৷
"এ পথে আমি যে গেছি বার বার, ভুলিনি তো এক দিনও। আজ কি ঘুচিল চিহ্ন তাহার, উঠিল বনের তৃণ।। তবু মনে মনে জানি নাই ভয়, অনুকূল বায়ু সহসা যে বয়– চিনিব তোমায় আসিবে সময়, তুমি যে আমায় চিন।। একেলা যেতাম যে প্রদীপ হাতে নিবেছে তাহার শিখা। তবু জানি মনে তারার ভাষাতে ঠিকানা রয়েছে লিখা। পথের ধারেতে ফুটিল যে ফুল জানি জানি তারা ভেঙে দেবে ভুল– গন্ধে তাদের গোপন মৃদুল সঙ্কেত আছে লীন।" কথাঃ রবীন্দ্রনাথ ঠাকুর৷ ছবিঃ সংগৃহীত৷
বহুদিন বলা উচিৎ বছরের পর বছর টিভির নাটক দেখা হয়নি৷ টিভিও৷ একটা সময় ছিল যখন একমাত্র নাটক দেখাটাই ছিল আনন্দের উৎস৷ ছাত্রী যখন ছিলাম - ক্লাস করার পরে সন্ধ্যায় বই পড়তাম৷রাত নয়টায় দেখতাম সাদা-কালোর "বরফ গলা নদী, রক্তের আঙ্গুর লতা, বাবার কলম কোথায়..."৷এগুলো অবশ্য অনেক পুরানো৷ এরপরের সময়টা ধারাবাহিক নাটকের৷ 'সিরিয়াল'- বলার চল তখন ছিলনা৷ পরপর ভালো কিছু ধারাবাহিক "সকাল-সন্ধ্যা,অয়োময়,বহুব্রীহি..." আর 'কোথাও কেউ নেই' তো ধারাবাহিক নাটকে ইতিহাস বলা চলে৷যাঁরা এসব নাটক দেখেছেন,তারাই জানেন কী অনাবিল আনন্দের জাদু লুকিয়ে ছিল কাহিনী-দৃশ্য আর অভিনয়ে৷ তবু স্বীকার করতেই হবে, সে আনন্দ নিতান্তই নাটকের নাটকীয়তায়৷ হুমায়ূন আহমেদের নাটকে এক ধরণের অবাস্তবতা থাকলেও তিনি চরিত্রে আনতেন সরলতার মায়া৷ চাহনি আর সংলাপের সমন্বয়ে সেই সব চরিত্রের সাথে দর্শক একাত্মতা অনুভব করত৷ঘর থেকে বাইরে, নদী বক্ষ নৌকায়-পালকী বা গরুর গাড়িতে অনায়াসে যাতায়াত দৃশ্যাবলীতে মন ভরে উঠত৷ নানা ঘটনার পরম্পরায় নাটক দেখা হয়ে ওঠেনি আর৷ বিগত কয়েকটি বছর সময় আর সুযোগ কোনোটাই আসেনি৷এই কয়েকটি মাস অবশ্য একটু আলাদা৷ এখন ইচ্ছে করলেই ইউটিউবে দেখা যায় পুরানো নাটক৷হুমায়ূন আহমেদের নাটকে রবীন্দ্রসংগীত-লোক সঙ্গীতের আলাদা ব্যবহারের কথা মনে থাকায় তেমন কয়েকটি নাটক দেখি৷একটি নাটক "গুপ্তবিদ্যা"৷এই নাটকের নায়িকা প্রধান চরিত্র কবিরাজকে ওষুধ বানানোর সময় বিড়বিড় করতে দেখে ৷সে জানতে চায়-"কী বলছেন ,মন্ত্র!"কবিরাজ বলে, "মন্ত্র বলে কিছু নাই, দোয়া পড়ছি..."৷ হুমায়ূন আহমেদের কোনো নাটকে হিন্দু চরিত্র প্রধান হয়ে ওঠেনি বলেই মনে হয়৷ অন্যান্য চরিত্রও কখনও উজ্জ্বল করে সৃষ্টি করেননি-তাতে অবশ্য কিছু যায় আসে না৷নাটক দেখতে বসে খূঁত খোঁজার থেকে আনন্দ পাওয়াটাই আসল৷ সাথে শিক্ষনীয় কিছু থাকলে 'সোনায় সোহাগা'৷ তেমন কিছু নাটক দেখে আমি অভিভূত হয়েছি৷"সাকিন সারিসুরি, হাড়-কিপটে... ধারাবাহিকে গ্রামীন চিরচেনা সমাজের প্রতিফলন! উপভাষা-ধর্ম- প্রকৃতির সাথে খূঁটিনাটি মিলিয়ে অসমম্ভবকে যথাসম্ভব বাস্তব করে তোলা৷ পাশাপাশি কিছু নাটকের অসাধারণ উপস্থাপনা!পঁয়তাল্লিশ মিনিট,কখনও এক ঘন্টার গল্প৷ সেই গল্পটাকে প্রত্যন্ত গ্রামে ,তার পরিবেশ-যাপিত জীবন আর পেশাকে মান্যতা দেওয়ায় জন্যে বিস্তৃত প্রেক্ষাপটে তুলে আনা! ছোটো ছোটো মানুষের দুঃখ -হাসি-কান্নাকে নিতান্ত সরল -সহজ ভাবে উপস্থাপন৷গল্পগুলো খুব চমৎকার ৷ প্রাঞ্জল সেই সব গল্পের অভিনয়৷ গ্রাম-গাছ-নদী-নৌকা ...!আকাশে উড়ন্ত ছোটো বকের সারি, মাঠে গরুর পিঠে বসে থাকা ফিঙে. ছিপের ফাৎনায় টান..মাটির উঠানে ঝাঁট দেওয়া...৷ দেখতে দেখতে ভুলে যাই কোথায় আছি৷শুধু বারবার মনে হয় এসব আমার চেনা..আমার পরিচিত৷ মা-বাবার অভিনয়ে আর সংলাপের নিজস্বতায় নিজের মায়ের সাথে সাদৃশ্য খূঁজে পাই..৷কয়েকটি নাটকের সাজ-সজ্জা আমাকে অবাক করেছে! "শীল বাড়ি" তেমনই একটি নাটক৷যেখানে শাশুড়ি মায়ের শাড়ি পড়ার ধরণ-কপালের সিঁদূর লেপ্টে থাকা-চেঁচিয়ে কথা বলা..আমাকে পিছনে নিয়ে যায়৷ এতো আপন-চিরচেনা! আমাদের বাড়ির পাশে সাহা বাড়ির মালতীদির মা৷ কাকিমা বলে ডাকতাম যাঁকে!-ঠিক একদম অমন ভাবে শাড়ি ..কপালের লেপটে থাকা সিঁদূর..অমন ভাবে উঠানে দাঁড়িয়ে মায়ের সাথে কথা বলতেন...!এই নাটকে মেঝ ছেলে নাকে কথা বলে অভিনয় করেছে,যা রীতিমতন কঠিন!অবাক হবার মতনই! কুশী-লব যাঁরা,মোটেই তাঁদের ঝাঁ চকচকে চেহারা নেই৷ সাধারণ সাদাসিদে বাঙালী বলতে যা বুঝায় তেমনি৷অতিরিক্ত মেকআপের ভারে আর দামী শাড়িতে তাঁরা নিজেদের সং না বানিয়ে নিজেদের সেরা অভিনয় তুলে ধরেছেন৷ হয়ত কারো কারো অভিনয়ে অতি অভিনয়ের কথা মনে আসে- তবু মোশারফ করিম,চঞ্চল চৌধুরী, শাহনাজ খুশী...এমনকি পার্শ্ব অভিনেতাদের অভিনয় দেখলে মনে হবে - নিজেদের পরিচিত মানুষ জনই বুঝি কথা বলছে৷ অধিকাংশ নাটক একটা না বলা কথা দিয়ে শেষ হয়! এক একটা নাটক কয়েক কোটি দর্শক দেখছেন- এসব নাটক দেখলেই বোঝা যায়-নাটক আজও আনন্দের উৎস হতে পারে৷
"কলকাতায় এক অদ্ভুত কালচারের সৃষ্টি হচ্ছে। দোকানে, মলে, ডোমিনোসে, কেএফসি তে সব হিন্দি। হিন্দি তে কথা বলে , হিন্দি তে গায়, হিন্দিতেই ছাগল ও চরায়। এমনি দুর্দশা, বাংলার কিউট গালাগাল গুলোকেও বর্জন করছে যুব সমাজ। ব্যান্ডেল থেকে কলকাতা ,ওদিকে দুর্গাপুর ,আসানসোল সব এরকমই। পশ্চিমবঙ্গের বাকি যেটুকু পড়ে থাকে সেটা কে ওরা গ্রাম বলে আর আমাদের গেঁয়ো। বাংলা বলা টা যেন একটা সাব-স্ট্যান্ডার্ড জিনিস। কোথাও যেন আমরাই কোনো একটা কমপ্লেক্স এ ভুগি। যে ভাষা দেশে নোবেল আনলো, অস্কার আনলো, সে ভাষা বলতে এতো লজ্জা কেন ভাই! না আমি বলছি না যে বাংলা পৃথিবীর সব থেকে মিষ্টি ভাষা। সব ভাষাই মিষ্টি সব ভাষাই রূঢ়। সব ভাষাতেই প্রেম করা যায়, সব ভাষাতেই ১০৮ করা যায়। নিজের মায়ের ভাষা বলতে তো এইসব কারণ লাগে না। আর ভীনদেশে গিয়েও বলছি না যে বাংলার জয় ডংকার বাজাও। বঙ্গ দেশে বাংলা বলো বাঙালি, ব্যস, এইটুকুই তো দাবি। পৃথিবীর সব দেশেই নিজেদের ভাষার সংরক্ষণের একটা তৎপরতা আছে। অনেক দেশেই আছে সে দেশের লোকাল ভাষা না জানলে চাকরি নয়, ব্যবসা নয়। যদিও পার্সোনালি মাড়োয়াড়ি, বিহারী, ওড়িশি, বাংলাদেশী দের সাথে আমার প্রবলেম নেই। কিন্তু এই নিজের এলাকায় হিন্দি কপ্চাতে ভালো লাগে না। যারা ভাবছেন যে কলকাতা চিরকাল উন্মুক্তমনা, দুহাত দিয়ে আহ্বান করেছে ভিনভাষাভাষী মানুষদের, তাদের বলি উন্মুক্ত মন দিয়ে যাদের আহবান করছেন চেক করে নিন তাদের মনটাও উন্মুক্ত কিনা, শিখুক তারা বাংলা। বাংলা ব্যান্ড আর নতুন কিছু বাংলা সিনেমার গান,বাংলার থিয়েটার অনেকটাই জুড়ে আছে এই আন্দোলনের সাথে। কিন্তু কি ফায়দা এতকিছুর পর আপনি যদি দাদা কে ভাইয়া, জামাইবাবু কে জিজু আর ফুচকা কে গোলগাপ্পা বলেন। কয়েক বছর আগে মা বাবা কে সিটি সেন্টার ২ এ নিয়ে গিয়েছিলাম। ওরাতো ভয়েই শুকিয়ে গিয়েছিলো এতো ইংরেজি আর হিন্দির দৌরাত্বে। ফুড কাউন্টারের লোকগুলোও মহা জানোয়ার, বুকে স্পষ্ট লেখা আছে অমিত গুছাইত ,সকাল বেলা চপ মুড়ি গিলে বলে কি না "What would you like to order, Sir?" "স্যার আপ ক্যা লেঙ্গে?" কয়েকমাস আগে ডানলপের ওখানে যে ডোমিনোস আছে ওখানে গিয়েছিলাম। জায়গা টা পাঞ্জাবি অধ্যুষিত জায়গা। অবাঙালি একটু বেশিই দেখবেন ওখানে। অর্ডার লাইনে একের পর এক ইংলিশে হিন্দিতে অর্ডার দিচ্ছে চুলে জেল মারা, ব্র্যান্ডেড জুতো পরা,জিম করা ছেলে গুলো। টুকরো একটা দিল্লি যেন। ছিল হয়তো ওই দলে বাঙালিও ,কিন্তু বাংলা বলে নি তারা। কলকাতায় ভাগাড়ের মাংস নিয়ে সোচ্চার হচ্ছেন হন। ভালোই করছেন। কিন্তু নিজের অজান্তে বিড়াল খেয়েছেন বলে মিঁউ মিঁউ করে থাকতে কে বলেছে! পরেরবার কলকাতায় যদি কোথাও খেতে যান , কিংবা ঘুরতে যান বা অনলাইন অর্ডার দেন বাংলায় বলবেন। আর হ্যাঁ, আমাদের হিন্দি উচ্চারণের কাহন তো সর্বজনবিদিত। ভাই, আমাদের 'অ' আর হিন্দির 'অ' এর উচ্চারণটাই আলাদা। বেসিক টাই আলাদা। তাই আমাদের একটা আক্সেন্ট থাকা স্বাভাবিক। আর এটা নিয়ে ভালো হিন্দি বলতে পারা বাঙালিদের মাথা ব্যাথার শেষ নেই। এই ভাষার অনেক ইতিহাস ,আকাশে মাথা উঁচিয়ে থাকার মতো ইতিহাস ,অনেক রক্তাক্ত ইতিহাস। বাংলাতে বাংলা বলুন। সর্বশেষে হে বাঙালি , "জানা গানা মানা ইয়াধি নায়াক জায়া হে" দয়া করে এইভাবে গাইবেন না ,অবাঙালিরা গাক, প্রবলেম নেই , "জনগণমন-অধিনায়ক জয় হে" এইভাবেই রবীন্দ্রনাথ লিখেছিলেন।" (সংগৃহীত) লেখকঃ অভিষেক সাহা৷ 
৪১বছর আগের একটি বিবাহের স্মৃতি৷ মা গিয়াছিলেন পাত্রী দেখিতে৷সঙ্গী তাঁহার বান্ধবী ,আমরা যাঁহাকে ডাকিতাম কাকিমা৷ উভয়েই অত্যন্ত নিষ্ঠাভরে আচার মানিয়া চলেন৷ বিচারবোধও প্রবল৷ পূর্বেই পাত্রীগৃহে জানানো হইয়াছিল তাঁহারা বিকাল বিকাল যাইয়া,সকাল সকাল ফিরিয়া আসিবেন৷ অন্ন গ্রহণের প্রশ্নই নাই-জল খাবারের আয়োজন না থাকিলেই খুশী হইবেন৷বাগেরহাট শহরের বাসাবাটির এক প্রান্ত থেকে অন্য প্রান্ত-হরিসভা৷ সেখানে নিকট আত্মীয় গৃহে মা এবং কাকিমা পাত্রী দেখিয়া ফিরিয়া আসিবামাত্র আমরা ছোটো ভাইবোনেরা তাঁহাদের ঘিরিয়া ধরিয়া জানিতে চাহিলাম- "বৌদিকে দেখতি কেমন?" দু'জনেই বলিলেন "দাঁড়া, আগেতো বসতি দে৷ তারপর বলবানে"৷ ক্ষণকাল বিশ্রাম শেষে তাঁহারা জানাইলেন "ভাল৷ খুবই সুন্দর৷ আমাগো পছন্দ হইছে৷" কয়েকদিন পরে, আমাদের বারবার প্রশ্নের উত্তরে মা বলিলেন "চুলতো কপাল থেকে পা পর্যন্তি৷বুঝতিছি না কপালের পরে পাতায় আঁচড়ানো কিনা!" তারপর ১৯৮০সালের আষাঢ় মাসের ১৫তারিখে আমার মেঝদাদা তপন কুমারের সহিত কুমারী রীতা রানির শুভ পরিণয় অনুষ্ঠিত হয়৷ মিষ্টি-মিষ্টান্ন-মিষ্ট কথার সেদিন ছড়াছড়ি৷ বাদ্য বাজনার সহিত তাল মিলাইয়া আনন্দ উৎসবের অবধি ছিলনা৷এরপর সুখেদুখে কাটিয়া গিয়াছে ৪১টি বৎসর৷ সেদিনের আনন্দযজ্ঞ আয়োজনের প্রধান কুশীলব মা' কাকিমা বাঁচিয়া নাই৷দাদার মাথা দেখিয়া আজ মনে হয়না সেদিন তাহার মস্তক কেশময় ছিল৷ ঘুরিয়া ফিরিয়া বারবার বঁধূর কাছাকাছি থাকিবার প্রচেষ্টারত বালিকাটিরও (এই ক্ষুদ্র লেখিকা)দিনকাল পালটাইয়া গিয়াছে৷ সেই পাত্রীটির বয়স ৪১বৎসর বাড়িয়া গিয়াছে৷শুধু তাঁহার মাথা ভর্তি কেশ আজও একই রকম প্রায়,যেমনটি তাঁহার শাশুড়িমাতা দেখিয়া আসিয়াছিলেন! ৪১বছর যেনো ৫০বছর পূর্তিতে কোনো বাঁধার সৃষ্টি না করে,পরম করুণাময়ের কাছে সেই প্রার্থনা করিলাম৷ তাঁহাদের প্রণাম জানাইয়া অতিক্ষূদ্র স্মৃতিকথার ইতি টানিলাম৷
বর্ষার জল সরিয়া গিয়াছে জাগিয়া উঠেছে চর গাঙ শালিখেরা গর্ত খুঁড়িয়া বাঁধিতেছে সবে ঘর৷ গহীন নদীর ঐ পাড় দিয়া আঁখি যায় যত দূরে আকাশের মেঘ অতিথি যেনোগো তাহার আঙিনা জুড়ে ..... নবীন কবির কবিতা৷ দুরুদুরু বুকে পাঠিয়েছেন আর এক কবির কাছে৷ আষাঢ়ের জলভরা মেঘের দুপুর৷সামনে শান্তিনিকেতনের ভূবনডাঙার খোলা মাঠে বৃষ্টির খেলা দেখতে দেখতে "ময়নামতির চর" পড়ছেন কবিদের যিনি কূলগুরু৷ বারবার কবিতাটি পড়েও যেনো পড়া হয়না ...এমনই মনোমুগ্ধকর! এক সময় কলম টেনে নেন তিনি....৷নবীন কবির প্রতি তাঁর আবেগ তিনি গোপন রাখতে না পেরে চিঠি লিখতে শুরু করেন— "...পদ্মাতীরের পাড়াগাঁয়ের এমন নিকট স্পর্শ বাংলা ভাষায় আর কোনো কবিতায় পেয়েছি বলে আমার মনে পড়ছে না৷বাংলা সাহিত্যে তুমি আপন বিশেষ স্থানটি অধিকার করতে পেরেছ..." নবীন কবির নাম 'বন্দে আলী মিয়া'৷ পাবনার রাধানগর গ্রামে১৯॰৬ সালে জন্ম৷ 'দুখু' কবির মতই অল্প বয়সে বাবার মৃত্যু৷ মা গ্রামের 'মজুমদার একাডেমি'তে ছেলেকে ভর্তি করিয়ে দেন৷ এরপর সম্পূর্ণ নিজের চেষ্টায় তিনি লেখাপড়া চালিয়ে যান৷ ১৯৩০ সালে ২৫বছর বয়সে কোলকাতার একটি বিদ্যালয়ে চাকরিও যোগাড় করে নেন৷ এই সব গুরুগম্ভীর কথা, পড়ে জেনেছি -অনেক পরে৷ রবীন্দ্রনাথের প্রিয় কবিতাটি ছোটো দাদারও অনেক ভালো লাগতো ৷ দরজা ছিলনা আমাদের চিলেকোঠার ঘরে৷খোলা ছাদের পাঁচিলের ঐধারে সারি সারি গাছ-গাছালি৷সেখান থেকে ছুটে আসত দামাল হাওয়া৷ সু এবং উচ্চ স্বরে এই কবিতাসহ আরো অনেক কবিতা দাদা পড়ত-পাঠ্যছিল যে৷ পাঠ্য নয়,তবু শুনতে শুনতে আমারও মুখস্থ হয়ে যেতো এক সময়৷বড় ভাইবোনদের জামা-কাপড়-জুতোর মতন একদিন বইগুলোও আমরা পেতাম দু'এক বছরের ব্যবধানে৷ তার অনেক আগেই অবশ্য পড়া হয়ে যেতো তাদের ক্লাসের বাংলা বইএর গল্প কবিতা৷ আমাদের বাড়িময় ছিল আম-জাম,কাঁঠাল- ডুমুর,কদম - লেবু আরও নানান গাছের ছড়াছড়ি৷যে যার মতন দাঁড়িয়ে থাকত৷ সকাল সকাল ঘুমানোর জন্যে ভোর ভোর ঘুম ভেঙে যেতো৷কাঠ কয়লা দিয়ে দাঁত মাজতাম আর মুখ ধুতাম পুকুরের জলে ৷ অত ভোর- তখনও পুকুরের জলের সর ভাঙেনি৷ উত্তর কোণের ডুমুর গাছের পাতারা ছায়া নামতো সেই জলে৷ ভয় আর ভাবহীনতায় দেখতাম দোয়েল আর কুবো পাখির আলসেমি..৷একটু পরেই বারান্দায় পড়তে বসেই প্রথমেই মুখস্থ যত কবিতার মহলা দিতাম -বারবার৷সু উচ্চ স্বরেই৷ আক্ষরিক অর্থেই খুব সকাল অর্থাৎ জীবনেরও সেই প্রথম লগনে যে সব কবিতা পড়েছি, সেখানে রবি বা দুখু কবির কবিতা থেকে অন্যদের কবিতার স্মৃতি অধিক স্পষ্ট৷ মাটির কাছাকাছি সে সব কবিতা,সবুজের গন্ধমাখা৷হৃদয়ের বড় আপন... আমাদের ছোটগাঁয়ে, ছোটছোট ঘর, থাকি সেথা সবে মিলে নাহি কেহ পর৷ .......... আমগাছ জামগাছ,বাঁশঝাড় যেনো মিলেমিশে আছে তারা, আত্মীয় হেনো৷ পাঠ্যের সাথে প্রকৃতির ,আরও ভাল করে বললে জীবনের প্রতিটি বিষয়ের সাথে এমন মিল থাকায় কবিতাগুলো আজও প্রায় কন্ঠস্থ৷আর সেই কবিদের মধ্যে অন্যতম 'বন্দে আলী মিয়া'৷ পদ্মাচরের দৃশ্যকাব্য 'ময়নামতীর চর'৷ রং তুলি দিয়ে যেমন ছবি আঁকা হয়,কবি তাঁর এই প্রথম কাব্যগ্রন্থটিকে শুধু কলম দিয়েই ছবির আঁকার সেই অসাধ্যকে সাধ্য করে তুলেছেন৷ বাস্তব জীবনের কাব্য ধর্মের সে এক মনোগ্রাহী মেল-বন্ধন ৷কবিতা,অথচ বুঝবার জন্যে ব্যাখ্যা-টীকা-টিপ্পুনি-শব্দার্থ সব কিছুই অপ্রয়োজন৷চারপাশে তাকাও আর কবিতার বাহার দেখো... কবিতার উপকরণ যৎসামান্য,গাঁয়ের আলাভোলা সহজ-সরল নির্দোষ এক জীবনের জলছবি! মাঠের পাশে একা দাঁড়িয়ে থাকা প্রাচীন বটগাছ, শালিখের গর্ত করা,পায়ে চলার মেঠো পথ৷ নিরিবিলি- নিঝুমতায় কবির কেটেছে সকাল-সন্ধ্যা-দুপুর ৷ আলো দিয়ে বায়ু দিয়ে বাঁচানো প্রাণ, আর জল ভরা দিঘির সাহচর্যে..তারই প্রতিফলন কবিতাগুচ্ছে৷ যা মনকে স্নিগ্ধ করতে বাধ্য-সকল হিংসার বিরুদ্ধে প্রদীপ জ্বেলে৷গুরুর আর্শীবাদ মিথ্যে হয়নি৷ বাংলা সাহিত্যে তাঁর স্থান বিশেষ জায়গাটি কেউ নিতে পারেননি৷ শিশু মনে সেই যে স্নিগ্ধতার আনন্দ জেগেছিল তাঁর কবিতায়, তার অভিঘাত ছিল গোপন৷ যার জন্যে সারা জীবনে আধুনিক কবিতা আর পড়তেই ইচ্ছে করল না -বুঝতেও পারলাম না! বর্ষাকে কবি ভালবাসতেন৷ এমনই এক আষাঢ়ে চলে গিয়েছিলেন তিনি৷ নতুন দিনের কবিদের প্রতি তাঁর বিশ্বাস ছিল— "তোমরা লিখিও নতুন কাব্য ওগো আগামী দিনের কবি, তোমাদের লেখায় ফুটে ওঠে যেনো এই গ্রাম বাংলার ছবি৷" নতুন কবিদের কবিতায় গ্রাম বাংলার দর্পন কতটা স্পষ্ট জানা নেই৷ কিন্তু - এক অখ্যাত গ্রামের বালিকা৷ আপনার কবিতা পড়েছিল একদিন৷ যে কবিতার প্রতিটা শব্দে গ্রাম-বাংলার ছবি তুলে ধরা৷আপনার অনেক কবিতা আজও তার মুখস্থ৷একজন গুনমুগ্ধ পাঠিকা আপনাকে স্মরন করছে৷ নিশ্চয় আগামীর কোনো বালিকাও একই রকম ভালোবেসে পড়বে আপনার কবিতা৷
অমিতাভ রায় চৌধুরী৷ তার সাথে ত্রিশ বছর আগে যখন আমার প্রথম পরিচয়,তখন তার বয়স বছর ছয়৷আমি সম্পর্কে তার কাকিমা ৷ ত্রিশ বছর আগে গ্রামগুলো প্রায় গ্রামই ছিল ৷ আজকের মতন শহরের ছাপ পড়েনি তখন৷ বর্ষায় কাদামাখা পথ জলে থই থই৷ গাছের ভেজা পাতায় আশেপাশে স্যাঁতসেঁতে আর পুরানো দালানের থমথমে আবহাওয়া৷ মাঝে মাঝে বিদ্যুৎ চলে যেতো,তবু তারই আলো -আঁধারের ফাঁকে ফর্সা উজ্জ্বল কিশোরের সাথে দেখতাম বিশ্বকাপ ফুটবল বা ক্রিকেট৷ কখনও ধাঁধার আসর বসাতাম হারিকেনের আলোয় "জ্বলে-চলে,কিন্তু পানি ছোঁয় না"বলতো কি? সে অবশ্য অল্প কয়েকটি বছরের কথা৷তারপর দূর্ণীবার স্রোতের ঘোলাজলের মতই নিরন্তর জীবনেরও ঘূর্ণিপাকে চলে গেছে অনেক বছর৷ মনে হয় সে ছিল পূর্ব জীবনের কথা...যা সত্য ছিল৷ আজ গল্পের মতই অবাস্তব৷ 'পূর্বাশ্রম' আর 'সন্ন্যাস' জীবনকে যদি প্রতীকি হিসাবে ধরি,মা-বাবাকে ছাড়া পূর্বাশ্রমের আর কারও কথা মনে রাখা অনুচিত৷অমিত সম্পর্কে তাদের মতই একজন৷যার জন্যে পূর্বাশ্রমকে ভুলে থাকা যায়না,যত দূরেই থাকি৷ অমিতের আজ জন্মদিন৷শুভ জন্মদিন অমিত৷ সংগৃহীত ছবিটার মতই তোমার জীবন অমন আলোকময় হয়ে থাকুক৷
বরিশাল ৷ একদা জামাইষষ্টি৷ জামাই কোলকাতার৷বিয়ের পরে প্রথম জামাইষষ্টিতে গিয়েছে- শ্বশুরবাড়ি৷ বরিশাল৷ এলাহি আয়োজন-জামাই যত্নের৷ বিশাল কাঁসার বগি থালা৷তার চারপাশ ঘিরে রাশি রাশি বাটিতে সাজানো নানা রংএর নানান পদ৷হাল আমলের 'ভাজি' না-ভাজা ৷ কত রকমের -আলু,পটল, বেগুন...৷ মাছের মাথা দিয়ে ডাল৷ ইলিশ ,রুই,পাবদা,চিংড়ি,ডগরা,কই শিং..জামাই মাছের নাম মুখস্থ করে৷দুধ,ক্ষীর,কত রকমের পিঠে এবং পুলি৷ অদ্ভূত দর্শনের একটি পিঠা দেখে জামাই৷ শাশুড়ি মৃদু স্বরে বলেন,"বাবা,ইয়ার নাম সতীনের মোচড়"৷ জামাই তাড়াতাড়ি কাশি সামলাতে জল খায় এক ঢোঁক-ডাবের জল,পুকুরের কাদায় ডুবিয়ে ঠান্ডা করা৷ আম-জাম-কবরী কলা,গামছা বাঁধা দই..৷কোলকাতার সৌখিন জামাই একটুখানি খায়৷শাশুড়ি তালপাতার পাখায় অবিরত বাতাস করার ফাঁকে প্রতিটা পদ আবার সাধেন জামাইকে "বাবা!আর একখান লও,আর এট্টুখানি দি....আর একখান দিমু..!" জামাই ব্যস্ত হয়ে ঝুঁকে পড়ে থালার উপর..না না,আর দেবেন না...৷করুণ চোখে শাশুড়ি তাকান মেয়ের দিকে৷বলতে চান "জামাইএর মনে কয় রান্না ভালো লাগেনি"৷ এক সময় খাওয়া শেষ হয়৷হাঁসফাঁস জামাই৷নিরালা শয়ন কক্ষে বিশ্রাম নেবার সময় সিগারেট ধরাতে গিয়ে দেখে দিয়াশলাই আনা হয়নি৷ বউকে বলতে সে গিয়ে মায়ের কাছে বলে৷মা, মানে জামাইএর শাশুড়ি নতুন দিয়াশলাই দিয়ে দেন মেয়ের হাতে৷জামাই আয়েস করে সিগারেটটা ধরিয়ে টান দেবে.. একটু শব্দে চমকে তাকায় জামাই৷দরজার পাশ দিয়ে শাশুড়ি মৃদু স্বরে জিজ্ঞাসা করেন "বাবা! আর একখান দিশলাই কি দিমু?.." ছায়া সূত্র-অমিতাভ সমাজপতি৷ 
একেই বলে শব্দ দিয়ে ছবি আঁকা! এরই নাম দেশপ্রেম..যা সত্তর বছর ধরে লুকিয়ে ছিল বুকের মাঝে! প্রকৃতির প্রতি নিবিড় ভালোবাসাও...."গাছটার লাগতাছে...."! আহা!
"মান,মানে কচু"৷নারায়ণ স্যান্যালের লেখা বই৷ মাদুর পাতা বারান্দায় বসে পড়তাম মাস্টার মশাইএর কাছে৷আমাদের সুনীল মাস্টার মশাই৷পাঠ্য বই পড়াতেন৷পাশাপাশি গল্প কথনের সাথে উপকথন-যার সহজ বাংলা "নীতি শিক্ষা!" তাঁর মতবাদ ছিল ,যার মান এবং হুঁস আছে,তাকে বলে 'মানুষ'! উদাহরণ দিতে ভুল করতেন না তিনি৷ বলতেন "দেখ,তোগো বাগানে গরু আসলি লাঠি দিয়ে তাড়ায়ে দিস৷গরু চলে যায়,কিন্তু কাল আবারো আসে৷ ওরতো লজ্জা নেই-মান সম্মানও নেই৷ তোরে যদি কেউ একবার তাগো বাড়িদে বাইর করে দেয়, তুই আর কোনোদিন সেই বাড়ি যাতি চাবিনা৷ তুই যে মানুষ-তোর সম্মান জ্ঞানই তোকে অন্য প্রানি দে আলাদা ক'রে দেবে...৷ সম্মান আর বিবেচনাবোধে তুই হবি সত্যিকারের মানুষ....!" মাস্টার মশাইএর সেই নৈতিক শিক্ষা আর সারাটি জীবন ধরে তার প্রয়োগ৷ 'মানুষ' হতে গিয়ে কত প্রলোভন এবং প্রাপ্যতা থেকে নিজে কে সামলে রাখতে হয়েছে ! সরল ভাষায় 'বঞ্চিত' করছি নিজেকে৷ এখানে ব্যক্তিগত আমার কথা নয়,অসংখ্য 'আমি' আছে আমার সাথে! পড়া শেষে দাঁড়িয়াবাঁধা বা বুড়ির চিক খেলার মেলা বসাতাম আমরা৷হারের সম্ভাবনা সত্ত্বেও সহজে দল বদলাতে পারতাম না -সন্মানে বাঁধত৷ পড়া না হলে শাস্তি মেনে নিতে হতো৷শরীর অসুস্থতার মিথ্যে অভিনয় বা অন্য কোনো পথের সন্ধান জানতাম না..৷এরপর যত বছর যেতে লাগলো,মান আর সম্মান ততই তেড়েফুড়ে উঠে জীবনকে এক ধরণের অস্থিরতার ভিতর থেকে নিয়ে যেতে লাগল..৷ তবু শালীনতার লক্ষ্মণ রেখা কোনোদিন অতিক্রম করা হয়নি..৷ তাহলে কী মাস্টার মশাই 'মানুষ' হবার যে শর্ত দিয়েছিলেন,তাই হয়ে উঠেছি! চারদিকের চলমান দলবদল,ভোলবদল,অশালীনতার হৈ-হট্টের মেলা দেখে অস্তিত্বের সংকটে ভুগছি মনে হয়৷ অদ্ভূত যে আঁধার চারদিকে, কবি দেখেছিলেন-তা কি আরো আঁটো হয়ে ঘিরে ধরেছে ৷ অথবা মাস্টার মশাইএর ভুল শিক্ষা অন্ধ করে রেখেছিল! মিথ্যে এক অহমিকায় - নিজেদের পিঠ নিজেরাই চাপড়িয়ে, অবোধ সান্ত্বনায় দিন যাপনের গ্লানি বহন করে চলেছি এতদিন! চারপাশে যারা , ভোলবদলের-দল বদলের ..খেলুড়ে৷ সমাজের পথ দেখানো অশালীন জন প্রতিনিধি,তারা কী 'মানুষ' নন! ধর্ম-রাজনীতি-অভিনয় জগতে যাঁরা থাকেন-তাঁদের গ্রহ কী আলাদা?লজ্জা-শরম-ভয়...এসব শব্দ কী তাদের অভিধানে নেই? অথবা তাদের দৃষ্টিতে আমরাই না-মানুষ! অমানুষ' শব্দটির অর্থ আলাদা,তাই ব্যবহারে বিরত থাকলাম ৷ আসলেই কী 'মান'মানে কচু...
জানালার পাশে গোলটেবিলটা ঢাকা থাকতো মায়ের হাতের কুরুশে বোনা সাদা টেবিলক্লথে৷ তার উপরে দু'খানা কবিতার বই বরাবরের মতো সাজানো থাকতো পাশাপাশি৷ "সঞ্চয়িতা" আর "সঞ্চিতা"৷ পার্থক্য বুঝতাম না, ভাবতাম বুঝি একখানাই বই-আলাদা নামে৷ কস্তুরী মৃগের মতন পুরাতন স্মৃতির গন্ধে চোখ আজও থমকে আছে সেই টেবিল-কুরুশের বুনুনি আর বই দু'খানিতে৷ প্রখর গ্রীষ্মে স্কুল ছুটি থাকায় দীর্ঘ অবকাশের রোদজ্বলা দুপুর-পৃষ্টার পর পৃষ্ঠা উল্টিয়ে কবিতা পড়ার প্রহর৷ পাঠ্য বইএর ভীতির পাশে সে যেনো এক আলাদা তেপান্তরের মাঠ-রূপকথার দেশ৷ যেখানে সত্যিকারের বদ্ধ-ঘরের না থাকার, জগৎ ঘুরে দেখার অপার লুকিয়ে থাকা আনন্দ৷ জানালার নীচেই বুনো আমড়া গাছে ডেকে যেতো তেষ্টা কাতর চড়ুই কী শালিখ৷ তাতে নিঃশব্দতার মায়া উঠানের গাছের ছায়ার আলপনায় আরো ঘন হয়ে উঠতো৷ ফেরিওয়ালাদের হাঁকহীন রাস্তায় বড়োজোর সাইকেলের ঘন্টির আওয়াজ৷ঘাম সিক্ততা থামাতে তালপাখার হাওয়ার মত থামতে দিতাম না কবিতাকেও৷ এই কবিতার একজন কবি নজরুল৷ বাড়ি - চারপাশ,এমনকী মাস্টার মশাইরা পর্যন্ত কোনোদিন বলেননি তাঁর ধর্ম কী! রাস্তার পথিক-ভাসমান শবদেহ তাদের ধর্ম হয়না৷ একই রকম অবিনাশী কবিতার কবি -ঝাঁকড়া চুল দোলানো মানবতার লেখক-তাঁকেও সংকীর্ণতার গন্ডীতে বাঁধা যায় না৷ কবিতা পড়তাম "সঞ্চিতা"র প্রথম সংষ্করণ থেকে৷পড়তে পড়তেই দুপুর বয়ে যেতো বিকেলে.....ছোটো থেকে বড়ো ...এবং ক্রমাগত জীবনেরও৷ সেই কবি,যাঁর ছিল অর্ধেক জীবন৷ পিতার দ্বিতীয় স্ত্রীর চারজন সন্তানের মৃত্যুর পরে জন্ম, তাই " দুখি" নাম নিয়ে এক বেদনাময় সংগ্রাম ছিল জীবনভর৷ ৷ মাত্র সাত বছরে যে পিতাকে হারায়, সেতো অভাগাই! তারপর যখন যেখানে যা জড়িয়ে ধরেছেন, নির্মম ভাগ্য সেখানে বাঁধ সেধেছে৷ যাঁকে ভালবেসেছিলেন বিয়ে করেও আপন হননি তিনি৷ নির্মম সত্য-যিনি ভালবেসেছিলেন, বিয়েও করেও সংসার হয়নি তাঁর সাথে দীর্ঘদিন! প্রাণপ্রিয় প্রথম সন্তান বুলবুল হঠাৎ ঘুমিয়ে গেল৷ তারপরও সব ঝেড়ে ফেলে সঙ্গীত আর দেশকে সমার্থক করে তুলেছিলেন কলমের কালিতে ৷ সেই কালি কলমের প্রেমও একদিন ব্যর্থ, অকাল স্মৃতি বিভ্রমে৷ বাঙালি কবিতা পাঠক আর সঙ্গীত প্রেমীর মণিকোঠায় অথচ সেই অর্ধ জীবনই চরম অস্তিত্বে লালিত ৷ কবির ক্ষুদ্রজীবন তখন মহাজীবনের সার্থকতা পায়৷কত গান রচিত হয়, সুরকার সুর দিয়ে তাকে শ্রুতি মধুর করে তোলেন, তাই আমাদের চেতনায় এখনো তাঁরই উজ্জ্বল উপস্থিতি! গভীর নিশীথে- ঘুমঘোরে মনোহর বেশে কবিতা আর গান মনে আসতো,ঝাঁকড়া চুলের তরুণটির৷ কালি -ও কলম নয়, তখন তাঁর এক হাতে থাকতো পেনসিল ৷ অন্য হাত খূঁজত পানের বাটা...৷এরপর বাংলা সাহিত্যের ফুলবনে কালজয়ী মনি মুক্তো ডালি ভরি ছড়িয়ে দিতেন৷ সমসাময়িক লেখককূল ছাপানোর আগেই তা পাঠে নেশাগ্রস্থের মতো ঝিম ধরে থাকতেন৷ অভিযোগ যা,তাকে পাত্তা না দিয়ে হেসে খেলে আবার নব নব রচনায় তার উত্তর দিতেন৷ তিনি কবি-গালাগালি আর মারামারি কোনোটাই যে পারতেন না৷ যুদ্ধ জয়ী সৈনিক হয়েও৷ লেখনীতে ছিল শত জনমের বিদ্রোহের আর বন্ধন উন্মোচনের শব্দগাঁথা৷ সাম্যের-ভালোবাসার সুর,যা অকালে ফুরিয়ে যাওয়া কবিকে হারিয়ে যেতে দেয়নি -দেয়না৷ প্রশংসা বা অন্যের সার্টিফিকেট দরকার হয়নি৷বিদেশ ঘোরার সুনাম বা দূর্নাম কোনোটার প্রয়োজন ছিলনা৷ চরকির মতন ছুটেছেন অপরূপা বঙ্গজননীর ঝলমল আলোর পিছনে থাকা দুঃখী ভারতবাসীকে দেখতে! ইংরেজদের কাছে ছিলেন "মূর্তিমান অশান্তির আগুন"! —গল্প কথকের থেকে ভাঙার গানেই যে তাঁর আত্মার আরাম৷ সে গান আর সুরে আচ্ছন্ন করে দিয়েছিলেন বঙ্গবাসীদের, যারা বঙ্গভাষীতো বটেই! রেয়াত করেননি মসজিদের মোল্লা-মন্দিরের পুরোহিত-তৎকালীণ ভন্ড অক্ষরজীবিদেরও ," বীণাপাণিকে নটীনি" বানিয়েছিলেন যাঁরা৷ সমসাময়িকদের অনেক লেখকদের কাছে তাই ছিলেন প্রতিপক্ষ! ঈশ্বর মনে হয় আর কোনো কবির কপালে এমন চিরস্থায়ী দুঃখের তিলক এঁকে দেননি! পাত্তা না দিয়ে পানের রসসিক্ত প্রাণখোলা হাসিতে সে বেদনাকে তুড়ি দিয়ে উড়িয়ে তিনি যা-তাই হয়ে উঠেছেন৷ কম বা বেশির পরওয়া না করেই হয়ে উঠেছেন পরবর্তী যুগের অগ্রদূত! আজ অজস্র কবির হাটে কোটিতে গুটিক কবিতা পাঠক প্রিয়তা পায়৷ সেখানে তেপান্তরের মাঠে নজরুল বধূঁয়া হয়ে আজও বসে আছেন-একাকী৷ যুগের পরে যুগ চলে যায়৷পাঠকের মনে মননেতো পরিবর্তন আসার কথা-গায়ক শ্রোতারও৷সেখানে স্বল্পদিনের অজস্র রচনা পূর্ণিমার চাঁদের সৌন্দর্য নিয়ে আজও একরোখা৷ অন্য কোনো কবিও এমন ভালোবাসার অশ্রুজলে সিক্ত হবার সৌভাগ্য নিয়ে আসেননি৷ কাঠের টেবিলটা অনেক আগে ভেঙে গেছে৷ মায়ের সাথে সাথে হারিয়েছে কুরুস কাঁটা আর ঝালর দেওয়া সূক্ষ্ম কাজের ঢাকনীটি ৷ বুড়ো হয়ে যাওয়া আমড়া গাছটির ডাল বহুদিন হেলে থেকে কবে যেনো মিশে গেলো মাটির সাথে৷ কাক - শালিখের ছানাপোনা প্রখর তপনের দহনে খূঁজে নিয়েছ অন্য কোনো বাসা৷ সেদিনের কবিতা আর গানে দুপুর কাটানো বালিকারও শেষ বিকেলের আশায় প্রহর গোনা৷ কবিতার বই কিন্তু আজও আছে- এক ঘর ছাড়িয়ে অন্য কোনো কোথাও৷সুরের ইন্দ্রধনু আজও হৃদয়ে দোলা দিয়ে যায় অন্তর থেকে অন্তরে.. কখনও বিমূর্ত হয়ে চেতনাতেও! 
ইংরেজি১৯৪৪, বাংলা ১৩৫১সালের আষাঢ় মাসে আমার মা-উমার বিবাহ হয়৷আমার মামাবাড়ি ফকিরহাটের মূলঘর গ্রামে৷বাবা ছিলেন ভোলানাথ৷আমাদের"দেশের বাড়ি" বাগেরহাটের পারমধুদিয়া গ্রামে৷আমার কখনও সেই "দেশের বাড়ি"বা মামা বাড়িতে যাওয়া হয়নি৷আমার জন্মের অনেক আগেই সেখানকার লোকজন চলে যান ইহজনমের মতন ৷অন্য -অন্য কোনোখানে আমার বাবার মন তিষ্ঠাতো না৷তাঁর খুব স্বাধ ছিল বাংলার বুকে থেকে যাবার৷ তিনি শেষ পর্যন্ত সেখানেই থেকে গিয়েছিলেন! বাবা বাগেরহাট শহরে নিজের বসত-পরিবার এবং ব্যবসার পত্তন শুরু করেন৷তাঁর ব্যবসা ছড়িয়ে ছিল বাংলা ছাড়িয়ে লাহোর..করাচি..সুরাট...৷বোঝা যায় বাবার বিভাষী বন্ধু ছিলেন অনেকে,তবু নিজ শহরের বন্ধুরা ছিলেন তাঁর আনন্দ৷বাবা তাঁদেরও ভালোবেসে ধরে রেখেছিলেন বুকের মাঝখানে৷আমাদের যিনি ঠাকুমা,তাঁর প্রতি বাবার শ্রদ্ধা ভালোবাসার তুলনায় বিদ্যাসাগরীয় সম্মানের তুলনা চলে৷১৯৭১সালে ঠাকুমার বয়স ৮৪/৮৫বছরের কাছাকাছি৷সবাই যখন ঘরদোর আর আসবাবপত্র ফেলে চলে যাচ্ছে এদিক বা ওদিক৷তাঁর পুত্রটি তখন ধীর-স্থির৷যত এবং যে ধরণের বিপর্যয়ই আসুক,পালাবো না—ঠাকুমাকে রাস্তার গ্লানির মধ্যে ফেলতে তাঁর মন চাইত না৷পাড়া থেকে পাড়া শূন্য হতে লাগলো,বাবার বিশ্বাস ছিল "আমি কোনো দিন কারো ক্ষতি করিনি,আমারও অনিষ্ট হবেনা"! দীর্ঘ দিবসের লালিত -পালিত ধর্মের বাণী ছিল অন্তরের সেই বিশ্বাসের উৎস৷ ভোলানাথ এবং উমা নামের অর্থগত মিল থাকাটা ছিল তাঁদের বিবাহের পিছনে এক অন্যতম প্রত্যক্ষ কারণ৷পঁচিশ বছরের সে সম্পর্কের সমাপ্তি ঘটে করুণ পরিনতির মধ্য দিয়ে৷ ১৯৭১সালের ১৭ই মে দেশীয় রাজাকাররা বাবাকে হত্যা করে-বিনাকারণে৷বাবা যখন বাইরে যেতেন,তখন পরিধানে থাকত ধূতি-প্রাচীন জনপদের পরিধেয় বস্ত্র৷বাড়িতে বাবা লুঙ্গিতে স্বাচ্ছন্দ বোধ করতেন৷তরুণ বয়সের প্রায় শেষ লগ্নে বাবা রাখতেন দাঁড়ি৷সাদা ধূতি-পাঞ্জাবী আর কাঁচা-পাকা শ্মশ্রু সজ্জ্বিত তাঁকে আলাদা গাম্ভীর্য এনে দিয়েছিল৷নিজের ব্যবসাস্থলে তিনি কাক-পক্ষ্মীর জন্যে উড়িয়ে দিতেন মুঠো মুঠো মুড়ি৷একপাল কুকুর সেখানে অপেক্ষা করত,মা তাদের জন্যে দিয়ে দিতেন হাতে-গড়া রুটি৷বাড়িতে আসলে লালবুলি আর সাদাবুলি নামের কুকুর দু'টি তাঁর কোলের কাছে এগিয়ে আসত৷গুনোর তারে মেলে দেওয়া কাপড়ে বসে কাকগুলো তারস্বরে চেঁচাতো৷ সেই একাত্তরের ১৭ই মে তারিখের সকালে সব এলোমেলো হয়ে গিয়েছিল কয়েকজন দেশীয় রাজাকারের তিনটি গুলিতে৷ তারা এসে আমাদের উঠোনের আমতলায় এসে দাঁড়ায়৷ লুঙ্গি পরিহিত বাবা বসে ছিলেন বারান্দায়-চেয়ারে৷তাদের হাতের উদ্যত বন্দুক দেখে বাবা পালিয়ে যাননি৷ হাত জোড় করে এগিয়ে এসেছিলেন ,আর বলেছিলেন "ভাই,আমার একটা কথা.."প্রথম গুলিটা সরাসরি পনের ইঞ্চি গাঁথনির বারান্দার দেয়ালে গিয়ে লেগে সেখান থেকে ভিতরের ঘরের দেয়ালে লাগে৷দ্বিতীয় গুলিটি বাম বাহুতে ,সে সময়েও তিনি বলেছিলেন"ভাই আমার একটা..."!শেষ গুলিটা বুকে লাগে,পড়ে যাবার আগেও বলেছিলেন "ভাই আমার..!" স্বাধীনতার পরে আমার মা সেই সব হন্তারকদের ক্ষমা করে দিয়েছিলেন৷সে সব আজ থেকে পঁঞ্চাশ বছর আগের কথা৷রাস্ট্রীয় ভাবেও বিচার হয়নি তাদের৷এইযে জীবনের পুব থেকে ক্রমাগত পশ্চিমে চলে যাওয়া,পরোক্ষে ঐ পক্ষপাত দুষ্টতাই ছিল মস্ত বড়ো কারণ৷ মাঝে মাঝে অবিশ্বাস্য মনে হয় সেইসব দিনরাতকে৷নির্ঘুম রাতে বারবার অনেকের মতই মনে হয়"ও সব মুক্তিযুদ্ধ-ফুদ্ধ মিথ্যে কথা"৷ আমাদের মতন যে সব পরিবার,তাদের তৃতীয়/চতুর্থ প্রজন্ম হয়ত সত্যিই বিশ্বাস করবে এমন কিছু হয়নি... তখন এই সব বইএর লেখনী তাদের সামনে ইতিহাসের দলিল হয়ে সাক্ষ্য দেবে৷তাঁদের প্রপিতামহ ছিলেন মাতৃভূমির প্রতি একনিষ্ঠ৷তার মাকে তিনি ভালোবাসতেন ,মানবিকতার মান দন্ডে৷বন্দুকের সামনেও তাঁর চিত্ত ছিল ভয়হীন৷ প্র-পিতামহীর লেখায় কোথাও নেই প্রতিশোধ বা ঘৃনারবাণী৷অহিংসা যা পরম ধর্ম,সে দৃষ্টান্ত তিনি নিজ কর্মের মাধ্যমে রেখে গেছেন৷ একটা দেশের স্বাধীনতার অর্ধশত বছরের উৎসব৷সেই যুদ্ধে মৃত্যুভয়হীন প্রাণ বলিদান দিয়েছিলেন অগণিত পরিবারের প্রিয় সব মানুষ৷ তারপর তাদের পরিবারের জীবনের দুঃখ-যুদ্ধ আর বেদনার কথা থেকে গেছে অপ্রকাশ্য৷ হত্যাকারীরা ঘুরেছে বুক ফুলিয়ে,সব সুযোগ পেয়েছে তারা৷ আর মৃত্যুদিনে এই সব স্মৃতিকথনেই আমাদের যত শোক প্রকাশ-সান্ত্বনাও! এ ছাড়াতো আমাদের আর কিছু করার নেই!
ছোটোবেলায় রবীন্দ্রনাথের কবিতা পড়েছি পাঠ্য বইএ৷গানও গেয়েছি না শিখে-শিখে৷৷বালিকা বয়সে দু'একবার নিজে নিজেই হয়ত নেচেছি৷তারপর আস্তে আস্তে বড় হয়ে জেনেছি রবীন্দ্রনাথের ৫২টি কাব্যগ্রন্থ রয়েছে, প্রায় ৩৮টি নাটক,১৩টি উপন্যাস!রয়েছে ৩৬টি প্রবন্ধ ও অন্যান্য গদ্যসংকলন। তার সর্বমোট ৯৫টি ছোটগল্প ৷গান লিখেছেন ১৯১৫টি ৷সুর নিজে দিয়েছেন বা অন্য কোথাও থেকে নেওয়া৷স্বাভাবিক ভাবেই আরো বহু গান কবিতা হারিয়ে গেছে বা অপ্রকাশিত থেকেছে। অজস্র গানের কোনটি কোথা থেকে নেওয়া,সুর কে দিয়েছেন সবই নিজে লিখে গেছেন৷ বাংলা ভাষায় ছোটো গল্প- যা তাঁর আগে কেউ লেখেনি,সে গুলোর উৎস তৎকালীন পূর্ব বঙ্গের আনাচ কানাচ ৷সমাপ্তি, পোস্ট মাস্টার, শাস্তি,ছুটি,বলাই,অতিথি...৷আর গদ্য কবিতার ধারণা!লিপিকার তোতাপাখি,সওগাত, কর্তার ভূত..৷পড়তে পড়তেই ভাষা জ্ঞান-গদ্য লেখার অভ্যাস৷আস্তে আস্তে লেখার এবং লেখকের সঙ্গে সখ্য—যেমনটা নজরুল,জীবনানন্দ,জসীমউদ্দীনের সাথেও৷ ইতিহাসে পড়েছি কেন তিনি "নাইট" নামক উপাধী ত্যাগ করলেন৷ পূর্ববঙ্গের সাথে ছিল আত্মার যোগ৷জমিদারী ছিল৷তৎকালীন কুষ্টিয়া থেকে শিলাইদহ রাস্তা পাকা করিয়ে দেন স্থানীয় বাসিন্দাদের জন্যে৷পুকুর-কুঁয়োও খোঁড়া তা বাঁধানোর ব্যবস্থা করেন৷ ১৮৯৫ সালে কুষ্টিয়ায় স্থাপিত ‘ট্যাগোর অ্যান্ড কোং’ ন্যায্য মূল্যে চাষিদের ধান ও পাট কিনে বিপণনের দায়িত্ব নেয়। তাঁর সময়ে কুষ্টিয়ায় চাষে ব্যবহৃত হয় ট্রাক্টর, পাম্পসেট ও সার। সেসময় প্রতিষ্ঠিত হয় কৃষি ল্যাবরেটরি। কুটীরশিল্পের উন্নয়নে বয়নশিল্প শেখাতে হুগলীর শ্রীরামপুরে একজন তাঁতীকে পাঠানোর ব্যবস্থা করেন। প্রতিষ্ঠিত হয় তাঁতের স্কুল। ছাতা তৈরির প্রশিক্ষণের ব্যবস্থা করলেন৷পতিসরে ১৯০৫ সালে কৃষি ব্যাংক প্রতিষ্ঠা করেন ৷ আরো আছে ..৷ এই জানা নিতান্তই যে কত কম,এই দুদিন ফেসবুকে না দেখলে বুঝতাম না! এমনিতেই বাংলা মাস ভেঙে তাঁর জন্মদিন আগেই পালিত হয় বাংলাদেশে৷সে যাই হোক,রবীন্দ্রনাথতো কোনো অতি বা মহামানব নন,যে তাঁর কোনো দোষ-ভুল-ত্রুটি থাকতে পারবে না, আর তা সমালোচনাতে আনা যাবেনা৷ কিন্তু গত দুদিন ধরে "রবীন্দ্রনাথের সমালোচনা" করতে গিয়ে শালীনতা এবং সভ্যতার সমস্ত সীমা ডিঙ্গানোর প্রতিযোগীতা শুরু হয়েছে৷নতুন নতুন আর অদ্ভূত সব অভিযোগ তাঁর বিরুদ্ধে!যা দেখে বলতে ইচ্ছে করে—"হায় রবীন্দ্রনাথ!আপনি এই!" তিনি নজরুলকে দেখতে পারতেন না,ইচ্ছে করে তাঁর মাথা নষ্ট করেছিলেন ৷নিজের আত্মীয়ার সাথে বিয়ে দিয়ে ছিলেন যাতে করে নজরুল কোনোদিন তাঁর উপরে উঠতে না পারেন৷অন্য ধর্মের লোকদের দেখতে পারতেন না,তাই বিশ্ববিদ্যালয় করতে দিতে চাননি(যেন তখন পর্যন্ত তাঁর ধর্মের লোকেরা ওখানে ছিলনা!)তাঁর প্রজাদের উপর জুলুম করতেন(যেন উনি একাই জমিদার ছিলেন!)ইংরেজদের পা চাটতেন তাই কোন এক জর্জের আগমনে গান লেখেন৷পা চেটেই নাকি সুকী না সুচীর মতন নোবেল পেয়েছিলেন ..এসব অতি পুরাতন অভিযোগ! আজ আর গতদিন আরো যা জানছি তাহচ্ছে উনি হেগেল না কান্ট তার মতন হরপ্পা না মহেঞ্জদাঁড়োর হিন্দু সভ্যতা ধারণ করেছেন(বুঝিনি!)৷ওনার রচনায় ৠক বেদের গুনগান!উনি সব গান আর তার সুর ঝেঁপেছেন বিদেশী গান আর সুর থেকে!গগণ হরকরার গান চুরি করেছেন , তা ওনার নামে চালিয়েছেন!লালনের লেখা গানের খাতা উনি এনে তা আর ফেরত দেবার নাম পর্যন্ত করেন নি—এমনই বাটপার! সব থেকে নতুন বক্তব্য " রবীন্দ্রনাথকে সরকার পৃষ্ঠপোষকতা করছে" ৷কারণ "প্রথম শ্রেনি থেকে বারো ক্লাস" পর্যন্ত "রঠার" মানে রবীন্দ্রনাথের কবিতা ছিল৷(যেন আমরা নজরুল,বন্দে আলি মিয়া,জসীমউদ্দীন, গোলাম মোস্তফা.. এনাদের লেখা পড়িনি!)এতো অভিযোগ সমূদ্রের কয়েকটি বিন্দু মাত্র৷ হাজার হাজার এবং কয়েকজন লাখো -কোটি ফলোয়ারের সামনে এই সব লিখে চলেছে লাইক-শেয়ার-কমেন্ট পাবার জন্যে৷ফলোয়াররাও হা-হার সাথে তা দিয়েই যাচ্ছে৷ একজন তবু এদের মধ্যে লিখেছে "রবী খুব ভালো মানুষ ছিলেন-তার মুখে দাঁড়ি ছিলো"! যাই হোক রবীন্দ্রনাথই প্রথম আধুনিক ভাবে গদ্য লেখা শুরু করেন৷সেই গদ্য শিখে,তা লিখেই তাঁর সম্পর্কে না পড়ে একপেশে গালাগালি!মন্দ কী?ভাঙ্গিয়ে লেখাতো যাচ্ছে-সেই রবীন্দ্রনাথকেই৷তাঁকে উপেক্ষা করা সম্ভব হচ্চে না৷ সেই সব অবিনাশী -অজর গান আজও মানুষ গায়-আশি বছরে মৃত্যু ৷তার আশি বছর পরেও! গল্প নিয়ে সিনেমা ,নাটক-নির্মিত হয়, অসংখ্য লেখক নিজেদের বইএর নাম দিয়ে থাকেন রবীন্দ্রনাথের গান বা কবিতার নাম দিয়েই-এমনকি সিনেমার নামও!রবীন্দ্রনাথতো তাঁদের বলেন নি-বলে যাননি! রবীন্দ্রনাথ ছবি এঁকেছিলেন-তা অন্য চিত্রকরদের চেয়ে ভালো ছিলনা-তাই জনপ্রিয় হয়নি৷যারা তাঁর সাহিত্য বা সঙ্গীতকে ঝেড়ে ফেলতে চায় ,তাদের উচিৎ সেই মানের গান লিখে সুর দেওয়া৷ কারোটা ঝেঁপে নয় ৷ একদম নতুন সুর-তাল-শব্দ-ছন্দ সৃষ্টি করে৷আমরাই গাইবো৷পরকীয়া বাদ দিয়ে উপন্যাস লেখা ৷আমরা পড়বো৷কবিতা এবং ছোটোগল্পও লেখা শুরু করা, যেখানে রবীন্দ্রনাথের মতন সাম্প্রদায়িকতা থাকবে না৷ তারপর একদিনতাদের জন্মদিন পালন করা হবে৷ কী আর করা!যতদিন তা না হচ্ছে,ততদিন —হয়ত সামনের আরো আশি বছর রবীন্দ্রনাথ ঠাকুরকে নিম গেলার মতন মেনে নিতেই হবে! আশি বছর বাদেও পালিত হবে পঁচিশে বৈশাখ!
পর্ব ১৷ হোস্টেল নাম্বার আঠারো—দিল্লি৷ এইমস ৷ কবে যেনো দু'টো বছরেরও কিছুটা মাস বেশি হয়ে গেছে বুঝতে পারিনি৷২০১৮র ডিসেম্বর৷ এরপর ২০১৯এবং ২০২০৷ ততদিনে সুমিতের প্রথম ডোজের পোলিও এবং অন্যান্য টিকা দেওয়া হয়েছে৷ ডিসেম্বরের রুটিন চেকআপ শেষে হাতে তুলে দেওয়া হয় একখানি সুস্থতার সার্টিফিকেট৷যার অর্থ সে তার ডিপার্টমেন্টে জয়েন করতে পারে৷মৌখিক ভাবে নির্দেশ ছিল কয়েক মাস নাইট এবং করোনা ডিউটি করা যাবেনা৷এরপর এইমসে যোগাযোগ শেষে সুমিতের ডিপার্টমেন্ট দিল্লি যাবার অনুমতি দেয়৷ অবশেষে ২০২১সাল৷নতুন বছরের শুরুতেই খুশির খবর দিয়ে শুরু—দিল্লিতে ফিরতে হবে!সুমিতের অসমাপ্ত পড়া সমাপ্ত করতে৷একা নয়—সাথে যেতে হবে আমাকেও! দুপুরের রোদ নির্জন ছাদের একপাশে গুটিয়ে থাকে৷তারই পাশে আড়াআড়ি শুয়ে থাকা পাশের বাড়ির নারকেল পাতার ছায়া হাত দিয়ে ছূঁয়ে দেই৷ পাখিকে খেতে দেই চাল এখানে৷শালিক,চড়ুই , সাত ভায়লা আর কাকেদের খাওয়া শেষে প্রতিদিন বিকেল শেষে কোথা থেকে আসে একটি মাত্র দোয়েল৷তার কালো রঙ ফ্যাকাশে মনে হয় আমার কাছে৷ দোয়েলতো একা থাকেনা৷সঙ্গী হারিয়ে মন খারাপের ছাপ কী তার বরনে!এক জায়গায় অনেকটা সময় বসতেও দোয়েলের মানা !উড়ে গেলে পাঁচিল ঝুঁকে আমি খূঁজি আর একটাকে যদি দেখতে পাই৷চলে যাবো-আবার কবে আসবো!ফিরে ওদের দেখতে পাবো কিনা জানিনা৷শীতে চাদরটা জড়িয়ে ফিরে চলি ঘরের টানে৷একটু মনটা কেমন করে এই ছাদ ,ঐ ছায়াময় রোদের জন্যে মমতায় ৷ পোষ না মানা পাখিরা কাল আসবে ৷পরশুও-তারপরে ভুলে যাবে৷খূঁটে খাবে অন্য কোনো ছাদে বা অন্য কোথাও৷ মাত্র সাতদিনের সময় ৷এর ভিতরে শুরু হয় গোছানো৷এবারো অনির্ধারিত সময়ের জন্যে যাওয়া—সুমিত নির্ধারিত ছুটি আর পাবেনা সহজে৷সেই যে আমার কাঁচ-প্লাস্টিকের সহজ সংসার,তার মায়া অনেকটা কেটে গেছে৷ততদিনে জীবনের সরল সত্যকে বুঝে নিয়েছি—নিজের পরিকল্পনা না থাকাই ভালো!অদৃশ্য যে নিয়ন্ত্রক—তাঁর ইচ্ছাকেই সম্মান না দেওয়াতেই জীবনের বহু বিড়ম্বনা ৷ জানুয়ারীর শুরুর ভোরবেলা থাকে কাঁচের মিহি গুঁড়োর মতন শিশিরে মাখা৷তার সাথে আরো থাকে উত্তরে বাতাস৷ সারাদিন ঠান্ডা আর আঙ্গুলের ডগায় জিরিজিরি ফেটে যাওয়া ভুলে বারবার দেখে নেই নিতান্ত প্রয়োজনীয় কিছু ফেলে না যাই৷ আগের লেখায় সরিয়ে রেখেছি অন্য অনেককে৷কত জন এসেছে এই পিছনের বছর দুটোতে-কয় জনের কথাইবা বলতে পেরেছি আমি!তেমনি একজন মৌসুমী ৷ছেলে-মেয়েকে দিল্লিতে ডাঃ দেখানোর সূত্রে সুমিতের সাথে পরিচয় তার এই দিদিটির৷ সুমিত যখন কোলকাতায় ,তখনও সে আসতো ডাঃ দেখাতে আর আমাদের জিনিস পত্র এখান থেকে গুছিয়ে নিয়ে পৌঁছে দিতো আমাদের কাছে৷জানুয়ারীর ঠিক মাঝেই তারও আসার কথা জানিয়ে সেই আমাদের সাথে নিতে চাইল৷ এখানে এসে প্রথমে আমাদের হোটেলে থাকতে হবে৷তারপর কোনো ফ্লাট দেখতে হবে অথবা সুমিতের হোস্টেলই আবার থাকা৷সব কিছুর আগে দিল্লিতে এসে সুমিতের জয়েন৷ গৃহবাসী-যারা ,তারা কয়েকদিনের মধ্যেই প্রবাসী হতে যাচ্চে৷ আত্মীয় -পড়শী-স্বজনসম বন্ধুদের কাছ থেকে আসছিল তার জন্যে যুগপৎ অভিনন্দন এবং করোনাকালীণ দুঃশ্চিন্তার সাবধানবাণী৷সত্যি বললে আমারও ইচ্ছে ছিলনা এমন অবস্থায় সুমিত জয়েন করুক৷ জীবনের প্রয়োজন আবেগ থেকে অনেক বড়ো৷তাই সবার আর্শীবাদকে সঙ্গী করে সেই প্রয়োজনেরটানে আবার উড়ে চলার গোছগাছ দিল্লির পানে৷ তারপর একদিন৷এই বছরের জানুয়ারীর সতের তারিখের সকালে মনিদার সাথে পৌঁছাই দমদম বিমান বন্দরে৷একটু পর পরিবারসহ কন্যাসম মৌসুমী৷এর আগে ওর ছেলের সাথে পরিচয় ছিল-মেয়ের সাথে নয়৷ঋতপ্রাণা নামের অতিমিষ্টি ছোটো মেয়েটি এসেই আমার হাত ধরে বলে- দিদা সামনের দিকে এগিয়ে চলো! কৌতুক আর আনন্দের সাথে কথাটিকে আমি প্রতীকী হিসাবে ধরে নেই এবং সামনের দিকে এগিয়ে যেতে থাকি৷ 
কথাশেষে গত বছর৷ঠিক এমন সময়ে চলছিল কঠিন লক ডাউন৷কাঁচের জানলা দিয়ে দেখা যেতো দূর তার থেকেও দূরের রাস্তা৷ একা একাই জ্বলত -আবার নিভে যেতো লাল সবুজের আলো৷একপাল গরু এদিক ওদিক না তাকিয়ে রাজপথে পদছাপ রেখে চলে দেতো পশ্চিম থেকে পুবে৷সারাদিনে না কোনো যানবাহন ,না কোনো পথিক৷ উপরে অবারিত ঝকঝকে নীল আকাশে পাখিদের নির্ভয়ে উড়ে যাওয়া৷জমিনে হাওয়ার স্রোতে ভেসে যাওয়া ভুলভুলাইয়া দেখতে দেখতে দুপুরগুলো এলিয়ে আসত বিকালের অন্ধকারে৷ প্রতি সপ্তাহে দুই থেকে তিনদিন থাকতো হসপিটালে যাওয়া৷ডাঃ অরিন্দমের গাড়ি আসত আটটায় ৷প্রস্তুত থাকতাম৷যাবার পথ মনে হোত অচেনা কোন বিরাণ ভূমির যাত্রী আমরা৷এমনকী ট্রাফিক পুলিশহীন সেই রাস্তাতে মাত্র কয়েকদিন আগেও ভিড়ের কথা অবিশ্বাস্যই মনে করতাম৷হাসপাতালে শুধু নিয়মই নয়,কঠিন ভাবে তা মানানো হোত৷প্রতিজনকেই আলাদা ভাবে পরীক্ষা করিয়ে ভিতরে যাওয়ার পারমিশন ৷পেসেন্ট প্রতি একজন সাথে থাকার নিয়মে ভিড় ছিল খুবই কম৷ফিরতে ফিরতে বিকাল হয়ে আসতো৷ সুমিত্রাদিদি ছিলেন বাগেরহাটের প্রত্যন্ত গ্রামের,যিনি আটষট্টি -উনসত্তর সালের মাধ্যমিক পরীক্ষায় স্ট্যান্ড করেন৷ পরে বাগেরহাট মহিলা কলেজ এবং রাজসাহী বিশ্ববিদ্যালয়ে পড়বার সময় থেকেই আমার মেঝদির তিনি বান্ধবী ছিলেন৷পরবর্তীতে পশ্চিমবঙ্গে চলে আসেন৷ওনার আবাসন আমি যেখানে ছিলাম ,তার থেকে আধা ঘন্টার দূরত্বে এবং অরিন্দমের যাতায়াতের পথে৷দুই জনেই আমাদের প্রয়োজনীয় বাজার আলাদা ভাবে করতেন৷দিদি আর বাবুয়াই ছিল আমাদের লকডাউনের সময় কল্পতরু বৃৃক্ষসম৷ ঐ বিকালে এসে সে সব ধুয়ে রান্না করে তারপর খাওয়া৷ রাতে প্রতিদিন শিয়াল ডাকতো দূরে কিন্তু কোথাও কোলাহল না থাকায় মনে হোত কাছে৷সুমিত এর আগে কোনদিন শিয়ালের ডাক শোনেনি,যা ওর কাছে ছিল বেশ আনন্দের৷ এভাবে এসে গেল ২০এপ্রিল,পেটস্ক্যানের তারিখ৷একটা পেটস্ক্যান সমান পাঁচশত এক্সরে-এমনটাই ধরা হয়৷যাই হোক স্ক্যানটাতে এসেছিল বহু আকাঙ্খার সেই "নেগেটিভ" রেজাল্ট! ২০শে মে তারিখের আম্ফান ছিল আরেকটি অবিশ্বাস্য দিন৷ঘর ছেড়ে মোমবাতি জ্বেলে বসে ছিলাম লিফ্টের সামনে৷এক এক সময়ে মনে ভাবছিলাম বুঝিবা সব উড়িয়ে নিয়ে যাবে৷বৃষ্টি আর বৃষ্টি-বাতাস আর বাতাস!কল্পনার সীমাতেও কোনো মানুষ নেই শুধু আমরা মা আর ছেলে ছাড়া৷নিজেদের সময় কাটাতে সেদিন আমরা গান গাইছিলাম একটার পরে একটা...৷এক সময় ঝড় থামলে ঘরে গিয়ে দেখি কোথাও দাঁড়াবার মতন শুকনো জায়গা নেই৷থৈ থৈ জল আর জল৷ আগস্টের প্রথম সপ্তাহে সুমিতের "কাউন্টস"যখন মোটামুটি পর্যায়ে ,তখন আমাদের বাড়ি যাবার অনুমতি মেলে৷আমরা ভুলেই গিয়েছিলাম আমাদের বাড়ি আছে৷ঐ দিন মনিদা আবার আমাদের নিতে আসেন৷ অসম মানসিক এবং শারীরিক কষ্ট সহ্য করতে হয়েছে সুমিতকে৷আমি তা দেখেছি-যাঁরাই পাশে থাকেন তাঁরা সাক্ষী থাকেন৷কঠীন অসুস্থতায় যা অতি দরকার সেই সহ্য ক্ষমতা! সুমিতকে যে ডাঃ বাবু দেখেছেন,তিনি প্রথম দিন ইংরাজিতে বলেছিলেন ৷যার সারাংশ "ক্যানসার থেকে মানুষ আজ সুস্থ হচ্চে ৷তবে চূড়ান্ত অর্থ এবং মনোবল দরকার৷" এই দুটোর সাথে সুমিত নিজে ডাঃ হওয়ায় প্রতিটা মেডিসিন প্রয়োগের ব্যাপারে ছিল সদা সর্তক৷ এটা শুধু একজন মানুষের সুস্থ হওয়া নয়৷অজস্র মানুষের হাতের উষ্ণতা আছে এর পিছনে৷কয়জনের নামই বা আমি বলতে পেরেছি ! আমাদের পাশে অনেকে ছিলেন কোনো কিছুর প্রত্যাশায় নয়,একটি জীবনের জন্যে৷ সত্যিই তাঁদের হাসিই ছিল যুদ্ধ জয়ের হাসি৷কোনো কিছুর বিনিময়ে নয়,তাঁরা প্রমাণ করেছেন "মানুষ এবং জীবন-মানুষের এবং জীবনের জন্যে"! দিনের পর দিন আমার এই ক্লান্তিকর লেখা-যাঁরা পড়েছেন,তাঁদের জন্যেও আমার অসীম কৃতজ্ঞতা! তারপর আরো টেস্ট -ফলোআপ৷পলিও ভেকসিন নেওয়া...এবং ২০২০সালের ডিসেম্বরে৷ইতিমধ্যে প্রায় আটশত দিন কেটে গেছে ! সুমিতকে বলা হয়"এবার তুমি জয়েন করতে পারো"! দিল্লি যাবার গোছগাছ শুরু৷পরের ঠিকানা হোস্টেল নাম্বার আঠ্ঠারা৷ রুম নাম্বার -৪৩০৷ আলাদা জীবন খূঁজে পাবার পুরাতন আবাসে নতুন যাত্রা! কর্কট এবং কয়েকজন...৷
কর্কট এবং কয়েকজনের কথা—৩২ দশটা রবীন্দ্রসঙ্গীত সুমিত শুনছিল-আর অতটুকুই সময় লেগেছিল বোনম্যারোর জন্যে৷অক্মিজেন,ডিফিব্রিলেটরসহ আরো নানা ধরণের জীবনদায়ী ব্যবস্থা নিয়ে মোট নয়জন নার্স সুমিতকে চারপাশ থেকে ঘিরে রেখেছিল৷আমি দাঁড়িয়েছিলাম এককোণে৷অমিতকে রেখেছিল বোনম্যারো ইউনিটে কিন্তু পেসেন্ট ইউনিট থেকে দূরে৷ওর রক্ত থেকে প্রয়োজনীয় স্টেমসেল সংগ্রহে সময় লেগেছিলো ঘন্টা তিনেক৷একদিক থেকে রক্ত নিয়ে স্টেমসেল জমা করে আবার বাকি রক্ত ওর দেহে ফিরিয়ে দেওয়া৷ওকে অবশ্য আরো পরের তিন চার ঘন্টা রেস্টে রেখেছিল৷ এরপরের সুমিতের যে শারীরিক যন্ত্রণা,সে কথা আর বলা মানে একই বর্ণনার পুনরাবৃত্তি৷আমরা ছিলাম চারজন মা,একজনের স্ত্রী আর একজনের ননদ-যার নাম সরোজিনী৷এঁরা ছিলেন উড়িষ্যার৷আফগানিস্তানের মেয়েটির বয়স ছিল সব চেয়ে কম-মাত্র আড়াই বছর৷সে ক্রমাগত চিৎকার করে কেঁদেই চলত৷অন্যদের রুদ্ধ চিৎকারে সাক্ষী থাকতাম আমরা৷আমাদের সেই ডাইনিং-ড্রেসিং-ড্রয়িং রুমে মাঝেমাঝে আমরা চুপ করে বসে থাকতাম৷আমাদের ভাষা ছিল আলাদা,কিন্তু প্রিয়জনের কষ্ট ছিল একই রকম৷আমি আর ঢাকার বোনটি নিজেদের মতন কথা বলতাম-সবই অনিশ্চিতের৷তার দুটি ছোটো ছেলে দূর সম্পর্কের আত্মীয়ের কাছে রেখে আসা৷দু'ভাই ক্রমাগত মাকে বাড়ি যেতে বলতো৷মাঝে মাঝে ওরা বাবাকে দেখত আসতো৷ সেই বারান্দায় দাঁড়িয়ে কাঁচের ভিতর থেকে দেখা৷পরে কিছুতেই আর ফিরতে চাইতনা৷ ওখানেই থাকতো বাংলা এবং ইংরাজি দৈনিক৷তাতে করোনার কথা পড়তাম৷তখন অবশ্য চিনে৷আমরা ঘূণাক্ষরেও বুঝতে পারিনি ঐ করোনার জন্যে আমরা এবং আমাদের মতন অনেকের কত সমস্যায় পড়তে হবে৷সবার বাড়ি দূরে হলেও টাটা থেকে আমাদের বাড়ি ছিল মিনিট পঁতাল্লিশের দূরত্বে৷ট্রাফিকের কারণে কখনও আরো আধ ঘন্টা বেশি লাগতো৷তবু আমাদের বলা হয় টাটা থেকে দশ মিনিটের দূরত্বে বাসা নিতে হবে-রাত বা দিনের যে কোনো ইমার্জেন্সিতে খুব দ্রুত যাতে পৌঁছানো যায়৷থাকতে হবে নিজেদের মতন-কোনো লোকের সংস্পর্শে বা দূষণের সম্ভবনা যেনো না থাকে৷ আমার ভাসুরের ছেলে ,ডাঃ অরিন্দম রায় চৌধুরী তেমনি একটা ফ্লাট ঠিক করে,ওর বন্ধুর৷রাজারহাট-নিউ টাউন এলাকায়৷যেখানে কয়েক শত নির্মিত এবং নির্মানাধীন ফ্লাট ,মালিক থাকেন বিদেশ বা অনত্র৷সে যেনো এক তেপান্তরের মাঠ-রূপকথার রাজ্য৷সেখানে শুধু শূন্যঘর৷প্রয়োজনীয় আসবাব,রান্নার জিনিসপত্র মনিদা সব মজুদ করতে শুরু করেন৷ সুমিতের তখন wbc 100৷হিমোগ্লোবিন 6৷প্লেটলেট13000৷পটাশিয়াম লেবেল 3...৷মুখ হা করলে দেখা যেতো যেনো চামড়া ছাড়িয়ে রাখা৷খেতে না পারার জন্যে চলছে tpnব্যাগ৷সেই সাথে প্লাজমা ,অক্সিজেন....৷সর্বোচ্চ সতর্কতার সাথে ওদের প্রত্যেকেই রাখা হয়েছিল৷একটা কথা বলতেই হবে,ওখানে যত্ন এবং চেষ্টার এতটুকুও ঘাটতি ছিল না৷কয়েকদিন পরে সুমিতের আবার একটা বায়োপসি হয়৷ঐ সময়ে কিছুটা স্বস্তির খবর নিয়ে আসে একটি মেসেজ৷সব মিলিয়ে এক কোটি টাকার কাছাকাছি যে খরচ হয়েছিল,তার চার ভাগের একভাগ সুমিতের প্রতিষ্ঠান-এইমস থেকে দিয়ে দেয়৷আমার মেঝদির জামাই ডাঃ প্রদীপ সুমিতকে পরামর্শ দিয়েছিল৷সুমিতের বিভাগীয় প্রধানের একান্ত চেষ্টার জন্যেই তা সম্ভব হয়েছিল৷ সুমিতের ব্রাশ-পেস্ট-লোসান-অয়েল সবই ছিল বাচ্চাদের৷এমনকি বাচ্চাদের মতই নির্ধারিত সময়ে পোলিও-ডিফথেরিয়া..প্রত্যেকটা টিকা নেবার চার্ট দিয়ে দেওয়া হয়৷ততদিনে অবশ্য মার্চের ১৬তারিখ এসে গেছে৷অমিত ঢাকায় চলে গেছে৷আমার দাদার মেয়ের বিয়ে ছিল ১১তারিখ৷ সেই জন্যে তিনটে দিন বেশি থাকতে হয়৷ আমরা ১৬তারিখ সন্ধ্যায় সেই ফ্লাটে চলে আসি৷তার আগে দু'ঘন্টার কাউন্সেলিং হয়৷আমাকে বলা হয় ট্রমা কাটিয়ে যেনো ঠিক হাসপাতালের একয়দিনের মতন যত্ন আমি করি৷বাথরুমের দেয়াল থেকে ঘরের দরজা জানালা সব জীবানুনাশক দিয়ে মুছতে হবে৷বাইরের কাউকে ঘরে আসতে দেওয়া যাবেনা৷রান্না থেকে খাওয়ানো,পরিষ্কার,হিকম্যান লাইনের খেয়াল রাখা সব আমাকে করতে হবে৷রান্নায় কোনো মশলা-তেল-ঝাল দেওয়া যাবেনা,ঠিক বাচ্চাদের খাবারের মতন৷বারবার বলা হয়েছিল,ওখান থেকে বেরুবার পরেই নানা ধরনের সমস্যা দেখা দেবে৷তার থেকে সুস্থ করে তোলার পরে বোনম্যারো সাফল্য অনেকটা নির্ভর করে৷শুনতে শুনতে আমার বুক ধরফর করতে লাগলো-বারবার ভাবছিলাম আমি কী পারবো৷ ঢাকার ওরা ততদিনে ভাড়া বাসায় চলে গেছে৷ফলোআপে এসে বোনটি কাঁচের দেয়ালের ওপাশে দাঁড়াতো৷একমাত্র তার সাথে যোগাযোগ আছে এখনও৷ওর স্বামী ভালো আছেন৷সেই জায়গায় এসেছিল চট্টগ্রামের একটি মেয়ে৷ওর মায়ের সাথেও চারপাঁচ দিনের মতন ছিলাম একসাথে৷মেয়েটির মাধ্যমিক দেবার কথা ছিল সেবারই৷ সুমিতের সেদিন wbc3000৷নর্মাল হতে সময় নিয়েছিল পরের চারমাস৷ ওয়ার্ড বয় হুইল চেয়ারে করে গাড়ি পর্যন্ত নিয়ে আসল৷সন্ধ্যায় সেই ফ্লাটে আমার দুই দিদি গোছগাছ করছিলেন দুপুর থেকে৷সুমিত ওর ঘরে যখন যায়,ওনারা অন্য ঘর থেকে একটু দেখে চলে গেলেন৷আমি একা!ওকে খেতে দিয়েছিলাম চাল আর ডাল সেদ্ধ করে সামান্য নুন দিয়ে৷বমি কমেনি তখনও৷মশারী টানিয়ে ওকে শুইয়ে দিয়ে অন্য ঘরে আমি না খেয়েই বসে থাকলাম৷চারদিকে কোনো মানুষ নেই,আমি আর সুমিত-যে সোজা হয়ে এখন দাঁড়াতেও পারেনা!নিজের কাছে নিজেই প্রশ্ন করছিলাম-আমি কী পারব? সেই রাতে বারবার দরজা থেকে দেখে আসছিলাম সুমিতকে-ভিতরে সব সময় যাওয়া নিষেধ৷বহুদিন বাদে আমার সঙ্গী ছিল একদল শিয়ালের ডাক৷সেই নিঃস্তব্দ রাতে ওদের জন্যে মনে হচ্চিল,দূরে হলেও জীবন্ত প্রাণীর ডাকেই থাকে জীবনের আহবানও৷ তিন চার দিন পরেই শুরু হয় লক ডাউন৷আমরা দু'জন পাঁচ মাস ঐ ফ্লাটে ছিলাম৷
মার্চে এখন দিল্লির বাতাসে ধূলো৷আঙ্গুল দিয়ে কোনও কিছু ছূঁয়ে দিলেই বালি বালি৷অতি দূরের ঝাপসা গাছগুলো অচেনা-অসংখ্য ছিট ডালে পাতা কম৷সে পাতাও ঝরে যাবার আগে ম্লান হলুদ মাখা৷রাস্তায় পথচারীদের নেই নির্ধারিত ভাষা৷যে যার মতন, পাশের জনের সাথে আলাদা আলাদা স্বরে কথা বলতে বলতে চলে যায়৷কর্মব্যস্ত এই হসপিটালের আশেপাশে লোকালয় আছে,বা নেই-বুঝিনা,বোঝার উপায়ও নেই৷পরিযায়ী ,অ-গৃহবাসিনী হওয়ায় মন বারবার চলে যায় দূর থেকে দূরে!জলের মতন ঘুরে ঘুরে একা, একাই কথা বলা অনুচ্চারে ভিন দেশি তারা হয়ে! আমার পরিচিত চোখের তারায় আয়না,দেখতে পাই ফেলে আসা মার্চের সকালগুলো ছিল নম্র আবহাওয়ার ঝালরে মোড়া৷ সেখানে কোকিলের ডাকে জেগে যাওয়া— হয়না এখানে৷ নারকেল গাছের ফাঁক দিয়ে নতুন সূর্য আলো ফেললে বারান্দায় লাল লাল জাফরি আঁকা হয়ে যায় এমনি এমনি৷চিত্রকরের দরকার হয় না! বাংলাদেশের হৃদয় থেকে জাগরিত প্রতিদিনের দেখা সূর্যরাগেই সেই অসম্ভবও সেখানে সম্ভব হয়! তিনশত বা তিন হাজার কিলোমিটার দূরত্বে যেখানেই থাকি—দেশ মানে আলাদা এক ঘ্রাণ৷তার প্রতি এক অদ্ভূত ভালোবাসার টান বহন করে চলা বংশ পরম্পরায়৷সেই টানে মিলেমিশে আছে গাছগাছালির ঝরে যাওয়া অজস্র পাতার শনশন৷পৃথিবীর কোনো শ্রেষ্ঠ সুরকার আজও পারেনি অমরাবতীর সেই সারেগামাকে নিজের সঙ্গীতে তুলে নিতে!বাজনায় সেই স্বরলিপি চিরদিন থাকবে সুরহীন৷এ যেনো স্বর্গের কোনো অপ্সরার বর চেয়ে নেওয়া-সব পাবে,এটুকু থাকবে অধরা! সেই কোনো যুগের কথা!তরুণী বয়সে নাইওর যাবার সময়-বৃদ্ধ মাঝির ছপছপ বৈঠা ফেলা!সাথে মনে ভেসে আসে নামার সময় কাদা বাঁচিয়ে নাওখানি আরও একটু এগিয়ে দেওয়া৷দেশ মানে ঐ না বলা স্নেহ—স্নেহমাখা সুরও "সাবদানে উইঠো মাগো"৷ ঐ সব জীয়ন্ত দৃশ্যাবলী নিয়ে আমার দেশ!চিরদিন তার মায়ার অবগাহনেই আমার স্বাধীনতা৷পরিচিত নীলাভ বা ঘন মেঘের আকাশের নীচে বসবাস করছে আমার যত পরিচিত জন,বা অপরিচয়ের বন্ধু,তাদের সুখ -সুখী জীবনের প্রত্যাশা আমার ধর্ম৷ ভালো বা মন্দ মিলিয়ে আমার যে পূর্বাশ্রম,স্বর্গাদপী গরিয়সী জন্মভূমি! আজকের পঞ্চাশ বা পরের পাঁচশত বছর হোক-তার জন্যে আমার যে অফুরানো প্রেম,তা জনম- জনমেও শেষ হবেনা!
কর্কট এবং কয়েক জনের কথা—৩১৷ অবশেষে ২০২০সালের ১১ই ফেব্রুয়ারী সুমিতের বোনম্যারো ট্রান্সপ্লান্টের তারিখ ! ঐদিন ভর্তি হতে হয়৷মূল ট্রিটমেন্টের অর্থাৎ বোনম্যারো ট্রান্সপ্লান্টের আগেও ছিল অনেক প্রসেস৷ তার আগে ২৫ লক্ষ টাকা জমা দিতে হয়৷ প্রায় পনেরো জন ডোনার রেডি থাকে রক্ত এবং প্লাজমা দেবার জন্যে-নানান পরীক্ষার পরে ৷অমিত এক মাসের ছুটি নেয়৷ ১১তারিখ ও অফিস করে ৷দমদম এয়াপোর্টে আসার সময় ধরে আমরা-আমি-মনিদা-সুমিত বাড়ি থেকে রওনা দেই৷রাস্তায় তপ্ত ধূলো উড়িয়ে আবার এক অনির্দেশের সওয়ার হওয়া৷৷কমপক্ষে কুড়ি থেকে পঁচিশ দিন ভর্তি থাকতে হবে৷ হাসপাতাল থেকে দু'জনকে প্রস্তুত হয়ে থাকতে বলে -সাথে থাকার জন্যে৷তাদেরও অবশ্যই সুস্থ থাকতে হবে৷কোনো ধরণের অসুস্থ হলে চলবে না৷সাধারণতঃ মা বা বাবাই ভাগ করে থাকেন৷আমার একাই থাকতে হবে৷সাথে নিতে হবে শুধু মাত্র পেস্ট-ব্রাশ-চিরুণি৷গায়ে কোনো ধরণের অলংকার-তাবিজ...কিছু থাকতে পারবে না৷ দুপুরে আমরা রওনা দেই৷অমিতের প্লেন তিনটার সময় নামে৷ওর সেদিনও কয়েকটা পরীক্ষা হবে৷আমরা মোটামুটি পাঁচটার দিকে টাটাতে পৌঁছাই৷প্রাইভেট ওয়ার্ডে আমাদের ভর্তি করে দিয়ে ওরা যায় ব্লাড দিতে এবং অন্যান্য টেস্ট দিতে৷ ঐদিন বিকাল থেকে অমিতের প্রতিদিন সকাল-বিকাল ইনজেকশান শুরু হয় স্টেমসেল বাড়ানোর৷ পরের দিন প্রায় চার মাস ধরে সুমিতের হাতে থাকা পিক লাইন খুলে বুকে হিকম্যান লাইন বসানো হয়৷ঐদিন ওর এক্সরে সহ আরও অনেক টেস্ট হয়৷ পরের দিন সকালে ওর নখ কেটে,চুল ফেলে দেওয়া হয়৷তারপর মাইক্রোশিল্ড দিয়ে স্নান করিয়ে বিএমটি ইউনিটে নিয়ে যায়৷ আমাকে ঐ ইউনিটের বাইরের ওয়েটিং রুমে মাইক্রোসিল্ড দিয়ে স্নান করার পরে ওদের দেওয়া ড্রেস এবং জুতো পড়ে ভিতরে যেতে দেওয়া হয়৷প্রথম রুমে যারা সাথে থাকেন,তাদের ওয়েটিং-ডাইনিং-ড্রেসিং রুম৷সেখানে ওয়াস রুম৷সাথে খাবার এবং স্বল্প জিনিস রাখার ড্রয়ার৷ওখানে সবার আলাদা তোয়ালে এবং ড্রেস দেওয়া৷বাবা -মা,ভাই-বোন ,যেই সাথে থাকুক,সবারই এক ড্রেস৷এক ধরণের জুতো৷সেখানে আমার জন্যে একটা চমক ছিল৷আমাকে একজন বাংলায় জানতে চায়"আপনি কোথা থেকে এসেছেন?"সে ছিল ঢাকার৷আমাদের এক সপ্তাহ আগে তার স্বামী বোনম্যারোর জন্যে ভর্তি হয়েছেন৷কয়েক ঘন্টার মধ্যেই আমাদের "দিদি-বোনের" সম্পর্ক হয়ে যায়৷তখন যে কয়জন ভর্তি ছিলেন,তাদের দুইজন বিহারের,একজন ঝাড়খণ্ড,একজন আফগানিস্তানের৷ভাষাগত মিল থাকায় আমরা আমাদের কথা বলা -দুঃখ শেয়ার করা সহজ হয়ে যায়৷ বোনম্যারো ইউনিটে সুমিতের রুম নাম্বার ছিল আট৷বারান্দার দিকে কাঁচ দেওয়া দেওয়াল৷ঐখান থেকে বাইরের সবাই দেখতে পারবে-আর কেউ ভিতরে আসতে পারবে না৷পুরো ইউনিট হেপা ফিল্টার করা৷ওদের ওয়াস রুমে জলও ফ্লিটার করা৷সর্বোচ্চ সতর্কতা,যেনো কোনো ভাবেই কোনো জীবানু শরীরে প্রবেশ না করে৷আমাকে ওখানে শুধু থাকতে দেবে৷জলও খেতে হলেও বাইরে সেই ওয়েটিং রুমে যেতে হবে৷আমি সাথে পড়ার জন্যে বই এনেছিলাম৷সেগুলো জমা দিতে হয় আগেই-যা জীবানুরোধ প্যাকেটে এসে পরে পৌঁছায়৷যার জন্যে আলাদা চার্জ দিতে হয়৷আমার খাবার এবং বিলও আলাদা হয়ে আসত প্রাইভেট ওয়ার্ড থেকে৷সুমিতদের খাবার আলাদা রান্না হয়ে স্পেশাল প্রেসার কুকারে পাঠাতো ,যা আমাকেই খুলে খেতে দিতে হোত৷ পরের দিন সুমিতের হাই ডোজ কেমো দেওয়া শুরু হয়,যা সমস্ত সেলকে মেরে ফেলবে৷উনিশ তারিখে স্টেম সেল দেবার দিন ৷প্রতিদিন সকাল-বিকালে মনিদা -অমিতকে আসতেই হোত৷ঐ সময় বাংলাদেশ থেকে সুমিতের জ্যেঠা অমিতের বাবাও আসেন৷ আঠারো তারিখে সারা রাত কেটে যায় নির্ঘুম!বারবার বাইরে হাঁটছিলাম৷ সকাল বেলাতেই অমিত ওর বাবা,মনিদা,আমরা দাদা-দিদিরা,শুভাশীষ স্বর্ণদীপ..সতের আঠারো জন আসেন৷অন্য পেসেন্টরা দূর-থেকে আসায় তাঁদের এতজন আসতে পারতেন না৷পরে তাঁরা বলতেন.."আপকা তো বহুত রিলেটিভস হ্যায়!"
কর্কট এবং কয়েক জনের কথা-৩০ অনেকে আমার লেখা পড়েন৷কয়েকজন আছেন,তাঁদের অনুভূতি জানান কমেন্টে৷অনেকে আছেন,ব্যাক্তিগত মেসেজে বলেন"পড়ি,কিছু লিখতে পারিনা!" আমি তাঁদের বলিনা - "আমি লিখি,কিন্তু দ্বিতীয়বার পড়তে পারিনা"!তাই হয়ত লেখার সময় দু'একটা ভুল থেকে যায়৷মাঝে মাঝে পরপর লিখতেও পারিনা৷আরও অনেক বছর পরে লিখলেই ঠিক করতাম-কিন্তু প্রথমেই বলেছিলাম কৃতজ্ঞতা জানানো আমার হৃদয়ের কর্তব্য৷মানুষের জীবনও ক্ষণিকের৷আজ সময় আছে,কাল নাও পেতে পারি৷আমার নিজেরও একটা গোপন চাওয়া আছে৷যদি কোনো পাঠক অনেক সমস্যার মুখোমুখি হন-আমার এই অভিজ্ঞতা হয়ত সেদিন তাঁর কাজে লাগতেও পারে৷ ২॰১৯ সালের পয়লা নভেম্বর -বার দিন পরে বাড়ি ফিরি অনেক রাতে৷একটার পর একটা কাজ৷হাসপাতালের বিল করানো,তা মেটানো৷নতুন প্রেসক্রিপসন করানো-লাইন দিয়ে মেডিসিন কেনা৷পরবর্তী ফলোআপের ডেট নেওয়া-নতুন কেমো লাইনের ড্রেসিং...৷অত দিন থাকায় জিনিসপত্রের সংখ্যা বেড়েছে অনেক৷সে-সব প্যাক...৷সব মিটিয়ে মনিদাও ক্লান্ত ৷বাড়ি ফিরে মনিদাকে আমি চলে যেতে বলি৷আমার নিজের দিকে তাকানোর মতন পরিস্থিতি না থাকলেও সব করতেতো হবেই৷টাটা থেকে ফিরে প্রথম কাজই ছিল ব্যাগে রাখা সমস্ত জামা-কাপড় বাইরে রাখা৷স্নান করে বাড়িতে রাখা পোসাক পড়া৷ সুমিতের স্নানে এবার অনেক সর্তকতা-হাতের পিক লাইন৷ওর হাতে সেই বিশেষ প্লাস্টিক জড়িয়ে ব্যান্ডেজ করে দেই৷স্নানের পর আবার ওটা খুলে চারপাশ স্টেরিলাইজ করে ওকে একটা নতুন গেঞ্জি পড়িয়ে দেই৷ সকালে ঘুম থেকে উঠে ও দেখে সমস্ত লাইনটাতে গেঞ্জির রঙ লেগে গেছে৷গেঞ্জিটা খোলাও যাচ্ছেনা৷সমস্ত দায়টা আমারই৷আমারই বেখেয়াল -বিশেষ করে গেঞ্জিতো কোনো ভাবেই পড়ানো ঠিক ছিল না৷ওখান থেকে বলেছিল-এমন সব লাইন দিয়ে ইনফেকসন হয়ে থাকে৷ তখনই আবার মনিদার সাথে টাটাতে যেতে হয়৷ফিরতে যথারীতি দেরী৷নতুন কেমো তৃতীয়টা নিতে আবার ভর্তি হতে হয় পরের সপ্তাহে৷বাড়ি ফিরবার পরের দিন সকালে সুমিতের ডান উরুতে "হারপিস" দেখা যায়-এক ধরণের পক্স৷এসব জীবানু নাকী সুস্থ মানুষের দেহে ঘুমিয়ে থাকে৷যখন তার প্রতিরোধ ক্ষমতা কমে যায়-তখনই এরা মারাত্মক ভাবে শরীরে প্রভাব ফেলে৷সেই সকালে আবার যেতে হয় টাটায়৷শুধু এটার জন্যেই বহু ধরণের ওষুধ দেয়৷এই ওষুধগুলো কোনোটা দু'ঘন্টা অন্তর-কোনোটা সারাদিনে চারবার..৷রীতিমতন চার্ট করে সামনে রাখতে হোত৷প্রতিদিন ওষুধের সময় পাল্টে পাল্টে যেতো-রাতে ঘুমানোর কোনো নির্ধারিত সময় ছিলনা৷অনেক সময়ই জেগে থাকতাম৷কেমো আর আনুসঙ্গিক নানান ওষুধে সুমিতের সহ্য ক্ষমতা প্রায় অমানুষীক পর্যায়ে৷চোখের পাতা-ভ্রু-মাথার চুল নেই৷কালো শক্ত হয়ে যাওয়া হাত,বমিতে ক্লান্ত৷তন্দ্রাচ্ছন্ন হয়ে শুয়ে থাকা ওকে ডাকতাম রাত তিনটে -চারটে...প্রতিদিন ঘন্টার মাপে সময় পাল্টাতো৷কিছু খাইয়ে বসে থাকা-তারপর বমি-তারপর ওষুধ৷শরীরের পর থেকে স্টিম রোলার চালিয়ে নেওয়া...৷ সব শেষ হলে ওর মাথায় হাত রাখতাম-যদি একটু ঘুমাতে পারে৷তখন ও আমার হাত ধরে জিজ্ঞাসা করত"মা! তোমার কী মনে হয়?আমি বাঁচব?" ও যখন ছোটো,তখন মাঝে মাঝে কিছুদিন আমি সাথে থাকতাম না৷ওকে যেদিন রেখে যেতাম,তার আগের দিন রাতে আমার গলা ধরে বলত"মা!আমি কী একা থাকতে পারব?"আমার খুব কষ্ট লাগত-তবু নিজেকে শক্ত করে বলতাম-..পারবা কি!তুমি তো পেরে গেছ"! কয়েক বছর বাদে,ঐ সব রাতেও আমি গলার স্বর একই রেখে বলতাম"তুমিতো বেঁচেই আছ.."৷হয়ত সেই বিশ্বাস থেকেই আমার হাতটা ধরে রেখেই ও ঘুমিয়ে যেতো৷সাবধানতায় আমি নড়তাম না৷দু'একটা পাখির ঠোঁট নাড়ার শব্দে আস্তে আস্তে টের পেতাম ভোর হয়ে আসছে৷কোনো পুস্প চোর পাশের বাড়ির শিউলি গাছে বারবার ঝাঁকুনি দিতো৷অত ভোর!যখন সবাই নতুন সকালে কাজের আনন্দে জেগে উঠবে'-তখনও আমার চোখ জলে আসত৷ একদিন দেখলাম কী ভাবে একটা বছর হয়ে গেছে৷ অসুখ-ওষুধ আর অনিশ্চয়তায়.. 
কর্কট এবং কয়েকজনের কথা—২৮৷ ডাঃশুভাশীষ -সুমিতের মেডিকেল কলেজের বন্ধু৷শুধু বন্ধুই নয়,দু'জনের জন্মদিন একই সালের একই তারিখ ৷সুমিতের বাবা মারা যাবার চার মাস আগে ওর মা মারা যান প্রায় হঠাৎ৷শুভাশীষ ওর মায়ের কোনো চিকিৎসাই করতে পারেনি,ঠিক সুমিতের মতনই৷আমি খেয়াল করেছি,ডাঃ সন্তান অনেক ক্ষেত্রেই মা-বাবার চিকিৎসা করতে পারেনা-যা তাদের দূর্ভাগ্যই বলতে হবে৷ ঐ সময়ে শুভাশীষ টাটার কাছাকাছি এপেলো হসপিটালে কর্মরত৷ সুমিতের কেমো দেবার দিনে ও ঠিক এসে উপস্থিত থাকত৷যথাযথ ভাবে গাইড লাইন মেনে কেমো স্যালাইনে সবটুকু মেশানো হয়েছে কিনা,নির্ধারিত সময়ে আর স্যানিটাইজ মেনে দেওয়া হচ্চে কিনা বসে থেকে খেয়াল করত৷প্রতিটা কেমোর সময়ে ও এটা করেছে নিজের সব কাজ বন্ধ রেখে৷এইটা সব থেকে গুরুত্বপূর্ণ বিষয়৷ এত দামের মেডিসিন যদি যথাযথ ভাবে দেওয়া না হয়,তবেতো তাতে কোনো কাজই হবে না৷মনে আছে,শিশিতে এক বিন্দুরও কম মেডিসিন থেকে গেলে ও ঠিক কারণটা খূঁজে বের করত৷শিশির গায়েই কখনও লেখা থাকত ঐ সামান্য মেডিসিন বেশি দেওয়া আছে৷মুম্বাই থেকে তখনও কেমো আসেনি৷ও তবুও রোজ একবার করে আসত৷ঘরে ঢুকেই একদিন ওর মুখ কালো হয়ে গেল-সুমিতকে দেখে! ও চমকে বলল—এ কী!!সুমিতের তখন শরীর এতোটাই খারাপ-যে প্রিয় বন্ধুর দিকে তাকানোর ক্ষমতাটুকুও ওর নেই৷ সেইদিন রাতে সুমিতের জ্বর প্রায় পাঁচের কাছাকাছি৷দুটো কম্বল দিয়েও কাঁপুনি থামছে না৷তখন শীত আসেনি,তবু ওয়ার্ড মাস্টার ওরই জন্যে ওয়ার্মার এনে চালিয়ে দিয়েছেন৷আমি ,নার্সরা ঘেমে যাচ্ছি-ও বলছে খুব শীত মা,খুব শীত! তখন অনেক রাত,জল পিপাসায় গলা শুকিয়ে যাচ্ছে অথচ একটু খেলেই বমি...৷অক্সিজেন চলছে৷ কখনও বেড একটু উঁচু করে দিতে বলে- কখনও নিচু৷পেটের ব্যথায় মাঝেমাঝেই উঠে বসছে৷নার্স বারবার কথা বলতে যাচ্ছে কর্তব্যরত ডাঃদের সাথে৷কখনও তাঁরাও দেখে যাচ্ছেন৷ও শুয়ে থাকলে পায়ে হাত বুলিয়ে দেই-পেটে হাত দিলেও চিৎকার,না দিলেও৷বসে থাকলে পিঠে হাত দিয়ে রাখি,সেই হাত-যে হাতের কোনো ক্ষমতাই নেই৷ঘরের আলো নিভানো,বাইরের আলোয় ছায়ার আলপনা৷ ও এক সময় আমার হাতদুটো টেনে নিয়ে বলল- -মা!আমাকে ক্ষমা করে দিও৷আমি আর বাঁচবো না৷গরম লাভা আমার হৃৎপিন্ডকে গলিয়ে দিতে চাইছিল৷অশ্রুতপ্ত চোখ মুছে সেই সজল হাত আমার হাতে রেখে আবার বলল— মা আমি ডাইরিতে কে কত টাকা পাবেন লিখে রেখেছি-আমার এলআইসির টাকা দিয়ে সবার টাকা দিয়ে দিও৷মা!তুমি কিন্তু মরে যাবে না৷মামা-মাসিদের সাথে থেকো....৷ আজও বুক ধড়ফড়করে ওঠে..রাতে ঘুম ভেঙে বুঝতে চেষ্টা করি কোথায় আছি...৷দুঃস্বপ্ন দেখছিলাম বুঝতে পারি৷সুমিতও প্রথমদিকে বারবার বলত,মা!মনে ভাবি দুঃস্বপ্ন দেখছি!ঘুম ভাঙলে দেখবো সব আগের মতন!বাবা আছেন,তুমি সেই আগের মতন-আমিও!সবারই হঠাৎ হাওয়ায় নেমে আসা দুঃখগুলোর অনুভূতি একই রকম৷দুঃস্বপ্নের মতনই মনে হয়-যেন কচ্ছপের গুটিগুটি পায়ে চলা!যে পথ ফুরাতে চেয়েও চায়না৷ আমি নিজের কষ্ট সুমিতকে বুঝতে দিতাম না-কখনওই৷ বহুদিন আগে থেকেই বেদনার বালুচরে পাতা আমার জীবন আমাকে কষ্ট সহ্য করায় নীলকণ্ঠ বানিয়ে দিয়েছিল!তাই,এমনকি হৃপিন্ডকে শক্ত করে আমি তখনও বললাম-কিচ্ছু হবেনা বাবা!দেখবে সব ঠিক হয়ে যাবে!সবার ভালোবাসায় তুমি সুস্থ হবেই৷এই একটা কথাই আমি বারবার বলতাম৷ এ ছাড়া তো আমার আর কোনো পথ ছিলনা৷ অবশ্য ততক্ষণে মরফিনের প্রভাবে ও তন্দ্রাচ্ছন্ন হয়ে পড়েছে৷ বিকালে দিদি -বৌদিরা এসেছিলেন আমার জন্যে খাবার নিয়ে,যা ফ্রিজে ছিল৷অন ডিউটি নার্স আমাকে অনুরোধ করল "আন্টি,প্লিজ কুছ খা লিজিয়ে..মাসি ,আপনি কিছু খেয়ে নিন৷আপনি অসুস্থ হলে কিন্তু ডাঃ সাবের আরো অসুবিধা!" আমার হিন্দি শুনতে -বুঝতে কোনো অসুবিধা হত না৷আমার হিন্দি বলতে-লিখতে অসুবিধা হয়৷ সেই সিঁড়িতে বসেছিলাম৷রাত তখন চারটার কাছাকাছি৷মনে আসছিল সুমিতের ছোটোবেলা৷তখন ওর বছর চারেক বয়েস,একবার বনঁগা লোকালে উঠেছিলাম আমরা তিনজন৷অফিস টাইমের সেই বেলা এগারোটার ট্রেনের ভিড়,যা বুঝতে হলে উঠতে হবে একদিনের জন্যে হলেও৷ছোট্ট সুমিত ওর সমস্ত হাতপা দিয়ে একটুখানি জায়গা তৈরি করার চেষ্টা করছিল ,নিজের জন্যে নয়!বাবাকে ডেকে বলেছিল"বাবা!এই একটু জায়গা আছে,তুমি এখানে দাঁড়াও"৷পরে আমরা এইটা নিয়ে হাসতাম! সেই দিন আমি বারবার ঈশ্বরকে বলছিলাম"ঈশ্বর কোটি কোটি বেঁচে থাকা মানুষের ভিড়ের এই পৃথিবীতে তুমি সুমিতকে একটুখানি জায়গা দাও! তোমার সৃষ্টিতে ওতো কোনো অনাহূত জন নয়!আমি অনেক দোষেতে দোষী হলে আমাকে শাস্তি দাও৷ওকে সুস্থ করে দাও!" সেদিন সকাল এগারোটার ফ্লাইটে মুম্বাই থেকে নতুন কেমো এসে পৌঁছায়৷শুভাশীষ তার ডিউটি আর একজনকে বুঝিয়ে দিয়ে চলে আসে৷মনিদার ট্রাফিকের কারণে পথে দেরী হতে থাকে৷আমি ওষুধ নিয়ে আসি টাটার ফার্মাসি থেকে৷ যা মনিদাই সব সময় করে থাকেন৷এমনকি আমি ফার্মাসিটাও চিনতাম না৷ওয়ার্ড মাস্টারই একজনকে দিলেন সাথে৷আমার বন্ড দেওয়ার পরে কেমো চলতে শুরু করে..৷ 
কর্কট এবং কয়েকজনের কথা—২৭৷ ২॰১৯সালের ১৭ই অক্টোবর ৷বর্ষা ছিল সারাদিন,বিকেলটা মেঘলা৷জবা গাছের কুঁড়িরা জলে ভিজে ঝকঝকে সবুজ পাতার আড়ালে মুখ লুকিয়ে৷আমার দু'একজন পড়ুয়া তখন সাইকেল রেখেছে সেখানে৷আমি আর আমার দুই দিদি ব্যাগটা নিয়ে গাড়িতে উঠবার সময় বললাম-আমি আর পড়াতে পারবো না!তোমরা অন্য কারো কাছে পড়তে যেও৷মনে মনে বললাম-সরি৷আমি বুঝতে পারছিলাম এমন ভাবে বারবার ওদের পড়ায় বাঁধা পড়লে সমস্যা হবে৷সামনেই ফাইনাল যাদের,তাঁদের অসুবিধা হবে৷ একাদশ-দ্বাদশে যারা পড়ে,তাদের অন্য টিচার এখনি ঠিক করে নেওয়া ভালো৷যারা তখনো আসেনি,ওদের অনুরোধ করলাম সবাইকে বলেদিতে৷ আমার স্বল্প -স্ব আয়ের প্রচেষ্টার সেই যবনিকা৷আর কোনোদিন পড়ানোর জীবনে ফিরে যাওয়া হয়নি-নিশ্চিত হবেও না! আমার একটা ব্যাগ সব সময় গোছানো থাকতো৷কয়েকটা শাড়ি,পেস্ট-ব্রাশ,চিরুনি৷কয়েকটা প্যারাসিটামল,গ্যাসের ওষুধের সাথে সব সময়ই নিতাম কয়েকখানা অ-পঠিত বই৷দীর্ঘদিন ভালো কোনো কাপড় পড়িনি,সুমিতও জামা-প্যান্ট৷ঘরের আটপৌরেতেই চলে যেতাম দু'জনে৷সে দিকে তাকাবার সময়,মন ,প্রয়োজন কোনোটাই ছিল না৷ তখন কালী পূজার মরসুম৷তার আগে দীপাবলি৷প্রতিটা বাড়ি আলো দিয়ে সাজানো,রাস্তায় লাল-নীল-সবুজ-হলুদ কাঁচ বাতিতে মনোময়৷দেখতে হয়না,চোখ চলেই যায়৷টাটার গেটে দেখি মনিদা দাঁড়িয়ে৷যখন সুমিতের কাছে গেলাম,নিচের একটা বেডে ওকে রাখা হয়েছে৷ইউএসজি করা হয়ে গেছে৷মনিদার প্রাইভেট ওয়ার্ডে ভর্তির প্রসেস সব করা শেষ৷আমাদের রুমে পৌঁছে দিয়ে ওরা তিন জন চলে যাবার সময়,তখন রাত প্রায় নটা৷ আমি শুধু মাত্র কেমোর দামটা বলি,কিন্তু এ বাদেও ছিল ওয়ার্ড ফি৷প্রতিদিন সাড়ে ছ-হাজার৷ওরাল মেডিসিন,আমার খাবার এবং অন্যান্য শত খরচ৷সবারই জানা , এমন রোগিদের ক্ষেত্রে ভালো খাবার কতটা দরকার,অথচ বারবার বমি হয়ে যাওয়ায় সেই খাবার কোনো কাজেই লাগে না৷সেই জন্যে খরচ যেমন বেশি হয়,রোগির সুস্থতায় দেরি হতে থাকে৷সেই জন্যে বারবার এবং অল্প পরিমানে খাওয়াতে হয়৷আসলে দু'তিন জন সার্বক্ষণিকভাবে পরিচর্যায় থাকতে পারলে ভালো হয়৷আমাদের বাড়িতে যেই-ই আসতেন,সুমিত খেতে পারে এমন খাবার অনেকটাই নিয়ে আসতেন৷ নয়টায় ভর্তি হওয়ায় আমার খাবার সে দিন আসবে না৷মনে আছে স্মরণীকা নামের ওড়িয়া একটি নার্স বহুবার ফোন করে বারবার ওদের বলছিল৷সেই রাতে সুমিতের জ্বর আসতে শুরু করে৷প্রথম দিকে ৯৯॰৷ক্রমাগত ১॰,২॰..৷প্যারাসিটামল চলতে লাগল৷ঐ সময়েও যেহেতু ডায়গোনোসিস হয়নি,তাই সঠিক ট্রিটমেন্টও শুরু করা যায়নি৷ পরের দিন সকালে নিয়ে গেল স্ক্যান করাতে৷ পেটে যেখানে ব্যথা,ওখান থেকে টিসু নিল৷রিপোর্ট পেতে দেরি হবে৷আবার রুমে ফিরে আসা৷জ্বর-পেটে তীব্র ব্যথা-বমি৷ একদিন,দু'দিন..৷রাতে ঘুমাতে পারেনা৷ প্যারাসিটামল তিন চার ঘন্টা অন্তর দেওয়া হচ্চে৷ব্যাথার জন্যে মরফিন৷সুমিত বারবার বোলাস দিতে বলতো৷ডিউটিতে থাকা নার্স বলতো"ডাঃ সাব,আপ সমজিয়ে৷আপভি ডাঃ৷ইটস নট পসিবল"! নিজের অসহ্য যন্ত্রণায় সুমিত ভুলে গিয়েছিল,সে ছিল মেডিকেল কলেজের একদা ফার্স্ট বয়৷তার গোল্ড মেডেল তখন আর কোনো কাজে লাগতো?সে সমানে তার প্রিয় বাবাকে অনুরোধ করত,তার ব্যাথা কমিয়ে দেবার জন্যে৷এক সময় না খেয়ে-বমি শেষে,তীব্র বেদনা আর ওষুধের প্রভাবে ক্লান্তিতে তার স্বর ক্ষীণ হয়ে আসত৷ আমি নিঃশব্দ রাতের হাসপাতালের ওয়ার্ডের সামনে বসে থাকতাম৷রাত তিনটে বা চারটে ফোন করতাম দিদিদের৷তাদের আমার কান্নার শব্দ শোনা ছাড়া কিছুই করার ছিল না৷সকাল হলেই তারা সবাই ছুটে আসত৷ একজনের বেশি কাউকে আসতে দেওয়া হবে না জেনেও তারা ওয়েটিং রুমে বসে থাকতো৷বৌদিরা,দাদারা,আরো কত আত্মীয়রা৷কোনোদিন ভোরে ফোন করতাম বন্ধুদের..পাপিয়া এবং অন্যদের৷ঘূম ভাঙা স্বরে তারা বলতো শান্ত হবার জন্যে৷তারা জানাতো,প্রার্থনায় তারা সুমিতের কথা বলছে বারবার৷কিন্তু শান্ত হবার বিন্দুমাত্র সুযোগ ছিল না৷চার দিন পরে নতুন ভাবে বায়োপসির করা হল ৷শুধু আমি আর সুমিত৷মনিদার আসতে দেরি হচ্চিল৷ ভয়ে-ভাবনায় আমাদের সকাল-দুপুরের খাবার জমে ছিল টেবিলে৷ সন্ধ্যায় জানা গেল লিভারে সাড়ে ছয় সেমির টিউমার এবং বলা বাহুল্য,সেটায়ও ক্যানসার৷ সুমিতের জ্বর একসময় চার৷অনেক রাত৷অক্সিজেন চলছে৷মনিটরের বিপবিপ৷আমার সুমিতের ছোটো বেলার কথা মনে পড়ত-সেই যখন ও আর একটু বেশি সময় ক্রিকেটের ব্যাট করতে চাইছিল,আমি তখন টেন্স পড়াতাম৷যে অপরাধের শাস্তি ওর প্রাপ্য ছিলনা,তা আমি দিয়েছি৷ছোটোবেলাটা আমার কারণেই হয়ত আরো সুন্দর হয়ে ওঠেনি৷আমি দরজা খুলে সিঁড়িতে গিয়ে বসতাম৷সেখানে কেউ যায়না৷আমি বারবার অনুতাপের অশ্রুতে বলতাম "সরি সুমিত!সরি.." মা বলে সে কোনো ভুল করেনা এমন তো হয়না৷ পৃথিবীর বিশাল প্রেক্ষাপটে আমার পরিচয় "আমি একজন মানুষ"৷ সেই পরিচয়ের সীমাবদ্ধতায় আমি ফেলে আসা জীবনকে খূঁজতাম কোথায় আমার অপরাধ৷আমরা সবাই জানি,দুঃখ-বেদনা-হতাশা মানুষের মনোবল ভেঙে দেয়৷এক সময় সব কিছুর জন্যেই নিজেকে অপরাধী মনে হয়৷ কোনোদিন ভালো কিছু করেছিলাম ভুলে গিয়ে দেখতাম সবাই কত ভালো৷আমি হাজার দোষে দোষী৷নইলে আমার সন্তানের কেন এত কষ্ট!এক সময় কোনো এক নার্স এসে তার হাত আমার পিঠে রেখে বলতো "আন্টি, অন্দর আইয়ে..রুইয়ে মাৎ.." মুম্বাইতে সব পাঠানো হয়েছে৷নতুন কেমো nivolumab!কয়েক লক্ষ টাকা জমা দেওয়া হয়েছে৷ফ্লাইটে আসতে সময় লাগবে৷এ সব এমন ওষুধ ,সব জায়গায় পাওয়া যায় না৷সবার তো দরকারও হয়না৷অক্টোবরের শেষ,বর্ষাও শেষ হবার কথা৷প্রতিদিন বৃষ্টি হয়৷প্রতিদিন যারা আসেন ,সন্ধ্যায় তাঁদের ফিরে যেতেই হয়৷আমি রাত জাগি,অনিশ্চিতের জীবন আর অথৈ অর্থের চিন্তা সাথে নিয়ে৷ 
কর্কট এবং কয়েকজনের কথা—২৬ অমিত ঢাকায় একটি ব্যাংকে কর্মরত ৷ সেটি সরকারী বিধায় ইচ্ছে থাকা সত্ত্বেও noc ছাড়া ওর পক্ষে অন্য দেশে যাওয়া সম্ভব নয়৷ যখন একে একে সবার সাথে সুমিতের বোনম্যারো ম্যাচিং নেগেটিভ হতে লাগলো,তখন একমাত্র ওর সাথে ম্যাচিংটার জন্যেই সবাই অপেক্ষায় ছিলাম৷এটার জন্যে ডোনারকে সব কিছু টেস্ট করাতে হয়৷ব্লাড,হার্ট,লাং ইত্যাদি মামুলি,এছাড়াও আছে বিভিন্ন ধরনের বিশেষ পরীক্ষা ৷এর সাথেই যাকে দেওয়া হবে ,তার সুস্থতা নির্ভর করে৷হয়ত এলার্জি টেস্টে মিলল না,তখন আবার ওর স্টেম সেল দেওয়া যাবে না৷এমন ভাবে বারেবারে নানা ধরনের পরীক্ষা করতে হয় প্রাথমিক ম্যাচিং এর পরেও৷বোনম্যারো ম্যাচিং হলেই হবে না,তাই ডোনারকে দরকার হয় দীর্ঘ সময়ের জন্যে৷ অমিত ওর উপরের যিনি অফিসার,তাঁকে প্রথমে জানায়৷ক্রমাণ্বয়ে ঊর্দ্ধতন কর্মকর্তাদের কাছে ওর আবেদন পত্র যেতে থাকে৷বিষয়টা যেমন তাঁদের কাছে নতুন(বোনম্যারো),আবেদনটাও ৷এখান থেকে টাটার ডাঃদের লিখিত ব্যাবস্থা-কি কি করতে হবে,কেন তাকে দরকার সব পাঠানো হতে থাকে৷প্রাথমিক কিছুটা দেখার পরে তাঁরা অমিতের কাছেই সব শুনে নিতেন৷অত্যন্ত মানবিকতা আর হৃদয়ের সাথে তাঁরা অমিতকে অনুমতি দিলেন৷ আমার "কয়েক জনের "মধ্যে তাঁরাও আছেন!অমিতের মাধ্যমেই জানাই তাঁদের কৃতজ্ঞতা এবং নমষ্কার! এমনো হয়েছে, অমিত বৃহষ্পতিবার অফিস করে ফ্লাইট ধরত৷এখানে শুক্র,শনিবার কাজ শেষ করে শনিবার রাতে ঢাকায় গিয়ে আবার রবিবারে জয়েন করত৷ওর সিনিয়র,জুনিয়র সবাই জানতো৷তার আগে অবশ্য ওর ম্যাচিং এর রিপোর্টের জন্যে অপেক্ষা.. তার আগে আর একটা অপসন ছিল,বেলজিয়াম থেকে আনা কেমোর পরে পেট স্ক্যানে যদি সুমিতের নেগেটিভ আসে,তাহলে অটোলোগাস বোনম্যারো হবে৷নিজেরটা দিয়েই নিজের৷সেই জন্যে সুমিতেরও প্রতিনিয়ত চলতো নানা পরীক্ষা৷ততদিনে দুর্গাপূজার দিন শুরু হওয়ার সময় এসে যাচ্ছে৷আকাশে সাদা-নীল মেঘের মাঝে রূপালী রোদের আলো ঠিক এসে পড়ত আমাদের জানালার কাঁচে ৷গভীর নিশিথের সজল বাতাসে গরমটা কমে আসছে তখন৷পড়ুয়াদের ছুটি দিয়েছি৷অমিত চলে গেছে৷ওর সাথে 70% ম্যাচ করেছে৷ প্রতি সপ্তাহেই কয়েকবার যাওয়া লাগে টাটায়৷ কেমো দেওয়া বাদেও থাকে ফলোআপ ৷বোনম্যারো সংক্রান্ত নানান পরীক্ষা,বিভিন্ন ডিপার্টমেন্টে যোগাযোগ ,কাগজ জমা দেওয়া৷সব ডকুমেন্টস অমিতকে পাঠানো,এইমসে পাঠানো৷ সুমিত আর মনিদা ,তাঁদের গাড়ী নিয়ে সকালে রওনা দিয়ে সন্ধ্যার পরে বাড়ী ফিরতেন৷একজন কেমো নেওয়া মানুষের জন্যে তা যে কী কষ্টের- পাশে থেকেও তাকে স্পর্শ করা যাবে না৷মাঝে মাঝেই শরীর খারাপ হোত৷এমনি একবার টাটা থেকে ফেরার পর শুরু হল পেটে ব্যথা৷একদিন,দু'দিন ব্যথা যায়না৷কখনও একটু কমে,কখনও মনে হয় নেই-কোনো দিন অসহনীয়৷পুজা চলছে ,তখন কেমো শেষ হয়েছে৷এরপরই বোনম্যারোর ফাইনাল ডেট এবং অটোলোগাস নাকি ডোনার থেকে নিয়ে এলোজেনিক তা জানানো হবে৷ লক্ষ্মী পুজার দু'দিন পরে আবার মনিদা আর সুমিত হাসপাতালে যায় সব জানতে৷ সেদিন ওর ent দেখানোর ডেট৷চোখ আগেই দেখানো হয়ে গেছে৷সকালে গিয়ে সেদিন দুপুরেই ফিরে আসার কথা৷যখন বিকেল গড়িয়ে সন্ধ্যা,সেই সময় আমার কাছে ফোন আসে৷আমাকে তক্ষুনি যেতে হবে৷সুমিতকে ইমার্জেন্সি ভিত্তিতে ভর্তি করা হয়েছে৷ডাঃ ধারণা করছেন পেটে একটা এবসেস আছে৷ওটার জন্যেই ব্যথা৷সামান্য ট্রিটমেন্টে ঠিক হয়ে যাবে৷দু' একদিন ভর্তি থাকতে হবে৷ হায়! বারো দিন ভর্তি থাকতে হয়েছিল৷নতুন আর একটি কেমো ,যেটা শেষ কেমোই বলা চলে!এরপরে আর কোনো ট্রিটমেন্ট নেই,যার প্রতিটার দাম দুই লক্ষ টাকা৷এই কেমোটা ইন্ডিয়ার তৈরি৷ তিনটি করে কেমোর তারও লাগে সাতটি৷মোট কেমোর সংখ্যা সত্তরেরও বেশি৷ 
ফাল্গুন বা ফেব্রুয়ারী! আসুক বা দূরে থাকুক-তার সাথে সখ্য আমার বহুদিনের৷ বাংলা নামের হাজার বছরের ও পুরাতন একটি ভাষা৷সে যে সুরেরই ভাষা-ছন্দেরই ভাষা-প্রাণেরও ভাষা! আ-মরি বাংলা ভাষা! অন্যদিকে এর সাথে আমার পরিচয় মাত্রই কয়েক দিনের৷ যদিও আমার আর তার মধ্যে ব্যবধান অনেক৷ধর্ম-বয়স-রঙতো বটেই এমনকি স্বাবলম্বনের দিক থেকেও!আমি হিন্দু,ও মুসলমান৷আমার মুখের পরে অনেকগুলো বছরের অভিজ্ঞতা, ক্রমাগত কাকের পায়ের ছাপের মতন ভাঁজ ফেলে চলেছে!তার ত্রিশ বছর আসতে এখনও চার -পাঁচ বছর দেরি৷তার কালো চুলের খোঁপাটি আমার বিরল চুলের মাথাকে দেখে হাসে৷তার দুটি ছেলের একটি থাকে মায়ের কাছে,অন্যটি নিজের কাছে রেখেছে৷সে হাসলে আমার ভালোলাগে৷ প্রথম দিনের পরিচয় আস্তে আস্তে ঘন আলাপের মাত্রা পায়৷বাড়ি মুর্শিদাবাদ,স্বামীর নাম সিরাজ৷আমি বলি "তা'হলে কী তোমার নাম লুৎফা?"সে আমার রসিকতা বোঝেনা...নবাব সিরাজের সে নাম শোনেনি,লুৎফা নামেও তার কোনো 'বান্ধবী' নেই -সে জানায়৷ এখানেও আছে পার্থক্য!সে অনেক দিন আগের কথা,আমার কয়েকখানা "সার্টিফিকেট" ছিল-যা নিতান্তই অপ্রয়োজনীয় বাজে কাগজ হয়ে কোথায় পড়ে আছে খবর রাখিনা৷ঐ বিদ্যা আমার কোনো কাজে লাগলো না৷আমি আয় করিনা৷ ও নাম লিখতে পারেনা৷কোনোদিন বই পড়েনি,স্কুলে যায়নি!২১শে ফেব্রুয়ারি-না জানা আমার সদ্য হওয়া বন্ধুটি উদয়-অস্তে,নিজের পরিশ্রমে মাস গেলে আয় করে কয়েক হাজার টাকা৷দিল্লিরএক মোকামে ঘর ভাড়া নিয়ে সে থাকে৷ছেলেকে দিয়েছে স্কুলে-মানুষ করার আশায়৷তার মতন কষ্ট যেনো ছেলেদের করতে না হয়,তাই তার এই পরিশ্রম!সন্তানদের জন্যে নিজের আয়- প্রাণ ধরে ব্যায় করতে চায়না৷ নাম ওর যাই হোক,আমি লুৎফাই বলি,ওর সাড়া দিতে অসুবিধা হয়না- "বলো কাকি"! গলার স্বর আর সুর আলাদা রকমের ভালো লাগে আমার৷ বাংলা-ছাড়া আমার এই বিদেশ বিভূঁইএ -একখানা ঘরের সংসারে আমি যে ওর সাথে বাংলায় কথা বলতে পারি! কোনো কোনো সকালে ও যখন আসে,আমি ওর মুখের দিকে তাকিয়ে বুঝতে পারি-মন ভালো নেই ওর!"কি হয়েছে তোমার?"প্রশ্নের উত্তরে কেঁদে ফেলে ও৷সব কাজ আর সম্পর্ক ভুলে আমার কাছে ও জীবন মেলে ধরে৷আমার মন কেমন করে ,কী জানি ওর জন্যে -না ওর বেদনার ভারে৷ দূঃখেরও আছে ভাষা-সবার একই রকম,বুঝতে অসুবিধা হয়না৷চা করে দেই-নিজেও খাই৷এভাই একটু একটু করে সর্ব দিক থেকে অসম দুটি মানুষের মধ্যে বন্ধুত্ব গাঢ় হয়ে গড়ে ওঠে৷লুৎফা বলে যায় ওর ফেলে আসা আম্মা -আব্বার কথা৷ছোটো বেলায় ওদের ঘর দোরের আনন্দ বেদনার ইতিকথায় আমাদের বেলা বয়ে যায়...৷ও বলে চলে উঠানে ঘুরে বেড়াতো চড়ুই -টুনটুনি৷তাদের শিষে তরতরিয়ে পুঁইএর ডগা উঠে যেতো পাতায় ছাওয়া কুটিরের চালে৷ও যেনো 'মিনি'..আমি মুগ্ধ শ্রোতা!হৃদয়ের সব ভার আমাকে ভাগ দেওয়ায় ওর নীল-নীল বেদনার রঙ হালকা হয়ে আসে৷ ভাষা!বাংলা ভাষা উচ্চারিত হলে বা উচ্চারণে মনের শান্তি-আত্মার আরাম৷জলের পিপাসার মতন কথা বলতে চাওয়ার পিপাসা ,যা আজন্মের লালিত শব্দমালায় বলতে না পারলে সুখ কোথাও মেলে না৷জীবনকে মনের হয় মরুভূমির মতন রুক্ষ্ম -শুষ্ক৷ এখানে এই দিল্লিতে,একই ভাষায় দু'জন মানুষ যখন কথা বলে,তখন তৃতীয় অন্য ভাষা-বলা কেউ আসলে ইংরাজি বা হিন্দিতে কথা বলাটাই নিয়ম৷অর্থের স্বচ্ছতার জন্যে৷বুঝতে পারলেও ভিন দেশি সেই ভাষা বলাতো সহজ নয়!আমার কথা বলার মতনও তেমন কেউ নেই ছেলের এই দিল্লির "১৮নাম্বার কাশ্যপ ছাত্রাবাসে"৷ কখনও সওদা কিনতে যাই৷পেঁপের হিন্দি 'পাপিতা'ভুলে পশারিকে জিজ্ঞাসা করি"ইয়ে পাপায়া কিতনা? " ফুলকপির হিন্দি মনে করে বলি "ইয়ে গোবি কত টাকা?"ভুলভাল কথা পশারীর বুঝতে ভুল হয়না৷প্রয়োজনের যে ভাষা ,তা ইঙ্গিতেই চলে কিন্তু মনের কথা বুঝাতে তো চাই নিজের ভাষা৷লুৎফা আর আমি দু'জনে নিজেদের ভাষায় কথা বলি৷ কখন যেনো তা দেওয়া-নেওয়া হয়ে যায়!এক সময় ও আমার বাগেরহাটের বিশুদ্ধতায় জিজ্ঞাসা করে "ভাত রানবা বা না কাকি?দাদা খাইছে?" আমি হাতা খুন্তি নাড়তে নাড়তে বলি"লুৎফা!'বর্তন' ভালো করে সাফ করোনা না কেন"? আজকের দিনে স্যাটেলাইট - নেট বা বোকা বাক্স যতই আমাদের দূরের তারার মতন সরে যেতে বাধ্য করুক-আমি অপেক্ষা করি লুৎফার! যার বাড়ি মুর্শিদাবাদ৷স্বরে পূর্ব-বঙ্গীয় টান৷দিল্লিতে থাকায় বহু হিন্দি শব্দ তাতে জুড়ে গেছে-তবু সেতো বাংলা ভাষা! জীবনের-জীবিকায় আমাদের অজস্র পার্থক্য থাকার পরেও শুধু মাত্র একই ভাষায় কথা বলার জন্যে লুৎফা একটু বেশি সময় থাকে আমার কাছে৷ আমি বাংলায় কথা বলার জন্যেই একটু বেশি জোরে বলি"লুৎফা!তোমার জন্যি রুটি বানাইছি৷চা করিছি৷দেহো মিষ্টি বেশি হইছে নাকি৷খাইয়ে নেও! কাইলকে আবার আসতি ভুল হয় না জানি..!দেহিছো,এহানের লংকায় এট্টুও ঝাল নেই৷" চাএ চুমুক দেবার ফাঁকে আনমনে লুৎফা বলে "হ কাকি!আমাগো মুর্শিদাবাদে সব ঝাল ঝাল লংকা!" 
কর্কট এবং কয়েক জনের কথা—২৫৷ কেমোর সংখ্যা ৫২টি!টাটা হাসপাতালের প্রাইভেট ওয়ার্ড৷কখনও ফিফ্থ ফ্লোরের ৪৩ নাম্বার রুম.কখনও ফোর্থ ফ্লোরের ৫২.....ঘুরে ঘুরে ...৷কোনোবার তিন দিন,কখনও চারদিন...৷ভর্তি থাকলে প্রতিদিন সকালে রক্তটানা-পরীক্ষারজন্যে৷হিমোগ্লোবিন....পটাসিয়াম..wbc..কোনোটা কম-যা বেশি থাকার কথা,কোনোটা বেশি-যা কম থাকার কথা৷ইনজেকসন..ওরাল মেডিসিন..ক্রমাগত বমি, গায়ে ব্যাথা৷কালো শির ওঠা হাতে অসহ্য যন্ত্রণা৷ না খাওয়া খাবার পড়ে থাকে৷ওয়ার্ড বয় নিয়ে যায়৷আমার খাবার আলাদা আসে৷রোজ সকালে জেনে যায়৷বাঙালী মেয়েটি অনুযোগ করে"আন্টি ,তুমি অন্তত খাও৷না হলে তোমাদের আরো কষ্ট বাড়বে"৷ অবাঙালি নার্সরা সুমিতকে বলে"ডাঃ সাব,কুছতো খা লিজিয়ে..!" তারপর আবার বাড়ি ফিরে আসা৷শ্বাস কষ্ট অনেকটা কম,রাতে ঘুমের ওষুধ দরকার হলে মাঝে মাঝে দিতে হয়৷যতদিন শ্বাস কষ্ট ছিলো,ততদিন ঘুমের ওষুধ দেওয়া যেতো না৷ তারপর বাড়ি...৷আস্তে আস্তে শ্বাস কষ্ট অনেকটা কমে আসে৷রাতে ঘুমের ওষুধ দরকার হলে মাঝে মাঝে দিতে হয়৷যতদিন শ্বাস কষ্ট ছিলো,ততদিন ঘুমের ওষুধ দেওয়া যেতো না৷কোনোদিন আমিও খেতাম ..কিন্তু রাতে বারবার ওরাল মেডিসিন থাকায় আমি ঘুমাতাম না৷রাত গভীর হয়ে আসতো৷চারপাশের শব্দেরা থেমে যেতো আর সারাদিনের কাজের মাঝের শিরশিরে ভয় কয়েকগুন বেশি হয়ে আমার হার্টকে থামিয়ে দিতে চাইত!যত দেব-দেবী আছেন,সবার দোহাই পাড়তাম..৷চলে যাওয়া মায়ের দিব্যি দিতাম৷তিনি একদিন একজনের প্রাণ ফিরিয়ে দিয়ে ছিলেন৷আমি সেই কাজের পুরষ্কার দাবী করতাম ঈশ্বরের কাছে-স্বার্থপর এক মায়ের মতই৷সবার ভালো কাজের পূন্যার্জনের বিনিময়ে সুমিতের সুস্থতা ফিরে পেতে চাইতাম!আমি আর এর থেকে কীই বা করতে পারতাম! যেহেতু ইতিমধ্যে অনেক কেমো চলেছে,তাই ডাঃ সিধান্ত নেন বোনম্যারো করার৷দিল্লি থেকেও বারবার বলে দেওয়া হয়েছিলো বোনম্যারো করার কথা৷ এটার খরচ ২৫লক্ষ টাকার কম বেশি৷তার আগে এর জন্যে দরকার ম্যাচিং ডোনার৷যার জন্যে সব থেকে ভালো নিজের ভাই,তারপর বোন৷বোন বিবাহিত হলে হবে না৷তারপর খুব কাছের ভাইবোন..জ্যাঠতুতো,কাকাতো..৷ পরে মা-বাবা অন্যান্যরা৷ সুমিতের ম্যাচিং এর প্রাথমিক ধাপ পরীক্ষা হয়ে আসবে আমেরিকা থেকে৷প্রতিজনের ম্যাচিং খরচ সাত থেকে দশ হাজার টাকা৷ একদিন মনিদার সাথে আমি আর আমার দাদার ছেলে তীর্থঙ্কর ,আর এক দিদির ছেলে নীলাদ্রী স্যাম্পেল দিতে গেলাম৷কুড়ি দিন পরে রিপোর্ট এলে দেখা গেলো ওদের সাথে এতোটুকুও ম্যাচ করে নি৷আমার সাথে মাত্র ফিফটি পার্সেন্ট ৷ ওখান থেকেই বলে দিলো মামাতো-মাসতুতো ভাই বোনদের সাথে আর ম্যাচ না করাতে,কারণ টাকার অপচয় হবে৷খুব দ্রুত বাংলাদেশ থেকে কাকাতো বোন বর্ষা আসলো৷ওর সাথেও জিরো রিপোর্ট আসলো৷ Bone maroow transplant পৃথিবীর চিকিৎসা ব্যবস্থায় যত কঠিন কিছু প্রক্রিয়া আছে তার মধ্যে সবথেকে কঠিন শুধু নয়,কঠিনতম৷পৃথিবীর কারো যেনো ঐ প্রক্রিয়ার ভিতর দিয়ে যাওয়া না লাগে! ক্যানসারের প্রচলিত কেমোর বাইরেও আছে আর এক ধরণের কেমো শুধু বোনম্যারো করার সময় যা ব্যাবহার করা হয়৷সেই বিশেষ-অতির থেকেও অতি উচ্চ মাত্রার কেমো বা রেডিয়েসন দিয়ে আগে পেসেন্টের শরীরের সব মজ্জার সেলগুলো মেরে ফেলা হয়৷আর তখন hemoglobin শ্বেত রক্ত কণিকা অর্থাৎ WBC, অনুচক্রিকা অর্থাৎ প্লেটলেট সব-ই কমে যায়৷ডাঃ ভাষায় বলে "জিরো" হয়ে যাওয়া! তখন ঠিক সদ্য জন্মজাত শিশুর থেকেও সাবধানে তাকে রাখতে হয়৷এই প্রক্রিয়াটা যেদিন হয়,পরের দিন থেকে তার জন্মদিন হয় day one৷এই ভাবে ডে টু,ডে থ্রি....৷ কখনও এটা ফেলও করে৷ যাদের সরাসরি ব্লাড ক্যানসার বা থ্যালাসেমিয়া,তাদের জন্যে এটা একটা আদর্শ চিকিৎসা! সুমিতের ছিলো হডকিন্স লিম্ফোমা৷ ঐ সময়,যখন ভাদ্র মাস এসে গেছে ৷উনিশ সালের সেই সেপ্টেম্বরের শেষে আবার পঁঞ্চাশ হাজার টাকা যাতায়াত খরচ দিয়ে বেলজিয়াম থেকে আবার আনানো লাগলো আরো এক ফাইলের তিনটি brintuxmeb,মোট কেমোর সংখ্যা ৫৫৷শরীর শুকিয়েছে..৷তবুও খেতে পারে কিছুটা হলেও৷ এই সময়ে বাংলাদেশ থেকে আসে সুমিতের দাদা অমিত..
কর্কট এবং কয়েকজনের কথা—২৪ শ্রাবনের ঘন মেঘ চাঁদোয়া হয়ে আমাদের ছাদের উপর জমাট হয়ে থাকত৷কখনও ঝরে পড়ত একটি মাত্র জবা ফুলের গাছের উপর৷এক সময় বৃষ্টি দেখতে ভালো লাগতো,সেই ছাত্রীবেলায়৷কত গান মুখস্থ ছিল,কবিতাও৷সময়ের ধূলোবালিতে যে সবতো ঢাকা পড়ে গিয়েছে কবেই! এমনকি বাইরে তাকাবার সময় মন কিছুই আর অবশিষ্ট ছিল না-ততদিনে সুমিতের থার্ড লাইন কেমো শুরু হয়ে যাবার কথা৷বেলজিয়াম থেকে মহার্ঘ সেই কেমো আসবে কিন্তু এসে পৌঁছানো সহজ নয়! প্রতিবার কেমো আনাবার খরচই পঁঞ্চাশ হাজার টাকা,একটা বা দশটা যতটাই হোক৷প্রতিটা কেমো রাখতে হবে ২॰ তাপমাত্রায়৷যখন তখন ফ্রিজ খোলা যাবে না, সাধারণ ফ্রিজ হিসাবে তাকে ব্যাবহার করা যাবে না৷এজেন্ট সরাসরি বিমান থেকে নেমে বাড়িতে পৌঁছে দেবে৷কোল্ড চেইন মেইনটেন করে,তারপর নিজেদের দায়িত্ব যথাযথ ভাবে সংরক্ষণ করার৷প্রথমেই তিনটা কেমো আনার কথা বলেন সুমিতের চিকিৎসকেরা৷আগেই বলেছি অনেক অনেক টাকার দরকার৷টাকা অতি কঠিন উপাদান জীবনের জন্যে-অসুস্থতা হলে তার গুরুত্ব আর অভাব আরো প্রকট হয়ে সামনে দাঁড়ায়৷ আমার দাদা-দিদি,একটা ছোটো বোন অনেক আগে থেকেই চিন্তা করতে বারণ করতেন,প্রতিটা সময় তাঁরা শারীরিক ভাবে এবং দূর থেকে যত ভাবে সাহায্য সম্ভব,করতে লাগলেন৷আমাদের একটা বাড়ি আছে৷সুমিতের বাবা মারা যাবার সময় তা ছিল অনেকটাই ছিল অসম্পূর্ণ৷সুমিত ইনটার্নসিপের টাকা থেকে একটু একটু করে তার কিছুটা ঠিক করতে পারলেও তখনও তা ছিল অসম্পূর্ণ-ই৷ এ ক্ষেত্রে অনেকে না হলেও কারো মনে আসতে পারে বাড়ি বিক্রি করার কথা৷ আমাদের মতন পরিস্থিতির সামনে যাঁরা পড়েছেন তাঁরাই শুধু বুঝবেন ,যে টাকার দরকার এখনই-তা ক্রেতা জোগাড় করে-বিক্রির পরে কাজে লাগানো সহজ নয়!আর আমাদেরতো থাকার জন্যে আশ্রয় চাই৷ঠিক এমন সময়ই আমার সেই "কয়েকজন" অসংখ্য হয়ে এগিয়ে এসেছিলেন৷এইমস তো বটেই,সুমিতের স্যারেরা,সিনিয়র ,জুনিয়র ,বন্ধু-আমাদের প্রায় প্রত্যেক আত্মীয়-পড়শী...কেউ দূরে ছিলেন না৷শব্দহীন ভাবে তাঁরা যখন যেখানে যা করার দরকার,করেই গেছেন৷বিনিময়ে আমাদের কাছে কিছুই ছিলনা দেবার-শুধু কৃতজ্ঞতাই আমি জানাতে পারি তাঁদের৷সেই সব দিনগুলোতে ভাববার কোনো অবসর ছিলনা৷ টিউমারটার কাজ ছিল খুব দ্রুত বড় হয়ে রক্ত চলাচলের পথে বাঁধার সৃষ্টি করা৷সুমিতের মাথাটা অনেক বড় হয়ে যাচ্ছিল,ঠিক দিল্লিতে থাকার সময়ের মতই৷আস্তে আস্তে গলার পাশে লিম্ফনোড ছড়িয়ে গিয়ে নেক টাইটনেস দেখা দিল৷সবাই চেষ্টা করছিল দ্রুত আরো দ্রুত মেডিসিন আনানোর৷প্রতিদিন সুমিত আর মনিদাকে যেতে হোত স্বাস্থ্যভবন-ব্যাংক...৷আন্তরিক ছিল সবাই,কিন্তু সঠীক ভাবে সব কাগজ-পত্র যথাযথ ভাবেপাঠানোর জন্যে ওর বিকল্প তেমন কেউ ছিল না৷ শরীর এতটাই খারাপ হয়ে আসতে লাগলো,শুধু মাত্র বাথরুমে যাওয়া ছাড়া সুমিতের পক্ষে আর কিছুই করার ক্ষমতা তখন নেই৷মেডিসিন আসার সময় একটু বেশিই দেরি হয়ে যাচ্ছিল,কিন্তু কারোরই করার কিছু ছিল না৷ হসপিটালের সাথে নিয়মিত যোগাযোগ ছিল৷ যেদিন আসবে,তার আগেই গিয়ে আমাদের ভর্তি হবার কথা৷সরাসরি কেমো ওখানে পৌঁছে দেবে এজেন্সি৷ অবশেষে বেলজিয়াম থেকে মেডিসিন আসলে কেমো নেওয়া শুরু হোল আবার...একটা দুটো এবং তিনটে৷এই সময়ের শরীরের কথা নিশ্চয়ই পাঠককে নতুন কিছু বলার দরকার হবে না৷একটা পরে একটা শিরা পুড়ে কালো হয়ে যেতে লাগলো৷নতুন একটা শিরার জন্যে অভিজ্ঞ নার্সরাও হিমসিম খেয়ে যেতেন৷কোনোকোনো দিন রক্ত গড়িয়ে আসতো-আর সুমিত লুকিয়ে চোখের জল মুছতে চাইতো৷সাক্ষী হিসাবে আমি নিরুপায় হয়ে খরখরে চোখ নিয়ে দাঁড়িয়ে থাকতাম৷ ক্যানসার নিজেই যে ভয়াণক তাই নয়,এর চিকিৎসা পদ্ধতি এবং তার পার্শ্বপ্রতিক্রিয়া আরও শতগুন ভয়াবহ... . 
কর্কট এবং কয়েক জনের কথা-২৩৷ আমরা দিল্লি থেকে যাবার পরেই সল্টলেক থেকে সুমিতের এক জ্যেঠিমা ডাঃ সুলেখা রায় চৌধুরী এবং দাদা ডাঃ অরিন্দম রায় চৌধুরী আসেন,যার কথা আগেই বলেছি৷ঐ দিন সাথে এসেছিল 'শুভ' যার ভাল নাম নয়ণ রায় চৌধুরী,সুমিতের আর একজন জ্যেঠতুতো দাদা৷ আমার ঐ ভাসুরের অর্থাৎ শুভ'র বাবার নাম ডাঃ নির্মল রায় চৌধুরী৷যাঁকে অনেকেই চিনেন৷ উনি ছিলেন দুর্গানগর এলাকার অত্যন্ত জনপ্রিয় এবং রোগীদের ভালোবাসার একজন ৷তাঁর ডিসপেনসারির এক কোণে থাকতো একটি টিনের কৌটো৷নিজে হাতে ভিজিট নিতেন না,নির্ধারিত কোনো ফিজ ছিল না!যাঁর যেমন খুশি,ঐ টিনের কৌটাতে রেখে যেতেন৷কোনো মজুর-রিক্সাচালক বা অমন কেউ কখনও ডাঃ দেখিয়ে ওনার কাছ থেকেই ওষুধ নিয়ে চলে যেতেন৷পরে কোনো একদিন সুস্থ হয়ে,আবার কাজ শুরু করে ঐ টিনের কৌটাতেই রেখে যেতেন সাধ্যমত ভিজিট৷নিজের মায়ের নামে একটি বালিকা বিদ্যালয় শুরু করেন,যা এখন সরকারী ভাবে পরিচালিত৷ কোনো রাজনৈতিক দলের সাপোর্টে না থেকে নির্বাচনে জয়ী হয়েছেন বারবার৷ বাংলাদেশের পিরোজপুর থেকে আসত রোগী৷নিজ দায়িত্বে তাঁদের সুস্থ করে তুলতেন৷রাস্তার বাল্ব কেটে গেলে,অপরিষ্কার থাকলে সরকারের অপেক্ষায় না থেকে নিজেই সব ব্যবস্থা করতেন৷শুভর যখন পনের-ষোলো বছর তখন ওর বাবা -নির্মল রায় চৌধুরী মারা গেলেন৷মা ছিলেন একটি স্কুলের ইংরাজির শিক্ষিকা৷পাঁচ ছয় বছর আগে তিনিও মারা যান৷ শুভ দিল্লি থেকে হোটেল ম্যানেজমেন্ট পড়া শেষে কোলকাতায় ফিরে চাকরি করা খুব সহজ-সরল মিশুক একটি ছেলে৷বারবার আমাকে বলতো"সব ঠিক হয়ে যাবে কাকিমা,দেখবে"৷ ওর সাথে কথা বললেই মনটা স্নিগ্ধ হয়ে আসত৷কয়েকবার এসেছে সুমিতকে দেখতে৷ কাল সকাল বেলা একটা ফোন..৷জানলাম মাত্র পঁয়ত্রিশ বছরের ছেলেটি চলে গেছে না ফেরার দেশে..!সারাদিন বিশ্বাস করতে কষ্ট হয়..তবু জানি,বিশ্বাস আর বাস্তব আলাদা৷রাতে এখানে আকাশ দেখা যায় না৷আলোক রশ্মিতে বাঁধা পাওয়া চোখ খূঁজে ফেরে একটি উজ্জ্বল তারা৷কর্কটের কথামালায় শুভ যে আমার কয়েকজনের বড় আপন একজন৷ কেন এমন হয়?প্রশ্নটা থেকে যায়-উত্তরতো ঈশ্বরের কাছে থমকে থাকে৷ঈশ্বরের কাছেই আমাদের পরিবার-পরিচিতদের অশ্রু এক হয়ে প্রার্থনা -এই অল্প বয়সী ,বিনয়ী ভদ্র ছেলেটিকে তুমি শেষ আশ্রয়ে ভালো রেখ!
কর্কট এবং কয়েক জনের কথা_২২৷ আজকেও সেদিনের সেই রিপোর্টের কথা যখন ভাবি...হায়!পজিটিভতো ছিলই এবং তা তখন আট সে.মি ছুঁয়েছে প্রায়৷ কর্কটের কথা না বললে হয়ত ভালো ছিল কিন্তু ঐ যে পরের অংশটা"কয়েক জনের কথা"..৷আসলেতো অসংখ্য মানবিক ,হৃদয়বান মানুষের এগিয়ে দেওয়া হাতের উষ্ণতার প্রতি কৃতজ্ঞতা জানানো৷বৃহৎ অর্থে কর্কটের কথাই বা বলবো না কেন?যাঁরা পাঠক,তাঁদের কিছু আমার পছন্দ করা বন্ধু, পুরাতন এবং নতুন৷অনেকের বন্ধু আমি৷যদি আমরা কি খেলাম,কোথায় গেলাম,কোন ফুল-পাখি..পছন্দের তা জানাতে পারি,তা'হলে আমাদের জীবনের অন্য দিকটা যা কষ্টকর যাপিত দিনলিপি, তাও বন্ধুদের জানার অধীকার আছে৷কিছু ঘটনা সমস্যা বা হঠাৎ করে আসা দৈব- দূর্বিপাক, যা শুধু নিজের না থেকে সবার হয়ে ওঠে৷সেই অভিজ্ঞতা এবং তা থেকে পরিত্রাণের পথ কখন কাকে শক্তি যোগাবে আমরা কেউ জানিনা৷আগামীকাল কার কেমন যাবে মানুষের অজানা৷আমার অসংখ্য বন্ধু তখন বারবার দূর থেকে উদ্বিগ্ন স্বরে ফোনে-মেসেজে জানতে চাইতেন কী হয়েছে-কেমন আছে সুমিত-যে কোনো সাহায্যের জন্যে তাঁরা প্রস্তুত..৷আমি তাঁদের তখন উত্তর দিতে পারতাম না কিন্তু কৃতজ্ঞতা ছিল অন্তহীণ৷অনুচ্চারণে একদিন জানাবো সব কিছু-বলতাম৷এতো আমাদের কোনো অপরাধ নয় তাই গোপনেরতো কিছু নেই ,শুধু প্রকৃত সময়ের জন্যে অপেক্ষা করা ছাড়া আর কিছুই করার ছিল না আমার৷কী বলতাম তখন?আমি তাঁদের একটা অনুরোধ করতে ভুলতাম না "আমাদের জন্যে প্রার্থনা করবেন..."!অবশ্যই তাঁরা সুমিতের জন্যে অন্তর থেকে ঈশ্বরকে ডেকেছিলেন আমি জানি৷আজকে আমাকে তাই সেই অনুচ্চারিত শপথ পালনে জানাতেই হবে আমরা তখন কেমন ছিলাম..৷ প্রতিটা সকাল থাকে একই রকম,শুধু ঘটনার অন্তর্ঘাতে তা কখনও অন্ধকারাচ্ছন্ন মনে হতে থাকে৷সেই সকালের পেটস্ক্যানে আমি যাইনি সাথে-দাদাই নিয়ে গিয়েছিলেন৷ সঠিক রিপোর্ট পেতে সময় লাগলেও নিজেদের পরিচিত থাকায় সাথে সাথেই আমরা সব জানতে পারতাম৷সুমিতই আমাকে আবার ফোনে জানিয়েছিল..৷আসলে এমন সব ক্ষেত্রে অন্য কেউই চায়না দুঃসংবাদটা সে জানাক৷সুমিত টাটা থেকে জানানোর পরে আমি বুঝতে পারছিলাম ট্রিটমেন্টের পরিধি এবং অর্থনৈতিক সামর্থ দুই-ই ক্রমশঃ সংক্ষিপ্ত হয়ে আসছে৷সেই যে দিল্লির ডাঃ বলেছিলেন বিদেশ থেকে আনতে হবে মেডিসিন..এবার তা আনানোর সময়.৷ওষুধের নাম বলার আগে দামটাই বলি,উনি বলেছিলেন "ষাট লক্ষ"টাকা৷এই ওষুধ খুব রেয়ার ক্ষেত্রে দেওয়া হয়৷যা ভারতে তৈরি হয় না তো বটেই,শুধু মাত্র খুবই কম পরিমানে বেলজিয়াম,তুরস্ক আরও কিছুটা কম কানাডায় তৈরি হয়৷ এর জন্যে কেন্দ্র এবং রাজ্য উভয় জায়গা থেকেই সব ডকুমেন্টস জমা দিয়ে অনুমতি আনতে হয়৷ প্রয়োজনীয় অর্থ জমা দিতে হয় নির্ধারিত একটি ব্যাংকে৷সেখানে একাউন্ট না থাকলে আগে করতে হবে...৷সব কাগজ ঠিক হলে এর জন্যে নির্ধারিত এজেন্সি মেডিসিন আনিয়ে দেবে৷সরল ভাষায় যদি কারো টাকা থাকেও তবু সে ইচ্ছে করলেই কিনে ব্যবহার করতে পারবে না৷ Brentuximab..ওষুধের নাম৷যার প্রথমে চারটা সাইকেল দিতে হবে৷প্রতিটায় তিনটে করে মোট বারোটা কেমো৷এর পার্শ্ব-প্রতিক্রিয়ার কোনো সীমা নির্ধারণ অসম্ভব৷সে অবশ্য পরের-সেই মুহুর্তে টাকা জোগাড় হবে কি ভাবে..আমি ভেবে ঠিক থাকতে পারতাম নাকাউকে বলতেও পারতাম না..৷ এই সময় থেকে পরবর্তী দিন-রাতের কথা যে আমি কী ভাবে বোঝাবো..উপযুক্ত শব্দ খূঁজে পাই না৷ক্রমাগতঃ বড় হয়ে আসা টিউমার সুমিতের শ্বাসযন্ত্রকে চেপে ধরতে লাগল৷আমি সারাদিনের রুটিন কাজের মাঝে বারবার এসে বুকে পিঠে অসহায় হাত বুলিয়ে সব কষ্ট দূর করতে চাইতাম! আগের নেওয়া কেমোগুলোতে কাজ হয়নি কিন্তু তাঁদের বিষ নখ ছিঁড়ে ফেলতো শরীর কে৷যদি কিছু খেতে পারে,আমি পিতা হয়ে ওর জন্যে বাজার থেকে খূঁজে খূঁজে তালশাঁস,আঁশফল,জাম...কিনতাম,যা এখানে অমিল৷মা হয়ে চেষ্টা করতাম যেনো রান্নাটা ভালো হয়৷নার্স হয়ে সর্বোচ্চ সেবা দিতে চেষ্টা করতাম যেনো তার মনে কোনো আঘাত না লাগে৷সব দিক থেকেই ব্যর্থ হয়ে রাতে ক্লান্তির কাছে হার মানতাম এক এক সময়ে৷ সুমিতের পায়ের পরে হাতটা রেখে কখন যেনো ঘুম এসে যেতো,হঠাৎ ধড়ফড় করে উঠে দেখতাম আমাকে না জাগিয়ে শ্বাস নেবার সংগ্রাম করছে একটি ছাব্বিশ বছরের তরুণ ..৷জ্বালা ধরা চোখ জল ভিজিয়ে শান্ত হোত না আমার,প্রবল অভিমানে বলতে চাইতাম "ঈশ্বর !আমার সাথে..আমাদের সাথেই কেন এমন হয় বারবার..
কর্কট এবং কয়েকজনের কথা_২১ পরের দিন থেকেই টাটা মেডিকেল এবং অন্যান্য দু'একটা হাসপাতালের সাথে যোগাযোগ করা হলেও শেষ পর্যন্ত টাটাতেই চিকিৎসার সিদ্ধান্ত নেওয়া হয়৷ এই সময় থেকে পরবর্তী 2020 সালের জানুয়ারী পর্যন্ত একশ দশ বারেরও বেশি টাটাতে যাওয়া লেগেছে৷প্রতিবার মনিদা গাড়িতে করে যেতেন৷সকালে গেলে ফিরতে ফিরতে সন্ধ্যা এমনকি রাত হয়ে আসত৷প্রথম দিকে কিছু খাওয়া হলেও পরের দিকে তাও সম্ভব ছিল না৷ঐ সময় পর্যন্ত কেমো নেওয়া এবং অন্যান্য অসুস্থতার জন্যে ভর্তি থাকতে হয়েছে পঁয়ত্রিশ দিনের মতন৷ শুরু হয় সেকেন্ড লাইন কেমো৷চার ডোজ নতুন কেমোথেরাপি দিতে হবে। GDP নাম। Gemcitabine, Dexamethasone, Cisplatin ২১ দিনের ব্যবধান এ।কোনোটা সরাসরি ইনজেকসন ,কিছু আছে স্যালাইনের মতন দীর্ঘ মেয়াদের৷প্রতিটার জন্যেই ভর্তি থাকতে হোত৷ সব কিছুর যোগাড়ের পরে এই ট্রিটমেন্ট শুরু করতে মে মাসের মাঝামাঝি সময় এসে যায় ৷আমি যেদিন ভর্তি থাকতে হোত,সেদিনই যেতাম সাথে৷ মে মাসের মাঝামাঝি আমি আবার প্রাইভেট পড়ানো শুরু করি পুরানো কিছু স্টুডেন্ট নিয়ে৷কিছু দিনের মধ্যে মাধ্যমিকের রেজাল্টের পর ইলেভেন ক্লাসেরও কয়েকজন আসে৷ প্রতিদিন খুব ভোরে উঠে পূজা সেরে পড়াতে বসতাম৷নয়টা পর্যন্ত পড়িয়ে যেতাম বাজার করতে৷সেখান থেকে ফিরে সুমিতের সকালের খাবার দিতাম৷এরপর রান্না শেষ করতে দুপুর দুটো আড়াইটা বেজে যেতো৷সন্ধ্যায় আবার পড়ানো থাকতো,তারপর রাতের রান্না৷প্রতিটা বারই সদ্য রান্না করা খাবার দিতে বলেছিলেন ডাঃ৷সুমিতের কেমো নেবার জন্যে হাতের অবস্থা এমন হয়েছিল ,যে ও সেই আঠারোর ডিসেম্বরের পর থেকে২॰১৯ সাল থেকে২॰২॰ সালের অক্টোবর পর্যন্ত নিজে খেতে পারত না৷খেতে সময় লাগত অনেক৷খাবার সময় বমি করতে করতে ক্লান্ত হয়ে যেতো৷পাশেই রাখতাম পাত্র,বারবার হাত ধুয়ে আসতাম৷একটু পরে পরে চেষ্টা করতাম৷হাতের যন্ত্রণায় রাতে ঘুমাতে পারত না৷এর সাথে Dexamethasone ta steroid হওয়ায় পার্শ্বপ্রতিক্রিয়া থাকতো অনেক৷ খাবার Tablet যা খাওয়াতে হোত ঘন্টা মেপে..৷ দুটো সাইকেলে নয়টা কেমো দেবার পরে আবার পেট স্ক্যানের ডেট পরে৷এই নয়টা দেবার পরে জুনের মাঝামাঝি মোট কেমোর সংখ্যা তখন এক চল্লিশটা৷এই সময় বাংলাদেশ থেকে ওর জ্যেঠিমা-যাঁকে ও বড়মা বলে তিনি,ওর বোন মৈত্রী,বর্ষা,কাকা কাকিমা সবাই একে একে আসতে থাকেন৷প্রায় প্রতি সপ্তাহ পিসিমারা অন্যান্য আত্মীয় স্বজন আসতে থাকেন৷ আমার পাশের দাদা দিদি বৌদিরা প্রত্যেকটা সময় সাথে থাকতেন৷মনিদা ছিলেন সবার পক্ষ থেকে,যিনি প্রতিদিন নিয়ে যেতেন যা আগেই বলেছি৷তাঁদের নিজেদের কাজ যতই থাকুক,সুমিত ছিল সবার আগে৷ দেখতে দেখতে তৃতীয় পেট স্ক্যানের দিন সামনে আসতে থাকে৷সব কিছু ভুলে থাকতে আরও আরও কাজ করতাম৷সমানে প্রার্থনা করতাম এবারের স্ক্যানের রিপোর্ট যেনো নেগেটিভ আসে৷ নেগেটিভ একটি রিপোর্টের জন্যে অনেক অনেক আশা ছিল-দিন রাত সব সময়ে...
কর্কট এবং কয়েকজনের কথা_২॰ হোস্টেলের রুমটা ছিল স্বাভাবিকের থেকে অনেকটা বড়৷এক পাশে প্রায় ছাদ ছোঁয়া চার পাল্লার দেয়াল আলমারি৷অনেকগুলো তাক,যা ততদিনে আমার ঘর-সংসারী জিনিসে ভর্তি৷ছোট্ট একটু বারান্দার এক পাশে বসিয়ে নেওয়া বেসিনে রান্নার যাবতীয় কাজ করার ফাঁকে সামনের রাস্তার লোক চলাচল দেখতাম৷আমাদের বারান্দার সামনে রাস্তার ও পাশেই নার্স-হস্টেল, দেখতাম তাঁরা সকাল আটটা বাজার আগেই প্রস্তুত হয়ে স্টাফ বাসে করে যাচ্ছে ডিউটিতে৷চারপাশে ডাঃ,নার্সদের পরপর হোস্টেল,ডিউটিরত গার্ড,হোস্টেল স্টাফ কিন্তু প্রায় নিঃশব্দেই বলা চলে যে যার কাজ করে চলেছে৷প্রতিটা ফ্লোরে আছে একোয়াগার্ড৷জল আনতে গেলে কখনও দেখতে পেতাম দু'একজন অল্প বয়সী ডাঃ জল নিচ্ছে,যাঁদের বাড়ি পাঞ্জাব ,কাশ্মীর বা তামিলনাড়ু..৷অভিষেকের মা চলে যাওয়ায় এই হোস্টেলে একা আমার সঙ্গী ছিলেন অন্য হোস্টেল থেকে আসা অমলের মা৷ পূজা আর অমলের মা থাকতেন এক জায়গায়৷ প্রতিদিন বিকালে ওরা আসতেন আর ফিরতেন দশটারও পরে৷ মার্চ মাসের প্রথমেই আমরা সিআর পার্ক থেকে এখানে আসার পরে কম-বেশী ওটাই ছিল রুটিন৷ মাঝে মাঝে আসত উত্তয়ণ,শাওন..আরো অনেকে ,যারা সুমিতের মেডিকেল কলেজের বন্ধু কিন্তু দিল্লির অন্যান্য জায়গায় এমডি করছে৷উত্তয়ণ একবার মাগুর মাছ জোগাড় করে রান্না করে নিয়ে আসে৷সুমিত দ্বিতীয়বার প্রাইভেট ওয়ার্ডে ভর্তির আগ পর্যন্ত এভাবেই চলছিল৷দিদির আসার আগ পর্যন্ত দু'তিনদিন শাওন নিজের হোস্টেল রেখে আমার কাছে থাকতো৷কোলকাতায় ফিরবার সংবাদে সবাই হতচকিত হয়ে গেলেও বাস্তবটা সবাই বুঝতে পারছিল৷সাড়ে চার মাস যেভাবে আমি সবার সহযোগিতায় সামলে নিচ্ছিলাম,সামনের দিনগুলোতে আর সেভাবে যে চলবে না-তা সবাই জানছিল৷ যেদিন দিদি আসেন,ঐ দিন সুমিত ছুটি নিয়ে হোস্টেলে আসে৷ওর পরবর্তী ট্রিটমেন্ট কী হবে তার সিদ্ধান্ত নিতে সময় লাগায় ওর তখন কোনো মেডিসিনই চলছিল না,তাই ছুটি পেতে সমস্যা হয়নি৷ আমার দাদা কয়েকদিনের অনিয়ম আর দিল্লির শেষ এপ্রিলের গরমে সেদিনই সন্ধ্যায় খুব অসুস্থ হয়ে পড়েন৷ জামাই ডাঃ প্রদীপ সেই মুহূর্তে থাকায় পরিস্থিতি সামাল দেওয়া যায়৷তার প্রেসক্রিপসন নিয়ে ওষুধ কিনতে যাওয়ার মতন তখন একমাত্র আমিই ছিলাম৷লিফ্ট থেকে নামার পরেই দেখা হয় সুমিতের বন্ধু ডাঃ শরদের সাথে,যার বাড়ি দক্ষিণ ভারতে৷সে আমার কাছে জানতে চায় কোথায় যাচ্ছি৷আমার অসংলগ্ন হিন্দির মাঝেও সবটা বুঝে নিয়ে সে নিজেই চলে যায় ওষুধ কিনতে... দাদার যে আর এই ভাবে থাকা সম্ভব নয় আমরা বুঝতে পারি এবং অন্য কারোর পক্ষেও এখানে এসে সামাল দেওয়াটাও৷সুমিতের যে কতদিন এবং কোন ধরণের ট্রিটমেন্ট চলবে তাতো কারোর জানা সম্ভব নয়!তাই খুব দ্রুততার সাথে যতটা সম্ভব গুছিয়ে, বাকিটা এখানের যাঁরা পাশে ছিলেন তাঁদের আশ্বাসে এপ্রিলের সেই শেষে আমরা ফিরে চলি কোলকাতার পথে৷ তীব্র রোদের তাপ আর দিল্লির ধূলোময় রাস্তায় সেই দুপুরে লোক চলাচল তেমন ছিলনা৷দিল্লিতে আকাশে, পথে-প্রান্তরে দল বেঁধে নির্ভয়ে উড়ে উড়ে ঘুরে বেড়ায় সাদা-কালো পায়রা৷তাদের দু'চারটে এমন দুপুরে সামনের নাম না জানা গাছে ধূলোমাখা সবুজ পাতার আড়ালে বসে থাকে৷রোজ কার্নিসে দিয়ে রাখতাম চাল-খূঁটে খেয়ে নিত৷আজও হয়ত একবার আসবে,কালও-ভুলে যাবে তারপর একদিন...আমি মনে মনে ভাবছিলাম৷ বিমান যখন মাঝ আকাশে , পৌঁছানোর সময়ের অর্ধেক-তখন শুরু হয় কালের কাল-বৈশাখী ঝড়৷বারবার ঝাঁকুনির থেকে বাঁচতে এয়ার হোস্টেস সবাইকে ব্লেট বেঁধে নিতে বলল তারপরও মনে হচ্চিল বুঝি পড়ে যাবো..৷যাই হোক এক সময় ঝড় থেমে আকাশ পথ শান্ত হল আর আমরাও ব্যাগ নিয়ে বাইরে আসলাম৷পথের জমা জলে পথ চলতি গাড়ি আর লাইট পোস্টের আলোর প্রতিফলন৷ সন্ধ্যার বাতাসে গরম তেমন নেই৷আমার মনিদা আর দিদির ছোটো মেয়ে তাদের গাড়ি নিয়ে অপেক্ষা করছেন আমাদের জন্যে৷আমি আর সুমিত দাদার গাড়িতে উঠে বসি৷দাদার প্রথম কথাই ছিল"সুমিত বাবা,কিচ্ছু হবে না৷তুমি কোনো কিছুই নিয়ে ভাববে না৷আমরা সবাই তোমার সাথে আছি৷ বাড়িতে যখন পৌঁছাই,গিয়ে দেখি আমার সব দাদা দিদি,বৌদিরা,ছোটো বোন,তাঁদের ছেলে মেয়েরা সবাই এসে গেটের কাছে দাঁড়িয়ে আছে৷আমার আর সুমিতের জন্যে,আমাদের ফেরার অপেক্ষায়.... 
কর্কট এবং কয়েকজনের কথা_১৯ অনেকে বলে জীবনের গল্প...৷জীবনের কী গল্প হয়!গল্প ,কাহিনী বা কিসসা কথার সাথে জড়িয়ে থাকে অবাস্তব বা অতিবাস্তবতার অনুসঙ্গ৷কোনো কোনো মানুষের ভাগ্যে ভাগ্যবিধাতার লেখনি থাকে অনেক অদ্ভূত রকমের বেদনার৷যাপিত জীবনে তার অভিঘাতের বর্ণনাকে "গল্প" বলা যায়না৷ ঊনবিংশ শতাব্দীর বিখ্যাত কোনো লেখক হলে হয়ত উপস্থাপনটা এমন ভাবে শুরু করতেন"...ক্ষুদ্র এ জীবনের পিছনপানে যখন তাকাই,তখন মনে মনে ভাবিয়া কূল পাইনা জীবন কাকে বলে?তাহা কী শুধুই আঘাতে আঘাতে জর্জরিত করিয়া দিবার জন্যে পরম করুণাময় পৃথিবী নামক আশ্রমে প্রেরণ করেন!.." পূর্বাশ্রমের কথা মনে আনতে নেই,তেমনটাই সাধুজনের কথা৷আসলে তাতে হৃদয় খূঁড়ে বেদনা জাগানো হয়,কিন্তু মন তো কারো বাধ্য নয়!মন না আনতে চাইলেও মনে চলে আসেই৷সুমিত যেদিন দ্বিতীয় বারের মতন প্রাইভেট ওয়ার্ডে ভর্তি,সেদিন সকালে অমল আর অভিষেকের সঙ্গে গিয়েছিল৷অমলের তখন ডান হাতটা ভেঙে যাওয়ায় ও এক মাসের ছুটিতে ছিল৷ ওর রুমে তখন ওর মা ছিলেন৷আমি সেখানে দুপুর নাগাদ যাই৷একটু পরেই ফোনে খবর পাই ওকে তখনই ভর্তি হতে হয়েছে এবং দীর্ঘদিন ভর্তি থেকেই ট্রিটমেন্ট নিতে হবে৷ওর সাথে একজনকে সব সময় সাথে থাকতে হবে৷বাইরেও থাকতে হবে যাদের,তারা বাইরে থেকেই খাওয়ার ব্যাবস্থাসহ যাবতীয় দেখভাল করবে৷মানে অন্ততঃ তিন চারজন লোকের দরকার ৷এই ধরণের মানুষেরই ছিল সব থেকে অভাব,যাঁরা একভাবে আমাদের সাথে থাকতে পারেন৷আমার যারা দাদা-দিদি,তাঁদের পক্ষে এইভাবে কোলকাতা থেকে এখানে এসে থাকা এবং সব কিছুর সাহায্য করা অসম্ভব ছিল৷এখানের ভাষা,খাদ্য,যাতায়াত ব্যাবস্থাতো বটেই ,তাঁদের নিজেদের বয়স-সংসার.. সব মিলিয়ে এটা একটা অসম্ভব ব্যাবস্থপনার মুখোমুখি হলাম৷তবুও তাঁরা নিজেদের মধ্যে আলোচনা চালাচ্ছিলেন কী ভাবে অল্টারনেটের মাধ্যমে পরিস্থিতিকে সামাল দেওয়া যায়৷ আমাকে অমল এসে নিয়ে যায়,তখন বেলা অনেকটা হেলে এসেছে৷সুমিত প্রাইভেট ওয়ার্ডের গেটটার কাছে দাঁড়িয়ে ছিল৷ও আমার হাতটা ধরে..৷চারদিকটা দালান,মাঝখানে একটু উঠানের মতন৷তার এককোণে বট বা পাকুড় কোনো একটি গাছ হবে-বাঁধানো৷আমরা তার তলায় গিয়ে বসি..৷ও আমাকে বলে"মা,যাই ঘটুক আমি হাসি মুখে মেনে নেবো!তোমাকে কিন্তু এখন থেকে আরো..আরো শক্ত হতে হবে..৷মা!সবার জীবনের জন্যে সব কিছু নয়.." সেদিন আবার আমি অমলের সাথে ফিরে আসি৷দাদা সুমিতের সাথে থেকে যান৷রাতে মণীষ আর পূজা গিয়ে ওর খাবার দিয়ে আসে৷ রাতে অমলের মা আমাকে নিজের কাছে রেখে দেন৷রাত, এক সময় ভোর হবেই৷আমি সকালে আসি সুমিতের রুমে৷তালাটা খুলে ঘরে আসতে খুব কষ্ট হচ্চিল..এমন সময় অমিতের ফোন আসে৷অমিত,সুমিতের জ্যাঠতুতো দাদা,যে ঢাকায় একটি সরকারী ব্যাংকের কর্মকর্তা৷অনেক পরে একদিন অমিত আমাকে বলেছিল যে সুমিত তাকে ঐ সময় ফোন করে বলেছিল"দাদা!তোমার কাছে আমার অনুরোধ,আমার কিছু হলে তুমি আমার মায়ের দায়িত্ব নিও..!"সুমিত ঐ সময়ে ভাবত ৷আমার কথা৷ চারদিন পরে এক বিকালে আমার মেঝদি তাঁর বড় জামাইকে নিয়ে এখানে এসে পৌঁছান৷ঐ রাতের কিছু ঘটনায় সব পরিকল্পনা পাল্টে যায়..৷আমাদের সিধান্ত নিতে হয় আমরা বাড়িতে ফিরে যাবো৷সেখানে গিয়ে টাটা ক্যানসার হসপিটালে সুমিতের চিকিৎসার ব্যাবস্থতার দায়িত্ব নিজের কাঁধে তুলে নেবার কথা বলে ডাঃ অরিন্দম রায় চৌধুরী,যে সুমিতের আরেক দাদা৷ সব কিছুই আবার নতুনভাবে শুরু করতে হবে,তার জন্যে অনেক যোগাযোগ,অনেকের সাথে কথা বলা৷সুমিতের ডিপার্টমেন্টকে জানানো,যাঁরা চিকিৎসার সাথে জড়িত তাঁদের অনুমতি,হোস্টেলের যাবতীয় জিনিসপত্র ঠিকঠাক করা,যা নিতে হবে,সেসব গোছানো..৷এর মধ্যে আমাদের জামাই ডাঃ প্রদীপ একটা পরামর্শ দেয়,যদি টাটাতে চিকিৎসা হয়ও,তবু এইমস যদি কিছুটা ব্যয়ভার বহন করে তার জন্যে যোগাযোগ করে যাওয়া৷ সে পরের দিনই আবার কোলকাতায় চলে যায়৷ এইমসে ট্রিটমেন্ট হলে সুমিতের নিজের কোনো খরচ লাগবে না কিন্তু বাইরে হলেতো সেই সুযোগ আশা করা অনুচিৎ৷সুমিত সেইটার জন্যে যাবতীয় কাগজপত্র রেডি করতে থাকে৷একটার পরে একটা কাজ গুছিয়ে আনা কখনও অমল,কখনও অভিষেক বা অন্য কেউ আর প্রায় সব সময়ই আমি সাথে থাকতাম৷প্রাইভেট ওয়ার্ডে ভর্তির পরদিনই ওর গলার কাছে একটা লিম্ফনোডের বায়াপসি হয়,যার দাগটা এখনও আছে৷সেটা ছিল খুব কষ্টের৷কাটা জায়গাটা ফুলে থাকত,চুঁইয়ে আসতো রক্ত..কিন্তু সুমিতের কোলকাতা ফেরার তাড়ায় রেস্ট নেওয়া হোতই না৷আমার মেঝদি রান্না করাতে আমি ওর সাথে থাকতে পারতাম৷মোটামুটি গোছানো শেষে,২॰১৯সালের ২৮শে এপ্রিল বিকালের ফ্লাইটে আমি ,দিদি,দাদা আর সুমিত বারাসাতে ফেরার পথ ধরি৷ হত আশা,অনিশ্চিত এক জীবন,অনির্দৃষ্ট ভবিষ্যৎ,অজস্র টাকা খরচের ইঙ্গিতময়তাকে সাথে নিয়ে বাড়ির পথ ধরা৷ বাড়ি আসছি,কিন্তু মনে ভাবছিলাম,এমন ভাবে ফিরতে হবে..! যদি কোনো পরিচালক তাঁর সিনেমার জন্যে এমন দৃশ্য আনতেন তবে হয়ত নেপথ্যে এই সঙ্গীতটি তিনি রাখতেন — "জীবন দিলা কাঞ্চা বাঁশে খাঁচারই মত! যত্ন নেবার আগেই দয়াল ভাঙ্গে অবিরত ! রে দয়াল ,আমার ভাঙ্গা তরি ছেঁড়া পাল, বাইবো আর কতকাল!ভাবি শুধু একা বসিয়া...৷" 
কর্কট এবং কয়েক জনের কথা—১৮৷ টিউমার যা কমেছিল,তার থেকে অনেকটা বেড়ে গেছে৷প্রায় চার!সেদিনও সকালে আমি আর সুমিত প্রথমে যাই ওর ডিপার্টমেন্টে৷হাতে ক্যানুলা করতে হয়৷ঐ ক্যানোলা থেকেই পেট স্ক্যানের প্রি-মেডিসিন দেওয়া হবে৷যা আসে মুম্বাই থেকে,সকালের ফ্লাইটে৷ আগের দিন ছিল পয়লা বৈশাখ৷আমি,সুমিত আর অমল তিন জনে গিয়েছিলাম সি ,আর পার্ক মন্দিরে,খুব সকালে৷কষ্ট হলেও সুমিত উপোস করেই পুজো দেয়৷ মন্দিরে সুবেশ নর-নারীর আনন্দোচ্ছল কোলাহল৷পুরোহিতের সজোরে মন্ত্র পাঠে দীপের আলোয় -ধূপের ধোঁয়ায় অজস্র ফুল-চন্দনে অঞ্জলীদান৷আমি তার পিছনে থাকা ঈশ্বরকে ডাকছিলাম মন-প্রাণ এক করে৷বিশ্বাস করতে চাইছিলাম"যা হবে-ভালো হবে"৷চার মাসের চিকিৎসা শেষে একটা নেগেটিভ রির্পোট শান্তি-স্বস্তি এনে দেবে৷আমার জন্যে-আমাদের অসংখ্য মানুষের জন্যে৷ সেটা ছিল আমার জন্যে দিবা স্বপ্নের মতই অবাস্তব ৷যখন ধোঁয়া সরে গেলো,দেখলাম এক অনিশ্চিত জীবনকে সাথে নিয়ে রুক্ষ্ম শুষ্ক নির্মম মাটিতে দাঁড়িয়ে আছি৷আমার দীর্ঘ দিনের কম্ট -ব্যথা দুঃখ ফিরে এলো!আমি নিজেকে কিছুতেই আর সামলাতে পারিনি৷অভিষেক,অমল,মণীষ,পূজাতো বটেই,আরো অসংখ্য ডাঃএবং স্বয়ং সুমিতের এইচওডি ম্যাডামও আমাকে সমানে আশা-আশ্বাস আর সান্ত্বনা দিয়ে যাচ্ছিলেন৷ আমরা আগের মতই শুনেছিলাম পজেটিভ রেজাল্টের কথা আর সেখান থেকে ওর ডিপার্টমেন্টেই ফিরে আসি৷সকালে এখানে এইচওডি ম্যাডাম নিজে ওর হাতে ক্যানোলা করে দিয়েছিলেন৷বলেছিলেন যদি সব ঠিক থাকে,মাকে নিয়ে কয়েকটা দিন বাইরে গিয়ে ঘুরে আসবে৷তোমার যদি ছয় মাস বেশি লাগে এম ডি করতে,সেটা মনে রাখবে না৷ আমরা দু'জনেও তেমনটাই ভেবে রেখেছিলাম৷সুমিত সাত মাস,আমি চার মাস বাড়ি যাইনা৷আমাদেরও একটা বাড়ি আছে,আমাদের মনে রাখার অবস্থা থাকত না বেশির ভাগ সময়!আমাদেরতো দৃঢ় বিশ্বাস ছিল ১.২৯সেমির টিউমারটা বত্রিশটা কেমোর পরে থাকবে না৷জীবনের বিশ্বাস আর বাস্তব আমাদের জন্যে অধীকাংশ সময়ই আলাদা হয়ে এসেছে৷বারবার তার আঘাত সহ্য করতে হয়েছে৷নতুন নতুন ব্যথা এসে পুরাতন দুঃখকে আরো সামনে এনে দাঁড় করিয়ে দিয়েছে৷ একাত্তরে বাবাকে হারানোর পরে মা-ময় জীবন চলেছিল আমার ৷মাকে ভাবতাম জরাহীন-অব্যয়-অক্ষয় হয়ে জীবনের সাথে জুড়ে থাকবেন৷২॰১৪সালের নভেম্বরে মায়ের মৃত্যুর বাস্তবতাকে মেনে নিতে খুব-খুব কাঁদতে হয়েছিল৷সেই আঘাত ছিল খুবই স্বাভাবিক এক মৃত্যুর আঘাত! তবুও তা সামলানোর আগেই ২॰১৬সালের ১৯শে এপ্রিল,৫ই বৈশাখ আমি হারাই এক অন্য রকম ভালো মানুষকে৷ তিনি আমার স্বামী,সুমিতের বাবা৷অস্বাভাবিক সেই দুঃখকে আমি কোনোদিন কোনো শব্দে প্রকাশ করতে পারবো না,চাইও না৷ তারপরও যার এক সময় "ফুলের আঘাত সহ্য হোত না"ঈশ্বর তাকে বারবার কাঁটার আঘাতে বিচার করতে চেয়েছেন৷আঠারো ডিসেম্বরে সুমিতের ক্যানসার আমার জীবনের চরমতম পরীক্ষা৷যখন শুনলাম,নতুন করে কঠিনতম চিকিৎসার চিন্তা ভাবনা চলছে-আমি ভাবতাম আর বেঁচে কী হবে?এবার আমার নিজেই চলে যাওয়া উচিৎ৷বারবার নিজের মৃত্যু চিন্তা করতাম সেই সময়ে! তার থেকে অনেক ভাবতাম কেউতো সুমিতকে আমার মতন যত্ন করতে পারবে না!ও কারো কাছে নিজের কষ্টের কথা বলতে পারেনা৷আমি আবার নিজেকে বুঝালাম৷আমাদের জীবনের ঐ সময়ের সাক্ষী যাঁরা,শুধু তাঁরাই সেই সব দিন রাতের কথা জানেন৷ কয়েকটি অক্ষরের লেখা পড়ে তা বুঝতে যাওয়া কঠিন থেকেও কঠিন! ঐ সময় অমলের মা আর মণীষের স্ত্রী পূজা রান্না করতে দেননি৷জোর করে খাওয়াতেন৷সুমিতকে আবার প্রাইভেট ওয়ার্ডে ভর্তি করা হয়৷ অজস্র ডাঃ,যাঁরা ওর স্যার-বন্ধু-সহকর্মী তাঁরাই সব ব্যাবস্থা করেদেন৷ এই সময় কোলকাতা থেকে প্রথমে আমার সেই দাদাকে পাঠানো হয়,যিনি প্রথম বার এসেছিলেন৷তিনি সুমিতের সাথে প্রাইভেট ওয়ার্ডে থাকতে শুরু করেন৷ পূজা,অমলের মা রান্না করে খাবার পাঠাতে লাগলেন৷আমার খাবার সহ তিনজনের৷অনেক ঝামেলা গেছে তখন তাঁদের৷ দ্বিতীয় পর্যায়ে কী ধরণের ট্রিটমেন্ট চলবে ,তার সিদ্ধান্ত নিতে কিছুটা সময় লাগবে৷এমন সময় কোলকাতা থেকে আমার মেঝদি তার বড় জামাই ডাঃ প্রদীপকে নিয়ে এখানে আসার টিকিট কাটেন৷ সুমিত প্রাইভেট ওয়ার্ডে ভর্তির পরের দিনটা ছিল ১৯শে এপ্রিল৷২॰১৯৷ বাংলার বৈশাখ মাসের পাঁচ তারিখ! 
প্রতিদিনই ভোর ভোর হাওয়ায় পুবের এক টুকরো রোদ এসে হেলান দিত ৷সরাসরি লাল রঙা সম্মোহন নারকেল গাছের সবুজ পাতার উপরের সেই আলো! সোনালি রূপালি চিকনের কাজের মতন সূক্ষ্ম নঁকশার কিছুটা ভাগ পেত টক-মিষ্টির কাঁটা পাতার বরই গাছ৷সত্তর সালের "গোর্কি" যার বড় শাখাকে ভেঙে দিলেও প্রশাখা ছিল অনেক শক্ত৷পয়লা মাঘের আগের দিন ,পৌষ সংক্রান্তি থাকায় শীত থাকত জমে থাকা খেঁজুরের গুড়ের মতন ঘন৷সেই বরই গাছের নরম রোদে পেতে নিতাম একখানি চাটাই৷ মা কাপড় ভাঁজ করে ঘুরিয়ে গলায় বেঁধে দিতেন ,হাতটা ঠিক বাইরে থাকত বইএর পাতা উল্টানোর জন্যে৷ মিনমিন বা মনেমনে পড়ার কোনো উপায় ছিল না, ইচ্ছেতো নয়ই৷রীতিমতন গলার প্রতিযোগিতা চলত আমাদের এবং পড়শীদের৷গায়ের পরে চুপচাপ ঝরে আসত টুপটুাপ হলুদ বরই৷হলুদ তার মানেই পাকা৷বারবার লোভকে সামাল দিয়ে রাখতে হোত৷ দেবী মা সরস্বতীর পূজায় অঞ্জলী না দিয়ে ও ফল মুখে দিলে আর বিদ্যালাভ হবে না৷তখনকার দিনে আমার ছোটোদাদা আর ছোটোবোন অংকে পায় একশততে একশত৷এমনিতে অংক পারিনা,বরই খেয়ে নিলে যদি আবার টেনেটুনেও তেত্রিশ না জোটে...বুকের মধ্যে গুড়গুড় ঢাক বেজে উঠত! সব থেকে ভালো লাগত কবিতা পড়তে৷ গল্পের মতনই এক একটি কবিতা৷ রবীন্দ্রনাথের "সামান্য ক্ষতি"র রানি করুণাকে দেখতে পেতাম স্নান শেষে হুহু করে শীতে কাঁপছেন৷আহা! পলাশের ছায়া ফেলা আমাদের পুকুর৷জলের আলপনা ভেঙে একটু পরে ডুব দিয়ে অমনি করে আমাদেরও শীত করে!তবু শীত নিবারণে অমন ভাবে আগুন ধরিয়ে দেওয়াটাতো আমাদের উচিৎ হবে না,বুঝে নিতাম৷ভালো লাগতো রাজার বিচার.. দ্রুত ছুটতাম পরের কবিতায়৷জোরে বলতাম কবিতার নাম "পল্লী স্মৃতি"৷কবি বেগম সুফিয়া কামাল৷ইচ্ছে করে আরও উচ্চ স্বরে পড়তাম ."পৌষ পার্বনে পিঠা খেতে বসে খুশীতে বিষম খেয়ে আরো উল্লাস বাড়িয়াছে মনে,মায়ের বকুনি পেয়ে"! মা যখন যেখানেই থাকুন,কান থাকতো আমাদের পড়ার দিকে৷এক সময় বলতেন,অংক করতে হবে না? মাঘ মাসের মুলো খেতে নেই৷'গ্রেটার' এর ধারণাই ছিলনা তখন৷একখণ্ড টিনের উপর লোহা দিয়ে বানানো হোত ঘঁসুনী-খুব ধারালো৷মা তাতে বছরের শেষ মুলোটি ঘঁসে নিতেন৷ পৌষের সন্ধ্যায় মা চিঁড়ে ভেজে নতুন গুড় আর সেই "গ্রেট" করা মুলো দিয়ে বানিয়ে দিতেন ছাতু৷বিদ্যুৎ না আসার সেই সময়ে জ্বলত কেরোসিনের হারিকেন৷ ছাই দিয়ে ঝকঝকে পরিষ্কার হারিকেনের আলো-আমরা আর আমাদের মা৷পৌষ-পার্বণের সেই সামান্য ছাতু অসামান্য স্বাদ এনে দিত আমাদের টেনসনহীন আনন্দের ছোটোবেলায়৷ পরদিন আবার মাঘের ভোর ভোর রোদে চলত যথারীতি কবিতা সাধনা-সজোরে এবং আনন্দময় মনোযোগে৷ সাত চল্লিশ মায়ের মা বাবাকে আলাদা করে দিয়েছিল৷একাত্তর তাঁর কয়েকটি সন্তানকে,যারা থাকতো ভারতে৷মা সব সময় থাকতেন দোটানায়৷যারা দূরে,তাদের বাদ দিয়ে অন্যদের জন্যে পিঠা বা অন্য কিছু করা তাঁর জন্যে ছিল কষ্টের৷কাছের সন্তানদেরও সম্পূর্ণ বঞ্চিত করতে মন হয়ত সায় দিতনা৷দূর্বল মাতৃহৃদয় তাই সব সময় একটা সমঝোতার পথ বেঁছে নিত৷দূরের সন্তানদের কথা ভাবতে গিয়ে মুলো ঘঁসার সময় আঙ্গুল ছড়ে যেত৷দু'এক ফোঁটা রক্ত আর তার ব্যথাকে অগ্রাহ্য করেই মা আবার নতুন কোনো কাজ নিয়ে ব্যাস্ত করে রাখতেন নিজেকে৷ বছর বছর মাস পেরিয়ে পৌষ-পার্বণ ফিরে আসে৷পিঠা বানাতে না জানার অক্ষমতায় দুঃখ নেই৷ সেই পিছনের দিনগুলো আজও সুখস্মৃতি হয়ে আছে৷বহুবার পঠিত কবিতারা স্বমহিমায় আজও মুখস্থ৷ শুধু স্ব-জোরে পড়া আর হয়ে ওঠে না..উঠবেও না কোনোদিন! ছবিগুলো ইন্টারনেট থেকে নেয়া৷ 
কর্কট এবং কয়েকজনের কথা—১৭৷ এইমস হাসপাতালের কুড়িটার মতন বহুতল ছাত্রাবাস৷যেখানে সমস্ত ভারতের শ্রেষ্ট শিক্ষার্থী চিকিৎষকেরা আসেন উচ্চ শিক্ষা নিতে৷এছাড়াও আছেন প্রতিবেশী দেশের শিক্ষার্থীরা৷সকাল হলেই লিফ্টগুলো খুব দ্রুত ওঠানামা করে৷আটটার ভিতর অধিকাংশের ডিউটি থাকে৷আমি দেখতাম তাঁরা সবাই রেডি হয়ে একোয়াগার্ড থেকে জল নিয়ে লিফ্ট ধরে ছুটতেন৷কিছুটা দূরেই থাকত এইমসের নিজস্ব পরিবহন৷অনেককে দেখতাম সাইকেলে করে যাচ্ছেন৷ আমি এদের কোনো সমস্যা না হয়,তাই আগেই জল নিয়ে রাখতাম৷খুব ভোরেই উঠতাম৷স্নান করে যেতাম আশে পাশের মন্দিরে৷আমাদের এখানের মন্দিরের থেকে কিছুটা আলাদা মনে হোত,কিন্তু অন্তরের প্রার্থনাতো আদি এবং অকৃত্রিম৷ সুমিতের হোস্টেলের গা ঘেঁসেই বড় একটা মন্দির,আলাদা আলাদা ভবন৷মূল দুর্গা মন্দির হলেও অন্যান্য দেব—দেবীর মূর্তি আছে৷প্রথমে সেখানে যেতাম৷নার্সদের দেখতাম প্রনাম করে বাসে উঠছে৷ এই মন্দিরের সামনেই নার্স হোস্টেল৷ সাইবাবার মন্দিরে ঠিক আটটার সময় প্রার্থনা শুরু হওয়ায় আমি চেষ্টা করতাম উপস্হিত থাকতে৷ আমাদের যেমন ফুল—ফল প্রসাদে পূজা,ঠিক তেমনটা নয়৷আসলে স্থান বিশেষে আনুষ্ঠানিকতায় ভিন্নতা৷মন্দিরে গেলে বাড়ির ফুলের কথা মনে আসত৷ বৃহষ্পতিবার ওখানের ভাষায় "গুরুবার"৷ ঐদিন ওখানে বিশেষ পূজার আয়োজন ৷কিছু দরিদ্র ভিড় জমাতেন৷আমি অবশ্য অনেক সময় থাকতে পারতাম না৷ওখান থেকে কেনাকাটা করবার পথে ছিল আর একটি মন্দির,রাস্তার পাশেই"রাম মন্দির"৷ওখান থেকেই সব্জি —ফল—দুধ..কিনে যখন হোস্টেলে আসতাম তখন নীরব হোস্টেলে ফাঁকা লিফ্ট ৷ সিকিউরিটি গার্ডরা বসে নিজেরা গল্প করছেন দেখতাম৷প্রথম দু'একদিন জিজ্ঞাসার পরেই তাঁরা জানতেন কে কোন রুমের গেস্ট৷তালা খুলে ঘরে আসার পরে সুমিতকে ডাক দিতাম৷সাধারণ দিনে ও উঠে কিছু খেয়ে ওষুধ খেয়ে আবার ঘুমাত৷আমি ইনডাকসন ওভেনে রান্না করতাম৷বিকালে ছাদে গিয়ে নিয়ে আসতাম সকালের মেলে দেওয়া কাপড়৷ছাদে ঘুরতে গিয়ে দেখতাম দল বেঁধে পায়রা বসে আছে৷ মনে পড়ত সদ্য ছেড়ে আসা পুরাতন বাঙালিপাড়া সেই সি আর পার্ক৷ যেখানে থেকে এসেছি দুই মাস দশ দিন৷ সকাল হবার অনেক আগেই সেখানে ভোর হয় শালিক ,কালো দূর্গাটুনটুনি,চড়ুই, আর একটা দুটো দোয়েলের সাথে অনেকগুলো কবুতরের ডাকে৷দিল্লিতে কবুতরের অভাব নেই একটুকরো ছাদ যেন ছোট্ট এক উঠোন, তার পাশের রান্নাঘরটি৷ রেলিংএ দিতাম অল্প চাল ওদের বন্ধু বানাতে ৷ তারপর এক সময় যখন তখন চলে আসতো রান্নাঘরের দুয়ারে ৷ সারাদিনের আলো শেষবারের মতন ডানায় মুছে নিয়ে রাতের জন্য ওরা যেন কোথায় ফিরে যেত৷ আর ঠিক তখন তখনই দূরের কালীমন্দির থেকে বেজে উঠতো আরতীর বাজনা৷ আলোয় সাজানো চূড়ার ওপর দিয়ে একই সাথে ভেসে আসত বড় পরিচিত আরো একটা সুর, আজানের! আসলে জায়গাটা এমনই বি-রব যে, প্রতিদিন ভোর বা দুপুর বা সন্ধ্যার পরেও অতিস্পষ্ট স্বরে আমি শুনতে পেতাম ৷ আর আমার কতকথা মনে পড়ে যাওয়ায় ভারীমনটা আরো কেমন করে উঠত৷ আসার সময় দেখে এসেছিলাম মা কবুতর কার্নিসের এক বিপদজনক জায়গায় বসে আছে জীবনের অপেক্ষায়৷ বাচ্চা আসবে ঘরে -তার সাধনায়৷ শেষের দিকে ডিম ছেড়ে আসতই খাবার খেতে৷ আমি একটু বেশী চাল রেখে চলে এসেছিলাম৷৷ওরা তেমন আর কিছু খায়না— ওদের দেবার মতন আমার কাছে আর কিছু ছিল না৷কল্পনায় দেখতাম গুটি কয়েক বাচ্চা নিয়ে ওর ঘুরছে ফিরছে সেই ছোট্ট উঠানসম ছাদটিতে৷ অভিষেকের মা-বাবা মার্চের মাঝামাঝি চলে যাবার সময় সেই একটুখানি চিনচিনে কষ্ট,যা প্রতিটা বিদায়ের সময়েই হয়৷ অমলের মায়ের সাথে বৃহষ্পতিবার বিকালের হাটে যেতাম৷হোস্টেলের সামনে শত বছরের পুরাতন হাট বসতো৷সেখান থেকে অমলের মা খূঁজে পেতে কিউই,আম, ড্রাগন ফল আনতেন,যদি সুমিত খেতে পারে৷ যেদিন কেমো থাকতো,সেদিন বিকালে চলে আসতেন,থাকতেন অনেক রাত পর্যন্ত৷ মাঝেমাঝে দিদি চলে আসতেন বর্ধমানে,ওনার সংসার দেখভালের জন্যে৷ফোনে খোঁজ নিতেন বারবার৷এমন করতে করতেই বত্রিশটা কেমো শেষের পথে৷প্রতিটা কেমোর আগে ব্লাড টেস্ট করতে হয়৷অভিষেক ডিউটিতে যাবার আগে নিজেই স্যাম্পল নিয়ে যেতো৷যখন যে সমস্যাই আসুক,ওরা সবাই তার সমাধানের চেষ্টা করত৷সন্ধ্যায় ডাঃ মণীষের স্ত্রী পূজা,,অমলের মা,ডিউটি শেষে অভিষেক,অমল সবাই এসে অনেক সময় থাকত৷সবাই হাসি-গল্পে থাকলেও প্রত্যেকের মনে আশা ছিল পরের পেটস্ক্যানটা যেনো নেগেটিভ আসবে৷ একদিন অবশেষে বত্রিশটা কেমো শেষ হয়৷বৈশাখ মাসের দুই তারিখ,সতেরই এপ্রিল পরবর্তী পেটস্ক্যানের তারিখ জানানো হয়৷২॰১৯সালের এপ্রিলের কথা বলছি...৷ 
কর্কট এবং কয়েকজনের কথা—১৬ একদিন ক্লাস শেষে সুমিত খুবই বিখ্যাত একজন ডাঃএর সাথে কথা বলতে যায়,যাঁর সাথে যোগাযোগ করিয়ে দিয়েছিলেন ওর এইচ ও ডি৷সন্ধ্যায় ওর ফিরবার অপেক্ষায় ছিলাম৷স্বাভাবিকের থেকে মনটা বা মুখটা একটু বেশি ম্লান ছিল৷ঠিক বুঝলাম কোনো দুঃসংবাদই হবে৷চা খাবার সময় জানালো ,স্যার বলেছেন একই কেমো হয়ত থার্ড রাউন্ডও দিতে হবে !রেডিও থেরাপী তো দিতে হবেই৷নিজের অসহায়তা আর দুঃখ যথারীতি গোপন করে বুঝালাম সবইতো চিকিৎসার অঙ্গ,যা নেবার নিতেই হবে!আমরা দুজনে সব বুঝতাম অথবা না বোঝার ভান করে দিন গুনতাম পরের কেমোর জন্যে!ওর হাতের আর একটি শিরা কালো হয়ে যেতো,কিছু খেতে পারত না৷প্রবল বমি আর অসহ্য গা-গোলানো একটা যুবককে নাস্তানাবুদ করে রাখত৷ এর মাঝেই বরষার শীত বা শীতের বরষায় পড়তাম নানান ঝামেলায়৷খুব ভোরে যেদিন যাওয়া লাগতো কেমো নিতে,সেদিন থাকতো আরও অনেক সমস্যা৷যাই হোক !দিন কারো আপন নয়,সময়ের দাবী মেনে সে এগিয়ে যেতো সামনের দিকে৷আমি যেতাম বাজার করতে৷সুমিতের হাতে এক সময় যন্ত্রণা বাড়তে লাগলো৷একদিন আমাকে বললো,পাশ বালিশ হলে মা হাতটা রাখতে সুবিধা হয়..৷ আমি সিআর পার্ক ঘুরতে লাগলাম,কিন্তু কোথাও একটা কোলবালিশ পেলাম না৷আমি চাল-ডালের সওদা নিতাম যার কাছ থেকে,মোটামুটি একটা ভালো সম্পর্ক হয়ে যাওয়ায় আমি তাকে বলার সময় তার এক কর্মচারী জানালো,পাশে আর একটা মার্কেট আছে৷সেখানে পাওয়া যেতে পারে৷চারশত টাকা নিয়ে আমাকে সে কোলবালিশ এনে দিয়েছিল৷তার গুণগত বিচারে না যাওয়াই ভালো৷ এ প্রসঙ্গে আর একটা দিনের কথা মনে আসছে৷একটাই মিষ্টির দোকান ছিল ওখানে৷আমি একদিন দুটি পাটিসাপটা পিঠা কিনে আনি৷সব কিছুই সিদ্ধ করে খাওয়াতে হোত,তাই আমি সেগুলো একটা বড় বাটিতে দুধ দিয়ে গরম করতে বসিয়ে অন্য কাজে ব্যস্ত হয়ে ভুলে যাই৷দুধ পোড়ার তীব্র গন্ধে মনে পড়ার পরে যখন ছুটে যাই,ততক্ষণে বাটিটাও কালো হয়ে গেছে৷তখন রাত প্রায় ন'টা৷আমি আবার প্রায় দৌড়ে দোকানে যাই৷তখন মাত্র একটা পাটিসাপটা অবিক্রীত ছিল..৷ আমার জীবন অনেক ভুল ভ্রান্তিতে ভরা,জানি৷অজানিত অপরাধেরও শেষ নেই৷..তবু আমি অন্য অসংখ্য মায়েদের মতই সর্বতো চেষ্টা করেছি সন্তানের জন্যে যতটা করা সম্ভব৷ সুমিত হোস্টেল পাবার পরে আমরা চলে আসি সেখানে৷ বাপ্পাই এসে সব ধরণের জোগাড় করে আমাদের পৌঁছে দেয়,সেদিনও ছিল সকাল থেকে বৃষ্টি..সারাদিন৷ ততদিনে অবশ্য সুমিতের আরো একটা সাইকেল মানে কুড়িটা কেমো দেওয়া হয়ে গেছে৷অভিষেকের মা-বাবা ছিলেন৷তাঁরা সে সময়ে অনেক সাহায্য করেছেন৷এখানে অমলের মা,আমি আর অভিষেকের মা অনেকটা সময় একসাথে ছিলাম৷যদিও অমল ম্যারেড হোস্টেল পেয়ে সেখানে চলে যায়,তবু অপরিচিত আমাদের বন্ধুত্বে কোনো সমস্যা হয়নি..৷ 
আমাদের বাসাবাটির বাড়ির যে পুকুর,তার পশ্চিম দিকে ছিলো কণিকা দিদিদের বাড়ি৷আমাদের জাম চালতা আর মধুকুলি আমগাছের ছায়া দিয়ে ঘেরা থাকতো দিদিদের গোয়াল ৷স্নান করতে গেলে গোয়ালের লাল -সাদা, গাই -গরু পরিচিতের চোখে আমাদের দেখে আবার মুখ নামিয়ে নিত ৷তাদের মাটি লেপা বড় উঠানের মুখেই ছিল নারকেল কুলের বিশাল গাছ৷ঐ বাড়ির কাকিমা ঢেঁকিতে চাল ভানতেন৷আমাদের পাড়ায় একমাত্র ঐ বাড়িতেই আগন মাসের শেষে সোনালি ধান উঠতো৷কোথা দিয়ে কাকা ধান কেটে নিজে আর কয়েকজন মিলে মাথায় করে নিয়ে আসতেন৷শুকনো ধান,চলার ছন্দে তালে মিলিয়ে ঝুমঝুম শব্দে বাজতো৷আমাদের বাড়ির পাশ দিয়ে যাবার সময় ঝরে পড়তো আলগা দু'একটি ছড়া৷আমরা চলতি খেলা "কুমির তোর জলকে নেমেছি" ভুলে ধান কুড়ানোর নতুন খেলায় মেতে উঠতাম৷ পৌষের এই সব দিনে আমাদের স্কুলে পড়াশুনা খুব ভালো ভাবে শুরু না হওয়ায় খেলার সময় অফুরন্ত৷ঢেঁকির শব্দ শুনে দল বেঁধে কোনোকোনো দিন যেতাম ঢেঁকিতে পাড় দেবার লোভে৷ ছোটো ছোটো পা দিয়ে চেপে ধরতাম ,না পেরে বুঝতাম কী ভীষণ ভার ৷সামনে গিয়ে ধান উলটে দিতে চাইতাম,হাতে চাপ লাগবে-ভয়ে সেটাও করা হয়ে উঠতো না৷চাল ভানা,চিঁড়ে কোটা দেখতাম ৷খুব ভালো লাগতো সেই শব্দ-গন্ধ আর ঢেঁকির স্পর্শ৷ নিজেদের বাড়িতে ফিরে এসে আমরাও নারকেলের ডগা দিয়ে বানাতাম ঢেঁকি৷ মুগুর এসে হাতে ছেঁচা না লাগে সে জন্যে সাবধান থাকতাম ৷খেলনা হলেও আমরা আমাদের ঢেঁকিতে সেই কুড়িয়ে আনা ধান থেকে পেতাম দূ'একটি চাল! খেলাঘরে সেদিন অনাবিল আনন্দের আনন্দযজ্ঞ নেমে আসত ৷ একদিন দেখলাম ঢেঁকি শুকিয়ে মায়ের উনানে জ্বালানি হয়ে গেছে৷ধান নিয়ে যাবার সময় আর দৌড়াই না পিছন পিছন৷কবে যেনো বড় হয়ে গেলাম সেই খেলা দিয়ে কেনা সুসময়কে পিছনে ফেলে রেখে৷ঢেঁকিতে তখনও চাল কুটতেন কাকিমা৷ পৌষের দিন রোদে মাখামাখি হবার অনেক আগে,কুয়াশার ভোরে ঢেঁকির শব্দ শুনতাম-তখন অনাবশ্যক বড় হয়েছি,যেতাম না আর সেখানে৷নারকেল কুলের প্রতি ভালোবাসা কমে গেছে৷খেলাঘরের সাথীরাও কবে দূরে চলে গেছে৷ ঢেঁকি খেলারজীবনকে কবে বিদায় জানিয়েছি- খেলনা একটি ঢেঁকি রয়েছে ঘরে!এখনও হয়ত কোনো দূর গ্রামে কাকিমার মতন কেউ একজন ধান ভানে,ধান ভেজে কোটা হয় চিঁড়ে! দূরে ফেলে আসলেও জীবনতো সেই ঢেঁকির সমতূল৷সোনালি ধানের পড়তি ছড়া, তার থেকে ছেঁচে পাওয়া দু'একটি আনন্দের ধান৷চলতি বছরের আজকের শেষ দিনটি,অনেক না পাওয়ার মাঝে একটি -দুটি খবরও যেনো সেই সুগন্ধময় ফসলটির মতই প্রতীকী৷ আগামীর সকালে -সন্ধ্যায় প্রত্যেকের জীবনেই অনন্ত অন্ধকার দূর হোক৷ভালো থাকি আমরা সবাই-সবাইকে ভালো রেখে৷
কর্কট এবং কয়েকজন-১৫৷ বাপ্পা এসে একটা টিভির ব্যাবস্থা করে আমার জন্যে৷ভাড়ার টিভি,চ্যানেল নিজেদের পছন্দ মতন৷আমরা তেমন একটা দেখতাম না,কিন্তু এগারোটার দিকে সুমিত ঘুম থেকে উঠলে ওটা আবার ঘুমানোর আগে পর্যন্ত খুলেই রাখতাম৷এতে নীরবতার অসহন-কিছুটা হলেও কম লাগতো৷মানুষের জীবনে সব সময় নিঃশব্দতা হিরণ্ময় অনুভব আনে না,কোলাহলও কখনও পরম কাম্য হয়ে ওঠে অবস্থার পরিপ্রেক্ষিতে৷দিনের শেষে দিনমনির শেষ আভা যখন মন্দিরের চূড়ায় রঙ ছিটাতো,সাদা-কালোর কবুতরও তাদের কয়েক ঘন্টার আবাসে ফিরে যেত৷ দেবালয়টির কাঁসর ঘণ্টা আর শাঁখের শব্দে জ্বলে উঠতো লাল - নীল সবুজ - হলুদ বাতি!প্রায় তাল মিলিয়ে দূরে আরো দূরের কোনো মসজিদ থেকে আজানের সুর..৷চলন্ত গাড়ির হর্ন বা দু'একজন মানুষের কথা, সব আস্তে আস্তে মিলিয়ে যেত পথের সাথে৷সারাদিন শেষে পরম আত্মীয় যাঁরা,যাঁদের সংখ্যা অগন্য -তাঁরা খবর নিতেন তখন৷আমাদের বলার বিশেষ কিছু ছিলনা,তাঁদেরও জানার নতুন কিছু নেই,তবু উদ্ববেলিত সেই সব বন্ধুরা আশ্বাস দিতেন বিশ্বাসে-ভালোবেসে৷ প্রায়ই সে সময় বৃষ্টি আসত৷শীতে বর্ষার মতন আপদ আর নেই-বিশেষ দিল্লির ঐ শীতে ৷চার - পাঁচ - ছয় ডিগ্রি তাপমাত্রার সাথে শীত আর একটি নাছোড় অসুস্থতার সাথে নিরিবিলি যুদ্ধে মনটা ভয়ভয় করত কেমন যেনো৷একদিন সুমিত একটু সুস্থ থাকলে ক্লাস করতে যেতো,সেও দশ দিনের মাথায় হয়ত একদিন৷তেমনি একটা দিনে ক্লাস করতে যাবার সময় আমিও সাথে গেলাম৷অভিষেকের মা বাবা ততদিনে এসে গেছেন৷অভিষেক ফ্লাট ছেড়ে দিয়ে হোস্টেলে থাকতে শুরু করেছে৷সুমিতের জিনিস-পত্র ও নিজের কাছে রেখেছে৷আমি সুমিতের সাথে গেলাম-ক্লাস শেষ হলে একসাথে ফিরবো৷অভিষেকের মা-বাবার সাথে গল্প করার সময় খেয়াল করলাম মনটা ততটা খারাপ নেই৷ঐখানে পরিচয় হোল ডাঃ অমলের মায়ের সাথে৷ খুব অল্পদিনের ব্যবধানে এঁরা আমার অনেক আপন হয়ে উঠেছিলেন তাঁদের নিজস্ব গুণে৷সেদিন বিকালে শুরু হোল বৃষ্টি..বাইরে কনকনে ঠান্ডা৷সুমিত ও অভিষেক ফিরল সন্ধ্যার পরে৷সুমিতের ঠান্ডা নাা লাগে,সেদিকে সব সময় খেয়াল রাখতে হয়৷ অভিষেকের মা,দিদি বারণ করলেন ফিরতে৷সত্যি বলতে আমারও সেই স্যাঁতসেঁতে মন খারাপের আবহাওয়ায় ফেরার এতোটুকু ইচ্ছে ছিলনা৷আমি সায় দিতে সময় নিলাম না৷দিদি সুমিতের জন্যে নতুন করে রান্না করলেন৷ওখানে কখন যে রাত কেটে গেলো বুঝতেই পারলাম না৷সেদিন আমি ঠিক করলাম,আমাদের এখানে এসে থাকতে হবে৷এখানের প্রতিটা ঘরেই কমপক্ষে একজন ডাঃ আছেনই ,যাঁরা এসেছেন সারা ভারত থেকে৷সিআর পার্ক এতোটাই দূর ,অভিষেক বা অন্যদের পক্ষে ডিউটি দিয়ে ক্লাস করে ওখানে যাওয়াটা সমস্যার৷পরদিন ফেরার সময় আমি সুমিতকে এপ্লাই করতে বললাম..৷ আমার ফেলে আসা দিনগুলো কেটেছিলো এমন একটি শহরে, যেখানে বাস করতেন অনেক -অনেক ভালো মানুষ৷তাঁদেরই একজনের সাথে আমার জীবনের কিছুটা সময় বলা উচিৎ ভালো সময় কেটেছিল৷তিনি না থাকাতেও সেখানের অনেকে ফোন করতেন ..৷তাঁরা জানাতেন প্রতিদিনের প্রার্থনায় সুমিতের জন্যে তাঁরা দোয়া করেন..প্রার্থনা করেন সুস্থ হবার৷আমি তেমন কিছু বলতে পারতাম না৷কখনও দু'একটি পোস্ট দিতাম৷সেখানে আমার এক বান্ধবীর বড় বোন,আমাদের এক আপা লিখেছিলেন"নিশ্চয় আমাদের মধ্যে একজন হোলেও ভালো মানুষ আছেন৷তাঁর দোয়া অবশ্যই কবুল হবে"..৷আমি জেনেছি আমার চারপাশে সবাই ভালো, মানুষ হিসাবে ..মনের দিক থেকেও৷ সুমিতের টিউমার প্রথম চার সাইকেলের কেমো দেবার পরে স্ক্যান হয়৷দেখা যায় সেটার সাইজ ১০সেমি থেকে কমে গিয়ে ১.২৯সেমিতে চলে এসেছে! আবার ABVD চলবে আরো চার সাইকেলে..৷আমার সহজ হিসাব ছিল চারটাতে এতটা কমেছে,পরের চারটাতে পুরো সুস্থ হয়ে যাবে তাড়াতাড়ি৷ডাঃ যাঁরা ছিলেন,তাঁরা বিশেষ আশা দেখাতেন না৷তাঁদের অভিজ্ঞতার আলোকিত চোখে নামত সন্দেহের ছায়া৷আমার সেই ভুল হিন্দিতে বলা"স্যার,মেরা ছেলে ঠিক হোয়ে জায়েগা?র"উত্তরে তাঁরা আস্তে উত্তর দিতেন"দেখতে হ্যায় ৷আভি কুছ নেহি বোল সাকতে হ্যায়"৷আমি পরে চালানোর মতন বলতে আর পুরোটা বুঝতে পারার মতন হিন্দি শিখে গিয়েছিলাম-দীর্ঘদিন প্রয়োজনের কারণে৷ আমি যখন অভিষেক,অমল,সায়ণ,জয়স্তুদের কাছে একই প্রশ্ন করতাম..তারা আমাকে এক নিঃশ্বাসে বলে দিত অবশ্যই সুমিত সুস্থ হয়ে যাবে কাকিমা..আপনি একদম চিন্তা করবেন না৷আমিও নিজের কাজটা ভালো করে করার চেষ্টা করতাম,যেটা আমি পারি৷ঘুরে গিয়ে অসুখ..মেডিসিন..সাইড এফেক্ট ইত্যাদি সম্পর্কে জানার চেষ্টা করতাম না..তা জেনে শুধুই মনের চাপ বাড়ানো ছাড়া আর বিশেষ কোনো উপকার নেই...
কর্কট এবং.....—১৪৷ সিআর পার্কে থাকার সময় কাজ শেষ করার পরে বেশ কিছুটা অবসর মিলতো৷আমি খুব ভোরে উঠতাম৷সকালের কাজ শেষ করার পরে শীতের সোনালি তাপহীন রোদ ছোটো ছাদটাকে ভাসিয়ে দিতো৷কবুতর দল বেঁধে ঘুরে ঘুরে খূঁটে নিত ছড়িয়ে দেওয়া চাল৷বাতাসে শীতের ভয়ে রান্না ঘরের দরজাটা ভেজিয়ে দিতাম৷এখানে কিচেন না বলে রান্নাঘরই বললাম ৷ওদের খাওয়া শেষে দরজার সামনে এসে ডাকতো!একটা বিষয় খেয়াল করতাম,দরজা খোলা থাকলেও ওরা ভিতরে আসতো না,কেন কে জানে!সকাল আর একটু গাঢ় হলে আস্তে আস্তে যেতাম কেনকাটায়—আলু,কপি,বেগুন,মরিচ...৷ সুমিতকে ঘুমকাতুরে বলা চলে৷বালক বয়স থেকেই ওর ঘুমের প্রতি প্রবল অনুরাগ..আর ঐ সময় সব কিছু থেকে কিছুটা সময় নিজেকে ভুলিয়ে রাখতে ঘুম ''সর্বরোগ এবং সকল মন খারাপ" থেকে বাঁচাতে টোটকার কাজ করত৷ এইটা একটা সঠিক সিদ্ধান্ত,যে কোনো সমস্যা থেকে বাইরে আসতে ঘুমের প্রয়োজন অতি আবশ্যক৷ বাপ্পার একজন "গৃহকর্ম সহায়ক" ছিলেন-নেপালী,অতি ভদ্র একজন মহিলা-যাকে সবাই 'দিদি' বলে ডাকতাম৷বাপ্পা মাসের দশ দিন হয়ত দিল্লিতে থাকত,অন্য সময় বিদেশে অথবা পাটনায়৷স্বাভাবিক ভাবেই দিদির ছিল সুখের চাকরি৷সেখানে আমরা নিয়মিত থাকায় তিনিরোজ আসতেন না-বাপ্পার অনুরোধ সত্বেও..৷যে দিন তিনি আসতেন সব কিছু পরিষ্কার করে, মেজে -কেচে এমনকি কেটে ধুয়েও দিতেন৷ ..তবু নানান কাজে আমার অনেকটা জল ঘাটা লাগত৷আমার তখন মায়ের কথা মনে আসত.. কোনো এক সময় আমার আঙ্গুলে ইনফেকসন হয়েছিল৷দীর্ঘদিন সাবান জাতীয় কোনো কিছু লাগানো বারণ ছিল৷যার জন্যে অনেক অনেক বছর মা আমাকে জলের কোনো কাজ করতে দিতেন না...৷সে তো আমার স্বর্গ যুগের কথা বলছি,তারপর কত জল শুকিয়ে গেছে হাতে,কখনওই আর সেই প্রদাহ হয়নি৷ একদিন বাপ্পা এল বিহার থেকে দু'দিনের জন্যে৷সে ছিল আমাদের কাছে মরুভূমিতে ওয়েসিস৷আমি নীচে এসে দাঁড়িয়েছিলাম,আমার-আমাদের খুব ভালো লাগছিল যে কারোর সাথে আমরা কিছুটা সময় কাটাবো৷বাপ্পা সর্ব কর্মে নিপুন অত্যন্ত দরদী একটি ছেলে৷..ঐ দিন বিকেলে গিয়ে আমরা অনেকগুলো বই কিনি৷বাপ্পার ঘরেও কিছু বই ছিল৷আমি সময় পেলেই বই পড়তাম৷ বহুবার পড়া শরৎলেখা আবার পড়বার জন্যে কিনে নিলাম৷ সুমিতের Abvd চারটে সাইকেলের মোট ষোলটি কেমো শেষ হয়েছে এর মধ্যে৷ওর PET স্ক্যানের তারিখ জানানো হোল৷কর্কটের ক্ষেত্রে এই সব পরীক্ষা আর তার রিপোর্টের অপেক্ষার মতন কঠিন বিষয় আর কী আছে আমার জানা নেই৷এই পরীক্ষার মাধ্যমে দেখা হবে টিউমারটার বর্তমান অবস্থা..তারপরে আবার নতুন করে মেডিসিন শুরু হবে৷স্ক্যানের আগের কয়েক ঘন্টা কিছু খাওয়া যাবে না,তাই ভোর পাঁচটায় ওকে তুলে কিছু খাইয়ে দিলাম..অবশ্য আমাদেরও তার কিছুটা সময় পরেই যেতে হবে৷আমি আবার সব কিছু গুছিয়ে নিলাম৷ যেখানে, যে পরীক্ষার জন্যেই যেতাম-অসংখ্য মানুষ লাইনে দাঁড়িয়ে আছেন দেখতে পেতাম৷ "নাস্তি রোগ সম দুঃখং"..রোগ থেকে বড় দুঃখ আর কীই বা আছে!দিল্লির রোগীরা আসেন পাঞ্জাব -গুজরাট -মহারাষ্ট্র- হরিয়াণা..থেকে৷এখানে বাংলা বিহার উরিষ্যা আসাম..এর পেশেন্ট কম,তবে অনেক বাঙালী ডাক্তার আছেন৷সুমিতেরও মোটামুটি চেনা দু'একজন সব ডিপার্টমেন্টেই থাকতেন৷স্ক্যান হতে বেশী সময় নেয়না৷কিন্তু প্রস্তুতি মেডিসিনটা দেবার পরে ঘন্টা খানেক অপেক্ষা করতে হয় একটা নির্ধারিত ঘরে৷সাধারণদের তখন ওই ঘর থেকে অনেকটা দূরে থাকতে বলে,আসলে সিকিউরিটি দাঁড়িয়ে থাকেন৷সুমিত তাঁকে বলে আমার একটু খেয়াল রাখতে৷এক সময় সব প্রসেসে স্ক্যান শেষ হল...রিপোর্ট পেতে চারদিন দেরী হবার কথা..৷ওখানে সুমিতের পরিচিত ডাঃ দাদা দেখে তখনই আমাদের জানিয়ে দিলেন.. 
কর্কট এবং কয়েকজনের কথা—১৩৷ কষ্টের কথা শুনিয়ে কোনো লাভ নেই,আমাদের সবার জানা,কিন্তু জীবনের অবাঞ্ছিত দিনে যাঁরা পাশে থাকেন তাঁদের প্রতি একটা কৃতজ্ঞতা থাকে৷ স্বাভাবিক ভাবেই আমাদের বিপদের দিন কেটে গেলে আমরা তাঁদের মনে রাখি না৷অন্যদের কাছেও সেই সব মানুষদের পরিচয় করিয়ে দেইনা৷একটা কথা আছে"ডান হাতে দান করো,বাম হাত যেনো না জানে"৷যাঁরা সাহায্য করেন,তাঁরা প্রতিদানের আশা করেন না—তবু সম্পূর্ণ ব্যক্তিগত মনোতাড়িত আমার এ লেখা..৷ আমরা কখনও বিপদ চাইনা,কারো বিপদ আসুক তাও না—কিন্তু মানুষের জীবন কাকে কোন পরিস্থিতি দাঁড় করিয়ে দেবে,তা এক মুহূর্ত আগেও কল্পনা করা যায়না!আমি আমার জীবন দিয়েই সেইটা দেখেছি বারবার৷এই সাম্প্রতিক দূর্যোগ থেকে বাঁচতে আমি যা দেখেছি,তা যদি কখনও কারোর বিন্দুমাত্র উপকার করে,তবেই হয়ত লেখাটা মর্যাদা পাবে৷ দেখতে দেখতে তৃতীয় কেমো শেষ হয়ে যায়৷কেমো নেবার প্রথম কয়েকদিন শরীর খুব খারাপ থাকে৷শেষের কয়েকদিন থাকে পরবর্তী কেমো নেবার আতঙ্ক৷মাঝের কয়েকটা দিন সুমিত ভালো থাকতো৷এই সময় ও কয়েকদিন একা ক্লাস করতে গেছে,আমার সাথে বাজার করতেও৷আমরা দুইজনে সিআরপার্ক মার্কেটে ঘুরেঘুরে বাজার করতাম৷সত্যি বলতে এর আগে ও কোনো দিনও বাজার করতে যা বুঝায় ,তা করেনি৷মাধ্যমিক পরীক্ষার পরে ওর খুব বাজার করার ইচ্ছে হয়৷আমি ওকে আলু কিনতে পাঠাই৷আলু দোকানিকে ও অনেক ভেবেচিন্তে জিজ্ঞাসা করে"কাকু!এক'শ আলুর দাম কত?"তিনি হেসে ওকে বলেন,"প্রথম বাজার করতে এসেছ?আলুর দাম কেজিতে জিজ্ঞাসা করতে হয়৷" ঐ জায়গায় আলু -কচু -বড়ি পাঁপড় -কচুর লতি -থানকুনি -নিমপাতা..সব মেলে,কিন্তু দাম খুবই বেশি৷একদিন একটা খুব ছোটো মোচা কিনতে যাই৷বারাসাতে যার দাম কুড়ি বাইশ টাকা৷আমাদের বাগেরহাটের বাড়িতে মোচা যে কিনতে হয়,জানতাম না—অসংখ্য কলাগাছ ছিল আমাদের...৷যাই হোক,আমি ভেবেছিলাম হয়ত পঞ্চাশ টাকা চাইবে,কিন্তু সেটার দাম ছিল একশ'ত্রিশ টাকা! কয়েকদিন কেনাকাটার সুবাদে অনেকের সাথে পরিচয় হয়ে যায় আমার৷সবচেয়ে আমার জন্যে সুবিধা ছিল ভাষাগত৷এখানে সবাই বাঙালি নয়,কিন্তু সবাই বাংলা বোঝে এবং মোটামুটি বলেও৷দিল্লির অনেক মুদি দোকানে আমি ব্যাট-পাঁপড় পাইনি,এখানের একজন দিদিকে আমি বলেছিলাম-তিনি কোলকাতা থেকে আনিয়ে দিয়েছিলেন৷আসলে ওখানের সব জিনিস পশ্চিমবঙ্গের বিভিন্ন জায়গা থেকে যায়৷ক্রেতারাও এলিট,তাই দরদাম অনেক ক্ষেত্রেই অপ্রয়োজনীয়৷শুধু আমার মতন যারা,তাদেরই সমস্যা,যদিও তেমন সংখ্যা নেই বললেই চলে৷ যেদিন কেমো থাকতো,আমি খুব ভোরে একটু ভাত আর আলু সিদ্ধ করে নিতাম৷কিছু খেয়ে যেতেই হবে,কিন্তু সুমিত খেতে পারতো না৷আমি রাতেই সব গুছিয়ে নিতাম,যার মধ্যে অবশ্যই থাকতো এক প্যাকেট বিস্কুট আর জল..যদিও অভোগ্য অবস্থাতেই তা আবার ফিরিয়ে আনতাম৷দু'চারদিন পর থেকে আমি লেগে থাকতাম যেনো ঘাটতিটা পুরিয়ে যায়৷আমাদের লোকজ কথায় একসাথে বলে "ওষুধপথ্য"৷আমরা অসুস্থতায় ওষুধে যতটা গুরুত্ব দেই,সঠিক এবং নিয়মিত পথ্যের দিকে ততটা নয়৷আমি আমার এই দুবছরে অনেক মানুষের কাছাকাছি এসেছি,যারা ভুগছেন—দেখেছি খাবারের দিকে অনেকেই ঠিক মনোযোগী নন৷আরও একটা বিষয় খেয়াল করেছি,রোগ নিয়ে অসুস্থ মানুষটি বা তার পরিজনের সামনে অতি আলাপ অনুচিত৷যতটা সম্ভব স্বাভাবিক থাকাই উত্তম—এমনকি মন খারাপ করে থাকাটাও ঠিক নয়৷আমি আমার দিদি দাদাদের যখনই ফোন করতাম,কান্নায় কথা বলতে পারতামনা—কিন্তু একটা দিনও সুমিতের সামনে নয়৷আমি সব সময় ওকে বলতাম-কিচ্ছু হবেনা!সব আবার ঠিক হয়ে যাবে..৷কোথা থেকে কী ঠিক হবে,আমি জানতাম না,কিন্তু আমি শুধু জানতাম একথা আমাকে বলতে হবে এবং বিশ্বাস করতে হবে৷খুবই অসাধ্য এই মনোবলকে ধরে রাখা৷বিশেষ আমার মতন সব থেকে প্রতিকূলে থাকা একজন মানুষের জন্যে..যার অর্থবল,লোকোবল বা পরিবেশগত কোনো সুবিধা ছিলনা৷তবু আমি আমার মনকে ছোটো করিনি কখনও, কোনোদিনও৷আমি ধরেই রেখেছিলাম সুস্থতার জন্যে যা যা করবার,আমাকে করতেই হবে.. একদিন সুমিতের চুল ঝরতে শুরু করে!নখগুলো কালো হয়ে যায়৷আমি জানলাম এর নাম"কেমো থেরাপী নেইলস".. 
কর্কট এবং কয়েকজনের কথা—১২ সিআর পার্ক হল দিল্লিতে বাঙ্গালীদের বাসস্থান৷ ষাটের দশকে পূর্ব পাকিস্তান থেকে আসা উচ্চপদস্থ সরকারী কর্মকর্তার ঐকান্তিক প্রচেষ্টায় এখানে কিছু উদ্বাস্তু বাঙালি পরিবারকে সরকারী ভাবে জমি লিজ দেওয়া হয়। পরবর্তীতে দেশবন্ধু চিত্তরঞ্জন দাসের নামে নামাঙ্কিত হয়ে এলাকাটি পরিচিত হয় "সিআর পার্ক" নামে। বর্তমান দিল্লির অভিজাত এলাকাগুলোর মধ্যে সিআর পার্ক অন্যতম। দামে বেশি হলেও বাঙালির পছন্দের মাছ, কচু মোচা বড়ি কাসুন্দি, আনন্দবাজার পত্রিকা গল্পের বই সব পাওয়া যায় এখানে। দিল্লির বিবিধ সংমিশ্রিত জনসমুদ্রের মাঝে এটা যেন এক বাঙালি অধ্যুষিত দ্বীপ। চারপাশে বাংলা শুনে মন জুড়িয়ে যায়। যাকেই প্রশ্ন করা যায় কারো বাড়ি বাঁকুড়া বা কারো শ্যামবাজার। সিআর পার্ক পশ্চিমবঙ্গের সল্টলেকের মতই অভিজাত, সুসজ্জিত এবং খুবই সুপরিকল্পিত। ছোট ছোট ব্লকে ভাগ করা পুরো জায়গাটা। দুটো বড় বাজার মার্কেট-১, মার্কেট-২। কালিবাড়ি রয়েছে অপূর্ব সুন্দর তার মধ্যে কালী মন্দির ছাড়াও রয়েছে শিব মন্দির এবং রাধাকৃষ্ণ মন্দির।এই জায়গাতেই আমার ঘর সংসার শুরু হল-সম্পূর্ণ একটি জীবনকে বাঁচানোর জন্যে৷ ফোনটা এসেছিলো ছোটো দাদার৷বাংলাদেশের ঢাকায় মহাখালি ক্যানসার হসপিটালের সে প্রফেসর৷দিল্লি যাবার পরে ঐদিনই তার সঙ্গে সরাসরি কথা হয়৷সাধারণতঃ আমার মেঝদি আমার কাছ থেকে সব জেনে নিতেন...'তাঁর কাছ থেকে অন্যরা৷সুমিতের জ্যেঠতুতো দাদার সুমিতের সাথে কথা বলে অন্যান্যদের জানিয়ে দিত৷আমি আমার দাদাকে ঐদিনের যা যা হয়েছে সব বলে শেষে বিদেশের মেডিসিনটার কথাও জানালাম-টাকার পরিমানটাও...৷ভাবতে কিছুটা সময় তিনি নিয়েছিলেন৷শেষে বললেন চিন্তা করবে না,আমরা সবাই আছি..৷চিন্তা এসেছিল কিছু মাস পরে...আর সবাই সাথে ছিলেন৷ রাত যখন প্রায় দশটা,তখন সুমিত উঠে বসল৷আগের দিনে কেমো চলছে,আজ সারাদিন না খাওয়া আর ছোটাছুটিতে অসুস্থতা আর অস্বস্তি ছিল অনেক বেশি৷আমি ঐ সময়টা ওর পাশে একাই বসে ছিলাম৷ মাঝে মাঝে হাত-পায়ের নাড়াতে গায়ের কম্বল সরে যাচ্ছিল৷ঠান্ডা যেনো না লাগে,তেমন নির্দেশ ছিল৷আমি বারবার তা ঠিক করে দিচ্ছিলাম৷ আসলে কেমো চলার সময় প্রতিরোধ ক্ষমতা মনে হয় কমে যায়,তাই সব ধরনের সতর্কতা মানতে হয়৷ আমার ছোটো দাদার প্রথম পোস্টিং ছিল রায়েন্দা-শরণখোলা নামক জায়গায়,পাঠকদের অনেকেরই পরিচিত নাম৷সেটা 1989-1990 সালের কথা৷সেই জায়গা এবং রোগীদের কথা দাদা বাড়িতে এলে বলতেন,আমি মন দিয়ে শুনতাম৷সেখানের মায়েরা কন্যা সন্তানদের দেখাতে আনবার সময় একটা জামা পড়াতেন,চোখে একটু কাজল আর দুই ঠোঁটে একটু লিপস্টিক দিয়ে সাজিয়ে আনতেন৷পুত্রদের থাকত চোখে কাজল আর কপালের পাশে তারই একটি টিপ৷মায়েদের অনেকেরই কাপড় ময়লা -ছিন্ন হলেও বাচ্চাদের আনতেন পরিষ্কার পরিচ্ছন্ন করে৷আমার সেই গল্প মনে আসলো,হয়ত দাদার সাথে আজই কথা হবার জন্যে৷ সুমিতের খুব ছোটো বয়স বাদ দিলে অন্তত বিশ বছরের মধ্যেও ওর তেমন কোনো অসুস্থতা দেখা দেয়নি৷যখন ওর BCG,DPT ইত্যাদি দেওয়া হয় স্বাভাবিক ভাবেই জ্বর এসেছিল৷ও এতোটুকু কাঁদেনি,শুধু একটুখানি কাতরানোর শব্দ আসছিল৷ওর ঠাকুমা সেদিন বলেছিলেন,"এতো মাটির পীর,খুব সহ্য শক্তি হবে ওর"!আমি মাটির পীর বুঝিনা,কিন্তু ওর সহ্য ক্ষমতা যে যথেষ্ট তা ক্রমাগত বয়ে যাওয়া দিনগুলোতে বুঝতে পেরেছি৷ সেদিন শীতের রাতে ওর ওঠার ক্ষমতা নেই৷আমি বালতিতে গরম জল,তোয়ালে নিয়ে ওর পা দুটো মুছিয়ে দেই৷কালশিটে পড়ে আসা দুটো হাতে লাগিয়ে দেই ক্রীম৷তারপর একটুখানি ভাত আর মসুর ডাল সিদ্ধ দিয়ে কিছুটা ভাত খাইয়ে ব্রাশ দেই ৷মুখ ধোবার সময় সে সমস্ত খাবারটাই বমি করে উঠিয়ে দেয়৷ ওষুধ খাওয়াতে হবে,অথচ খালি পেট৷মুড়ি ফোটানো গরম জলে দিয়ে আবার চেষ্টা করি..৷প্রতিদিনের মেডিসিনের সাথে আজ ঘুমের ওষুধ খেয়ে ও একসময় ঘুমিয়ে যায়৷আমি খুব সাবধানে একটা লেপ গায়ে দিয়ে তাকিয়ে থাকি ছাদের দিকে...৷ পড়শি কবুতরের বকবকমে ঘুম ভেঙ্গে যায়৷আমিও ঘুমিয়ে পড়েছিলাম৷ধাতস্থ হতে কিছুটা সময় যায়৷তারপর সকল দুঃস্বপ্নেরা এসে সামনে সার দিয়ে দাঁড়ায়৷ মনে পড়ে যায় সুমিত ঘুম থেকে ওঠার আগে আমাকে বাজার করে ঘরে ফিরতে হবে৷ঘর...যেখানে আমার অসহায় ছেলেটি অপেক্ষা করবে আমার জন্যে..!ওর জন্যে আমাকে সুস্থ থাকতে হবে আজ..কাল..পরশু এবং আরো অনেক দিন.. 
কর্কট এবং কয়েক জনের কথা—১১৷ সকাল থেকে প্রতিদিনের মতন কেবিন ঝাড়পোছ ইত্যাদি রুটিন মাফিক কাজ চলতেই থাকে৷রাউন্ডে সেদিন যে ডাঃ ছিলেন,সুমিতকে বলেন"কিপ ফাইটিং৷ইউ উইল বি ওকে"৷সেদিন তেমন কিছু দেখা বা বলার ছিলোও না৷নার্সরা সব কিছু দেখে নিতে বলেন বারবার,যেনো ওখানে কিছু ফেলে না যাই৷সুমিতের হাত ফুলে আছে,খাওয়ার ইচ্ছেও নেই৷ঐদিন ডিসচার্জের পেপার ওয়ার্কস রেডি করতে হবে৷ওর নিজের ডিপার্টমেন্টকে অফিসিয়াল মেডিকেল লিভের আবেদন জমা দিতে হবে৷ও আর আমি ঘুরেঘুরে এই সব কাজ করতে থাকি৷মোটামুটি সব কিছু সারা হলে আমি আর ও যাই ওদের ডিপার্টমেন্টে,সেই যেখানে ও ভর্তি ছিল আর আমি টানা সাতদিন সকাল থেকে রাত পর্যন্ত থাকতাম৷ সেখানে গিয়ে আমার যাঁর সাথে পরিচয় হয়,তিনি আমার জীবনের দেবদূত সম-অনন্য একজন মানবিক মানবী৷আমি জানি,তিনি আমার এ লেখা পড়বেন না,এমন কী জানবেনও না তাঁর সম্পর্কে আমার এই শ্রদ্ধা৷তিনি ওদের বিভাগীয় প্রধান,সংক্ষেপে"H.o d.madam৷সুমিতের অসুস্থতা যখন জানা যায়,ঐ সময় তিনি ছুটিতে ছিলেন৷অভিষেক এসে সুমিতকে জানিয়েছিল তিনি জয়েন করেছেন৷আমি আর সুমিত ওনার রুমের সামনে অপেক্ষা করছিলাম,উনি ও.টি রুমে ছিলেন৷কিছুক্ষণ অপেক্ষার পরই সুমিত ওনাকে দেখে উঠে দাঁড়ায়৷উনি সুমিতকে দেখে নিজেই এগিয়ে আসেন ৷একজন মমতাময়ী মায়ের মতন তিনি বারবার আমাকে বলেন সুমিতের জন্যে যা যা করার উনি করবেন৷সুমিত ওনাকেও জয়েন করবার কথা জিজ্ঞাসা করে৷আসলে ওর চিন্তা এই যে সামনের দিনগুলোর বিপুল খরচ ,এটার জন্যেতো ওর জয়েন করাতো দরকার৷ম্যাডাম কিছুটা সময় চুপ থেকে জানালেন,"তবিয়ত ক্যায়সা রাহতা হ্যায় দেখো....৷যাই হোক,তুমি চিন্তা করবে না৷যা তোমার জন্যে ভালো সেটাই করা হবে"৷উনি ওনার কথার মান্যতা দিতে আমাদের জন্যে সব ধরনের সাহায্য করেছেন...আজও৷মানুষ বলেনা ঈশ্বর কখনও মানুষকে সাহায্যের হাত কার মাধ্যমে পাঠান কেউ জানেনা৷ আমি এই দুই বছরে অসংখ্য সেই ঈশ্বর প্রেরিত মানবিক হাতের ছোঁয়া পেয়েছি৷যাঁদের স্পর্শে এক প্রায় অসম্ভব সম্ভবে পরিণত হয়েছে৷অবশ্যই তাঁদের কথা আমি বারবার স্মরণ করব লেখায়_যা অন্তরে আমি সব সময় লালন করে চলেছি যাতে ভুলে না যাই৷ভুল না হয়৷ সেখান থেকে ফিরতে আমাদের প্রায় তিনটা বেজে যায়৷এরপরও রুম থেকে সব নিয়ে চাবি ইত্যাদি জমা দিয়ে গাড়ি ডেকে উঠতে উঠতে চারটের কাছাকাছি৷সন্ধ্যার ছায়া নেমে আসছে এইমসের রাস্তার পাশের গাছের পাতার আড়ালে..৷গাড়ি এগিয়ে চলতে থাকে..মনের অশান্ত ভাব লুকাতে তাকিয়ে থাকি কাঁচের আড়াল করা বাইরে৷দিল্লির রাস্তার ধুলো থেকে বাঁচতে তো বটেই,সুমিতের ইমিউনিটির জন্যে ওকে তখন থেকেই মাক্স পড়তে হয়৷এই সময় সুমিতের বমি শুরু হয় সাথে শরীর খারাপ..৷আমি সাথে প্লাসটিকের ব্যাগ নিয়েছিলাম৷ক্রমাগত বমিতে যখন ও ক্লান্ত,সেই সময় কেবিন থেকে সিস্টার- ইন -চার্জের ফোন আসে৷..আমরা কেবিনে সিটি স্ক্যানের প্লেট রেখে এসেছি ,এখনই গিয়ে নিয়ে আসতে হবে৷ ইচ্ছে করলেই তো আর গাড়ি ঘুরিয়ে সাথে সাথে সেখানে যাওয়া সম্ভব নয়!সেই সাথে শরীরতো খুবই খারাপ লাগছে..৷ওর মেডিকেল কলেজের এক সহপাঠিনী ডাঃ লাবনী এইমসেই মেডিসিনে তখন এমডি করছে,যে ঐ কেবিনের উপরে থাকতো৷দু'দিন আগেই সে সুমিতকে দেখতে আসে৷সুমিত তাকে অনুরোধ করে প্লেটটা রেখে দেবার জন্যে,পরে অভিষেক ওর কাছ থেকে নিয়ে নেবে৷ বাপ্পার ফ্লাটে পৌঁছানোর পরে তখন সুমিতে দাঁড়িয়ে থাকার অবস্থাতে নেই৷দরজাটা খুলে চাবিটা নিয়ে ও কোনোক্রমে চলে যায় সিঁড়ির দিকে৷রাস্তার পাঁচ-সাতটা ব্যাগ নামিয়ে দিয়ে গাড়িটাও..৷নির্জন রাস্তা থেকে আমি প্রথমে ব্যাগগুলো বাউন্ডারীর মধ্যে রাখি৷একটা ব্যাগ নিয়ে ওপরে উঠে আসি,দেখি সুমিত চেঞ্জ না করে খাটের উপুর হয়ে শুয়ে আছে৷আমি একটা একটা করে লাগেজ তুলে আনি৷নিজে হাত-মুখ ধুয়ে সব গুছিয়ে চুপ করে বসে থাকি ওর পাশে৷কাঁচের জানালা দিয়ে দেখি শীতের সন্ধ্যায় কাছের মন্দিরে জ্বলছে আলো৷ঘন্টা আর শঙ্খের পরিচিত শব্দে মিশে যায় দূরের অদেখা এক মসজিদের আজানের সুর৷আমি হাল ভাঙ্গা-পাল ছেঁড়া এক নাবিকের মতন বসেই থাকি,যার দিশার কোনো কূল নেই,কিনারাও৷ আমি জানতাম একমাত্র ঘুমের সময়টাই সুমিতের যন্ত্রণা কম থাকে৷সেই গানটির মতন"স্বপন যদি মধুর এমন,হোক সে শুধুই কল্পনা৷জাগিও না আমায় জাগিও না.."! চারদিক আরও চুপচাপ হোতে থাকে.তখনও সুমিতের ঘুম ভাঙ্গেনা৷অচেনা জায়গায় এই বিরুদ্ধ পরিবেশে আমাকে মানিয়ে চলতে হবে একা,ভাবছি৷ঠিক তখনই দেখি সবুজ আলো জ্বলছে মিউট করে রাখা ফোনটাতে৷রিসিভ করে আমি আস্তে আস্তে কথা বলি..ছাদে গিয়ে..৷ 
কর্কট এবং কয়েকজনের কথা—১০ খুব তাড়াতাড়ি এসে যায় দ্বিতীয় কেমো দেবার তারিখ৷এর আগে প্রতিদিন সকাল নয়টা ,সাড়ে নটা বাজলে ডাঃ আসতেন রাউন্ডে৷ রাউন্ড শেষ হবার সাথে সাথে উঠতাম ওলা বা উবারে৷সি.আর.পার্কে পৌঁছাতে সাড়ে এগারো বারোটা বেজে যেতো৷সেখানে গিয়ে রান্না,স্নান বাসন ধোওয়া,পোশাক-ধুয়ে আবার পাঁচটার মধ্যে চলে আসতাম৷পড়তে বা লিখতে যত সহজ,সেই দিনগুলো তেমনটা সরল ছিল না৷আজকে ভাবছি কী করে পেরেছিলাম!প্রথম কেমোর নয় দশ দিনে পরে সুমিত অনেকটাই তখন সুস্থ৷শ্বাস কষ্ট নেই,কিছুটা খেতে পারে৷এমন পরিবেশে একদিন ডাঃ রাউন্ডে এলে সুমিত তাঁকে জিজ্ঞাসা করেছিল "স্যার!ম্যায় ডিউটি জয়েন করসাকতা হুঁ?আভি তো মেরা তবিয়ত ঠিক লাগরাহা হ্যায়"৷ স্যার হেসে মাথায় হাত বুলিয়ে যা বলেছিলেন,তার সরল অর্থ,বাবা তুমি এখনি পারবে না৷তোমার এখন কিছুটা সুস্থ মনে হচ্ছে ঠিকই,কিন্তু রাস্তা অনেক লম্বা৷সেদিন তিনি আরও একটা কথা বলেছিলেন কিছুটা সময় চুপ থেকে৷ তাঁর সাথে ছিলেন বেশ কয়েকজন সিনিয়র রেসিডেন্ট৷তাঁদের দিকে তাকিয়ে বলেছিলেন যেহেতু টিউমারটা অনেক বড়,তাই এটা জ্বালাবে৷এক পর্যায়ে হয়ত আমাদের বিদেশ থেকে কেমো আনানো লাগতে পারে৷কেমোর নামটাও তিনি বলেছিলেন,এবং সেটা নতুন ব্যবহার করা হচ্ছে৷ সমস্ত কথাই ইংরাজি আর হিন্দির মিশিয়ে বলা৷আমি বুজতে পারা আর না বোঝার মাঝামাঝি একটা বিমূঢ় অবস্থায় থাকতাম৷যে ডাঃ যখনই আসুন না কেন,আমার কমন প্রশ্ন ছিল"স্যার !মেরা ছেলে ঠিক হো যায়েগা?এই প্রশ্ন আমি দীর্ঘদিন হিন্দি-বাংলা-ইংরাজিতে,রাস্তায়-লিফ্টে ডাঃ অমল,ডাঃ অভিষেক,ডাঃ সায়ন...যাকে পেতাম জিজ্ঞাসা করতাম৷তারা আমাকে কখনওই নিরাশ করতো না৷ সেদিন কেবিনেও আমি আমার রুটিন প্রশ্ন করলাম৷দীর্ঘদেহী-কিছুটা বয়স্ক -অত্যন্ত অভিজ্ঞ, তিনি আমার দিকে তাকিয়ে বলেছিলেন আমাদের সমস্ত চেষ্টা করতে হবে৷ সুমিত স্যারকে জিজ্ঞাসা করল মেডিসিনটার দাম কেমন?তিনি যে দাম বলেছিলেন,শুনে সেই যে বলে"মাথায় আকাশ ভেঙ্গে পড়া"তাই হয়েছিল৷স্যার চলে যাবার পরে সুমিত আমার দিকে তাকিয়ে ছিল ঠিক হতাশার দৃষ্টিতে"! আমার মনের ঝড় শক্ত করে গোপন করে আমি স্বভাব সুলভ ভঙ্গিতে বললাম"কিচ্ছু লাগবে না"৷আমার সেদিনের আশ্বাস ছিল নিতান্তই একজন মায়ের সরল ভাবনা,যার সাথে আছে আবেগ৷স্যারের বলাটা ছিল অভিজ্ঞতার সফল উদাহরণ৷ আমি সব সময় ভাবতে পছন্দ করতাম এই Abvdকেমোতে সুমিত সুস্থ হয়ে যাবে খুব দ্রুত৷তারপর ও জয়েন করবে,আর আমি বারাসতে ফেলে আসা সেই কাঁচ-স্টিলের সংসারে গিয়ে পড়ানো শুরু করবো৷কোনো এক ছুটির শুরুর দিনে মধ্যরাতের ফ্লাইটে সুমিত সেখানে গিয়ে আমাকে চমকে দেবে! আমার দাদারও কোলকাতা ফেরবার সময় হয়ে এলো৷দ্বিতীয় কেমোর আগের দিন দাদা চলে গেলে আমার আবার আমার কষ্টটা ফিরে এলো,যেমন লেগেছিল বাপ্পার চলে যাবার দিন৷আমি যখনই বাপ্পার ফ্লাটে পৌঁছতাম,দাদা এসে নীচে দাঁড়িয়ে থাকতেন৷ যখন উপরে উঠতাম,দেখতাম দাদা বাজার করেতো রেখেছেনই,সেই সাথে তাঁর সাধ্যমতন সব্জি কেটে ধুয়ে গুছিয়ে রেখেছেন৷প্রতিদিন যে চার লিটার জল-ফল... ইত্যাদি লাগবে,তা কিনে যথাযথ ভাবে পরিষ্কার...সব গুছিয়ে রাখতেন৷যখন ফিরে আসবো তখন অনেক কিছু আনতে হোত,ব্যাগগুলো দাদা নামিয়ে আনতেন গাড়ির কাছে..৷যত দিন যাচ্ছিল বুঝতে পারছিলাম আমাকে কতটা দায়িত্ব নিতে হবে৷ সেকেন্ড কেমোর পরেই সুমিতকে নিজের ফ্লাটে চলে যেতে হবে এমনটাই কথা,কিন্তু ওর অসুস্থতার সাথে ওর ফ্লাটের সামগ্রিক ব্যাবস্থা ঠিক উপযুক্ত ছিলনা৷সে দিক থেকে বাপ্পার ফ্লাট আদর্শ এবং যে কোনো শাক-সব্জি,মাছ-মাংশ সি.আর পার্কে পাওয়া যায়৷ বাপ্পা ওর ফ্লাটেই গিয়ে থাকতে বলল৷সুমিত থাকতে পারবে না তাই অভিষেক ঠিক করল ওদের ফ্লাট ছেড়ে দিয়ে ও হোস্টেলে চলে আসবে৷ ওর মা-বাবাও আসবেন ৷অভিষেক,অমল,মণিষ..ওদের মা-বাবার সাথেও পরে পরিচয় হয়৷তাঁরাও আমাদের অনেকভাবে সাহায্য করেছিলেন৷যার ঋণ কোনোভাবেই আমি শোধ করতে পারবো না৷ সেকেন্ড কেমো শুরু হয় দুপুরে৷কেমো চলাকালীণ সময়টা মোটামুটি কেটে গেলেও তারপরেই শুরু হয় তীব্র বমি,অসহনীয় গা গোলানো,হাত ফুলে যাওয়া৷প্রথম শিরার সাথে আরও একটি শিরার ফুলে যাবার যন্ত্রণা!রাত বাড়তে লাগলো আর আমি একা বসে থাকি আমার সোফায়৷কাল সকালে সুমিতকে ছেড়ে দেবে..এবার আমার লড়াইটা অন্য রকম৷এখানে নার্স থাকেন সব সময়...ওখানে আমি একা...!আমি ভাবতে থাকি,আমি কি পারবো...? 
খুব দ্রুত আমাদের মাস্টার মশাই সকল ছাত্র ছাত্রীদের থামিয়ে দিয়ে বললেন.. ..থামিয়ে দিয়ে বললেন "আর পাক সাদ জমিন নয়৷এখন থেকে তোমারা গাইবে নতুন গান,আমার সোনার..."! একাত্তরের ডিসেম্বরে , সেই সময়ে যাঁরা তখনও বেঁচে ছিলেন,তাঁদের জীবন ছিল বিচ্ছিন্ন এক দ্বীপের মতন৷ যোগাযোগের সরু মাধ্যম ছিল শুধু একটি রেডিও। স্বাধীন বাংলা বেতার কেন্দ্র বা আকাশবানী তখন নিষিদ্ধ৷ মা রেডিওটাকে বিছানা-বালিশের গোপন আঁধারে সারাদিন লুকিয়ে রাখতেন,আশেপাশের পাকিস্তানি হায়েনা ও তাদের দোসরদের লুঠের নজর থেকে বাঁচাতে৷ রাত গহীন হলে নয় বছরের ছোটো দাদা রেডিওটাকে কানের কাছে নিয়ে নব ঘোরাতো আর মাঝেমাঝে উঠে গিয়ে অতি চুপিচুপি মায়ের কানের আরো কাছে গিয়ে জানাতো"মা! যুদ্ধ শুরু হয়েছে,যে কোনো সময় আমাদের এখানেও বিমান থেকে বোম ফেলতে পারে!" দু'একদিন পরে আমাদেরও আশেপাশের দু'একটি বাড়ির পাঁচ-সাতটি কিশোর ছেলে নিজেরাই ট্রেঞ্চ খুঁড়ে রাখল শুধু মাত্র যারা বেঁচে আছে,তাদের প্রাণ বাঁচানোর আশায়৷ ..তারপর ডিসেম্বরের মাঝামাঝি একদিন৷ রেডিও শোনার একটি সময়ে দাদা এসে মায়ের গলা জড়িয়ে ধরে জানায়, "মা! দেশ স্বাধীন হয়েছে!এই দেশের নাম এখন থেকে বাংলাদেশ!আমি নিজে শুনেছি মা!" আমাদের বাড়ির চারপাশটা মিলে তখন একটি পরিবারের মতন,যেখানে দূর-দূরান্ত থেকে আসা অনেক মানুষ আশ্রয় নিয়েছিলেন—হিন্দু এবং মুসলমান৷তাঁদের একজন ছিলেন ওয়াহিদ কাকা,মুর্শিদাবাদ ছিল যাঁর জন্মস্থান৷এই কাকা তখন আমাদের পারিবারিক বন্ধু,প্রতিদিন দাদার কাছ থেকে খবর নিতেন গোপনে৷দাদা গিয়ে তাঁকেও খবরটা জানায়,তিনি সজল চোখে ছোটো ছেলেটিকে জড়িয়ে ধরেন৷যদিও আমাদের বাগেরহাট জেলা তখনও স্বাধীন হয়নি৷ জীবনের কিছু তারিখ স্মৃতিতে এমনই জড়িয়ে যায় যে তাকে ভুলে থাকা অসম্ভব!তেমনই আবেগ তাড়িত "সতেরই ডিসেম্বর"৷ বিকাল তিনটার দিকে জনা-পঞ্চাশেক যোদ্ধা মানুষদের একটি দল আশ্চর্য শ্লোগান দিতে দিতে এগোতে থাকে আমাদের প্রাইমারী স্কুলটির দিকে৷... "তোমার দেশ আমার দেশ বাংলাদেশ,বাংলাদেশ! তোমার আমার ঠিকানা ,পদ্মা-মেঘনা-যমুনা!".. সেই সব সাহসী বীর তরুণরা তখন জনগণের মনের অধিনায়ক!... তারা এগিয়ে আসতে থাকে আমাদের বাড়ির দিকে..আর সামনে পিছনে বিপুল তরঙ্গের মতন বাড়তে থাকে উল্লসিত-আনন্দিত- আবেগতাড়িত মানুষ,যাঁদের অনেকেই তখন কাঁদছিলেন৷তাঁরা হিন্দু বা মুসলিম নন,তাঁরা সর্বসাধারণ। যাঁরা সেদিন কাঁদছিলেন,তাঁদের অনেকে ছিলেন মুক্তিযোদ্ধা,যাঁরা আমার বাবাকে চিনতেন হয়তো অনেকে চিনতেন না৷যাঁরা সাধারণ,তাঁরা কাঁদছিলেন নয়মাস ধরে নিজেদের অপমানকে চোখের জলে স্নান করিয়ে শুদ্ধ হতে৷ মৃত্যুতো অনেকের পরিবারের দুঃখময় দুঃস্বপ্ন ছিল,কিন্তু মানবিকতার যে অপমান সেদিন ""পাকিস্তান এবং পাকিস্তানিরা করেছিল",তার প্রত্যক্ষ, সঠিক,সত্য,তথ্যবহুল প্রামানিক দলিল রাখা হয়নি। এটাই বাস্তব এবং সমগ্র ইতিহাস এখন ভুল পথে,বিভ্রান্ত লক্ষ্যের অভিমুখে চলেছে৷ কিছুদিন পরের কথা৷পৌষের শিশির ভেজা একদিন সকালে শুনতে পেলাম ঢং ঢং ঘন্টার শব্দ..আমি আর ছোট'দা দুজনে ছুটতে থাকি।আমাদের স্কুল খুলেছে..৷আমরা দুজন ছিলাম প্রতিদিনের হাজিরায়৷স্কুল খোলা আর আমরা যাইনি,এমন একটা দিনও হয়নি সেই একাত্তরে!আমাদের হাইস্যার দাঁড়িয়ে ছিলেন মাটির বারান্দায়৷আমাদের মতন আরো দশ-বারোজন জুটেছি তখন।স্যার বলে দিলেন আগামীকাল থেকে তোমাদের নতুন ক্লাস শুরু হবে!জীবনের যে সামান্য আনন্দের দিনের সন্ধান খূঁজে ফিরেছি পরশ পাথর খোঁজার মতন সারা জীবন,তার সিংহভাগ জুড়ে আমার—আমাদের ছোটোবেলার স্কুলটি৷ঐ সব দিনের, সেই সময়ের আবেগ কয়েকটি অক্ষরে সাজাতে পারি,এমন সাধ্য তো আমার নেই!স্যার আলাদা ভাবে দাদার সাথে কি যেন কথা বললেন৷তখন আমরা মাঠে কয়েকজন সহপাঠী মিলে সদ্য সতেরো তারিখের শোনা এবং মুখস্থ শ্লোগান বলে ছুটোছুটি করছিলাম৷ পরের দিন সকালে যথারীতি পুরাতন দপ্তর গুছিয়ে নিয়ে ছুটলাম স্কুলে৷ কাঠের বেঞ্চে সবার আগে বই রেখে বারান্দায় দাঁড়িয়ে আছি৷এক সময় স্যার সবাইকে মাঠে দাঁড়াতে বললেন৷প্রথম থেকে পঞ্চম শ্রেনির আমরা—কোনো লাইনে চারজন,কোনোটায় তিনজন৷পঞ্চম শ্রেনিতে শুধু মাত্র আমার দাদা৷ স্যার বললেন,"এই দেখো আমাদের দেশের পতাকা! "বিষ্ময়ে দেখি,চাঁদ-তারা নিশানের বদলে লাল -সবুজের নতুন একটি পতাকা উত্তরা বাতাসে আমাদের বাড়ির দিকেই যেনো উড়ছে নীল মেঘের সঙ্গী হয়ে!স্যার আবার বলেন "এখন গাইবে জাতীয় সঙ্গীত..." আমরা কয়েকজনে গাইতে শুরু করি "পাক সাদ জমিন.."খুব দ্রুত স্যার থামিয়ে দিয়ে বলেন,আজ থেকে তোমরা তোমাদের নতুন দেশের জাতীয় সঙ্গীত গাইবে৷মনে রাখবে আমাদের দেশের নাম —স্যারকে থামিয়ে আমরা চেঁচেয়ি বলি বাংলাদেশ৷স্মিতমুখে সম্মতি জানিয়ে তিনি বলেন ,এবার শিখবে আমাদের জাতীয় সঙ্গীত.. তিনজন শিক্ষকের সামনে দেখি আমার দাদা দাঁড়িয়ে৷সে এতো দিন গোপনে এই গান শুনে মুক্তোর মতো কণ্ঠে লুকিয়ে রেখেছিল৷ সেই মনোমুগ্ধকর —পৃথিবীর শ্রেষ্টতম সুরের সঙ্গীত,যার জন্যে লক্ষ লক্ষ মানুষের জীবন-মান-স্বপ্ন বলি দিতে হয়েছে৷ এক অখ্যাত গ্রামের ,একটি " পৌর প্রাথমিক বিদ্যালয়ের"এক ছাত্র সেই গান গাইতে শুরু করে.. "আমার সোনার বাংলা আমি তোমায় ভালোবাসি...! তার সুরের ইন্দ্রধনুতে শীতের নির্মল আকাশ-বাতাসে কাঁপন ওঠে৷উড়ে যাওয়া বকপাঁতি পথভুলে কিছু সময় থমকে দাঁড়ায়..৷ রাস্তার পথ চলতি কিছু মানুষও গন্তব্যভুলে নেমে এসে থেমে দাঁড়ান আমাদের পাশে৷একজনের সুর অনুরণণ তোলে অনেকের কণ্ঠে..৷সেই মায়াময় গান আমরা সবাই গাইতে থাকি— প্রাণভরিয়ে,দিশাহরিয়ে.. সবুজ মাঠের এপ্রান্তের গান পিছনের শিব মন্দিরের চূড়া ছূঁয়ে ফিরে আসে সামনের মসজিদ মিনারে৷স্যারদের হাসিমাখা মুখ,চোখ ছিল জলে ছলছল। সঙ্গীতের সাধনা শেষে জানতে পারি,আজ থেকে আমরা নতুন ক্লাসের পড়ুয়া!খুব শিগগির আমাদের নতুন বইও দেওয়া হবে৷সেদিনের মতন ছুটি হলে দৌড়ে ফিরি বাড়ির দিকে৷ সেখানে .. আঁচলে স্নেহ- মায়া পেতে আম গাছটির ছায়ায় দাঁড়িয়ে আছেন মা!মাকে জানাতে হবে সবার আগে..আমাদের দেশের নতুন নাম ..!আমাদের নতুন পতাকার রঙ লাল-সবুজ৷ এখন থেকে আমি নতুন ক্লাসে পড়বো আর...আর আমাদের স্কুলে আজ একটি নতুন গান শিখেছি৷...আমার সোনার বাংলা..! যার মুখের কথা সুধার মতন.. প্রাণের চেয়ে প্রিয় মাগো, তোমার মলিন মুখ মনে পড়লে আজো নয়ন জলে ভাসি! জন্মদায়িনী মা আমার জন্মভূমি মা,চিরদিন তোমাদের বড়ো বেশি ভালোবাসি..! 
কর্কট এবং....-৯ হাসপাতালের সকালগুলোতে মায়া নেই৷ভোর ছয়টায় দরজা নক করে প্রথমে আসে চা৷এরপর পরপর চাদর -বালিশের কভার বদলানো,কেবিন ঝাড়া-মোছা,বাথরুম পরিষ্কার৷নার্স এসে ব্লাড টানা,ওয়েট দেখা...ইত্যাদি রুটিন চেক আপ শেষ না হতেই আসবে সকালের খাবার৷এরপর চাএর সরঞ্জাম নিতে আসবে,তারপর খাবারের ..৷ডাক্তারবাবুর রাউন্ডের আগেই করে নিতে হবে স্নান..৷আমার এর আগে হাসপাতাল সম্পর্কে কোনো অভিজ্ঞতা ছিলনা৷অবাক হয়ে দেখছিলাম আর ভাবছিলাম অসুস্থ মানুষেরতো রাতে ঘুম হয়না,কাজেই সে-তো সকালে ঘুমাবেই৷ (যদিও সুমিতের ব্লাড নিতে ওর ডিপার্টমেন্ট থেকেই ওর সহকর্মী কোনো ডাঃ আসতেন৷)সুমিত অবশ্য অনেক আগেই জেগে গিয়েছিল৷রুম পরিষ্কার করার সময় আমি আস্তে আস্তে বারান্দা ধরে বাইরে আসি৷রাস্তায় অজস্র রোগির ভিড় শুরু হয়ে গেছে৷ একপাশে দাঁড়িয়ে জনস্রোত দেখতে থাকি..৷কত মানুষ,অথচ একটা মুখওতো আমার পরিচিত নয়!অপরিচিত ভাষার ভিড়ে আমার মন চাইছিল কোন পরিচিত কথা শুনতে৷আমি হাঁটতে থাকি,কিছু সময় পরে মনে আসে আমিতো পথ চিনিনা-ভাষা বুঝিনা-মোবাইল সাথে আনিনি,হারিয়ে যদি যাই!আবার ফিরে আসি কেবিনে৷ বারান্দায় দাঁড়িয়ে ফুলদাকে ফোন করি৷ সুমিত কিছুই খাবেনা৷ওর খাবার ফেরত চলে যায়৷আমি তখন কোলকাতাতে আমার পরিচিতদের ফোন করতে থাকি,যাঁদের আত্মীয়রা দিল্লিতে থাকেন৷সুমিতের জন্যে খাবার ব্যাবস্থা করতেই হবে৷ওর ঘোর আপত্তিতে আমি কান দেই না৷ আমার ভাবনায় তখন কেউ দিল্লিতে থাকা মানেই বুঝি আশেপাশে সে আছে৷নিতান্তই ছেলেমানুষের চিন্তা..৷অনেকের অবস্থান চল্লিশ,পঞ্চাশ কিমি দূরে৷অবশেষে আমার স্বামীর সবথেকে প্রিয় বন্ধু এবং পারিবারিক আত্মীয় এডভোকেট গোপালচন্দ্র মিত্র সেদিনের মতন একটা ব্যাবস্থা করেন৷সম্পর্কে উনি কাকা হন৷তাঁর স্ত্রী অর্থাৎ আমাদের কাকিমার দাদার ছেলে ছিল আমাদের থেকে বিশ কিমির মতন দূরে থাকে৷যদিও তার অফিস এইমসের সম্পূর্ন উল্টোদিকে৷সুমিতকে সে চিনত৷ কাকার কথায় ঠিক হয়,সে ঐদিন ছুটি নিয়ে রান্না করা খাবার নিয়ে আসবে,যদিও এই এলাকায় সে আগে কখনওই আসেনি৷ সেদিন রাউন্ডের সময় ডাক্তারবাবু জানিয়ে দেন প্রতিবেলাতেই রান্না খাবার খাওয়াতে হবে,হাইজিন মানতে হবে কঠোরভাবে৷ পুষ্টিকর এবং"ভালোখাবার" দিতে হবে যতোবার বমি হবে৷কোনো পাতলা খোসার ফল যেমন আঙ্গুর,আপেল..দেওয়া যাবেনা৷মুসাম্বী কমলা আর বেদানা দিতে হবে৷জল দিতে হবে চার লিটার...৷ সুমিত তখন থেকেই আর নিজে খেতে পারছে না৷দূর্বলতা..ইত্যাদি বাদেও হাতে ব্যাথা!সুমনের আসার অপেক্ষায় আমি বাইরে গিয়ে দাঁড়াই বারবার এবং একটা নিজের মতন করে পরিকল্পনা করে নেই৷সুমন খাবার আনলে আমি সুমিতকে খাইয়ে ওকে অনুরোধ করি আমাকে সিআরপার্কে একটু পৌঁছে দেবার জন্যে৷গাড়িতে আমি ওকে সুমিতের সমস্যার কথা বলে জানতে চাই কোনো হোম ডেলিভারির ব্যাবস্থা করা যায় কিনা?ও বহু জায়গায় ফোন করে,কিন্তু প্রতিটা জায়গাতেই ভেজেটারিয়ানদের জন্যে৷দিল্লিতে আমিষ খাবার শুধু বাঙ্গালিরাই বেশি খায় ৷কাজেই...৷ সিআরপার্কে যাবার আগে দাদাকে ফোন করেছিলাম৷ তিনি রাস্তায় দাঁড়িয়েছিলেন৷সুমন চলে গেলে আমি আর দাদা দু'জনে দ্রুত রান্না করি৷দাদার রাতের খাবার রেখে,নিজে কিছু খেয়ে সুমিতের রাতের খাবার গুছিয়ে নেই৷দাদা আমাকে পৌঁছে দিয়ে আবার ফিরে আসবেন৷আমার মনে আছে,এই সময় আমার ঘরে বা বাইরে আলাদা করে কোনো "ড্রেস"ছিলনা আর অধিকাংশ দিনই স্নানের পরে যে চুল আঁচড়ানোর সময়,তা আমার ছিলনা৷সত্যি বলতে আমার মনেই আসত না৷ দাদা ফল কিনে দিয়েছিলেন৷সন্ধ্যায় যাঁরা দেখতে এসেছিলেন তাঁরাও ফল, জুস,মুসলি..নিয়ে আসেন৷সুমিত,অভিষেকের মেডিকেল কলেজের বন্ধু ডাঃ উত্তয়ণ তখন এইমসের সামনের "সফদর জং মেডিকেল"এ মেডিসিনে এম ডি করছিল৷ও কোথা থেকে মাগুর মাছ জোগাড় করে রান্না করিয়ে নিয়ে আসে৷আমার মাথায় তখন চিন্তা পরের দিনের৷কুড়ি কিমি পাড়ি দিয়ে,অফিস বাদ দিয়ে সুমনেরতো আর আসা সম্ভব নয়৷ আমি ফুলদাকে মসুর ডাল সিদ্ধ করে পরের দিন নিয়ে আসতে বলি দুপুরের জন্যে৷ফুলদা নিয়ে আসেন৷হাসপাতালের রান্না ভালো না হলেও ভাত ছিল দেরাদুন চালের-অতি উৎকৃষ্ট মানের৷ ঐদিন রাতে আমার এক ভাগ্নে এবং তাঁর স্ত্রী দেখা করতে আসেন৷ভাগ্নে থাকেন পুনেতে,আর ভাগ্নে বউ কাবেরীর চাকরি আকাশবানীতে৷৷তাঁরা মাংস এনেছিলেন৷সুমিতও তখন কেমোর প্রাথমিক ধাক্কাটা কাটিয়ে কিছুটা সুস্থ৷শ্বাসকষ্টটা নেই৷সব মিলিয়ে কিছুটা ভালো থাকায় আমি মনে নতুন করে পরিকল্পনা করি৷ পরের দিন ডাঃ রাউন্ডে আসলে আমি নিজ হিন্দিতে তাঁকে জিজ্ঞাসা করি ওকে নিয়ে একটু বাইরে যাওয়া যাবে কিনা? সুমিত ইংলিশে বলে দেয়৷একটু ভেবে উনি মত দিলেন৷নার্সরা জানিয়ে দিলেন,যেহেতু বিশেষ ব্যাবস্থায় অনুমতি নেওয়া,তবু বিকেল পাঁচটার ভিতর যেনো অবশ্যই ফিরে আসি৷আমি মনে মনে বলি তাই-ই আসবো৷ ফুলদাকে আসতে বারণ করে দিয়ে তাঁকে রান্নার জোগাড় করতে বলি৷উবারে আমি আর সুমিত৷ওকে সুস্থ করার জন্যে আমি পৃথিবীর কঠিন কাজও করতে পারি৷আমি গিয়ে পৌঁছলাম প্রায় একটার সময়৷রান্না করে খাওয়া -বাসনপত্র মেজে সুমিতের খাবার নিয়ে আবার সময় মতন চলে আসতাম৷সুমিতের প্রতি চৌদ্দদিনের মাথায় কেমো চলবে৷তেরোতম দিন পর্যন্ত এমন ভাবেই চলল৷নতুন বছর,২॰১৯এর জানুয়ারীর প্রথম দিকে ওর দ্বিতীয় কেমো চলবে.. আমার পরিচিত জন,আত্মীয়-স্বজন বন্ধুরা আস্তে আস্তে যোগাযোগ করতে থাকেন৷কারুর কাছে আমাদের কোনো গোপনীয়তার কিছু ছিলনা৷ প্রত্যেকেই আমাদের কুশল জানতে চাইতেন আন্তরিকতার সাথে৷আমি তা জানতাম৷প্রত্যেককেই আমি সুমিতের জন্যে প্রার্থনা করতে বলতাম৷আমার পরিচিতরা তো বটেই,অপরিচয়ের বন্ধুরাও বলতেন"আমাদের প্রার্থনায় সুমিত থাকে.."! প্রত্যেকের কাছেই আমার কৃতজ্ঞতা স্বীকার করতেই হবে৷
কর্কট এবং কয়েকজনের কথা_৮ সুস্থ থাকার সময় প্রতিদিনের কাজের মাঝে বা শেষে সুমিত ওর জ্যাঠতুত দাদা অমিত আর বোনেদের সাথে ফোনে কথা বলতোই৷ সেই ডিউটির রাতেও মাঝে মাঝে কথা বলছিল৷ঐ সময় ওর কাকাতো বোন কিছুদিন অসুস্থ ছিল৷ অমিতের সাথে কথার এক পর্যায়ে ও বলেছিল"দাদা, আমাদের পরিবারের দীর্ঘ দিনের সুস্থতার যে ইতিহাস-সেখানে কারোর কোনদিন ক্যানসার হয়নি৷তাই আমাদের অন্তত ঐটা নিয়ে কোনো টেনসন করতে হবে না"! ....নিয়তির কৌতুক বোঝা মানুষের অসাধ্য_মাত্র কয়েক ঘন্টা পরেই সুমিতের এই বিশ্বাস ভুল প্রমানিত হয় ওকে দিয়েই৷অমিতের কাছে পরে আমি এই কথা শুনেছিলাম৷ রবিবার থেকেই অমিতের সাথে আমাদের সরাসরি যোগাযোগ ছিলনা৷ আমার আত্মীয়রা আমাকে ফোন করে"সুমিত কেমন আছে?কী করছে?কতটুকু খাচ্ছে..."এমন প্রশ্ন করে অহেতুক বিড়ম্বনায় ফেলেন নি কখনোই৷বাপ্পা প্রতিদিনের আপডেট আমার মেঝদিকে জানিয়ে দিত৷তাঁর কাছ থেকে প্রত্যেকে আবার জেনে নিতেন৷সুমিত আইসিইউ থেকে বাইরে জেনে অমিত ঐ দিন ফোন করে ...এবং বাড়ির অন্য সবাই৷ আমার জানা ছিল ওরা সবাই সুমিতকে খুবই ভালোবাসেন..কতটা সেদিন আরো একবার বুঝেছিলাম৷ সন্ধ্যা থেকেই সুমিতের সিনিয়র এবং সহকর্মী বাঙালি_অবাঙ্গালি বহু ডাক্তার ওকে দেখতে আসেন ডিউটি শেষে বাড়ি ফিরে যাবার আগে৷তখন থেকেই যথেষ্ট হাইজিন মেনে সবাই চলতেন৷কেবিনের ভিতরে কেউই তেমন আসতেন না৷কথা বলা বারণ না থাকলেও ওর কথা বলার শক্তি ছিলনা৷কেমোর কারণে হাতের শিরা ফুলে,কালো হয়ে গেছে৷অসহনীয় ব্যথা,আমি একটু হাত বুলিয়ে দিতে চাইলাম..কিন্তু তাতেও যন্ত্রণা ৷নার্স এসে রুটিন চেকআপের পরে খাবার মেডিসিন দিয়ে,রুম হিটার চালিয়ে ঘুমাতে বলে গেলেন৷ আবছায়া অন্ধকার ঘরে সেই দেড়হাত চওড়া সোফায় আমিও একপাশ হয়ে সাবধানে শুয়ে পড়লাম৷শরীরও নিজের বিশ্রাম নিজে বুঝে নেয়৷ গত কয়েকদিনের অনিয়ম আর নির্ঘুমের পরে আমিও ঘুমিয়ে গিয়েছিলাম৷এক অদ্ভূত অনুভূতিতে আমার ঘূম ভেঙে যায়..৷চমকে দেখি সুমিতের তীব্র শ্বাসকষ্ট হচ্ছে৷টিউমার শ্বাসযন্ত্রে যথারীতি তার চাপ শুরু করেছে৷মাথা-মুখ ভয়াবহ ভাবে ফুলে আছে৷ এতদিন ওর কষ্টের কথা শুনেছি,আজ চোখের সামনে দেখে ..আমি বেল বাজানোর কথা ভুলে দরজা খুলে ছুটে যাই নার্সদের রুমে৷"মাজী!আপ জলদি আইয়ে৷ডাঃ সুমিতকো বহুত দর্দ হ্যায়"..বলেই আবার ছুটে আসি কেবিনে৷ অক্সিজেন চালু হয়..৷সুমিত ঘুমিয়ে গেলে আমি আবার সাবধানে ওর দিকে ফিরে শুয়ে থাকি..৷আবার মনে আসে সন্ধ্যার সময়ের সেই প্রশ্ন হাসপাতালের খাবারেতো চলবে না৷আমি এখন কী করব!...কোথায় ঘড়িতে মৃদু শব্দে ঢং ঢং করে চারটে বাজল বুঝতে পারি...৷ 
কর্কট এবং কয়েকজনের কথা—৭ শনিবার বাপ্পা অনেক রাতে আমাকে নিতে আসে৷ও পনের দিনের ছুটি নিয়েছিল,কিন্তু সাত দিন পরে অর্থাৎ ঐদিন সংবাদ আসে ইউনিসেফের পরিদর্শকদের একটি দল বিহারে আসবে৷স্বাভাবিক ভাবে,বাধ্য হয়ে ওকে যেতেই হবে৷ কোলকাতা থেকে আমার ফুলদা আসবেন ঠিক হয়৷বাপ্পার এই সব ব্যাবস্থা করার জন্যই দেরি হয়েছিল,ওর আসার পরেই আমি এইসব জানতে পারি৷আমি জানতাম ,দাদারও তখন শরীরটা ভাল যাচ্ছিল না,তিনি রান্না করতে জানেন না,হিন্দি আরো জানেন না৷প্রবল শীতে তাঁর পক্ষে সুস্থ থেকে যাতায়াত করা কষ্টকর৷আমি রাস্তা চিনে যেতে আসতে পারবো না৷ এমন পরিস্থিতিতে রবিবার, সুমিতকে আইসিইউ থেকে প্রাইভেট ওয়ার্ডে দেবার কথা জানানো হয় ৷ আমাকে তখন ওর সাথে থাকতে হবে৷শনিবার সারাদিনে সুমিত আমার সাথে কথা বলার অবস্থায় ছিল না৷যথারীতি না খেয়ে,ক্রমাগত নানান ধরনের মেডিসিনের প্রভাবে ওর তখন চোখ মেলে রাখার অবস্থাও নেই৷ রাতে গিয়ে আমি প্রয়োজনীয় কিছু জিনিসপত্র গুছিয়ে নেই৷ঠিক হয় বাপ্পা সকালে আমাকে দিয়ে আসবে৷রান্না করে রেখে মামাকে মানে আমার দাদাকে বিমানবন্দরে আনতে যাবে৷তাঁকে এনে ওর বাড়ির সব কিছু দেখিয়ে তারপর নিয়ে যাবে আমাদের কাছে৷সেখান থেকে ও চলে যাবে ওর প্লেন ধরতে৷দাদা একা চলে আসবেন ওর ফ্লাটে৷ সি,আর পার্ক বা চিত্তরঞ্জন আবাসিক এলাকা সম্পর্কে পরে লিখতেই হবে৷ শুধু এটুকুই এখন বলছি,বেশ নির্জন জনাবাস,যেখানে সারিসারি আবাসন,আবাসিকদের বংশধরদের অধিকাংশই বিদেশবাসী৷বাপ্পার ঘরদোরের আশেপাশে শুধু কিছু কবুতর আছে,যারা কাউকে ভয় পায়না,বিপদেও পাশে থাকে না৷ অপরিচিত এমন জায়গায়, একদম একা দাদা থাকবেন ,কিন্তু আমার বা আমাদের কিছুই করার ছিল না৷ রবিবার সকাল৷সুমিতকে কেবিনে নিয়ে যাবার প্রস্তুতি চলছে৷ ডাঃ মায়া দেহরান ওর জন্যে বাড়ি থেকে খাবার নিয়ে এসেছিলেন কিন্তু ও খেতে পারছিল না৷ওয়ার্ড বয় সুমিতকে ট্রলিতে করে নিয়ে যাবার সময় ওর গাইড ডাঃ রাহুল সাথেই ছিলেন৷ডাঃ অভিষেক সুমিতের অক্সিজেন সিলিন্ডারটা ধরে রেখেছিল৷ডাঃ প্রিয়স্মিতা ছিল আমার হাত ধরে৷ সেদিন রবিবার থাকায় রোগির ভিড় অনেকটা কম৷আমি সামনের দিকে তাকিয়ে ছিলাম, মাথার ভিতরে এক অব্যক্ত শূন্যতার বোধ!বিশ্বাস হচ্ছিল না ঐ ট্রলিতে সুমিত,আর আমি তার পিছনে চলেছি৷ একটার পর একটা লিফ্ট থেকে নেমে ,অনেকটা বারান্দা হেঁটে গেলে "নিউ প্রাইভেট ওয়ার্ড"৷ছয় নাম্বার রুমের সামনে কার্ডে সুমিতের নাম লেখা৷কেবিনে যাবার পরে সব কিছু ঠিক আছে কিনা দেখার পরে রাহুল স্যার চলে গেলেন৷ একে একে অভিষেক,প্রিয়ষ্মিতা ও৷ কয়েকবার সুমিতের নাম ধরে ডাকলাম, ও মনে হয় তখন ঘুমিয়ে গিয়েছিল৷ওর বেডের সামনে দেড়হাত চওড়া,তিন হাত লম্বা একটি সোফা৷ওখানেই আমাকে থাকতে হবে সামনের অনির্ধারিত দিনগুলো৷বন্ধ দরজায়, চারপাশের নিঃশব্দতায় মনে হচ্ছিল আমার কোনো স্মৃতি নেই ,সত্তা নেই,ভবিষ্যৎও অনিশ্চিত..৷চারপাশটা কেমন যেনো ঝাপসা...৷ঠিক তখন সুমিত বলল,মা!একটু জল দাও..৷ বিকালে বাপ্পা দাদাকে নিয়ে এলো৷ঐদিন ও নিজেই সুমিতের জন্যে পাবদা মাছ রান্না আর একটু ভাত নিয়ে এসেছিল৷ মাছ-ভাত খাবার পরে সুমিতকে কিছুটা সুস্থ মনে হয়৷বাপ্পার যাবার সময় হলে ওর সাথে আমি গেটের কাছ পর্যন্ত যাই৷ গাড়িতে উঠে যাবার পরে ও আমাকে বারবার ভিতরে যেতে বলে৷ কয়েকদিনের ক্রমাগত দুঃখ সত্বেও আমি দেখলাম বাপ্পার চলে যাওয়াটায় আমার কষ্ট হচ্ছে৷এই কয়দিন ও আমাকে আগলে রেখেছিল..আমার নিজেকে নিয়েও চিন্তার দরকার হয়নি,কিন্তু এখন থেকে আমাকে অনেক দিক সামলাতে হবে,এমনকি নিজেকেও৷ আসলে কষ্ট যতবারই মানুষের জীবনে আসুক,প্রত্যেকবারই তার অভিঘাত নতুন৷বাপ্পার চলে যাওয়ার কষ্টটাও আমার কাছে তেমনই৷রুমে ফিরবার সময় আমার মনে এল সুমিত তো হাসপাতালের খাবার খেতেই পারছে না!এখন আমি কী করব....৷ 
বেগম রোকেয়া রচনাসংগ্রহ পড়লাম আজ৷"মোতিচূর প্রথমখণ্ড"পড়ার সময় কিছু অংশ বন্ধুদের জন্যে আজকের কথ্য ভাষায় জানাতে ইচ্ছে করল.. "পাঠিকা!আপনি বিহারের ধনী ঘরের বউ-ঝী নামের জড়পদার্থ দেখেছেন?একটি বধূবেগম সাহেবার প্রতিকৃতি দেখাই৷এঁকে যাদুঘরে বসিয়ে রাখলে ঊপযুক্ত সম্মান দেখানো হোত৷একটি অন্ধকার কক্ষে দুইটি দ্বারের একটি রুদ্ধ! ঐ ঘরেরপালঙ্কের পাশে রক্তবর্ণ বানাত মন্ডিত তক্তপোষ৷তার পরে বিপুল স্বর্ণালঙ্কারে,তাম্বুলরাগে জড় পুত্তুলির মতন দুলহিনবেগম৷তার সর্বাঙ্গে ১০২৪০ টাকার গয়না৷ যার মধ্যে মাথার অলঙ্কার অর্দ্ধ সের -৪০ভরি৷ কানে এক পোয়া-২৫ভরি৷ কন্ঠে দেড় সের-১২০ তোলা৷ বাহুলতায় দুই সের-১৫॰ভরি৷ কটি দেশে প্রায় তিন পোয়া-৬৫ভরি৷ চরণযুগলে ঠিক তিন সের২৪॰ভরি৷ নাকের নথের ব্যাস ছয় ইঞ্চি৷ওজন এক ছটাক৷সব মিলিয়ে আট সের৷ঐ আট সের স্বর্ণের বোঝা নিয়ে নড়াচড়া অসম্ভব৷হতভাগী বধূবেগম জড় পদার্থ না হইয়া কী করিবেন?" এরপর আরও আছে...৷তাহলে রোকেয়ার সময়ে সোনার ভরি কত করে ছিল,জানতে পারলে ভালো লাগত৷ যদিও তিনি কখনওই সোনার গয়নায় সাজতেন না বলে জানা যায়৷
কর্কট এবং কয়েকজনের কথা—৬ সেদিন ফেরার সময় আমি ভাবছিলাম ঈশ্বর আমাকে কি কি দেননি,তা মনে করলে দেখবো আমার দুঃখের শেষ হবেনা৷আমি বালিকাবেলায় আমার বাবাকে হারিয়েছি!একটি মেয়ের তার পিতার কাছ থেকে যা স্বাভাবিক ভাবে পাওয়ার কথা,আমার অজানিত দোষে আমি তা পাইনি৷স্কুলে পড়ার সময় আমার ছোট্ট বান্ধবীরা তাদের হাতের রিণিঝিনি লাল কাঁচের চুড়ি বাজিয়ে বলত"বাবায় দিছে"!বলার মধ্যেই এমন কিছু থাকত,যার কারণে কাঁচের চুড়ির ছটা আরও রঙ ছড়াতো৷"বলাই" গল্পটি পড়ার সময় বারবার পড়তাম সেই জায়গাটা,যেখানে বলাই ঘাসের কাছে,পাতার কাছে গিয়ে নির্জনে বলছে "...আমারতো মা নেই"!ভোরের আলোয় বই খুলতাম৷আমাদের উঠানে ছিল ঘাস_গাছে সবুজ পাতা৷আমি পড়তাম "আমারতো বাবা নেই.."!বলাইএর মতন আমিও জানতাম,কিছু দুঃখ নিজের,অন্যের কাছে তা বলতে নেই৷তারপর ,তারও পরে দুঃখ পিছন ছাড়েনা৷দেশভাগ জনিত অলঙ্ঘণীয় বিড়ম্বনাও পরোক্ষে জীবনকে অক্টোপাশের মতন জড়িয়ে রেখেছে,যার থেকে দূরে যেতে পারিনি আজও৷ তখন আমি ভাবতে শুরু করলাম,ঈশ্বর এই বিপর্যয়েও আমার জন্যে কি কি ভালো রেখেছেন!এই যে এত্ত তাড়াতাড়ি চিকিৎসা আরম্ভ হয়েছে,অসংখ্য মানুষ সুমিতের সাহায্যের জন্যে পাশে আছেন সবটাই সেই অদৃশ্য নিয়ন্তার ইঙ্গিতে৷সুমিত মাত্র দেড় বছর "এম ডি"করতে দিল্লিতে এসেছে অথচ তার ডিপার্টমেন্ট ওর সুস্থতার জন্যে যাবতীয় ব্যাবস্থা করছেন,এর পিছনেও নিশ্চয়ই ঈশ্বর আছেন...৷বাপ্পা যদি ঐদিন বিহার চলে যেত,তা'হলে আমি কী করতাম!... বাপ্পার ডাকে আমি বুঝি আমরা পৌঁছে গেছি৷ঘুম নেই..খেতে ইচ্ছে নেই..এসব কিছুই নিত্যদিনের হওয়ায় বারবার বলার আর কোনো প্রয়োজন নেই জানি৷আমার স্বল্প সংখ্যার পাঠকের প্রত্যেকের তা বুঝতে পারার মতন অনুভূতি যে আছে , আমার সেই বিশ্বাস ভুল নয়৷ পরের দিন শুক্রবার,সাতদিন হয়ে গেছে আমার সুমিতের অন্যরকমের দিনগুলো৷হাসি-আনন্দে,গানে-বই পড়ায় যে সব সময় নিজের মতন থাকতো৷আজ চোখ বন্ধ করেই সে শুয়ে ছিল৷ আমার স্টেরেলাইজ করা,অসহায়-অক্ষম হাতখানি যখন তার কপালে রাখলাম,সামান্য হাসির চেষ্টা করলেও চোখ খুলতে পারছিল না৷কর্তব্যরত নার্স তাকে বারবার বলছিল"ডাঃ সুমিত,আপ কুছ খা লিজিয়ে৷অবতো মাম্মি ভি আগয়ি৷নেহি খানেসে তবিয়ত অর বিগড় যায়েগা..৷"আমি ঠিক খেয়ে এসেছিলাম৷ ঐ দিন,আমার ভাসুরের (ডাঃ অবনী রায় চৌধুরী)ছেলে ডাঃ অরিন্দম রায় চৌধুরী কোলকাতা থেকে সুমিতকে দেখতে যায়৷ফিরতি প্লেনের টিকিটেই সে চলে আসে৷ননদের ছেলে রাজা(সে এখন জার্মানিতে এক বিদেশী সংস্থাতে সর্বোচ্চপদে কর্মরত)ও ঘটনাচক্রে লক্ষ্ণৌতে ছিল৷সেখান থেকে আর এক ননদের ছেলেকে নিয়ে সুমিতকে দেখতে আসে৷ এদের আসাটা সেদিন ছিল আমাদের জন্যে অনেক সাহস এবং ভরসার..পরের দিনগুলোতে এবং আজও৷ 
কর্কট এবং কয়েকজনের কথা-৫ প্রথম কেমো শুরু হবে ৷খুব ভোরেই আমরা তৈরি হতে থাকি৷৷আকাশে কোমল -নরম রোদ,শীতের উত্তরা বাতাস ..৷রাস্তায় ডাক দিয়ে যায় সব্জিওয়ালা সীতাফল,গোবি,ভেন্ডি...আরও কত কি৷চাএর দোকানে ঘুম ভাঙা মানুষের জমে থাকা ভিড় দেখতে দেখতে যাই৷এইমসের আশে পাশের রাজ্য থেকে আসা দরিদ্র রোগীদের অনেকেই রাস্তার পাশেই আশ্রয় নেন৷৷তাঁদের লাইন এঁকেবেঁকে চলে আসে মূলগেট ছাড়িয়ে কয়েক কিলোমিটার অবধি৷নিরাময়ের যুদ্ধে শীতের কামড় কিছুই নয়৷ নিরাপত্তারক্ষীরা সতর্কতার সাথেই ভিড় সামলান,সবার প্রশ্নের উত্তর দেন,দিক নির্দেশ করেন৷এক সময় পৌঁছে যাই এইমসে..৷ প্রথমে কেমো শুরু হবে AB VD রেজিম এর মাধ্যমে। কেমোথেরাপি গুলো ব্যবহৃত ওষুধের নাম গুলির প্রথম অক্ষরটি নিয়ে সেই রেজিমটির নামকরণ করা হয়। অর্থাৎ AB VD তে ব্যবহৃত চারটি ওষুধের নামের আদ্যক্ষর যথাক্রমে A, B, V ও D।Adriamycin , Bleomycin, Vinblastine এবং Dacarbazine। এর কোন ওষুধ 5 মিনিট ইনজেকশনের মাধ্যমে সোজা দিয়ে দেওয়া হয়। কোনোটা স্যালাইন এর মধ্যে মিশিয়ে 4 থেকে 6 ঘন্টা ধীরে ধীরে দেওয়া হয়। কোনোটা সাদা জলের মতো দেখতে কোনোটা ডালিমের রস এর মত টকটকে লাল। কোনোটা নেওয়ার সময় হাতের শিরা উপশিরা গুলো তীব্র জ্বালা করতে থাকে, কোনোটা নেওয়ার এক মিনিটের মধ্যে প্রবল বমির উদ্রেক হয়।অনেকেরই এসব তথ্য জানা,তবু লেখার প্রয়োজনেই লেখা৷ সুমিতের মুখটা আরো ফুলে গেছে৷টিউমারটা ক্রমাগত বড় হয়ে লাংএ প্রেসার দেওয়ার কারণে রক্ত চলাচলে বাঁধা পড়ায় মাথা মুখ ক্রমাগত ফুলে যাচ্ছে৷নাকে অক্সিজেনের নল,বুকে নানান মেশিন,হাতে চ্যানেল..আর সেই সাথে না খাওয়া৷রবিবারের রাতের আর বৃহষ্পতিবারের সকালে সুমিতের মধ্যে তখন অনেকটা পার্থক্য৷চোখদুটো অনেকটা বড় হয়ে গেছে,সেই চোখ মেলে সুমিত তাকিয়ে ছিল দরজার দিকে৷ ওর থিসিস গাইড ডাঃ রাহুল আনন্দ,ডাঃ জয়স্তু সেনাপতি,ডাঃ সায়ন নাথ,ডাঃ সৌভিক,ডাঃ সুলগ্না,ডাঃ নেহা পাঙ্গাসা,ডাঃ অমৃতা,ডাঃ প্রিয়ঙ্কর,ডাঃ জোয়েল,ডাঃ স্নেহিতা,ডাঃ প্রিয়স্মিতা,ডাঃ ডালিম ,ডাঃ লিপিকা সোনি সহ অনেকেই সেদিন নিজেদের কাজের ফাঁকেফাঁকে উপস্থিত ছিলেন সুমিতের কেবিনে৷ ডাঃ অভিষেক প্রায় সব সময়ই সেখানে থাকত৷আমার জন্যে এঁরা এবং আরো অনেক বাঙালি-অবাঙালি ডাক্তার এবং কর্মরত নার্স সেই সব দিন রাতে সহমর্মিতা,সহানুভূতির উষ্ণতা রেখেছিলেন -যার কাছে হার মানতে হয়েছিল শীতের দাপটকেও৷ কেমো শুরু হতে হতে বিকাল হয়ে যায়৷অতি উচ্চ ক্ষমতার বমির ট্যাবলেট "এপ্রিক্যাপ",যার তিনটের দাম এক হাজার টাকা,খাওয়ানো হয় তার কিছুটা আগে৷তবুও শুরু হয় তীব্র বমি..৷আর Dacarbazine দেবার সময় বারবার বন্ধ করা লাগছিল৷"শিরার ভিতর থেকে তরল এসিড চালানো হচ্ছে"..সুমিত তেমনটাই বলছিল বারবার৷কয়েকবার বন্ধ করে নর্মান স্যালাইন দিতে হয়েছিল ..৷ প্রায় রাত আটটার সময় কেমো শেষ হয়৷ এই সময় ডাঃ মনীশ এবং ওর স্ত্রী পূজা দেখা করতে আসে৷পূজা সুমিতের জন্যে মাংস রান্না করে নিয়ে এসেছিল৷শুক্রবার রাতের পরে সুমিত সেই সন্ধায় কিছুটা হলেও খেতে পারে৷ডাঃ সৌভিকের স্ত্রী ডাঃ সুলগ্নাও অনেকদিন রান্না করে খাবার আনতেন,কখনও ডাঃ সৌভিকের কাছে পাঠিয়ে দিতেন৷ আজ এই লেখাটার সময় সুমিতের কাছে দু'একটা মেডিসিনের নাম জানতে চাইছিলাম৷ কর্কটের এতটাই প্রভাব এবং"ট্রমা"যে আজও ওর এইসব নামে গা গোলানো শুরু হয়..৷সুস্থ মানুষের পক্ষে এই কষ্টের ধারণা করা অতি অসম্ভব...৷ 
কর্কট এবং কয়েক জনের কথা-৪ ঐদিন রাত তিনটার পরে বাপ্পার ফ্লাটে যাই৷ সমস্ত পথ বাপ্পা আমার সাথে কথা বলছে,কিন্তু আমার কান শুনলেও মনে তার রেখা পড়ছে না৷ও বারবার বলছিল,মাসি সব ভালোই হবে...৷সন্ধ্যায় অভিষেক যে কফি খাইয়েছিল,তারপর জলও খাইনি৷আমার সেইজন্যে কোনো কষ্টও নেই!পৌঁছালে বাপ্পা আমাকে দুধ রুটি দিলে আমি যন্ত্রের মতন কিছুটা খেয়ে নিয়ে বলি"আমরা অনেক সকালে এইমসে যাবো"..৷রাতে শোবার পরে আমি ফোন করতে থাকি আমার বোনেদের,তারা সবাই জেগে..এবং আমার সাথে তাদের কান্নাও থামছিল না৷বাপ্পাও ঘুমায়নি..দূর থেকে ভেসে আসা আজানের শব্দে আমরা দু'জনেই চুপ করে থেকে এক সময় উঠে গোছাতে শুরু করি৷দ্রুত ও রান্না করে আমাকে খেতে দেয়৷সকাল সাতটার সময় ওলায় আবার আমরা হাসপাতালের পথ ধরি৷ কাল রাতে সুমিতকে যেমন দেখেছিলাম, আজ গিয়ে দেখি সম্পূর্ণ অন্য রকম!আমরা চলে যাবার পরে ওর শ্বাস কষ্ট শুরু হয়,এবং তীব্র পেটে ব্যথা৷অক্সিজেন চলছে তখনও..আর ব্যথার জন্যে মরফিন৷মুখ ফুলে গেছে অনেকটা আর খেতে পারছে না কিছুই৷ পরেও ও না খেয়ে রয়েছে,কিন্তু হাসপাতালের খাবার খেতেই পারেনি৷আমি ওর কষ্ট দেখে আইসিইউ'র বাইরে বসে থাকি৷উপস্থিত ডাক্তার,নার্সরা প্রত্যেকে আমার ব্যথায় সমবেদনা জানিয়েছেন বারবার,শুধু তখনই নয়৷ক্রমাগত অনেকগুলো দিন,মাস এবং বছর৷ ঘন্টার পরে ঘন্টা চলে যেতে লাগল আমি বসেই থাকতাম ওখানে আর শুধু কান্না ছাড়া কোনো কাজ ছিল না আমার!রাত নয়টার পরে এসে বাপ্পা আমাকে নিয়ে যেত৷সকালের খাওয়ার পরে আমি জলও খেতাম না৷এইভাবে মঙ্গলবারও যাবার পরে বুধবার ৷রিপোর্ট দেখা গেল টি.বি আর ক্যানসারের পরীক্ষায় ক্যানসারই হয়েছে৷হডকিন্স লিম্ফোমা,এক ধরণের ব্লাড রিলেটেড..৷ঐ দিন সুমিত নিজে আমাকে বলে,"আমাদের সামনে মা অনেক খারাপ দিন আসছে"!আমি নিজেকে ওর সামনে যতটা পারা যায়,স্বাভাবিক রাখতাম৷"আসুক"..আমরা সব খারাপ দিন কাটাতে পারবোই,আমি বললাম৷মা,আমার অনেক রাগ হবে,চেহারা পাল্টে যাবে,হাসিমুখে ও আমাকে আবার বললো৷পরের দিনগুলোতে ওর অনেক কষ্ট গেছে-শরীরের ,মনেরতো অবশ্যই,যা বলে বোঝানোর নয়!পুরো অসুস্থতার সময়টায় প্রায় সবার সামনেই নিজের হাসিমুখ রেখেই কথা বলত৷ঐদিন অর্থাৎ বুধবার সন্ধ্যায় কেবিনে যখন আমি বসে ছিলাম৷আমার দু'একটা এলআইসি ছিল,যার নমিনি ও৷আমি দেখলাম ও এজেন্টদের বলে সেগুলো বন্ধ করে দিচ্ছে৷এমনকি বৃহষ্পতিবার দুপুরে ব্যাংকে কথা বলেছে যেনো আমার কোনো অসুবিধা না হয়..৷আজ আমি লিখছি,আমার অনেক কষ্ট হচ্ছে জানি,সে দিন একা আমার হৃদয় শত টুকরো হয়ে যাচ্ছিল..৷আমি বারবার বাইরে এসে চোখ ধুয়ে নিচ্ছিলাম৷দিল্লিতে সেদিন দুই ডিগ্রি তাপমাত্রা৷বাপ্পা আমাকে নিতে এলে ওকে এবং আমাকেও জানানো হোল,কাল বৃহষ্পতিবার প্রথম কেমো চলবে..৷ প্রথমে দুই সাইকেল কেমো দেওয়া হবে,মানে চারদিন৷এরপরে পেট স্ক্যানের পরে আবার সিধান্ত নেওয়া..৷ রাস্তায় সে দিন শীতের তীব্রতায় এমনিই মানুষ কম তবু আমার মনে হচ্ছিল জনহীন প্রান্তর...৷রাস্তায় আলোর অভাব নেই,আমার পথ তবু চলছিল এক অন্ধকার সুড়ঙ্গের ভিতর দিয়ে..৷যার শুরু আছে..কিন্তু শেষটা কিভাবে,কতদিনে তা আমার অজানা..! 
কর্কট এবং কয়েকজনের কথা --৩ আমার দিদির ছেলে বাপ্পা ইউনিসেফে চাকরি করে৷ প্রায়ই কাজের প্রয়োজনে ওকে অন্যান্য দেশে যেতে হয়৷বিহারের পাটনাতে ওর হেড অফিস হলেও দিল্লিতে ওকে অধিকাংশ সময় থাকতে হোত৷সি.আর পার্কের বাঙালি পাড়ার একটি ফ্লাটে ও ঠিক ঐ সময়টাতে ছিল৷ সুমিতের ঐ রাতেই ওর ওখানে যাবার কথা থাকায় নিজে বাজার করে ও রান্না করে রাখবে কথা ছিল৷সুমিতের খবর জেনে বাপ্পা আসে৷ ঐ দিনের (রবিবারের )ফ্লাইটে ওর পাটনা যাবার কথা থাকলেও ও সেটা ক্যানসেল করে৷ বাপ্পার কাছ থেকেই আমার আত্মীয় স্বজনেরা সব কিছু জানতে পারেন৷ একটু একটু করে,সুমিত,কর্মরত নার্স আর বাপ্পা সবার কাছ থেকে শুনে যা বুঝতে পারি তা হোলো,তিন -চার দিন আগে থেকে সুমিতের গলার কাছটা একটু টাইট লাগছিল৷ও তেমন গুরুত্ব দেয়নি,দেবার মতন তেমন কিছু নয়ও৷নাইট ডিউটি দেবার সময়ও ওর কোনো অস্বস্তি হয়নি৷সেদিন দুইজন সিনিয়র ডাক্তারের সাথে ও ছিল জুনিয়র হিসাবে৷ আই.সি.ইউতে রোগি ছিলেন মাত্র দুজন৷স্বাভাবিক ভাবেই কাজের চাপ কম থাকায় রাত দুইটার দিকে ও বিশ্রাম নিতে যায়৷ যখনই ওর তন্দ্রা আসছিল ,শ্বাস কষ্টের কারণে ও শুয়ে থাকতে পারছিল না৷ নিজেই ও অবাক হয়ে যায়,বারবার একই ঘটনায়! সকাল হলে ও গিয়ে সিনিয়রদের জানালে তাঁরা ওকে দ্রুত চেস্ট এক্সরে করে আনতে বলেন৷একতলায় গিয়ে সাথেসাথে ও এক্সরে করে নিজেই নিজের টিউমারটা দেখে নেয়৷ উপরে ওঠবার সময়েই লিফ্টের ভিতরে ও আমাকে ফোনটা করেছিল৷ আসলে তখন পর্যন্ত কেউই কিছু জানতে পারেননি৷সবার আগে সুমিত আমাকেই খবরটা দেয়৷ ঐদিনই ওর গলার কাছ থেকে টিউমার সেল বায়োপসির জন্যে পাঠানো হয়৷ তার আগে অবশ্য সিটিস্ক্যান হয়ে যাওয়ায় দেখা যায় গলার কাছেও একটা লিম্ফনোড আছে৷ঐদিন বিকালের দিকে হয় বোনম্যারো-হাড়ের ভিতর পর্যন্ত কর্কট তার নখ বসিয়েছে কিনা দেখার জন্যে৷যাদের অভিজ্ঞতা আছে কোনো না কোনো ভাবে,একমাত্র তারাই বুঝবেন এই পরীক্ষা কত কষ্টের৷আমাকে অনেক পরে ওর একজন সিনিয়র দিদি বলেছিলেন সুমিত ঐ সময় ব্যথায় চিৎকার করে বারবার বলেছিল""আমার মায়ের জন্যে আমার সব দুঃখ!তার জন্যে আমি সব ব্যথা সহ্য করবো!" যারা এর সাথে কোনো না কোনো ভাবে জড়িত,তারা এটাও জানেন যে এত রকম পরীক্ষা করতে কত দিন লেগে যায়!সত্যি বলতে পরীক্ষা দেরির কারণে অসুস্থতা বাড়তে থাকে-কষ্টও সেই সাথে৷খুব দ্রুত পরীক্ষাগুলো হয়ে গেলেও রির্পোট আসার জন্যে সময় লাগবেই,তবু ওখানের সবাই আপ্রাণ চেষ্টা করছিলেন সেটাও যেনো চারদিনেরটা একদিনের মধ্যে হয়৷এপ্রসঙ্গে আর একটা কথা মনে পড়ছে৷শনিবারে বারোটা একটার ভিতর সব বন্ধ হয়ে যায়,কিন্তু সেদিন ঐ সমস্ত ডিপার্টমেন্টে জানানো হয়েছিল টেকনিশিয়ানরা যেনো ল্যাবে থাকেন৷পরের দিন অর্থাৎ আমি যেদিন যাই,সেদিন রবিবার থাকায় রির্পোট তৈরি হয় নি৷সোমবার না হলেও মঙ্গলবারের ভিতর সব জানার সাথে কি ধরনের কেমো চলবে তার সিদ্ধান্ত নেবেন হেমাটোলজির বিশেষজ্ঞ স্যারেরা৷ বাপ্পা যখন আমাকে সেদিন নিতে আসে,তখন রাত প্রায় তিনটা ৷ পুরাতন এক ঐতিহাসিক শহরে আমার প্রথম আসা কিন্তু আনন্দহীন আমি উচাটন মনে বসে থাকি "ওলা" নামের যানে৷ বাপ্পা প্রয়োজনীয় জিনিস আনতে কিছু সময়ের জন্যে নেমে যাওয়ায় অন্যমনা হতে তাকাই চালকের দিকে৷ অল্প মতই বয়সের ছেলেটিকে ভুল হিন্দিতে নাম জিজ্ঞাসা করি৷ ওর নাম তানভির হুসেন৷ মিষ্টি হাসিতে আলাপ জমায় তানভির ৷ একসময় পশ্চিম বাংলার উত্তর দিনাজপুরে বাড়ি ছিল মা- বাবার,তাই বাংলা বুঝলেও বলতে পারে না৷ এখন সবাই থাকে কিছু দূরের গুরগাঁও৷ আজ আমরাই তার শেষ যাত্রী৷ এরপর ডেরায় ফিরে যাবে গাড়ী গ্যারেজ করে৷ সামনে বড়ো দিন আর হ্যাপি নিউ ইয়ার মিলিয়ে ছুটি নেবে কয়েকদিনের৷বাবা নেই, মা আর ভাইকে নিয়ে ঘুরতে যাবে ৷কি যেন জায়গায় নাম বলেছিল, এখন মনে নেই৷ তানভিরের সাথে কথা বলে বুঝতে পারি,অপরিচিত জায়গা, অন্যরকম ভাষা আমার অবচেতন মনকে কিছুটা সময় ভুলিয়ে রেখেছিলো৷ আবার গাড়ি চলতে শুরু করে প্রায় নির্জন পথে৷ অপার্থিব হিম হিম কুয়াশা চাঁদের আলো মেখে নিয়েছে৷ তারও নীচে বিজলীবাতি চারদিক স্পষ্ট করে দেখার হাতছানি দেয়৷ তানভির খুব মৃদু সুরে গান গায়৷ নতুন জীবনের কত স্বপ্ন তার সেই স্বরে ৷কয়েকদিনের ছুটি কাটিয়ে তানভির আবার ফিরে আসবে কাজে,তেমনই বলেছিল৷ নতুন বছর ,নতুন আনন্দেই মেতে ওঠার কথা নবীন বয়সে৷ তানভিরের সাথে তো আর কোনো দিন দেখা হবার কথা নয় তবু প্রার্থনা , ভালো থেকো৷ তোমার মাকে নিয়ে ৷তোমার আনন্দেই তোমার মায়ের যত সুখ৷ আর সেই সুখে যেন যখন তখন সুর ভেসে যায় তোমার পথ চলায়৷ 
কর্কট এবং কয়েকজন-২ পরের দিন সকাল হয়েছিল ঠিক যেমন হয়৷আমি জেগে ছিলাম সারা রাত৷আমার নিজেকেই নিজের অচেনা মনে হচ্ছিল৷রাতে আমার ভাইবোনেরা তাদের সাথে থাকার কথা বললেও এক নৈর্ব্যক্তিক অভিমানে আমি একা থাকাই ঠিক মনে করেছিলাম৷খুব ভোরে তারা আবার চলে এসে গোছগাছ শুরু করলেন৷সেখানে আমাকে কতদিন থাকতে হবে তার কোনো নিদির্ষ্ট সময়তো আর কারুর জানা নেই৷ দিল্লিতে সেদিন চার ডিগ্রি তাপমাত্রা,যা কোলকাতার থেকে আট ডিগ্রিরও বেশি৷তারা আমার জন্যে গরম পোশাকের সাথে অনেক প্রয়োজনীয় ওষুধ কিনে, লিখে দিয়েছিলেন কখন কোনটা খেতে হবে৷ উচ্চ মাধ্যমিক পাশ করবার পর থেকেই আমাদের সময়ে শাড়ি পড়া শুরু হতো৷ এতদিন বাদে আমার সুবিধার জন্যে তারা সালোয়ার ,কামিজ,যাবতীয় কিছু কিনে ব্যাগ গুছিয়ে দেন যেন আমার কষ্টটা একটু কম হয়! রাতে আমার ছোটো ননদ,যে আমার থেকে ঘন্টা খানেক পথের দূরত্বে থাকে,সে এসেছিল৷তাকে খবর দিয়েছিল আমার ভাসুরের ছেলে অমিত..যার কথা পরে আসবে৷ও ঢাকায় একটি সরকারি ব্যাংকে আছে৷যখন ও খবর পায়,তখনই ও ঢাকার সিদ্ধেশ্বরী মন্দিরে চলে যায়৷ হয়ত আমার সেই দু'বছর আগের কথা আরও পরে লিখলে ভালো হোত!মন আরো শক্ত হয়ে উঠত৷তবে তাতে ধূলার আবরণ থেকে সব অক্ষর তুলে আনা সম্ভব নয়৷ মানুষের জীবনওতো খুব ক্ষণস্থায়ী,তাই কষ্ট হলেও আমাকে লিখতে হবেই৷ দুপুরের পরে আমাদের উঠানের কোণে জবা গাছের আর পাশের বাড়ির শিউলির ছায়া মিলেমিশে রাস্তায় পড়েছে৷শীতের ছায়ায়তো মায়া থাকেনা,কোনো সান্ত্বনাও মেলেনা৷ সেই ছায়ায় পা ফেলে,আমার স্টিল -কাঁচ আর কাপড় -কাঁথার সংসার ফেলে আমি দিল্লির দিকে রওনা হলাম৷আমার দুই দাদা আমাকে দমদম বিমানবন্দরে নিয়ে গেলেন৷সেখানে ডাঃ অভিষেক ছিল,ওর মা বাবাও এসেছিলেন৷ওর মা আমার হাত ধরে বললেন,সুমিতকে আমি চিনি ও সুস্থ হবেই৷ওর বাবা ওকে বারবার বললেন আমার খেয়াল রাখতে! সন্ধে সাতটায় বিমান ছাড়বে৷অভিষেক আমার জন্যে কফি নিয়ে এল,আমার ইচ্ছে ছিল না৷ও তখন বলেছিল"কাকিমা,আপনাকে সুস্থ থাকতেই হবে..৷"আমি চুপ থেকে কফি নিলাম৷ এক সময় বিমান দিল্লিতে পৌঁছাল ৷তখন রাত প্রায় বারোটা,যখন অভিষেক আমাকে দিল্লির"এইমস"এর একটি বিলডিং এ নিয়ে গেলো যেখানের AB8এর আই.সি.ইউতে সুমিত ভর্তি৷গত পরশুদিনও সে ছিল সেখানের ডিউটিরত ডাক্তার৷আজ এখন সে আমার জন্যে অপেক্ষা করছে..অভিষেককে সে ইতিমধ্যে বহুবার ফোন করেছে৷দিল্লির শীতের মধ্যরাত আলোকময়,মাঝেমাঝে ছুটে যাওয়া গাড়ির শব্দ.কিছুই আমার চোখ বা মনে প্রভাব ফেলতে পারেনি৷আমার চোখ আর মন শুধু একটি প্রিয় মুখের হাসি দেখতে চাইছিল..আত্মজের! লিফ্ট থেকে নেমে কিছুটা হেঁটে আইসিইউ এর মূল গেট৷ভিতরে যেতে হলে ওখানের ড্রেস পড়তে হবে,হাত স্যানিটাইজ করতে হবে..অভিষেক আমাকে এইসব কথা বলছিল৷সাধারণতঃ সবাই সেখানে যেতে পারেনা৷শুধুমাত্র একজন কর্মরত ডাক্তারের মা হবার জন্যেই আমার যাবার অনুমতি দেওয়া হয়৷আই.সি.উর কাঁচের দরজার সামনে যখন আমি পৌঁছোলাম,দেখি সুমিত বেড ছেড়ে ওপাশে এসে দাঁড়িয়ে আছে!আমি আমার আবেগ কিছুতেই আটকাতে পারিনি..৷ ও হেসে বলল,আমিতো সুস্থই..!আমাকে দেখে কী অসুস্থ মনে হচ্ছে! 
ডিসেম্বর ,২॰১৮সালের একটি সকালে আমার ছেলের ক্যানসার হয়েছে, আমি জানতে পারি! আমার জীবনে অনেক দূর্ভাগ্যজনক ঘটনা ঘটেছে,আগে থেকে যার বিন্দুমাত্র আভাস ছিল না৷যেমন এই সংবাদটির কথাই ধরি৷ঐ সময় আমি ছিলাম বারাসাতে,আর সে ছিল দিল্লিতে৷ডাক্তার হবার জন্যে তার নাইট ডিউটি থাকত৷ঐ সব রাতে আমি মাঝে মাঝে তাকে মেসেজ করতাম"কি করছ?" হাতের কাজ শেষ করে সে কখনও উত্তর দিত"ঘুমাও নি! তখন আমার কিছু স্টুডেন্ট ছিল,সকালে যারা পড়তে আসত৷প্রতিদিন সকালে পূজার সময় আমি একটাই প্রার্থনা করতাম,"ঈশ্বর,আমাদের শান্তি দাও স্বস্তি দাও আনন্দ দাও৷ সুমিতকে সুস্থ রেখো!"এরপর পড়াতে যাবার আগে আমি তাকে ফোন করতাম৷জানতে চাইতাম রাতে কোনো অসুবিধা হয়েছে কিনা....৷ জানা থাকত ডিউটি শেষে সে ঘুমিয়ে পড়লে আর কথা হবেনা ...৷সেদিনও এই রুটিন ফোন হয়েছিল,আমি সব কিছু ঠিকঠাক আছে জেনে নিশ্চিন্তে পড়ানো শেষ করি৷ সকাল দেখে দিন কেমন যাবে বোঝা যায়"..আমি যদি এই কথার সরল অর্থ ধরি,তাহলে সেদিনটায় ছিল কনকনে উত্তরে হাওয়া৷ঝকঝকে রোদের তাপে একটা তীব্র শীতের আসার ইঙ্গিতে আমি গায়ের চাদরটা আর একটু জড়িয়ে নেবার সময়ে বেলা সাড়ে দশ বা এগারোটার খুবই মৃদু স্বরে তার ফোন আসে.. ...মা!শরীরটা একটু খারাপ লাগায় আমি "আই সি ইউ"তে ভর্তি হচ্চি!তুমি চিন্তা করবে না৷আমার সাথে সবাই আছেন...৷ ছোটোবেলার অসুস্থতা বাদ দিলে দীর্ঘ অনেক বছর তার এমনকি সর্দি জ্বর পর্যন্ত হয়নি!আগের রাতে অনেক সময় ধরে আলাপের কথা বাদ দিলেও মাত্র সকালেই জানতাম সে সুস্থ!ডিউটি শেষে ঘরে ফিরবে এবং রেস্ট নেবে..৷কত দ্রুত মানুষের জীবন এবং জগৎ বদলে যায় ,যেতে পারে...৷এই ফোনটি তার প্রমান৷এমন ফোন বারবার আমার জীবনে এসেছে৷ আজকে আমি যখন এই বিষয়টা লিখছি,তখনও আমাকে থামতে হচ্ছে বারবার...আমি সময় নিচ্ছি নিজের জন্যে৷ আমি জানি,আমাকে লিখতেই হবে অনেকদিন ধরে ৷অসংখ্য মানুষের প্রতি,মানবিকতাকে সম্মান জানাতে এবং অতি অবশ্যই কৃতজ্ঞতা প্রকাশে৷ আমরা খুব সহজে উচ্চারণ করি"বিপদে পড়লে মানুষ চেনা যায়!"নাছোড় দূর্ভাগ্যের জন্যে আমি ভাবি"কোন পাপে..আমার এমন দুঃখ!অগুনতি মানুষের সাহায্যের স্পর্শে সেই আমি নিজেই ভাবি "কোন পূন্যে...আমি অজস্র মানুষের ভালোবাসা পেয়েছি! সেই দিন,সেই ফোনটি পাবার পরে অবশ্য আমার চোখের সামনে একটা আঁধারের কালো পর্দা নেমে এসেছিল৷আমি তার কথা শুনলেও বুঝতে পারছিলাম না সে কি বলছে!মেঝেতে পড়ে যাবার আগেই ফোনটা হাত থেকে ছিটকে যায়..৷এক সুতীব্র কষ্টে গলার স্বর কেঁপে কেঁপে ওঠে বারবার..৷ মাত্র কয়েক মূর্হুতের অপেক্ষার শেষে আমি জানতে পারি ..ক্যানসার..!বুকের মাঝে তার দশ সে.মি.টিউমার নিশ্চিন্তে শুয়ে আছে৷শ্বাস নিতে তার খুব কষ্ট..৷ আমার ভাইবোনেরা পাশেই থাকেন৷খুব দ্রুত তাঁরা ছুটে আসেন৷ক্রমাগত সান্ত্বনা দেবার চেষ্টার পাশাপাশি আমার দিল্লি যাবার ব্যাবস্থা হতে থাকে৷সুমিতের অত্যন্ত ঘনিষ্ট বন্ধু অভিষেক,একই ফ্লাটে থাকতওরা দুজন৷ঐ সময়ে সে কয়েকদিনের ছুটিতে কোলকাতায় এসেছিল৷সে তার আর আমার প্লেনের টিকিট কেটে নেয়৷ পরের দিন সন্ধ্যায় আমার দিল্লি যাত্রা৷আমি এর আগে কোনোদিন দিল্লি যাইনি!আমারতো ভ্রমনের আনন্দ থাকার কথা ছিল!অথচ সেইরাত আমার নির্ঘুম কেটে যায়৷আমি এক গ্লাস জল খেতেও পারিনি৷আমি বারবার... বারবার... বারবার ফোন করছিলাম দূরে,যেখানে আমার ছেলেটি আছে৷সব সময় পাশে কেউ না কেউ ছিলেন৷সিনিয়র কোনো ডাক্তার,যাঁরা আমাকে বলছিলেন..কোনো ভয় নেই! আমার যারা আত্মীয়.তাঁরা বলছিলেন কোনো চিন্তা নেই! সব আশ্বাস সত্ত্বেও আমি জানতাম এ এক অসম যুদ্ধ,আর নিজের ক্রুশ আমাকেই বহন করতে হবে..! 
নভেম্বরে তখন অনেক শীত পড়ত৷পাতায় পাতায় টুপটাপ শিশির ঝরার শব্দ স্পষ্ট শুনতে পেতাম৷ঘরের কোণে নিভুপ্রায় হারিকেনের আবছায়ায় লেপের ওম রেখে উঠতে ইচ্ছে করত না৷ "ফাইনাল পরীক্ষা"বড় বালাই,ছোটো দাদার৷বারবার না পড়লে তার হবেই না৷এর্লাম ঘড়ি নেই তো কি হয়েছে!দূরে "মা মেরীর "খৃস্টান পাড়া থেকে ঢংঢং করে শোনা যেত, চারটে বাজার আওয়াজ৷আমার প্রাথমিকের পরীক্ষা শেষ হলেও দাদার জন্যে উঠে যেতাম৷নিঝুম ঘরের এক কোণে মাদুর পেতে হারিকেনের শিখা বাড়িয়ে দিয়ে চলত তার অধ্যয়ণ৷আমাকে সে পড়তে দিত দেশ বিদেশের কত জানা অজানার কথা কাহিনি৷ঘোর লাগা চোখ আমাকে নিয়ে যেতো সেই সব দেশে,যেখানে আমার কোনোদিন যাওয়া হয়নি,জানি হবেও না৷চমকে উঠতাম বাড়ির পাশের মসজিদের মাইকছাড়া আজানের সুরে৷ আস্তে আস্তে ভোর এক সময় সকাল হয়ে উঠত৷ দাদা পরীক্ষা দিতে চলে যেত মাকে প্রনাম করে৷মা! আমাদের সব শুভ কাজের শুরু তাঁকে প্রনাম করে৷ আমাদের সবার রেজাল্ট বেরুতো প্রায় একই সময়ে৷ আমরা পুকুরের ঠান্ডা জলে ঢুপঢাপ ডুব দিয়ে ভিজে মাথায় চিরুনি বুলিয়ে দৌড় দিতাম রেজাল্ট আনতে৷পরীক্ষা যেমনই দেই না কেনো,রেজাল্ট আনাতে উৎসাহের কমতি ছিল না৷ দু'কদম হেঁটে আসলেই আমাদের গৃহ,যেখানে সব সময় থাকতেন মা৷মা আর বাড়ি,আমাদের কাছে ছিল সমার্থক৷রেজাল্টের দিন ঠিক উৎকন্ঠিত প্রতীক্ষায় মা গেটের কাছে দাঁড়িয়ে থাকতেন৷মার্কসিটটা হাতে নিয়ে দেখতেন৷ম্লানমুখে একটুখানি শান্তি ,স্বস্তি আর আনন্দ মিলেমিশে অপূর্ব সুন্দর দেখতে লাগতো মাকে৷ সব সময় মা আমাদের "মানুষ"করার কথা ভাবতেন৷"অলস,অবাধ্য, অগোছালো,অকর্মন্য" বাদ দিয়ে যে ভাবে মানুষ হতে হয়৷ আস্তে আস্তে আমরা বড় হতে লাগলাম,মায়ের দায়িত্ব একটু একটু করে কমতে লাগল৷আগে মা আমাদের দূরে যেতে দিতেন না৷একটা সময় এল,আমরা দূরে গিয়ে মাকে কাছে-সাথে রাখতে চাইতাম৷ব্যাগে রেখে দিতাম ঠিক এই ছবি খানা-অষ্টাশি সাল থেকে৷ অনেক বিপদ আর ঝড় ঝাপটা এই ছবিকে স্পর্শ করে দূর করেছি! তারপর যত দূরেই বা কাছেই আমরা থাকিনা কেন, খোঁজ নেওয়াটাই মায়ের প্রতিদিনের কাজ হয়ে উঠল৷পাশে বসে থাকলেও জিজ্ঞাসা করতেন "খাইছিস"?স্নেহের হাত মাথায় বুলিয়ে দিতেন বারবার,যেন সব সমস্যা ঐ শিরা পড়া হাতের যাদুতে দূর করে দেবেন! আজ থেকে ছয় বছর আগের এই দিনে মা,তুমি চলে গিয়েছিলে৷অশান্ত জীবনে তোমার কথা মনে পড়ে বারবার৷নির্ঘুম রাতে খুব ভাবতে ভাল লাগে— "আজ রাতে অনেক ঘুমাবো৷সকালে আমাদের ছাদের পুব জানালার রোদ মুখে ঝাপটা দিয়ে ঘুম ভাঙাবে৷আর আমার মায়ের মিষ্টি গলায় শুনতে পাব"খাইছিস"! তুমি এখন কতদূরে থাক মা! সেখান থেকে কী বুঝতে পারো আমাদের কথা! আমরা তোমাকে ভুলিনি মা৷ 
আদরের মৈত্রী শুভ জন্মদিন৷অনেক শুভেচ্ছা রইল৷এমন প্রানবন্ত হাসিখুশি থেকো মা আমার৷
বাংলার যে পুব,সেখানে বিয়ের পরদিন সকালে থাকত "বাসি বিয়ে"র আয়োজন৷আসলে তো বাড়ির মেয়েটিকে আনুষ্ঠানিক বিদায় জানানো৷ আগের দিন বাজনদারেরা বাজিয়েছিল "মালখাবানুর দেশেরে, বিয়ারই বাইদ্য বাজে বাজেরে৷" পরের দিন সকাল হতেই তাদের পাঁচ সানাই দলের বৃদ্ধ সর্দার বাজিয়ে তাঁর পিতলের সানাইটি হাতে নিলেন৷দীর্ঘ শ্বাসে সপ্তমে সুর তুললেন "আমার যাবার সময় হল,দাও বিদায়.."! সেই সকরুণ সুরের যাদুতে মেয়ের মা সহ সবার চোখের জল তিনি নিংড়ে আনতেন বাইরে৷ যে কোন উৎসবের শেষের দিকটায় একটা মন খারাপের অদেখা স্পর্শ টের পাওয়া যায়৷ একই সাথে অবধারিত ভাবে স্মৃতিতে ভেসে বেড়ায় পুরানো কিছু দৃশ্য৷যার কাছে আবার ফিরতে পারলে ভালো লাগত অথচ অস্পষ্ট দেখায়ও ক্ষতিও নেই কিছু৷ ছবিতে "বাসাবাটি সরকারী প্রাথমিক বিদ্যালয়৷" আমাদের ছোটবেলার শিক্ষা নিকেতন৷তখন একচালার টিনের ছাউনি আর চাটাই এর পার্টিশন দেওয়া নিতান্তই কুঁড়ে ঘর৷ঠিক আমাদের মতই অতি সাধারণ -আভরণ এবং অহেতুক আবরণহীন৷৷যার সামনে আছে বিস্তৃত এক খেলার আর খোলা মাঠ৷ যখন বালিকা বেলা,এরই আঙ্গিনা আর আশেপাশের বিস্তীর্ণ দুপাড় নিয়ে বসত দশমীর মেলা৷ কি ছিলনা সেখানে তা মনে নেই৷তবে সব চেয়ে বেশি মনে আছে মাটির হাঁড়ি, কলসি, নৌকা, পালকীর রঙ! মাটির খেলনা-ছোট আর সস্তার৷ তার আগের তিনদিন আমরা সবচেয়ে ছোট ,দুইবোন আর এক দাদা দেখতে যেতাম "ঠাকুর"৷ লাল নীল গোলা রঙে রঙিন৷ কাগজ কেটে ফুল লতা পাতায় সাজানো৷তবু শিশু চোখে অতুলনীয়৷কালকের পুকুর পাড়ে ধনা কাকাদের নিজেদের হাতে গড়া মুরতি দেখে যাত্রা শুরু৷ পরিচিত এক রিক্মায় করে চালোপট্টি,সুপারি পট্টি ,রাধেশ্যাম মন্দির ঘুরে পৌঁছাতাম নাগেরবাজার মন্দিরে৷ এইখানেই একবার দেখলাম "পুতুল নাচ"৷জীবনে প্রথম এবং শেষবারও৷ দশমীর দিন পেতাম পঁচিশ পয়সা!সেদিন আমরা দুইবোন অনেক যুক্তি করে কিনে নিতাম হাঁড়ি কলস নৌকা পালকি যত রাজ্যের হাবিজাবি৷ পূজা শেষের মন খারাপের দিনগুলোতে সেই সব নিয়ে গড়তাম আমরা "আনন্দ নিকেতন৷"নিজেরাই বলতাম ,"আসছে বছর,আবার হবে"৷ পূজা হবে, না এই মাটির সওদা কেনা হবে,সে প্রশ্ন বা উত্তর জানা হয়নি কোনদিন৷ বছর কয়েক আগের কথা৷রফিক আসত "ছাতা সারাই"হাঁক দিয়ে৷বর্ষার দিনগুলো ছাড়িয়ে যখন শরৎ যাই যাই,রফিক জানাতো বাড়ি যাবার সময় হয়েছে তার৷ কোন ফরিদপুরের ছোট এক গ্রামে আছে তার মা৷একা এবং রফিকের অপেক্ষায়৷ মায়ের জন্যে কিনেছে সেফটিপিন,নখপালিশ ,চায়ের ছাকনি হাবিজাবি আরও কত কি! তাদের আনন্দ নিকেতনের জন্যে৷ ছাতায় শেষ ফোড় দিয়ে টুকিটাকি গোছাতে গোছাতে রফিক খুশির গলায় বলত,"কাকী, আসছে বছর, আবার..৷" কথা শেষ না করেই মজুরী নিয়ে রফিক নেমে যেত রাস্তায়৷ এবারের মতন প্রায় শেষের পথে,"হিন্দুদের দুগ্গি পুজা"অনেক অসমাপ্ত আনন্দে৷ তবু প্রতিটা হৃদয়ে অনুচ্চারিত ধ্বনি "আসছে বছর,আবার হবে"৷ রফিকতো আমার কাছ থেকে আনুষ্ঠানিক বিদায় নিয়ে যায়নি৷মায়ের জন্যে সওদা কিনবে না আবার পেশার টানে ফিরে আসবে রফিক বলে যায়নি৷ আমি প্রশ্ন করিনি৷ আসছে বছর ....আমি ভেবে নিয়েছিলাম আমার সাথে দেখা হবার কথাই রফিক বলেছিল৷রফিকের সাথে আর দেখা হয়নি৷যদিও আমি অপেক্ষায় আছি৷ আসছে বছরের...! 
ছাতিম ফুলের গন্ধ নিয়ে ষষ্টীর সকাল৷ যে সে ষষ্টীতো নয়!এযে দুগ্গা ষষ্টী৷আমগাছের নেমে আসা ডালের ছায়া মাথায় নিয়ে সাদা শাড়িটা গায়ে বিছিয়ে নিতেন মা৷ তাঁর পাড়াতুতো বোন ইতুর মা,মনার মা ,শিখার মা,কল্পনার মা— সবাই আমাদের কাকীমা৷ এসে বসতেন আমাদের ছাদহীন ভাঙা মন্দিরের বারান্দায়৷ ছাতিমের গন্ধে বাতাস শুদ্ধ হয়ে যেত৷উঠানের শিউলি তলা থেকে কেউ একজন আনতেন সবুজ দুর্বাদল৷ ব্রতকথায় যা অতি সাধারণ অথচ অন্যতম মাঙ্গলিক৷ সামনের কাঁসার ছোট্ট একটি থালায় বাতাসা বা চিনি৷ দিনের বেলাতে জ্বালানো প্রদীপের অনুজ্জ্বল আলোয় মা তাঁর কালো চশমার সামনে খুলে ধরতেন "মেয়েদের ব্রতকথা৷"গুনগুন সুরের ওঠা নামায় শরতের রোদও চুপ হয়ে যেত কথক আর শ্রোতাদের আঁচলে৷আমরা ওম নিতে তাঁদের কোলে আরো একটু ঘন হয়ে বসতাম৷ তেমনি যে নিয়ম এ ব্রতে৷ সন্তানকে কাছে নিয়ে পড়তে হবে,শুনতে হবে৷ "ব্রাক্ষ্মণ তখন এক দোকান থেকে আর এক দোকানে ধূলামুঠি শাটিকা খূঁজতে লাগলেন৷ কোনো বিপনি থেকে কেউ তাঁকে এমন অদ্ভূত শাড়ি দেখাতে পারল না৷ যখন তিনি শেষ দোকানে গেলেন,তখন এক বৃদ্ধ দোকানি তাঁর কাছে জানতে চাইল "ঠাকুর গোঁসাই!এমন কাপড় কার জন্যে নেবেন?"" মেয়েদের ব্রতকথা"র গল্প এগিয়ে চলে৷ ব্রাক্ষ্মণের পুত্রবঁধূটি সন্তানহীনা৷ মনের দুঃখে একাই ঘুরে বেড়ায়৷নীরবে ঘরকন্যার কাজ শেষে বসে থাকে বরই গাছের নিচে ৷কথার কাঁটার থেকে বরই কাঁটা সহনীয় তার কাছে৷ নিজের জন্যে কখনও কিছুটি চায়না৷শ্বশুর মশাই পূজার বাজার করতে যাবার সময় সবার কাছে পছন্দের কথা জানতে চেয়েছেন৷ মৃদুভাষী বৌমা,নতনেত্রে জানিয়েছে একখানা ধূলামুঠি শাড়ি তার পছন্দের,যদি পাওয়া যায়৷দোকানদারকে এত কথা না বলে ব্রাক্ষ্মণ সংক্ষেপে জানান "বৌমার জন্যে৷" দোকানি আবার হেসে বলেন," ঠাকুর মশাই ও শাড়িতো দোকানে পাবেন না৷সন্তান যখন মাটিতে খেলা শেষে হাতভরা ধূলা মায়ের কাপড়ে মুছে দেয়,সেই শাড়িকে বলে ধূলামুঠি শাড়ি৷ আপনার বৌমা দুর্গাষষ্টীতে মায়ের ব্রত করুক৷তাহলে সে মা ভবানীর দয়ায় অমন কাপড়ের শখ মেটাতে পারবে৷" বৃদ্ধের কথা ব্রাক্ষ্মণ বাড়িতে এসে জানান৷বঁধূটি মনপ্রাণ দিয়ে ব্রত শুরু করে এবং সে সন্তানের জননী হয়৷সন্তানটি একদিন মায়ের লাল পাড়ের সাদা শাড়িতে মুঠোর ধুলো মুছে দেয়৷ব্রাক্ষ্মণের বৌমার "ধূলামুঠি শাড়ি" পরার শখ মেটে৷সেই থেকে আস্তে আস্তে দূর্গাষষ্টীর প্রচলন৷ধূপের ধোঁয়া,দীপের আলো,শাঁখে আর উলু ধ্বনিতে শেষ হয় ব্রতকথা৷ বড়ই সরল কাহিনি-সহজ কথায়৷ চোখবূঁজে,মাথা নত করে এরপর প্রার্থনা ঈশ্বরের কাছে,মঙ্গলময়ের কাছে৷ "মা!তুমি সবাইকে ভাল রাখ৷সবার দুঃখ দূর করো৷সবাইকে নীরোগ রাখ৷" সময় পাল্টে যায়,প্রেক্ষাপটও৷ কিছু চরিত্র একই থেকে যায়৷ আজকের সকালের এই " দুগ্গাষষ্টী"রদিনে আমিও ব্রতকথা পড়ি৷মনে আসে মা_কাকীমাদের ,আরও কত প্রিয় মুখ৷ প্রার্থনা করি,"মা!তুমি সবাইকে ভাল রাখ৷সবার দুঃখ দূর করো৷সবাইকে নীরোগ রাখ" ঘর ছাড়িয়ে বাইরে, পরিচিত যারা,তাঁদের জন্যেও ঈশ্বরের কাছে এই প্রার্থনায় ধর্মীয় অনুষ্ঠান সার্বজনীন হয়ে ওঠে৷সেখানে " ধর্ম সবার,উৎসব যার যার, নাকি উৎসব সবার, ধর্ম যার যার "—এমন প্রসঙ্গ অবান্তর হয়ে ওঠে৷উৎসবের দিনে প্রত্যেকেই ভালো থাকুক, আনন্দে থাকুক এমনই প্রার্থনা করছি৷ 
"সেই যে খোকন বেরিয়ে গেল আয় ফেরেনি ঘরে, সকাল থেকে মনটা মায়ের কেমন কেমন করে! পড়ার টেবিল কাঁদছে একা,কাঁদছে কলম বই! বন্ধু ওদের না জানিয়ে পালিয়ে গেল কই?" লুৎফর রহমান রিটনের লেখা৷ পনেরই অক্টোবর উপলক্ষে৷ঢাকা বিশ্ববিদ্যালয়ে ১৯৮৫সালের পনেরই অক্টোবর দূর্গা পূজার ছুটি সেদিন থেকেই শুরু৷জগন্নাথ হলের ছাত্রদের অনেকেই পরদিন বাড়িতে যাবার কথা৷পড়ার একঘেঁয়েমি থেকে ছুটি নিয়ে মনের আনন্দে সবাই ছিল টিভির সামনে "শুকতারা"নামের ধারাবাহিক নাটক দেখতে৷ সেই সময়ের নাটকের সাথে যাদের পরিচয় আছে,তাঁরাই জানেন গুনে -মানে ,কাহিনি আর অভিনয়ে তার আকর্ষণের কথা৷তখনকার সেরা ছাত্ররাও সহজ সরল সেই সব নাটকে আনন্দ পেত৷ সারাদিন ধরেই নিম্নচাপের বৃষ্টি ঝরছিল৷সর্তকতা ছিল আবহাওয়া দপ্তরের৷জগন্নাথ হলের ছাত্ররা যেখানে বসে টিভি দেখছিল,সেটা ছিল অত্যন্ত পুরানো৷যে কোন মুহূর্তেই ভেঙে পড়ার মতই৷ সত্যিই সেদিন ভেঙে পড়েছিল৷ আমার দুই বন্ধু ছিল ঐ হলে,যারা ভাগ্য ক্রমে সেদিন ঠিক ঐ জায়গায় ছিল না৷ বেঁচে যাওয়ার কথা পরে তাদের কাছে জানি৷আর শুনে ছিলাম এক অসাধারণ ভালবাসার কথা৷ হলের পাশের মসজিদে তখন চলছিল এশার সান্ধ্যকালীন নামাজ৷ খবর পেয়ে শত মুসল্লি ছুটে আসেন ঐখানে৷তারাই প্রথম উদ্ধারকাজ শুরু করেন৷একে একে বাইরে আনতে থাকেন রক্তাক্ত তরুনদের৷আহতদের নিয়ে ছুটে যান ঢাকার বিভিন্ন হাসপাতালে৷রক্ত দেবার জন্যে সারা রাত অপেক্ষা করেন সেখানে৷ বলার সময় আমার দুই অল্প বয়সের সহপাঠী অবরুদ্ধ কণ্ঠে, বারবার জামার হাতায় চোখ মুছত !পরে সূত্রাপুর,ঢাকেশ্বরী মন্দির,শাঁখারি বাজার এবং সরকারী উদ্ধার কর্মীরাও আসেন ৷গননায় উনচল্লিশ জন ছাত্রের মৃতদেহ পূজার সময়ে তাদের বাড়িতে পাঠানো হয়৷এ সব অনেকের জানা৷ খবরের কাগজ,টেলিভিশনে সেদিন এসব সংবাদ ছিল ছবিসহ৷ প্রায় তিন যুগ!ওদের পরিবার হয়ত সব সামলে নিয়েও পূজার সময় আসলে দীর্ঘশ্বাস ফেলে৷ আবার যারা বেঁচে আছে,তাদেরও ঠিক মনে পড়ে যায়,কার রক্ত নিয়ে সেদিন তারা বেঁচে ফিরেছিল৷ যা কিছু ভালো আমাদের জানা,তা সবাই কে জানানো উচিৎ৷বিশেষতঃ আজকের দিনে৷ কিছুটা আলো জ্বালানোর কাজ যদি তাতে হয়৷ 
কিছু মানুষ থাকেন, দূরে থাকলেও চিরদিনই বড় কাছের মানুষ হয়ে যান৷সরল কথায় যাকে বলে " আত্মার আত্মীয়!" যেমন সদা হাস্যময় রশীদ হায়দার স্যার! যাঁর কাছে আমাদের "বসু পরিবার"এবং অসংখ্য শহীদ পরিবার চিরঋণী৷ নিজেই প্রায় একক প্রচেষ্টায় "স্মৃতি ৭১" সংকলনে মুক্তিযুদ্ধের অসংখ্য শহীদ পরিবারকে সম্মান দিয়েছেন৷তাঁদের স্মৃতিকে ধরে রাখতে সাহায্য করেছেন ইতিহাসের পাতায়৷এখনো মনে পড়ে প্রথম যেদিন দেখা করতে গিয়েছিলাম৷ বাবাকে নিয়ে স্মৃতিচারণমূলক লেখাটা এই সংকলনে দেওয়ার ব্যাপারে আলোচনা করতে পাঠিয়েছিলেন ছোটদাদা মানশ বসু ৷প্রথম আলাপেই মনে হয়েছিল এত লব্ধপ্রতিষ্ঠ হলেও আদতে উনি মাটিরই মানুষ৷ আপনি নিজেও এখন স্মৃতি৷তবুও অনেকদিন বেঁচে থাকবেন আমাদের অন্তরে৷আপনার মৃত্যুতে আমরা একজন প্রিয় মানুষকে হারানোর ব্যথা অনুভব করছি৷ সকল শহীদ পরিবারের পক্ষ থেকে আপনার আত্মার শান্তি কামনা করি৷
"দুষ্টেরে শাসিতে, বোকারে বোঝাতে শিশুর বাড়াতে জ্ঞান, কঠোর হইতে হয় যদিও সেও তারই কল্যাণ৷ আদরের সাথে, চাবুকখানাও মাঝে মাঝে রাখা চাই, পস্তাবে শেষে, মেনি বাঁদরেরে বেশি যদি দাও লাই৷"
শরৎকাহন ফেসবুকের সাদা দেয়ালে কাশবন আর সদ্যজাত শিউলির সুবাসহীন ছবিতে জানান দেয় "আজি শরৎ আগত প্রকৃতিতে"৷ ধানের ক্ষেত,তাতে রোদ-ছায়ার লুকোচুরির খেলা আর কাশের বনে ঢেউ,দেখা হয়না কতকাল৷ আদৌ হবে না হয়ত আর!হরিৎ ক্ষেত্র এখন "আবাসন" শিল্পের নিচে চাপা পড়ে আছে৷ দৃষ্টি তবু এখনো খূঁজে ফেরে দূরে-বহুদূরের সুনীল আকাশ৷ সেখানে সাদা মেঘেরা ভেলা ভাসিয়ে পশ্চিম থেকে ছুটে যায় পুবের দেশে৷ পুবের দেশের ইলিশ! ইলিশ!ইলিশ..ডাক দিয়ে যায় চেনা অচেনা মাছ-ফেরিওয়ালাদের সুর৷মন নেমে আসে মাটির কাছে৷ তাহলে শরৎ!তুমি তো শুধুই কাশবন আর শিউলির নও৷ তুমি ইলিশের ও৷ বিষখালি,তেঁতুলিয়ার ইলিশ৷বেকুটিয়া ফেরিঘাট হয়ে হুলারহাট বন্দরে৷জেলেরা হাত-জাল ফেলেছে ছিপ নৌকায় দাঁড়িয়ে ৷জল গভীর নয় -মাত্র দু''তিন মানুষ সমান, তাঁদের বুঝ অনুযায়ী৷ পাশেই জেলা সদর -আদালত৷ আদলত ভাঙা উকিল,পেশকার..ভিড় জমায় হুলারহাটে৷ সদ্য তোলা জলের রূপালি শস্যের খোঁজে৷ কে বলে ইলিশ সূর্যের আলো দেখার পরে বাঁচে না! ক্রেতাদের সামনেই তিরতির কাঁপে তাদের লাল ঠোঁট৷বাড়ির কর্তারা কিনে নেন দুই সেরি,তিন সেরি ইলিশ৷দ্রুত ছুটে চলা বাড়ির দিকে, সবাই হাত দিয়ে দেখবে মাছ তখনও শীতল হয়নি৷কুঁটতে বসলে গরম লাল শোণিতে কুটুনির হাত পিছল হয়ে যায়৷এ মাছে ছাই ব্যবহার চলবে না৷ জলে হাত ধুয়ে নিতে হয় বারবার৷এ মাছ কোটাতেও দক্ষতা,যা খুশি একভাবে টুকরো করলে সৌন্দর্য নষ্ট হয়ে যাবে৷বাড়ির বদলারা ,যারা আমন ধানের রোপন দেবে নরম সোঁদা জমিতে৷ আজ দুপুরে তাদেরও নিমন্ত্রণ৷ তেল জুবজুবে চুল ওপরে তুলতে তুলতে তাদের একজন বলে"একশ টাহা হলি একখান মাছ কেনা যায়"! একশত টাকায় একখান মাছ!আহা! কাঠের উনুন আর মাটির পাত্র আছে বাড়িতে?পালমশাইরা ঘন বরিষণে খোলা টালিঘরে যত মাটির বাসন গড়েছেন এতদিন, এবার সময় হয়েছে সব শুকাতে দেবার৷ নরম হাতে পাঁজার পর পাঁজা মৃৎপাত্র শুকাতে দেবার অসামান্য দৃশ্য দেখার জন্যেও বসে থাকতে ইচ্ছে করে নিতাই পালের উঠানে৷পাশেই কাঠের উনানে ভাজা হয় মুড়ি৷ ইউরিয়াহীন বাদামি রঙা অল্প ফোলা সেই ভাজা মুড়ির গন্ধে ভাসা বাতাস,সেই বাতাসও তো শরতের নিজের...৷
আমাদের বরইতলার গা ঘেঁসে বাড়ন্ত নারকেল গাছের নবীন,সবুজ পাতায় শিশির - জমা জল টুপটাপ ঝরে যেত রান্না ঘরের টিনের ছাদে৷ উঠিউঠি রোদে শীতের আমেজ৷ মা রান্না ঘরের সামনে মাদুর পেতে গোলাপি রঙের ,একখানা অতি পাতলা বই খুলে দিলেন সামনে৷দুলেদুলে সেই পড়ার 'পাঠেখড়ি' আমার - "জল পড়ে পাতা নড়ে.."৷ বইখানি অনেকের পড়া,লেখকের নাম ও সবার চেনা৷যদিও ঈশ্বরচন্দ্র তাঁর নাম ,বন্দ্যোপাধায় যাঁর পদবী-কিন্তু বিদ্যাসাগর নামেই তাঁর যত "নামডাক"!বর্নপরিচয় -নামে বইখানা৷ যাবতীয় পড়াশুনা শুরু ,সেই পাতলা বইখানিকে আশ্রয় করেই৷ আস্তে আস্তে লেখক এবং লেখার সাথে পরিচয় ৷ দ্বিতীয় শ্রেনিতে পাঠ্য ছিল "মায়ের ডাক"৷ আজও যেন সেই সাদা পাতার কালোরঙের অক্ষরসমষ্টি স্পষ্ট দেখতে পাই .."মা লিখিয়াছেন৷ছোট ভাইএর বিবাহ,বাড়ি যাইতে হইবে.."৷তারপর চাকরিকে না-না করে বাড়ির পথে যাত্রা৷ অনেক রাতে খেয়া পারাপার বন্ধ সেদিন -শ্রাবনের অঝর জল ধারায়৷সদ্য এক তরুণ, দামোদর সাঁতরে -আরো গহীন অন্ধকার পাড়ি দিয়ে মায়ের কাছে৷ গভীর ভাবে "ঈশ্বর"এ বিশ্বাসী মা জানতেন,ছেলে তাঁর আসবে-ই৷ মাতা-পুত্রের চিরকালীন সম্পর্কের এমন বাস্তবনিষ্ঠ বর্ননা তুলে ধরেন,এমন লেখক কে আছেন? নিজে লেখক হয়ে উঠলেন পাঠক ধরার জন্যে বা নিজেকে প্রশংসিত করার অভিপ্রায়েও নয়৷ ছাত্রদের পড়ার সুবিধার জন্যে৷তাদের যুগোপযোগী ইংরেজি শিক্ষায় শিক্ষিত করে ইংরেজদের সমকক্ষ করা ছিল তাঁর সাধনা৷ সেই জন্যে নিজেই হয়ে উঠলেন সাধক৷ ছাত্রদের উপযোগিতার জন্যেই মৌলিক রচনা বাদ দিয়ে অনুবাদে মন দিলেন৷ সংষ্কৃত, ইংরাজি বা অন্য যে কোন ভাষায়- বিশ্বসাহিত্যের যা কিছু মর্যাদার উৎকর্ষের,তাই উৎকৃষ্ট হয়ে উঠল লেখনিতে৷ সেই সময়ে, সদ্য নির্মিত বাংলায় স্বল্প সংখ্যক যা কিছু লেখা তা ছিল দাঁড়ি,কমাহীন৷ বক্তার মূলভাব,সেই অসম্পূর্ণ রচনায় পাঠকের মনে স্পষ্ট হয়ে উঠত না৷এই বিরতি চিহ্নের ছায়া আর ঈশ্বরের অনুবাদে ভাষা সাহিত্য উন্নত ও সমৃদ্ধ হয়ে উঠতে শুরু করল৷ কোলকাতা এবং আশেপাশের বাঙালি ,বিভাষায় শিক্ষিত তরুণ সমাজ সম্মান দিতে শুরু করল মুখের ভাষাকে৷মধুসূদন দত্ত-যার সব থেকে বড় প্রমান৷ আমাদের বাড়িতে "সরস্বতী লাইব্রেরী" সিল দেওয়া অনেক বইছিল৷অধিকাংশ লেখক নয়ন ভুলানো হাসি, মন ভাল করা চেহারা নিয়ে হাসিখুশি মুখে আলমারিতে সাজানো থাকতেন৷ তাঁদের মধ্যে "ঈশ্বর" ছিলেন ব্যতিক্রম৷মাথা দেহের তুলনায় অনেক বড়,তাই পাঠশালার পড়ুয়ারা উত্যক্ত করতো "কসুরে যৈ" অর্থাৎ যশুরে কৈ এর অপভ্রংশ৷সেই ছোটখাট-"ভদ্র কথায়" শ্যামল বরণ ভদ্রলোকটি এই উপমহাদেশের জন্যে যা করেছেন,পৃথিবীর অনেক দেশ হলে নিশ্চিত যথাযথ সম্মান দিত৷ বাংলায় সমাজ, ধর্ম -শিক্ষা সাহিত্য এমনকি ভাষা বিনির্মাণে প্রথমতঃ ছিলেন তিনি,দ্বিতীয়তঃ তিনি..শেষ পর্যন্তও তিনি৷তাঁর পদরেখা ধরেই পরবর্তীতে পাঞ্জাব-মহারাষ্ট্র-গুজরাটএবং অন্যান্য ভারতীয় ভূখন্ডে৷ শুধুমাত্র ,মেয়েদের শিক্ষার জন্যে,তাদের "মানুষ" ভাবতে শেখার জন্যে যা যা করেছেন,তাই নিয়ে পাতার পরে পাতা লিখেই অনেকে হয়েছেন "ডঃ"৷ বিদ্যা আর দয়া-দুই -ই ছিল তাঁর জীবনের জন্যে সমার্থক৷ বিবেকানন্দ থেকে মধুসূদন তালিকাটা দীর্ঘ থেকে দীর্ঘতর হতেই থাকবে৷আমাদের বিশ্ব-বিদ্যালয়ে ডঃ হুমায়ূন আজাদ পড়াতেন, "বিদ্যাসাগর"৷বারবার বলতেন"আর কিছু বিদ্যাসাগরের জন্ম হলে আমাদের ইতিহাস অন্য রকম হয়ে উঠত৷" সত্যতা অথবা পড়ানোর গুণে সমস্ত শ্রেনিকক্ষ নিশ্চুপ হয়ে উঠত নিঝুম মধ্যাহ্নে৷ বাঙালি সমাজ এবং যাপিতজীবনে একজন মহিলা হিসাবে একটা কথা মানতে ভুল করি না, আজ যতটুকু লেখাপড়া শিখেছি, সমাজের স্বাধীনতা পাই,ধর্মীয় সংকীর্ণতায় মন বাঁধা পড়েনা,তার জন্যে একমাত্র ঋণী আজকের তারিখ এবং এমন দিনে জন্ম নেওয়া একজন মানুষের কাছে বীরসিংহের সিংহ পুরুষ৷ ঈশ্বরচন্দ্র বিদ্যাসাগর নামে যাঁকে অনেকে চেনেন৷ দিবসগুলো পালিত হয়,শপথগুলো হারিয়ে যাবার জন্যেই৷-তবু আজকের এই স্মরণটাও মিথ্যে নয়৷ 
সন্ন্যাসী ,উপগুপ্ত৷তবু তাঁর নির্জন বনভূমি বা অরণ্যবেষ্টিত পার্বত্যস্থান বিশেষ পছন্দের নয়৷ তপস্যার জন্যে গভীর,জনহীন অনন্তের মাঝে তিনি ধ্যান মগ্ন থাকেন ৷হিমালয়ের বরফাবৃত উচ্চ শিখরে চন্দ্রপ্রভার প্রতিফলন তার উজ্জ্বলতাকে আরও ভাস্বর করে তোলে৷উপগুপ্ত ধন,মান,যশ্ব-প্রত্যাশী নন৷প্রভুত্ব করার স্বাভাবিক প্রলোভনে তাঁর মন নেই৷ তিনি শুধু চান প্রতিটি জীবাত্মার মধ্যে জ্ঞানের আলোক প্রজ্বলিত করতে,অজ্ঞানতা-অসূয়াকে ধ্বংস করে৷ ধ্যান তাঁর অধ্যাবসায়, -ঠিক পেশাদার কোনো দক্ষ শ্রমিকের কর্মকুশলতার মতন৷ মাঝে মাঝে তাই বিশ্রামের প্রয়োজনে দীর্ঘ পদক্ষেপে হেঁটে চলেন জনালোকে৷চরৈবেতি-কালে তাঁর মনের অন্ধকার,সঙ্কীর্ণতা-সংশয় দূর হয়ে যায়৷ক্রোধহীন সাধুর অন্তর ভরে ওঠে প্রশান্তিতে৷ মাধুকরী জীবনে খুব অল্প চাল-আনাজ-ফল প্রাপ্তিতে সন্তুষ্ট হন৷যে অবস্থায়ই যে দেয়, আনন্দের সাথেই দানকৃত দ্রব্য তিনি গ্রহণ করেন৷চলতি পথে কোন গ্রামের পাশে বটগাছের নিচে বসে বিশ্রাম নেন৷ পাশেই মাঠ, রাখাল বালকেরা গাভী ছেড়ে দিয়ে তা - না -না রবে খেলায় মত্ত হয়৷ উপগুপ্ত তৃষিত নয়নে, পুলকিত হৃদয়ে সেই অপার্থিব দৃশ্য উপভোগ করেন৷ মধ্যাহ্নের বেলা শেষে আশ্রয় নেন কোন মন্দিরের বারান্দায়৷ একবার এমনই ভ্রমন বিলাস চলাকালীন তিনি খেয়াল করলেন আগের সেই চেনা বালকদের দেখা মিলছে না৷ শুনশান মাঠ একা পড়ে আছে৷ পায়ে চলার পথে অজস্র লতার জট বুঝিয়ে দেয়,অনেক দিন এ পথে কেউ আসেনি৷ অবাক সাধু দিব্যদৃষ্টিতে দেখলেন,এক কালসর্প মাঠের পাশে ডেরা বেঁধেছে৷ তার সর্ব অঙ্গে বিষ৷ খেলারত অনেক কিশোর এবং তাদের গোধন এই কালভূজের বিষে প্রাণ হারিয়েছে৷ বহুদিন পরে মানুষের পদধ্বনিতে সাপটিও নিজ গর্ত ছেড়ে দ্রুত ছুটে এসেছে সাধুকে ছোবল দেবার অভিপ্রায় নিয়ে৷ কাছে আসতেই সাধু নিজ দৈবশক্তি কাজে লাগিয়ে তার উদ্যত ফণাকে মাটিতে মিশিয়ে দিলেন৷ তারপর তাকে হিংস্রতার বিপরীতে ভালবাসার মাহাত্য বুঝালেন৷ক্রমাগত সুমিষ্ট ভাষার যাদুতে সেই বিষধর সাধুর শিষ্যত্ব নিল৷ একই সাথে সে প্রতিজ্ঞা করল,আর কোনদিন সে কাউকে দংশন করবে না৷ চরম বিষধর,হেলে সাপ হয়ে গেল৷ পরের বছর সাধুর খুব ইচ্ছে হোল শিষ্যের খোঁজ নেবার৷ তিনি মাঠের প্রান্তে এসে শিষ্যের নামধরে ডাকলেন৷ বহু সময় অতিবাহিত হলে এক সময় সেই সাপটি গুরুর নিকটে এসে প্রনাম করল৷ উপগুপ্ত তার চেহারা দেখে স্তম্ভিত হয়ে গেলেন৷ কোথায় সেই রাজকীয় চলন! চলার গমকে কালো দেহ থেকে ঝলসান বিদ্যুৎ রেখাই বা কোথায়! এই-ই কী তার সেই শিষ্য!দেহটা শুকিয়ে দড়ির মতন,মেরুদন্ডটা ভাঙা...৷তিনি অশ্রুসজল চোখে জানতে চাইলেন"তোমার এমন অবস্থা হোল কেন?" সাপ থেমে থেমে কষ্ট করে জানাল, দরকার না হলে সে গর্ত থেকে বাইরে আসত না৷ তাকে দীর্ঘদিন না দেখতে পেয়ে ছেলেরাও আবার মাঠে ফিরে এল৷ তারা মনের আনন্দে খেলা শেষে ঘরে ফিরত৷ একদিন তারা সাপটিকে দেখতে পায়৷ বেলকাঠের তৈরি লাঠি ছিল তাদের হাতে৷ ঐ লাঠি দিয়েই নির্দয়ভাবে তাকে প্রহার করতে লাগল৷ ইচ্ছে করলেই সে কয়েকজনকে ছোবল দিতে পারত৷ গুরুর নিষেধ, আর নিজ প্রতিজ্ঞা তাকে সেই হিংসার কর্ম থেকে বিরত রেখেছে৷তাদের আঘাতকে পূজা মনে করে বালকদের সে ক্ষমা করে দিয়েছে..৷ উপগুপ্ত সব শুনে দীর্ঘশ্বাস ফেললেন৷তারপর শিষ্যের মস্তকে নিজ হাতখানি রেখে বললেন "বাবা!আমি তোমাকে দংশন করতে বারণ করেছি৷ ফোঁস করতে নয়!" 2 Comments 
মনোয়ারা৷ দাদির মনো৷বরিশালের কোন এক শান্ত ,সবুজময় গ্রামে যার অনাবিল জীবন৷ হাসিভরা দুটি চোখে দাদির কোল ঘেঁসে চুপটি করে বসে থাকত৷ মাথার চুল ঝরে গেছে,লাল ওড়না দিয়ে তা সযতনে ঢেকে রাখা৷ কেমো নিতে নিতে হাত দুটো সরু,তবু সযতনে মেহেন্দির আলপনা আঁকা৷ ক্লান্ত শরীরে ম্লান মুখে ইতিউতি তাকানো মেয়েটির জন্যে দরদে ,ভালবাসায় চোখ ভিজে আসত ৷ আমি ওর অসুখের কথা কখনও ই জানতে চাইনি,কয়েকবার দেখা হওয়ার পরেও৷ মনে হয় সেই জন্যেই ওর সাথে একটু একটু ভাব হয়ে যায়৷ গত বছরের সেপ্টেম্বরের প্রথম দিক৷ সে দিন তুমুল বৃষ্টি, আর ঝোড়ো হাওয়া ,তবু টাটা মেডিকেলে বসবার একটা চেয়ারও ফাঁকা নেই৷ আমি আর মনো , দুই বান্ধবীর মতন কথা বলতে থাকি৷ পঞ্চম শ্রেনির কবিতা ও আস্তে আস্তে বলে ৷ দু'এক লাইন বলতেই আমি পুরোটা বলে দেই৷ ও অবাক হয় যতটা,তার চেয়ে আনন্দ পায় অনেক৷ ভাবে, আমি কত কী জানি৷ ওর দাদি,গোপনে চোখ মুছে এক সময় বলেন ,"আজ মনোর জন্মদিন৷" আস্তে আস্তে মনো সুস্থ হয়ে ওঠে৷ ডিসেম্বরে ওদের সাথে দেখা হয়েছে শেষ বারের মতন৷ মনো পরীক্ষা দিতে পারেনি বলে মন খারাপ৷ আমি বলি,"কিছু চিন্তা নেই মনো৷ স্যারেরা তোমাকে ঠিক নতুন ক্লাসে তুলে দেবেন৷" হাসিতে ওর মুখ উজ্জ্বল হয়ে ওঠে৷ ওদের এবার আসতে হবে এপ্রিলে৷ ওর বাবা,মা, দাদি সবার মুখে হাসি৷ এপ্রিলে মনো আসতে পেরেছে কিনা জানিনা৷ তবে ওর জন্মদিনের কথা মনে আছে৷ সেই "কাবুলিওয়ালা"গল্পের মিনির কথা মনে আসে৷ বিয়ের দিনে মিনির বাবা,আর দূর আফগানিস্তানের কাবুলিওয়ালা বাবা৷ যাঁদের স্নেহ মিলেমিশে এক হয়ে গিয়েছিল৷ সেই দূর ছোট্টগাঁয়ের মনোয়ারার জন্মদিন আজ৷ নিশ্চয়ই সে ভাল আছে৷ সবার সাথে আনন্দে! দাদি ওর পেলব ফর্সা হাতে নতুন নকশা এঁকেছেন৷বাবা এনেছেন লাল জামা৷মা চুল বেঁধে দিয়েছেন নীল ফিতেতে ৷শুভ জন্মদিন মনোয়ারা৷ ছবিতে সুমিতের ঠাকুমার কোলে সুমিত৷ শুভ জন্মদিন সুমিত৷
বর্ষা রায় চৌধুরী৷ সবার থেকে ছোট,লক্ষ্মী মেয়েটির আজ জন্মদিন! সবাইকে মায়া দিয়ে বেঁধে রাখতে চায়৷কম কথা বলে৷ ছোটবেলা থেকেই মানুষকে ভালবেসে কাছ টেনে নেওয়ার এক আশ্চর্য ক্ষমতা তার৷ দাদা ,দিদির সাথে মান অভিমান তার নিত্যদিনের৷তাদেরও বড় আপন ছোট বোনটি৷ আমরাও তাকে ভালবাসি৷ তোমার জন্যে অনেক শুভেচ্ছা আর শুভকামনা রইল মা৷ জন্মদিন আনন্দে কাটুক৷
আমার ,আমাদের ছোটবেলা ছিল অনেক অন্য রকম৷ জানিনা, হয়ত বেলা যত এগিয়ে আসে,চশমা তত ঝাপসা হয়৷পিছন ফিরে দেখাটায় যা কিছু ভাল, যত যা আনন্দের তাকেই মন আপন করে নিতে চায়৷ ভাল লাগে সেই সব গান, পুরাতন স্মৃতি৷কস্তুরী মৃগের মতন সেই স্মৃতি গন্ধে মিলায়৷যাঁরা আপন ছিলেন ,সবাই তো আর রক্তের সূত্রে আপন নন! যেমন "কবি"৷তাঁর গান ভাঙ্গা গলায় আজও গাইতে গেলে মনে ভাসে মনে রাখার মতন সেই সব দিন৷ সে জন্যেই আমাদের ছোটবেলা ছিল অন্য রকম৷ প্রখর গ্রীষ্মে স্কুল ছুটি থাকায় দীর্ঘ অবকাশের রোদজ্বলা দুপুর৷ তখন প্রায় প্রতিটা গৃহই ছিল বিদ্যুৎহীন৷ দখিনা বাতাসের অভাব ছিলনা ,আর সারাদিনের শ্রান্তি ভুলতে মা চোখ বুঁজতেন৷ আসলে আবার কর্ম শুরু করার বিশ্রাম৷ যেন সুযোগে থাকতাম আমি আর আমার ছোট বোনটি৷ ছাদে শুকাতে দেওয়া তাঁর সাদা শাড়িটাকে ঘাঘড়া বানাতাম৷গামছা দিয়ে দিব্য হয়ে যেতলম্বা বিনুনি ৷ নূপুরহীন পায়ে, বিনি কাজল,আলতা,কুমকুমে আমরা দুলে দুলে নেচে নেচে গাইতাম আপনার গান৷"শুকনো পাতার নূপুর পায়ে", রুমঝূম ঝুমঝূম ঝূম" , আমি বনফুল গো...৷ বাইরের হাওয়ায় শুকনো পাতারা আমাদের সাথী হয়ে নূপুর বাজিয়ে দিত৷ জুতোর বাক্সের কাপড়ের পুতুলেরা দর্শক হয়ে নিঃশব্দ তালিতে আমাদের উৎসাহ দিত৷কার্নিশের তেষ্টা কাতর কাকের অভদ্র ডাকে আমরা চমকে উঠতাম৷ এখন ভাবি, দুই বালিকার নৃত্যগীতে মুগ্ধ হয়ে হয়তবা তারা তারিফ করত! মন ভাবনায় বাঁধা দেবার তো কিছু দায় থাকেনা! গান যাঁর যতই গাইনা কেন, নাচ আপনার গানেই ভাল ফুটত৷ রবীন্দ্র নাচের লয় একই রকম৷ সাজ বলতে ছিল গলায় সাদা মালা,লাল পাড়ের শাড়ি..৷ সেখানে নজরুল গীতির নৃত্যের সাজ আলাদা৷সেটা বুঝতে পারলাম যখন মাধ্যমিক বিদ্যালয়ে গেলাম৷ সেখানে আমার কয়েকজন বান্ধবী আর আপা ৷ তাঁরা অপূর্ব নাচতেন৷সুন্দরী, এবং অপরূপ সাজ,সুর, ছন্দে , তাঁরা স্কুলের অনুষ্ঠানকে উচ্চ পর্যায়ে নিয়ে যেতেন৷ তথাগত প্রশিক্ষণ তাঁদের তখন ছিলনা৷ এই সব অনুষ্ঠানের কারণেই বহুদিন পর্যন্ত জানতাম "রবীন্দ্র নজরুল" একজনের নাম৷ সেই সময় কোনজন হিন্দুর কবি,আর কোনজন মুসলিম , জানতাম না৷ অবিদ্যা ভয়ংকর! তাই আস্তে আস্তে জানলাম আপনারা আলাদা, কিন্তু এক ও৷ কবি!কত কবিতা পড়তাম আপনার৷ "সঞ্চিতা" ছিল প্রথম সংষ্করণের৷ গাইয়ে ছোটদাদা ভরাট সুরে গাইত "কারার ঐ লৌহ কপাট..." সেই সুরে আমাদের যত না পাওয়ার ব্যাথা সব দূরে চলে যেত৷ সত্যি বলতে আপনার ,আপনাদের কবিতা ,গান এমনই ছিল৷ নিজেদের জীবনের যে কোনো অপ্রাপ্তি আছে , তা আমাদের মনে ভাবার সময় দেয়নি৷ তাই আজও , আপাত নিরানন্দময় যে জীবন,তাকে ভাবতে পারি যা পেয়েছি,তাই তো অনেক৷ আপনারই ছিলেন আমাদের আত্মার আত্মীয়৷ নিজেদের জন৷ একদিন স্কুলথেকে ফিরলাম ৷ভরা ভাদ্রে ,ভিজে৷ খুব রেডিও শুনতাম আমরা সত্তর দশকে , আকাশবাণী৷ আকাশবাণীর ঘোষক একসময় ঘোষণা দিলেন "ঘুমিয়ে গেছেন গানের বুলবুলি৷" সেই আমার অনাত্মীয় কারো জন্যে গলার কাছটা যেমন ধরে এসেছিল৷ গানের ভেলায় তখন ভেসে আসছে" আকাশে আজ ছড়িয়ে দিলাম, আমার গানের ফুলগো আমার গানের মালাগো! কুড়িয়ে তুমি নিও৷" অনেক পরে শুনেছিলাম এই গানটা আপনি আকাশবানী বেতারের উদ্ধোধন উপলক্ষ্যে লিখেছিলেন৷ আর নামটা দেওয়া আপনার গুরুদেবের৷ সারাটা দিন শুধু আপনার গান সেদিন৷ অনেক রাতে ,সংবাদ পরিক্রমায় মনে হয় দেবদুলাল বন্দোপাধ্যায়ই আপনাকে নিয়ে বলেছিলেন৷ কী বিষাদময় সেই সুর, বেদনাভরা কথামালা৷ কতদিন, আগে..মনে হয় এইতো সেদিন৷ আজ অনেকদিন পরে ভাবি, আপনিও একটা অর্ধ জীবন কাটিয়ে গেছেন৷ পিতার দ্বিতীয় স্ত্রীর চারজন সন্তানের মৃত্যুর পরে জন্ম, তাই " দুখি" নাম নিয়ে এক বেদনাময় সংগ্রাম করেছেন জীবনভর৷ ৷ মাত্র সাত বছরে যে পিতাকে হারায়, তিনি বা সে,যেই হোক,অভাগাই! তারপর যখন যেখানে যা জড়িয়ে ধরেছেন, নির্মম ভাগ্য সেখানে বাঁধ সেধেছে৷ যাঁকে ভালবেসেছিলেন বিয়ে করেও আপন হননি তিনি৷ নির্মম সত্য, যিনি ভালবেসেছিলেন, বিয়েও করেও সংসার হয়নি তাঁরই অসুস্থতায়৷ প্রাণপ্রিয় প্রথম সন্তান বুলবুল হঠাৎ ঘুমিয়ে গেল৷ তারপরও সব ঝেড়ে ফেলে সঙ্গীত আর দেশকে সমার্থক করে তুলেছিলেন কলমের কালিতে ৷ সেই কালি কলমের প্রেমও ব্যার্থ অকাল স্মৃতি বিভ্রমে৷ "দ্বীপান্তরের বন্দিনি" আপনার ভারতবর্ষ" আনন্দময়ীর আগমনের" আগেই ভেঙ্গে গেল৷ভাগ্যিস আপনার "গুরুদেব" মৃত্যুতে ,আর আপনি স্মৃতিভুলে ছিলেন৷ দেশভাঙা আর মন ভাঙাতো আপনাদের কাছে সমান ছিল৷ তবু হয়ত অর্ধনয়, জীবনের সাথে কারো জীবনে মিলে যায়৷ আপনারও " গভীর নিশিথে ঘুম ভেঙে "যেত৷ মনে ভাবতেন কে যেন আপনাকে ডাকে৷ একজন গুনমুগ্ধ পাঠিকারও এমন হয়৷ "স্বপনে কি যে ক'য়েছি,তাই গিয়াছো চলি!"ভেবে আধোরাত কেটে যায়৷ কবি তখন আর কবি থাকেন না, সাধারণ মানুষের দুঃখ সুখের অংশীদার তিনি!অতি অভাজনেরও মণিকোঠায় চরম অস্তিত্বে লালিত হন৷ ক্ষুদ্রজীবন তখন মহাজীবনের সার্থকতা পায়৷কত গান রচিত হয়, সুরকার সুর দিয়ে তাকে শ্রুতি মধুর করে তোলেন৷ তবু আমাদের চেতনায় এখনো আপনার , আপনাদের উজ্জ্বল উপস্থিতি৷ আপনার গান আজও সমান জনপ্রিয়৷ প্রথাগত মৃত্যুতেও আপনার প্রতি ভালবাসা এতটুকুও হারিয়ে যেতে দেয়নি৷ যতই বলা হোক, চোখের আড়ালে মনের আড়াল৷ তুচ্ছজীবন যেমনই হোক, ঈশ্বরের শেষ আশ্রয়ে নিশ্চয় শান্তিতে আছেন৷
রবি আর নজরুলের গানের বাইরে বাংলাদেশের অন্য ধারার গান৷সেই সঙ্গীতকে জনপ্রিয় করে ছিলেন স্বল্প সংখ্যক গায়ক৷তাঁদের মধ্যে জনপ্রিয়তম দু'একজন৷ লাফঝাঁপ নয়, নিতান্ত সরল সহজ কণ্ঠমাধুর্যে৷ আরো প্রাণময় মাটির কাছাকাছি কথায়, পরিচিত সুরে৷মনে হবে এই সুরতো জানি,"বাবার মুখে প্রথম যেদিন শুনেছিলেম গান...৷" শুধু সুর নয়,গানের কথাও মনে হবে যেন "এ তো আমারও কথা!"...রইবো না আর বেশি দিন তোদের মাঝারে"! যাবার সময় সঙ্গের সাথী কেউ হবেনা,জানা ৷ তবুও কঠিন সত্য৷ সেই নির্মম বাস্তব গায়ক এমন ভাবে বাতাসে ছড়িয়ে দিয়েছেন,শ্রোতার কুড়িয়ে না নিয়ে উপায় নেই৷ এক সময় বাংলাদেশ বেতারে যাঁর গান দিনে কয়েকবার শুনে যাদের বড় হওয়া৷ তাঁকে ভুলে যাওয়া যায়না৷ সময় নদীর মতন বয়ে যায়৷ নদীর পলির মতন নিত্য নতুন গায়ক তাদের নতুন গান নিয়ে আসে৷ কিশোর নামের গায়ক তবু থেকে যাবেন শ্রোতার অন্তরে৷ বাংলাদেশের কিশোর৷ এন্ড্রু কিশোর৷ আজকের আষাঢ়ের সারাটা দিন, সজলঘন মেঘলা আকাশ এবং বৃষ্টি৷ প্রকৃতি আপনাকে দিয়েছে৷ আমি শুধু পুরাতন সুরগুলো মনে করলাম!
দুই হাজার আঠার সালের ডিসেম্বর থেকে হাসপাতালের সাথে জড়িয়ে গেছে জীবনের দিনরাত৷ দিল্লির এইমস, কোলকাতা টাটা ক্যানসার হসপিটাল৷ অনেক কষ্ট, ব্যাথার পাশে পাশে আশার আলোর অপেক্ষা৷ আমার একার নয়, আমার আত্মীয় পরিজন, বন্ধু এবং আরো অনেকের৷এই সময়ে আমার সাথে পরিচয় হয়েছে বেশ কিছু বাংলাদেশী পরিবারের সাথে৷ চিকিৎসার প্রয়োজনে যারা এখানে আছেন মাসের পর মাস৷ বারবার আসতে হয় তাঁদের৷ ভাষাগত সুবিধার বাইরে একই মন মননের মিল থাকায় দ্রুত তাঁরা আর আমায় আপাত বন্ধুত্ব হয়৷ ধর্ম যার যাইই হোক, দুঃখ আর প্রতিদিনের অসহায়তাতো আমাদের একই৷ সে সব অন্য প্রসঙ্গ, অন্য কোথাও৷ আমার ছোটোদাদা ডাঃ৷ ডাঃ মানস বসু৷ ঢাকা ক্যানসার হসপিটালের প্রফেসর৷সিনিয়রদের স্নেহ পেয়েছেন অফুরান৷ জুনিয়ররা সম্মান এবং শ্রদ্ধার আসনে রেখেছেন৷ প্রাইভেট প্রাকটিস করেননি, বিদেশের হাতছানিকে হাত ধরেননি৷ টাকার পিছনে নয়,রোগীকে সামনে রেখে তার ছুটে চলা৷ সুস্থ রোগীদের দোয়া,যাঁরা হতে পারেন নি,তাঁরাও অন্তত ডাঃএর সেবা যত্ন আন্তরিকতার অভাব পাননি৷ অসুস্থ ব্যাক্তি এবং তাঁর পরিবার মাত্রই জানেন, একজন ডাঃএর কাছে তাঁরা ওষুধের থেকেও আশ্বাসের,ভালোবাসার ছোঁয়ার প্রত্যাশা করেন৷ যদিও সব সময় আমরাতা পাইনা৷ আমি নিজেই তা জেনেছি৷ আমি তার কাছে একদিন জানতে চেয়েছিলাম, এখানে এত রোগী আসেন৷ সত্যিই কী ডাঃ হিসাবে তোমরা অযোগ্য!! স্বল্প ,একই সাথেই অনুচ্চ ভাষী দাদা আমার৷হেসে কথা বলা তার স্বভাবও বটে৷ উত্তর দিয়েছিলেন, প্রতিবছর কত শত মানুষ অসুস্থ হয়৷ কতজনইবা এদিক ওদিক যায়! সহস্র মানুষকে আমরাই সুস্থ করে তুলি৷ ! করোনায় সারা পৃথিবীর মত বাংলাদেশেও মারা গেছেন অনেক চিকিৎসক৷যাঁরা মানুষকে সুস্থ করার চেষ্টা করেছেন অবিরত৷ অনেকে করোনাকে জয় করেছেন৷ আমার দাদাও তাঁদের একজন৷ যেদিন তার অসুস্থতার কথা শুনি , মা বাবাহারা ভাইবোনেরা ঈশ্বরকে ডেকেছি অবিরত৷ সবশেষ আশ্রয়তো তিনিই! সুস্থ হয়েই আবার ছুটে চলা তার, তাঁদের৷ কতশত অসুস্থ মানুষ৷ সহস্র অসহায়কে তাঁরা সুস্থ করার লড়াই চালিয়ে যাচ্ছেন৷ সবপথ এখন একত্র হয়ে গেছে৷ সবার একটাই আশা, দুঃসময় শেষ হোক! সবার সুখদুঃখের পুরাতন দিবস রজনী ফিরে আসুক৷ খুব দ্রুত যেন আমরা আপনজনের সান্নিধ্যে ফিরে যেতে পারি৷ পৃথিবীর সমস্ত চিকিৎসকের জন্যে রইল অভিনন্দন৷ তাঁদের প্রচেষ্টা সার্থক হোক৷
আমাদের ছোট্ট কিন্তু পরিচ্ছন্ন বাগেরহাট শহরটিতে প্রতি বছর সার্কাসের আসর বসত৷ কখনও স্টেডিয়ামে অথবা মুনিগঞ্জের মাঠে৷ লক্ষণ দাসের সার্কাস! একাত্তরে পাকিস্তানীরা লক্ষণদাসকে মেরে ফেলে ৷সাথে অনেক হাতি ঘোড়া ৷শোনা যায় বাঘ ভাল্লুকও নাকী গুলিবিদ্ধ হয়ে খাঁচাতেই মরে ছিল৷ স্বাধীনতার পরে পুত্র অরুণ দাস বাবার নাম দিয়ে নতুন ভাবে দলটিকে গড়ে তোলেন৷ কোনোদিন সার্কাস দেখেছি কী দেখিনি, মনে নেই৷ মনে আছে হাতির কথা৷ হাতির খোরাক! সে বড়ই বৃকোদর৷ কিছুতেই তার উদর নিবৃত্তি হয়না৷ কিনে তার খাই মেটানো অসম্ভব৷ তাই প্রতিদিন সকাল হলে মাহুতের কাজ ছিল আজ এ পাড়া তো কাল ও পাড়ায় ঘুরে ঘুরে হাতি দেখানো আর কলাগাছ, চাল ,নারকেল খাইয়ে মালিকের খরচ বাঁচানো৷ অনেকে টাকা পয়সাও দিতেন তার নানা ধরনের মজার কাণ্ড দেখে খুশি হয়ে৷ আমাদের সহজ এবং সরলতম জীবনে হাতি আসলে আমি ও আমরা সবাই খুশি হতাম৷ যে দিন সে তার গোদা চারটে পা নিয়ে গদাই লস্করি চালে গেট পেড়িয়ে উঠানের শতবছর বয়সী গোপালভোগ আম গাছের ছায়া গায়ে মেখে উঠানে দাড়াঁত, আমরা বারান্দার ছড়ানো বই খাতা ভুলে সিড়িঁতে বসতাম৷হাতি আর পিছনে গাদাগুচ্ছের ঐ ও পাড়ার ছেলেপুলে,সামনে আমাদের সাথে পাশের বাড়ীর তারা সবাই৷ রীতিমত আনন্দের কোলাহল৷ পাশের বাড়ীর কাকীমায়েরা কুলো ভর্তি চাল নামিয়ে রাখতেন গজনন্দিনীর সামনে৷ পা ধুইয়ে ,মাথায় তেল জল দিয়ে আঁচল দিয়ে মুছিয়ে তেল সিদূঁর লেপটে দিতেন৷ বাধ্য মেয়ের মতন চোখ বুজে সবটা উপভোগ করত মাহুতের "বিউটী"৷ নির্দেশ পেয়ে উঠে চালের ভিতর লুকিয়ে রাখা টাকা বা সিঁদূরে কৌটো শুঁড়ে তুলে মাহুতের হাতে দিয়ে এক নিঃশ্বাসে সব চাল মুখে নিত৷তারপর নারকেল ফাটিয়ে জল ,ফালা করে নারকেল খেয়ে সবাইকে প্রণাম জানিয়ে ফিরে যাওয়া৷ মা দেখিয়ে দিতেন সব চেয়ে বড় কলাগাছের ঝাড়৷ নিমেষে শুঁড়ে পেঁচিয়ে আবার হেলেদুলে যাত্রা করত অন্য কোথাও ,অন্য কোনখানে৷ এমন চলত মাঝে মাঝেই৷ ভাঙা সার্কাসের আগে শেষবার আসলে মাহুত তার বিউটিকে শাড়ি পড়তে বলত৷ ঘর থেকে পুরান বা নতুন কাপড় দিলে মাথা ঘুরিয়ে সে ঘোমটা দিত৷ আসলে এটা ছিল তার চালকের কারসাজি৷ তারপর সে একদিন যেতে যেতে চলেই গেল৷ কতদিন তার সাথে ,তাদের সাথে আর দেখা হয়নি! আদরিনী" গল্পটি পড়ার সময় বিউটিকে খুব মনে পড়ত ক্লাসে বসেই৷ এখন আমি বদলে গেছি, মাহুত হয়ত বুড়ো, বিউটি কেমন আছে কে জানে!!! একটা হাতি বন ছেড়ে মানুষের কাছে দাঁড়িয়ে ছিল,খাবার পেতে৷ ও জানে ওকে মানুষ খায় না৷ মানুষ খায় আনারস৷ ওকেও একটা দিয়েছিল৷ সরল বিশ্বাসে আর এক নিঃশ্বাসে সে খেয়েও নিয়েছিল৷ কল্পনাতেও আসবে না,আনারসের ভিতরে ছিল পটকা,নাকি বাজি৷হাতিটির সমস্ত মুখ পেট জ্বলে যায়৷ আসলে সে অনাগত সন্তানকে বহন করা এক মা৷ গভীর দুঃখবোধে সে কারো কোনো ক্ষতির কথা ভাবতে চায়নি৷ একা নেমে দাড়িঁয়েছিল গভীর জলে৷ যদি সন্তানকে বাঁচানো যায়!!! দুজনের কেউ বাঁচেনি৷ সব মানুষ পাপী নয়৷ তবু অনেক মানুষের পাপের ভার আমাদের সবাইকে বহন করতে হবে৷ পরপর প্রকৃতির ভয়াল ইঙ্গিতেও আমরা শুধরাব না 
কোনো এক দীপাবলীর আলোয়! এখন শুধু আবার দীপাবলীর অপেক্ষায়!
আনন্দময় দিনের অপেক্ষা৷ ক্লান্তিকর ধৈর্যের পরীক্ষা৷ পরমকরুণাময় সেই পরীক্ষার পরীক্ষক৷ হে ঈশ্বর , সবার প্রার্থনায় অপেক্ষার শেষ হোক৷ শুভ জন্মদিন সুমিত৷
আমার বাবাকি আমাকে নিয়ে কোনো স্বপ্ন দেখেছিলেন! সবাই যেমন বলছে৷ বাবার কী খুব রাগ ছিল!অনেক বাবার যেমন থাকে৷ অনেকগুণ ছিল!নাকি দোষেগুণের একজন সরল সহজ সাধারণ মানুষ৷কাছে থেকে জানা হয়নি কোনোদিন! জ্বর হলে কপালে রেখেছিলে হাত?একের পর ক্লাস পাশ করেছি,জানলে মিষ্টি আনতে কিনে? যদি জানতে বড়ো কষ্টে আছি,হাতটা ধরতে? কখনও তুমুল বৃষ্টিতে ভিজতে দেখলে ছাতাটা নিয়ে এগিয়ে আসতে রাস্তাটারমুখে! কোনো উপদেশ!জীবনের জটিল যুদ্ধে,দিতে? সর্তকবার্তা !সামনের চলার পথে হোঁচট খাওয়ার আগে? জানা হয়নি কোনোদিন! শুধু একটা স্মৃতি৷ এক বিকেলে আমতলায় সাইকেল হাতরেখে বলেছিলে,আজ রাতে ফ্রকনিয়ে আসব! আমারটা লাল, বোনের সবুজ৷ বহুদিন ছিল৷তারপর একদিন ছোটোহয়ে ছিঁড়েগিয়ে কোথায় হারিয়ে গেল! তবু বাবা মানে ঐটুকুই৷আমার বাবা৷আমার বালিকা বা বড়োহবার দিনগুলোতে থাকলে উপরে সব প্রশ্নের উত্তরগুলো জানতাম৷ তোমাকে নিয়ে লেখাটা তখন অনেক অন্যরকম ,অনেক প্রানময় হয়ে উঠত৷ হয়ত জীবনের চলার পথটাও৷
আমার বাবাকি আমাকে নিয়ে কোনো স্বপ্ন দেখেছিলেন! সবাই যেমন বলছে৷ বাবার কী খুব রাগ ছিল!অনেক বাবার যেমন থাকে৷ অনেকগুণ ছিল!নাকি দোষেগুণের একজন সরল সহজ সাধারণ মানুষ৷কাছে থেকে জানা হয়নি কোনোদিন! জ্বর হলে কপালে রেখেছিলে হাত?একের পর ক্লাস পাশ করেছি,জানলে মিষ্টি আনতে কিনে? যদি জানতে বড়ো কষ্টে আছি,হাতটা ধরতে? কখনও তুমুল বৃষ্টিতে ভিজতে দেখলে ছাতাটা নিয়ে এগিয়ে আসতে রাস্তাটারমুখে! কোনো উপদেশ!জীবনের জটিল যুদ্ধে,দিতে? সর্তকবার্তা !সামনের চলার পথে হোঁচট খাওয়ার আগে? জানা হয়নি কোনোদিন! শুধু একটা স্মৃতি৷ এক বিকেলে আমতলায় সাইকেল হাতরেখে বলেছিলে,আজ রাতে ফ্রকনিয়ে আসব! আমারটা লাল, বোনের সবুজ৷ বহুদিন ছিল৷তারপর একদিন ছোটোহয়ে ছিঁড়েগিয়ে কোথায় হারিয়ে গেল! তবু বাবা মানে ঐটুকুই৷আমার বাবা৷আমার বালিকা বা বড়োহবার দিনগুলোতে থাকলে উপরে সব প্রশ্নের উত্তরগুলো জানতাম৷ তোমাকে নিয়ে লেখাটা তখন অনেক অন্যরকম ,অনেক প্রানময় হয়ে উঠত৷ হয়ত জীবনের চলার পথটাও৷
এখানেও আছে প্রবল ঊৎসাহের ঈদ! বহুদূর থেকে হাওয়ায় ভেসে আসে কোনো এক অজানা মসজিদের অতি পরিচিত আজানের সুর৷ স্মৃতি বড়ই অরসিক৷ সে মন বোঝেনা, সময় জানেনা৷ এমনকি ভালো মন্দকে পাত্তা না দিয়েই যখন তখন হানা দেয়ার বদোভ্যাসটা তার বড়ই জটিল৷ তাই মনে পড়ে যায়, মন কেমন করে হায়! এক সময় যাকে বলা হোত দ্বিতীয় "কোলকাতা"'সেই বাগেরহাটের বাসাবাটি এলাকার বাড়ির পাশেই ছিল মসজিদ৷ প্রাইমারী স্কুলের গা ঘেঁসে৷ সামনে চাপকল, কতদিন ঝুল দিয়ে চেপে জল খেয়েছি৷ ভিতরে উঁকি দিয়ে কী দেখত চাইতাম কে জানে!শুধু জানতাম আজানের সময় একদম মুখস্থ৷ আমাদের সবার,হিন্দুপাড়ার৷ ফজরের আজানে মায়েরা ঠেলে উঠাতেন পড়তে বসার জন্যে ৷তারপর প্রতিটা আজানের সময় মেপে আমাদের মায়েদের চলতো ঘড়িহীন নিখূঁত কর্মযজ্ঞ৷ আমারও একদিন অভ্যস্থ হয়ে উঠলাম আমাদের মসজিদের সুমধুর সুরে৷কোনদিন তাকে অপরিচিত,অন্যের মনে হয়নি! সব থেকে ভালো লাগত ঈদের জামাত৷ তিনতলার ছাদ থেকে অতিস্পষ্ট দেখতাম পরিচিত কাকা, ভাইয়াদের উপাসনা৷সে এক অনন্য অনুভূতি, ভালোলাগার! ভালোবাসারতো বটেই৷ তারপর হঠাৎ শুরু হয়েছিল "বিরাট ওয়াজ মাহফিল"৷আসলে হিন্দু ধর্মের প্রতি তীব্র ঘৃনার সুরেলা চিৎকার৷ সত্যি বলতে তখন থেকেই আপন মসজিদটা কেমন পরপর মনে হতে থাকল৷ আর সূক্ষ্ম বিভাজনে নিজেদের বিছিন্ন করতেশুরু করলাম আমরা৷ প্রতিবছর ফাল্গুন চৈত্র মাসে নিয়ম করে ওয়াজ হতে থাকল আর বয়ান শুনে আমরা ঘর বসেই ভয়ে কাতর হতাম৷ আমাদের মসজিদ থেকে কেন এমন সুর আমাদের প্রতি? প্রশ্নটা আমাদের মনে থাকতো,শুধু পাড়া থেকে কল্পনা দিদি, সরস্বতী দি,বা বুলুরা রাতের অন্ধকারে পরিবারসহ পাড়ি জমাতো দূরে কোথাও৷যাদের সাথে আর কোনোদিন দেখা হয়নি৷ জানি, আর হবেও না৷এ জীবনে! তবু সেতো আমাদের মসজিদ৷ একদিন,বরষার জলে চারদিক ভেসে গেছে,তবু একা স্কুলে৷ ফিরে আসছি৷ মুয়াজ্জিন সাকিল কাকা,যাঁর মেয়ে আমার সাথে পড়ত৷ রুবির আব্বা, একা দাঁড়িয়ে মসজিদের দরজায়৷ আমাকে বললেন বদনায় পানি দিতে৷ আমি নির্ভয়ে, নিঃশঙ্কে আদেশ পালন করলাম৷তিনি বৃষ্টিতে ভিজতে বারন করে বদনাটা নিয়ে চলে গেলেন৷ বাড়ি ফিরে শুনলাম সেই মন কেমনের আওয়াজ৷কাকা সবাইকে ইবাদতের আহবান জানাচ্ছেন৷ ঈদ!রমজানের একমাস রোজা শেষে৷ সেলিম সব্জিদেয়৷ আজ জানিয়ে দিল সামনের সপ্তাহ আসবে৷ দক্ষিণ পাড়ায় আলী আম নিয়ে আসবে জামাই ষষ্টির আগে৷রমিজ পাশের বাড়ি জানাচ্ছে বসিরহাট যাবে আজ বিকালের লালগোলার ট্রেনে৷ মাছ দিতে পারবেনা৷ কয়েকদিন ধরে "ছাতা সারাই"ডাক শোনা যাচ্ছেনা৷ বহুবছর থেকে জানি ওরা এখন ফরিদপুর, গোপালগঞ্জের পথে৷ আশেপাশের যত ইমারত ভাঙ্গাগড়ার শব্দছিল, সব এখন নিঃস্তব্দ৷সবাই পনের দিনের ছুটিতে মুর্শিদাবাদ বা মালদহে চলে গেছে৷বাজার কয়েকদিন অচল থাকবে৷সবাই ছুটিতে৷কারণ একটাই,ঈদ! খুশির ঈদ৷সবাই আনন্দিত৷ সজ্জিত ,সুরভিত মননে কাল সবার ঈদ!প্রত্যক্ষে রোজাদারের, পরোক্ষে আমাদের ঘর গৃস্থালিতে৷ সেলিম কিনেছে মেয়ের জন্যে লাল জামা৷ রমিজের তিনটি ছেলের জন্যে হয়তোবা রঙিন পাঞ্জাবি৷যারা নিজেদের দেশে, এখান থেকে হয়তবা তারাও কিনেছে পরিবারের জন্যে সওগাত৷সবার গন্তব্য নিজেদের সুখিঘরের পানে৷ সবার লাস্যে হাস্যে ঈদের ছুটি কাটানোর মরিয়া ভালোবাসা৷পরিবারের সাথে , সমাজের পাশে থেকে আনন্দিত মনে৷ আমার কান আজও সেই শুদ্ধস্বর শোনে৷ আমাদের মসজিদটির৷ সুখের সময় আর দুখের দিনগুলো কেটেছে যার সাথে একদিন,বহুদিন৷ কাল সেখানে ঈদ৷ সব জায়গার যে পরিবর্তন সম্পদের,আমাদের মসজিদও তার বাইরে নয়৷ তবু আমার চোখে আজও সাদামাটা আল্লাহর ঘরটি আপন হয়ে আজও৷ তাঁর কাছেও মিনতি সকল দুখের কাল শেষ করে দাও প্রভু৷ সবার ঈদের আনন্দে আমার ঘরটিতেও আনন্দ দাও প্রভু! আমার যত আছে প্রিয়জন, সবাইকে ঈদের শুভেচ্ছা৷ 
বৃষ্টিভেজা বাতাস৷ ছায়াছায়া আলো৷ তুমুল ক্রিকেট৷ তোমার কথা খুব মনে করিয়ে দিচ্ছে!
""নাস্তি বিদ্যাসমং চক্ষুঃ,সত্যসমং তপঃ৷ নাস্তি রোগসমং দুঃখং, ত্যাগসমং সুখম্ ৷" অর্থ্যাৎ বিদ্যার সমান চোখ নেই৷সত্যের সমান তপস্যা নেই৷ রোগের সমান দুঃখ কিছুতে নেই৷ ত্যাগের সমান সুখ আর কোথাও পাওয়া যাবে না!
কাকতালীয় ভাবে এবারো সে এখানে, আমার পাশে! প্রেক্ষাপট কতনা বদলে গেছে!
প্রাচীরের গাত্রে অতিশয় দীন ফুটিয়াছে এক ফুল,নামগোত্র হীন! ধিক্ ধিক্' করে তারে কাননে সবাই সূর্য হাসিয়া বলে,"ভালো আছ ভাই"?"""
টলটলে পুকুরের জলে গাছের পাতার ছায়া৷ নীল নীল সেই ছায়াতে তিতপুঁটির ঝাঁক ঘুরে ফিরে সিঁড়ির শ্যাওলাঁ খুঁটে নেয়আর দুপুরের আলোছায়ায় কারো পায়ের ছাপের প্রতীক্ষা করে৷ একবেলা ভাত খেয়ে থাকেন মা৷প্রথম গ্রাসটা তুলে রাখেন মাছেদের জন্যে,প্রতিদিন৷ খাওয়া শেষে জলে ভাসিয়ে দেন ভাত, মাছেরা তা জানে৷ দুপুরের ক্ষণে তাই তাদের আনাগোনা ৷ বাচ্চাসহ তারা খেলাকরে অল্প জলে৷ বৈশাখে মাছের রোগ দেখা দেয় রোদের তীব্র ঝাঁঝে৷ মা লোক লাগিয়ে মাঝ পুকুরে নারকেলের পাতার ছাউনি দিয়ে দেন৷ অবলা জীব,অনর্থক কষ্ট না পায় খাবারের অভাবে৷বস্তা ভর্তি নারকেলের খোল ভিজিয়ে দেন জলে৷ সকাল বা দুপুর৷ স্নান শেষে মা ছাদে পাখিদের চাল দিতেন মুঠো ভর্তি৷ দুটো কাক বা একটা কবুতর অথবা কিছু ঘরকুনো পায়রা ঠীকঠাক অলসভাবে বসে থাকতো কার্নিসে৷আর মায়ের আঁচলের গন্ধে চলে আসত মায়েরই কাছে৷ শীতের দুপুরে খাওয়া শেষের অবসরে পানের বাটা আর অসমাপ্ত সেলাই নিয়ে মা ছাদের রোদে পা মেলতেন৷ কোথাথেকে বাচ্চাকাচ্চাসহ মিনি বেড়াল এসে হাজির হোত৷ আড়চোখে তাকিয়ে কাঁথাকানির কোণে গুঁজে দিত তাদের,ওমের লোভে৷ মা দেখেও না দেখতেন৷ উঠানের একপাশে তখন হয়ত বুলি কুকুরের শাবককটি অবোধ ধুলো খেলায় মেতে থাকত৷ লাউ মাচার শাক আর লাউ একসাথে মা কাটতেন না ৷ মা ছা একসাথে খেতে নেই তাই৷বরবটি লতাটা নুয়ে আসলে নিজেই উঠিয়ে দিতেন৷ জলের অভাবে কোনোগাছ না শুকিয়ে যায়,তাই গ্রীষ্মের বেলা অবসান অন্তে দিতেন তাদের জল৷ এইভাবে প্রকৃতি আর চারপাশের জীবকূল নিয়ে ঘোরতর সংসারী আমাদের মায়েরা আসলে সংসারকে একটু পাশেই রেখে দিতেন৷ একটা ছোটভাই,মারা গিয়েছিল বছর দুএক বয়সে৷ তারপর চলে গেছে প্রায় বিশ বছর৷ সেবার ,এক ফাল্গুন বা আশ্বিনের বিকেল৷ অতশত দিন তারিখ মনে নেই ৷শুধু মনে আছে পড়ন্ত দুপুরে মা হঠাৎ আনমনে বলে উঠলেন,""আজ অপুর জন্মদিন!"" চমকিত আমি বেশ অবাকও হয়েছিলাম৷ আমরা ভাইবোনের সবাই বেঁচে, মায়ের তবু কত আগের মৃত সন্তানের জন্মদিন মনে পড়ে!! আমাদের মায়েরা এমনই ছিলেন৷ মৃত বা জীবিত,জড় বা সজীব সব নিয়ে এক পূর্ণতার জীবন৷ কোথাও যেন তাঁদের থেকে নিজেকে আলাদা মনে হয়৷ অথবা হয়ত সন্তান হিসাবে মায়েদের এক আলাদা মূল্যায়ণ থেকে এমন বোধের জন্ম৷ বুঝতে পারিনা৷ শুধু বুঝি, সহজ সরল সেই সব মায়েদের কথা খুব মনে আসে৷ যাপিত জীবনের বেদনা ,ঐ সব পুরাতন স্মৃতির কাছে মাথাকুটে আশ্রয় প্রার্থনা করে৷ নিজেরও থাকে একান্ত মিনতি৷৷ঈশ্বর! সকল প্রানীর সন্তান সুস্থ্যতার আনন্দে জীবন কাটাক৷
তারা ভরা আকাশ সব সময়ই যুবকটির ভাল লাগে৷ কিন্তু আজ কিছুতে গগনের দীপের আলো তাঁকে টানছে না৷ এমনিতেও কোলকাতাকে সে মনে করে ইটকাঠ পাথরের খাঁচা৷ মন থাকে বাংলার পুবে৷ সেখানকার সজল শ্যামল বনের সীমা, নদীর আপন বেগের পাগলপারা,আষাঢ় নেমে আসার পদধ্বনি বাস্তব হয়ে উঠে আসে তাঁর ছন্দে সুরে৷ ভূবনডাঙাকেও সে ভালবাসে হাতের আঙূলের মতই৷ প্রদীপহীন নৌকার জলের ছলছল ধ্বনিতে ফটিক শুভা মৃন্ময়ী বালিকা রতন আশ্চর্য সৌন্দর্যে জীবন্ত হয়ে ওঠে৷ নাতিদীর্ঘ গীতকবিতাগুলো সুরের মায়াজালে ইতিমধ্যেই জনপ্রিয়তার চূড়ান্তে৷ রাজনৈতিক সভা তার দেশাত্মবোধক সঙ্গীত ছাড়া শুরু হয়না৷ কংগ্রেসের একবার অধিবেসন উপলক্ষ্যে তিনি রচনা করেন "জনগণমন অধিনায়ক" গানটি৷ যা জাতীয় সঙ্গীতের মর্যাদা পাবার পর শুরু হয়েছে বিতর্ক৷ অনেকেরই তাঁর লেখা পছন্দ নয়৷ তাঁদের মতে গানটি সম্রাট পঞ্চম জর্জের আগমন উপলক্ষ্যে চাটুবাক্য৷ করুণ হাসিতে তিনি ভাবেন, কি প্রাপ্তির জন্যে তিনি এমন গান লিখবেন৷ তাঁর উপাস্য ঈশ্বর, তাঁর উপলব্ধি প্রকৃতির মাঝে, ভালবাসেন মানুষকে৷ প্রেমের জন্যে লিখতে পারেন সারারাত৷ এমনকি দিনমানেও সদা সর্বদা প্রার্থনা "বরিষ ধরা মাঝে শান্তির বাণী"৷ দ্য বেঙ্গলি পত্রিকায় তাঁর গানটির ইংরাজি তর্জমার সাথে খবর ও ছেপেছিল৷ গানটির রিহার্সাল হয় ডাঃ নীল রতন সরকারের বাড়িতে৷ উনিশ শ' এগারো সালের শেষ ডিসেম্বরে গানটি প্রথম জনসমক্ষে গাওয়া হয়৷ কিন্তু সমালোচনা পিছু ছাড়েনা৷ সমস্যা হচ্চে ঝগড়াকে তিনি ঘৃণা করেন৷ এমনকি সর্বসমক্ষে ক্রোধ প্রকাশও অসম্ভব৷ তাই আজ যখন বিশ্বভারতীর প্রাক্তন ছাত্র, ঢাকার পুলিনবিহারী সেন গানটির উপলক্ষ জানতে চেয়ে চিঠি লিখেছে তখন উত্তর দেওয়াটাই সমীচীণ মনে করেছেন৷ যদিও নিজের লেখার কৈফিয়ত দিতে তবু বাধ্য নন৷ তবু এক নভেম্বরে, উনিশ শ' সাঁইত্রিশে তিনি স্পষ্ট করে লিখলেন," যিনি যুগযুগ ধাবিত যাত্রীদের চির সারথি, যিনি জনগণের অন্তর্যামী পথ পরিচায়ক, সেই যুগ যুগান্তরের মানব ভাগ্য রথচালক কোনো ক্রমেই পঞ্চম ,ষষ্ঠ বা কোনো জর্জই কোন ক্রমেই হতে পারেন না.......৷" বেলা পড়ে আসে ৷ যেতে হবে বহুদূর পথ৷ সোনার তরী উপচিয়ে উঠেছে অসংখ্য কবিতা, সঙ্গীত নাটক গল্প উপন্যাস গদ্য চিত্রে৷ তবু প্রথম সন্তানের মত সঙ্গীতের প্রতি ভালবাসা প্রগাঢ়৷ একদিন ধূলায় বিলীন হবে সব, তবু যে ভাষায় তাঁর গান, জানেন বহুদিন পর্যন্ত এমন প্রায় দুশত বছর হয়ে আসলেও বাঙালীর মন, হরণ করে রাখবে তাঁর সৃষ্টি গীতকবিতা৷ পরম মমতায় তার সুর সান্ত্বনা দেবে দুখী হৃদয়ে৷ সজল ঘন দেয়ার ডাকে বিরহী যক্ষের বেদনা উপলব্ধি করবে একলা কোনো শ্রোতা৷ আবার জন্মদিন৷ চির নূতনের ডাক! কবি নতুন কবিতা লিখতে শুরু করলেন "হে নূতন, দেখা দিক আরবার জন্মের প্রথম শুভক্ষণ৷"
পুরাতন বাঙালিপাড়া সেই সি আর পার্ক৷ যেখানে থেকেছি দুই মাস দশ দিনের মতন৷ শীতমাখা সেখানের সকাল সন্ধ্যা কেটেছে অপেক্ষা আর উৎকন্ঠায়৷ সকাল হবার অনেক আগেই সেখানে ভোর হয়ে যায় শালিক ,কালো দূর্গাটুনটুনি,চড়ুই, আর একটা দুটো দোয়েলের সাথে অনেকগুলো বাকুমের বকবকমে৷ একটুকরো ছাদ যেন ছোট্ট এক উঠোন, তার পাশে রান্নাঘর৷ রেলিংএ দিতাম অল্প চাল,যদি ওরা আসে৷ বন্ধু বানাতে চাই৷ জনবিরল বৃক্ষময় অভয়অঞ্চলে ওরা আমাতে বিশ্বাস রাখেনা৷ তবু একদিন একটা দুটো করে চাল খূঁটে নেয় আমার অগোচরে এক কবুতর যুগল৷ বড়ভাব ওদের, এক সময় অগোচর আমার সাথেও৷ যখন তখন চলে আসে রান্নাঘরের দুয়ারে ৷ দু'মুঠো ভাতে আর কত সময়! একটা রুটিও দ্রুত শেষ করে আবার বসে থাকে৷ বেশ আলসেমী মাখা ডানাদুটি মেলে দিয়ে রোদ পোহায় দু,জনে৷ আমি আড়চোখে চেয়ে দেখি শাড়ির ছায়া বাঁধা না হয়৷ এবার শীতে বেশ বর্ষা৷ তখন সুখী গৃহির মতন সিঁড়ির সামান্য কার্নিসে বসে মাথা বাঁচায়৷ অন্যদের মতন ওরাতো গাছে বসবাসে অভ্যস্থ নয়৷ সারাদিনের আলো শেষবারের মতন ডানায় মুছে নিয়ে রাতের জন্য ওরা যেন কোথায় ফিরে যেত৷ আর ঠিক তখন তখনই দূরের কালীমন্দির থেকে বেজে উঠতো আরতীর বাজনা৷ আলোয় সাজানো চূড়ার ওপর দিয়ে একই সাথে ভেসে আসত বড় পরিচিত আরো একটা সুর, আজানের! আসলে জায়গাটা এমনই বিরব যে, প্রতিদিন ভোর বা দুপুর বা সন্ধ্যার পরেও অতিস্পষ্ট স্বরে আমি শুনতে পেতাম ৷ আর আমার কতকথা মনে পড়ে যাওয়ায় ভারীমনটা আরো কেমন করে উঠত৷ একদিন দেখি, একটা কবুতর ! আমি ভাবতে শুরু করি কি হোলো?কোথায় গেলো আরটা! একসময় খূঁজেপায় চোখ৷ বসে আছে মরাডালের বানানো বিপদজনক অবস্থানে৷ জীবনের অপেক্ষায়৷ বাচ্চা আসবে ঘরে,তার সাধনায়৷ ডিম ছেড়ে আসেই না খাবার খেতে৷তবু আমি দিয়ে রাখি একটু বেশী চাল, বা ভাত৷ওরা তেমন আর কিছু খায়না,অথবা ওদের দেবার মতন আমার কাছে আর কিছু ছিলনা৷ একমাস হয়ে গেছে৷চলে এসেছি আবার নতুন আস্তানায়৷ এতদিনে হয়ত চলে এসেছে নবীন অতিথি৷ এখানেও সন্ধ্যা নামে৷ সেই সব সুর ,বাজনা এজায়গায় পাইনা৷ অন্ধকার নেমে আসতে থাকে৷ ওদের কথা মনে আসে৷ সেই ছাদে যখন ছানাপোনা নিয়ে মা কবুতর ঘুরে বেড়ায়, ওর ও কি মনে পড়ে একজনের হলুদ মাখা ঘিএ রংএর কোনো এক শাড়ি ছাদে মেলা থাকত৷ কখনও ভাবে, যারা ছিল,তারা কোথায়? খাবার কেন আর কেউ দেয়না! হয়ত ওরাও নতুন জীবনের আনন্দে এতটাই মগ্ন, এ সব ভাবার সময় ওদের নেই৷ মানুষই শুধু মানুষকে এবং তার চারপাশের সব কিছুকে প্রবল ভাবে ভালোবাসে৷ তাই মানুষের এত কষ্ট৷ 
যখন আগুন লাগে কাছে কিংবা দূরে যারা বাঁচতে চায় অথবা বাঁচাতে শুধু তারাই জানে আগুনে থাকে কতটা ব্যাথা অথবা রক্ত৷ অন্যরা দূরে দাঁড়িয়ে থাকা নিরাপদ দর্শক৷
তারপর এসে গেল মার্চ৷ সেই সময় বাবা আর বাবার পাশে আমরা৷ আমাদের অতি বৃদ্ধা পিতামহী, আমাদের প্রায় তরুনী মাতা৷সাথে বিভিন্ন বয়সের আমরা ক'জন নবীন ৷ বাবার চিন্তাক্লিস্ট মুখের লেখা পড়ার সাধ্য ছিলনা আমাদের,আর বাবা! তাঁর সমস্ত চিন্তা ভাবনাকে সীমাবদ্ধ রাখতে একটানা শুনতেন রেডিও পাকিস্তান, বিবিসি, ভয়েস অব আমেরিকা সাথে আমরা৷ একদিন সকালে ,মার্চের সাত৷ সেদিনও চৈত্রের দখিনা বাতাসে হিমহিম ছায়া৷ পুকুরের মায়াময় জলে রুই পুঁটির খেলা৷ গোপালভোগ আমমুকুলের সুবাস চাপাদিতে পারেনা বাবার উৎকন্ঠা ! সেই যে "এবারের সংগ্রাম, মুক্তির সংগ্রাম...." আমরা বাবার কোলঘেঁষে শুনতে থাকি৷বাবার মুখচোখে আনন্দ ,খুশি লেপটে থাকে৷ বাবার চোখে স্বপ্ন,ভালবাসা,মায়া জাগে কোজাগরীর আলোর আভায় ৷ আমাদের মায়ের মনের ভয় কমে ৷ ঠাকুমা ঠাকুরকে প্রণাম শেষে পাশফেরেন৷আমাদের বড় উঠানে আমরা """"কুমির তোর জলকে নেমেছি"""" খেলায় মেতে উঠি৷ তারপর আরো একদিন৷ বাবার সাইকেল এসে থামে গেট পেরিয়ে উঠানে৷ বাবার মুখকালো৷ ঘোমটা সামলে মা বাবার সাইকেলটা ধরে থাকেন৷ ঠাকুমা তাঁর সাদাথান এঁটোছূঁয়ে দেবার ভয় ভুলে বারান্দায় দাঁড়ান৷ আমাদের খেলা থেমে যায়৷ বাবা বলেন,ঢাকার খবর৷বাবা সাবধানে রেডিও খুলে শুনতে থাকেন ঢাকার খবর৷ বাবার বড় আদরের রেডিও৷ অনেক পরে একদিন৷ এই রেডিওতে আমার দাদা শোনে "দেশ স্বাধীন"৷ মাকে খুব গোপনে শোনায়৷ আনমনা মায়ের চোখ ঝাপসা হয় দেখে রেডিওটাকে৷ ততদিন অবশ্য রেডিওর মালিক চলে গেছেন অনেক দূরে৷মায়ের তখন প্রতিদিন লড়াই৷ "এ লড়াই বাঁচার লড়াই, এ লড়াই জিততে হবে" মায়ের তখন আপ্তবাক্য৷ মাঝেমাঝে রেডিওটাতে হাত বুলাতেন৷ গল্প করতেন কবে বাবা সেই ষাটের দশকে এটা কিনেছিলেন৷ কতদূর থেকে মানুষ দেখতে এবং শুনতে আসত ৷সর্বজয়া মায়ের প্রখর দৃষ্টি পাহারা দিত সর্বকাজের মাঝে৷আমরা ভেঙে না ফেলি, নষ্ট না করি৷ যন্ত্র ও এক সময় নষ্ট হয়৷ মা বারবার চেষ্টা করেন সারিয়ে নিতে৷ তারপর একদিন মা ঢাকনা দিয়ে তুলে রাখেন তাকের উপর৷ ততদিনে অবশ্য আমরাও জানি, বুঝি৷ এ রেডিও ছিল বাবার স্মৃতি৷ মানুষকে খুব বেশিদিন ধরে রাখা যায় না৷ কিন্তু মানুষই আবার ভালো মানুষের স্মৃতিকে ধর্মের গন্ডি ভুলে বাঁচিয়ে রাখে ৷
চৌদ্দদিনের মাথায় আবার সেই নির্দৃষ্ট ঘরটিতে বসে৷ এখানের টিভিতে শুধুই বিজ্ঞাপন আর সংবাদ চলে একটানা৷ হিন্দিতে, অতিমৃদু শব্দে৷ হঠাৎ পরিচিত ভাষা শুনে তাকাই৷ আগুনে মৃত মানুষের ছবি, আত্মীয়জনের আহাজারি৷ চোখ থমকে যায়,মায়ের আর্তনাদে!কঠিন আবেদন,একটুকরো মাংশের৷যাকে সে কোলে নেবে৷ বৃথা আশ্বাসে নিজের কাছে নিজের সান্ত্বনা পাবার অসহায় আকুতি! কোথাও তার বাবা বেঁচে মাকে ডাকছে! টিভিতে আবার অন্য খবর শুরু হয়৷ বসে থাকি চুপ করে৷ আরো কিছুটা সময় লাগবে এখানে৷ হঠাৎ এক অপরিচিত স্পর্শে ফিরে আসি বাস্তবে৷ বিহারের রাহেলা৷ আমাকে কয়েকদিন দেখেছেন৷ নিজেই অসুস্থ,তবু আমার কথা জানতে চান৷ তিনি আর আমি, কথা বলি ৷ভাষা সমস্যা প্রতিবন্ধক হয়না৷ তার হাত আমার মাথায় ঘুরে বেড়ায়৷প্রথম দিনে যেমন ছিলাম তার থেকে এখন অনেকটা রোগা মনে হয় তার কাছে৷ দরদের সাথে বলেন,আমি যেন খাওয়ায় ধ্যান দেই৷স্বামীর ডাকে হাঁ,জী বলে বোরকা সামলে চলে যান৷ নিজের ভাষা, নিজের ধর্ম বাদেও আছে সহানুভূতির ভাষা, আছে মানবধর্ম৷ যা সবথেকে মহান৷ বাড়ী ফিরে কত খবর দেখি,পড়ি৷ মানুষ কত অসহায় নিয়তির কাছে৷ এই মায়ের হাহাকার......৷হৃদয় ছিন্নভিন্ন করে দেয়৷ মা, বাবা, স্বামী,স্ত্রী সবার মৃত্যু দুঃখের,কিন্তু সন্তান! তার সাথে আর কোনো কিছুর তুলনা আনা যায় না৷ আজ দেখলাম এই মা ডিএনএ পরীক্ষার জন্যে দাঁড়িয়ে আছেন৷ঈশ্বর!আর কোনো সন্তানের উপর যেন নেমে না আসে অন্যায় বিপদ৷অসময়ের মৃত্যুতে কোনো মাকে যেন এভাবে কাঁদতে না হয়৷
মানুষ যত বড়োই হোক, ছায়াকে অতিক্রম করে সামনে এগোতে পারে না৷ যতই না সারাদিন জাগুক,রাতের আঁধারে না দেখা স্বপ্নগুলো বেঁচেথাকে চোখের আলোয়৷ বেদনা হয়ে ওঠে পান্নার মত মোহনীয়৷ ভালবাসা নামের বায়বীয় এক সুখ যত সময় তার সঙ্গী হয়ে ঘিরে থাকে,কিছুতেই জীবন তৃষ্ণা হারিয়ে যায়না ৷প্রকৃতি তাকে ভালবাসতে সাহায্য করে,স্মৃতির কথকতা তাকে ভবিষ্যতের পথ দেখায় ৷ কোনোএক মেলা থেকে কেনা দুগাছি লালচুড়ি,কাঁচের এবং অল্পায়ূর৷তাকেইনা কত ভালবেসেছিলাম!যেন ভেঙে না যায়৷আর একবার নিজের হাতে কাপড়ের পুতুল বানিয়ে ভালোবেসে তাকে সাজাতাম কলমের কালি দিয়ে চোখ এঁকে৷ শুধু লাল টিপটা দেবার সময় ভেবে চিন্তে মায়ের পানখাবার খয়ের গুলেই নারকেলের শলাদিয়ে ধেবড়ে দিতাম৷যেমন দেখতেই হোক, সে ছিল আমার৷ তাই তাকে ভালবাসা দিতে ক্ষতি ছিলনা৷ ঘুমানোর সময় মাথার কাছেই রাখতাম তাকে৷ তারপর একদিন শীতের শেষে ৷পুকুরের জলে নিজের মুখটা দেখে মনে হোল অচেনা৷ পাশের বিশাল কিংশুকগাছ থেকে ঝরে যাওয়া কমলা রংএর ফুল৷ অবিন্যস্ত তাদের একটা তুলে নিলাম অন্যমনস্কতায়৷ কালো বৃন্তের সেই পলাশ,এত্তো সুন্দর! সেদিন থেকে তাদেরই ভালোবাসলাম৷ আর দেখলাম,সেইসব পুতুলেরা আর আমাকে ডাকে না৷ চুড়িগুলো কবেই ছোটহয়ে গেছে,রান্নাবাড়ির সাথীদেরও যেন দূরের মনে হয়৷ তারথেকে ঘরে বসে বইপড়াকেইতো বেশ ভালো লাগে৷ তখন পড়তে পড়তেই কোন চরিত্রকে ভালোবেসে ফেলেছি৷ আহা! অমনটি হলে কতই ভালো হোতো!দেখছি, সেই সব চরিত্রছিল খুবই সাদামাটা,চাকচিক্যহীন৷কিন্তু ভালবাসতে দোষ ছিলনা৷তাই মনের গহীনে বাঁচিয়ে রাখলাম প্রিয়তম যত পাঠ্য নায়ক নায়িকাকে৷ একতরফাতো বটেই,তবে গভীরতা খাঁটি৷ প্রতিপ্রেম কখনওই চাইনি৷ আস্তে আস্তে বায়বীয় ভালোবাসা রক্তমাংশের প্রতি এগিয়েছে৷ মাকে তো খুব ভালোবাসতাম৷মুখেতো বলা হয়নি কোনোদিন৷ সব মায়েরা বুঝেই নেন, না বলা যত কথা৷ সবাইতো বুঝতে পারেনা সশব্দে না বললে৷তাই,প্রিয় কতজন কখনোই জানতে পারেনি তাদের একদিন ভালোলেগেছিল৷আর যাকে , যাদের বলেছিলাম জীর্নপাতার পুরাতন হয়েগেছে সে সব ভালোবাসা৷ শুধু বসন্তের সবুজ পাতার পেলবতা ঘুরেঘুরে ফিরে আসে৷ বারবার নবআনন্দে জাগে প্রকৃতির প্রাণ৷ দূরে বহুদূরে প্রায় শব্দহীন কোনো এক কোকিলের ডাক মনে করিয়ে দেয়,আমি সে সুর শুনেছিলাম৷ গত বছরের পুঞ্জিত আম্রমুকুলের প্রতি তীব্রটান মনে করিয়ে দেয় ভালোবাসা কারে কয়৷মানুষের ফেলে আসা পথ,সামনের দিকেই এগিয়ে যায়৷ভালো না বাসতে চাইলেও তাকে উপেক্ষা করা যায়না৷বসন্ত বা হেমন্ত, সুখ অথবা দুঃখ৷মানুষ এমনকি প্রকৃতি !যাকেই জয় করতে চাও৷তাকেযে ভালোবাসতেই হবে৷
চারমাস আগে সেই পুজোতে আমি যে কফি নিয়েছিলাম৷ তারপর সন্ধ্যায় এক বইএর দোকানে প্রিয় কোনো বইএর খোঁজ নেওয়ার সময়৷ দেখা হোল যাঁর সাথে,পরিচয়ে জানলাম তিনি পুত্রের একসময়ের শিক্ষক৷ কথায় কথায় তিনি বললেন তাঁর প্রিয় ছাত্রের কথা৷ একাদশ শ্রেনিতে দূর্গা উৎসবের পঞ্চমীর সকালে তিনি পরীক্ষা নেবেন জানিয়ে দিলেন চল্লিশজন ছাত্রকে৷ নির্ধারিত দিনে, নির্ধারিত সময়ে লাল রংএর এক সাইকেলে একজন মাত্র এসে উপস্থিত! স্যার তাকে ঠিক করতে বললেন সে কী করবে৷ ছাত্রটি সেদিন পরীক্ষা দিয়ে ফিরেছিল৷ আমি এখনও প্রতিটা ব্যাচে এই গল্পটা করি"" স্যার বলে চলেন৷ তাঁকে যে সম্মান সেদিন তাঁর ছাত্র দিয়েছিল, গর্বিত মনে করেন আজও৷ ছাত্রটির পিঠ চাপড়ে তিনি বলেন, বহু পরীক্ষা আসবে৷ রেজাল্ট নিয়ে ভাবনা করবি না৷ শুধু নিজের দায়িত্ব, কর্তব্য ভগবানের দেওয়া সব কিছু সাহসের সাথে মোকাবিলা করবি৷ অনেক কঠিন পরীক্ষাও ভালো ভাবে উৎরে যাবি৷ কয়েক মাস বয়েস বাচ্চাটার৷ হাতে ক্যানোলা করতে হবে,জীবনদায়ী তরল দেবার জন্যে৷ দূর থেকে তার করুণ কান্নায় নিজের মন আর্দ্র হয়ে ওঠে৷বোরখার আড়াল ঘুচিয়ে মা তাকে শান্ত করতে সর্বশক্তি ঢেলে দেয়৷ সিস্টারজি, মাস্টারজি, ডাক্তারম্যাডাম সবাই হিমসিম৷ওর সম্বন্ধে কিছুনা জেনেও জানি, ওর কি হয়েছে৷ ওর মাএর কষ্ট কোথায় কেমন বুঝতে বাকি নেই৷ পাশে বসে থাকা জম্মু থেকে আসা আধ্যার মা৷ভাঙ্গা হিন্দিতে শুনি চৌদ্দ বছর বয়সের আট ক্লাসে পড়া মেয়েটির কথা৷ সাতমাস হয়ে গেছে স্কুলে যায় না৷ কবে যেতে পারবে, অনিশ্চিত৷ সবার কঠিণতম পরীক্ষা ,এখানে যারা আছে৷ এখানে যার আসে,আসবে৷ ছোটছোট মেঘ বৃষ্টি কষ্টের ঘরগুলোতে ঘুমহীন রাত কাটে সুস্থতার অপেক্ষায়,শুধু জীবনের আনন্দের জন্যে ! এর বাইরে বিশাল রোদঝলমল আনন্দযজ্ঞের পৃথিবী৷ যেখানে ব্যাস্তসময় ঘড়িরকাঁটাকে পিছনে ফেলে এগিয়ে চলেছে৷ যন্ত্র নিয়ন্ত্রিত দর্পনে দেখতে পাওয়া যায় সব৷ কোনো একটা খবর, কোনো এক উৎসব শিহরিত মুখচ্ছবি৷ হঠাৎ মনে হয় কারোতো কিছু যায় আসে না৷পরেই সেই আপ্তবাক্যটি মনে পড়ে,""""পৃথিবীতে কে কাহার!"" আমিও যদি উল্টোদিকে থাকতাম, আমার ভূমিকা একই থাকত৷ শুধু সত্য এই, ঈশ্বর কারো অতি পরীক্ষা নেন৷ বিপরীতে ধর্ষক, নিষ্ঠুর, স্বার্থপর, লোভী, হন্তারক,ঠক,প্রবঞ্চক মানুষের অভাব নেই৷তাদের মনে হয় তেমন পরীক্ষার দরকারও হয়না৷ নির্ঘুম রাত বলে তাদের কিছু নেই ৷তবু ভগবানের দেওয়া সব পরীক্ষার মোকাবিলা করতেই হয়৷সাহসী হাতটা,যা একটু দূর্বল তাকে স্পর্শ করি আমরা৷ মনের জোরে যেন চিড় না ধরে,তাই বারবার বলি, এবারও ভালোভাবে উৎরে যাবো৷শুধু সত্য এই, ঈশ্বর কারো অতি পরীক্ষা নেন৷
স্কুলে যাওয়া বা আসার সময় মাঝে মাঝেই আটকে যেতাম রেলগাড়ির জন্যে৷ আমাদের শহরের অন্যতম যান৷ কয়লাচালিত সেই রেল একসময় ছিল অনেকের লাইফ লাইন৷ বিশেষ কলেজের সময় মিলিয়ে তার আপ বা ডাউন৷ অনেকেই বাড়ি বসেই তার বাঁশি আর কু ঝিকঝিক শব্দ শুনে নিজেদের দিনলিপি ঠিক করে নিতেন৷আমাদের বড়ো গর্বের ট্রেন৷সবাই তাকে ভালোবাসতাম৷ কখনও এমনও হয়েছে একটু জোরে হাঁটলেই রেললাইন পেড়িয়ে যেতে পারতাম, বরং একটু মন্থর গমনে ক্রসিংএর সমানে দাঁড়িয়ে যেতাম৷ একরাশ ধূলো সে সামনে গিয়ে তার শেষ সীমানায় থামত৷ প্রতিবার কেন যেন "পথের পাঁচালি"র দূর্গাকে দেখতাম৷যার জীবনের শেষ ইচ্ছাটি ছিল একবার রেলগাড়ি দেখা৷ কলেজ শেষে ভার্সিটিতে পড়ার সময় শুনলাম সেই ট্রেনের মৃত্যুঘন্টার বিরুদ্ধে প্রবল আন্দোলন শুরু হয়েছে৷ সমগ্র শহর সেদিন এককাট্টা৷ কতজন পুরাতন স্মৃতিকে ধরে রাখার জন্য আবেগাক্রান্ত হয়েছিলেন৷ যা কিছুর প্রয়োজন ফুরায়, অলাভজনক৷তাকেই ছুঁড়ে ফেলে দেওয়ার সময় আবেগ থেকে বাস্তব বেশি কাজ করে৷কিছুদিন পরে সত্যিই রেল চলাচল বরাবরের মতই বন্ধ হয়ে যায় আমাদের শহর থেকে৷ মানুষের জীবনে বর্তমান যখন সমস্যায় ভারী হয়ে ওঠে,তখন অতীতের সুন্দরতম মুহূর্তে ভ্রমণে কিছুটা হলেও অন্যমনা হওয়া যায়৷ গভীর নিশিথে শান্ত এলাকা হয়ে ওঠে আরো নিঝুম৷ বহুদূরে কোথাও এক একাকী কুকুরের আর্তনাদ ছাপিয়ে শোনা যায় পাহারাদারের বাঁশীর সাবধান সুর৷কোথায় কোন অপরিচিত গৃহের হাওয়াঘণ্টার টুনটাং স্বরেও ঘুম থেকে যায় অধুরা৷ সারদিন বিমান যাওয়ার শব্দ অভ্যস্ত কানে কর্কশ মনে হয়না৷ রাতের অন্ধকারে সেই যান্তব ধ্বনি অসহ্য মনে হয়৷ তখন বহুদিন আগে ফেলে আসা সেই ছোট শহরের রেলগাড়ির কু ঝিকঝিক ম্যাজিক সুর হয়ে কানেকানে কি যেন বলে যায়৷ সেই সুরের আশ্রয়ে এক সময় ঠিক ঘুমঘোরে ভোর হয়ে যায়৷ আমাদের ছোট রেলগাড়িটির এঁকেবেঁকে চলাটা আমি আর আমার মতন অনেকেই আজও মনের গভীরে লুকিয়ে রেখেছি৷ অবসরে তার কথা বড়ো মনে আসে, শুধু বলা হয়ে ওঠেনা৷ 
এক সময় যাঁর বইসব থেকে বেশি পড়েছি ৷ তখন তৃতীয় শ্রেনিতে পড়তাম৷ একদিন এক জ্বর হওয়া দুপুরে হঠাৎ পড়লাম "রামের সুমতি"৷ সে এক অন্য দেশ, আলাদা অনুভূতি৷ তারপর গল্পের বই পড়ার ভালবাসায় আটকে গেলাম৷ শুধু গল্পের বইএর লোভে কত বন্ধুর বাড়ি গিয়েছি বার্ষিক পরীক্ষার শেষ দিনে৷ একটা একটা বই শেষ হলে আলাদা জগৎএর দ্বার খুলে যেত৷ কত সময় অতিবাহিত হয়ে গেছে বই পড়ে৷ সব থেকে ভালো লেগেছে সহজ সরল জীবনের ছবি যিনি তুলে ধরতেন তাঁর লেখা৷ অনেক গল্পতো নিজেদের পাঠ্য ছিল৷"মহেশ", "বিলাসি", "মামলার ফল"৷ অর্নাসে "গৃহদাহ"৷ তারপর জীবনের বাঁকেবাঁকে কতনা ঘটনার ঘনঘটা! বলা ভালো অধিকাংশই অঘটনের৷ নিজের সীমিত সাধ্য নিয়ে কিছুই করবার নেই,তখনই একটা কোনো নতুন বইএর কাছে গিয়েছি আশ্রয় চেয়ে৷ ৷ কি ভাবে যেন সময় কেটে যেত,টেরও পেতাম না৷ জীবনের পাতা ঝরে যায় অজানা ঝড়ে৷ সময় এবার কমছে, অন্যভাবে৷ পুরাতন কিছু ভালো লাগার কাছে ফিরে যেতে ইচ্ছে করে৷ অনেক অধরা স্বপ্নের মতন সব ভালোলাগা দু'বার ফিরে পাওয়া যায় না৷কিন্তু পুরাতন বইগুলোতো নতুন মোড়কে আর একবার পড়ে নেওয়াটা নিজের ক্ষমতার মধ্যে৷ কিনে নিলাম ৷ শরৎচন্দ্রের যাবতীয় লেখা,এইদুটি খণ্ডে৷এখানে একটি মাত্র বাংলা বই এর দোকান৷ একজন আমাকে উপদেশ দিয়েছিল, বই পড়ে সময় কাটাও৷বই পড়ার পাশে, তার মুখটাও আমার বড়ো প্রিয়৷ কত দিন দেখা হয় না তার সাথে৷ হবে হয়ত! কোনো একদিন৷
দিল্লির এখন যেখানে থাকি, বাঙালি এলাকা৷ বলা ভালো বাঙাল পাড়া৷ সি, আর' পার্ক৷চিত্ত রঞ্জন দাশ এর নাম অনুসারে৷ সামনের পার্ক,রাজা রামমোহন রায়ের নামে৷অসংখ্য না হলেও অনেক গাছে ঘেরা৷ দেখার মন আলাদা,আর চোখ চলে যাওয়া অন্য ব্যাপার৷ গাছের দিকে তাকাই৷ জীবনের সাথে কত মিল! গাছ বাঁচার জন্যে যুদ্ধ করে মানুষের মতই, মানুষ বা প্রকৃতির হাত থেকে বাঁচতে৷শিকড় মাটির রস শুষে নিজেকে দৃঢ় করে ধরে রাখে মাটির সাথেই৷ জানে, যদি আলগা হয়ে বাঁধন তবে টিকে থাকা তার জন্যে বড়োই মুসকিল৷সে যদি বাঁচে, তবেই তার বিকশিত ফুলের শোভা৷ ফলের মাধ্যমেই বহুদিন নিজের পরিচয় ৷ তাই সিডার, আয়লা ,হুদহুদ, তিতলির বিরুদ্ধে মাথা তুলে রেখেই লড়াই চালিয়ে যাওয়া৷ আমরা ভাবি,বা বলি "বেঁচে থাকার লড়াই"৷ওটাও গাছেদের জীবনের যুদ্ধ৷ কিছু পার্থক্যতো তবু থাকেই মানুষের জীবনের সাথে ৷বলা ভালো কোনো কোনো জীবনের সাথে৷ গাছের শিকড় ,যা সে বহুদিন ধরে মাটির গভীরে রেখে শক্ত ভিত গড়ে তোলে৷ তাকে নিয়েই তার লড়াই৷ সেখানে মানুষকে নিজের ভিত ছেড়ে দিয়ে কখনও এখানে কখনও ওখানে বাঁচার জন্যে,বাঁচানোর জন্যে বেদুইন জীবন মেনে নেওয়া৷ গাছ জানে, সে না বাঁচলে তার ফুল বা ফলের প্রশ্নই নেই৷ মানুষ ভাবে, ব্যাক্তি সে না বাঁচুক,তার সন্তানটি যেন "থাকে দুধে ভাতে৷"
আমাদের ছোট শহরটিতে অন্যরকম সততা ছিল৷ এখনও যা আমাকে আলাদা গর্ব এনে দেয়৷ আমাদের সেই তখন এখান থেকে ওখানে যাতায়াত করতে ভরসা ছিল শুধুমাত্র রিকসা৷ এমন কি বাজার করে সবাই রিকসা ঠিক করে, এলাকা আর কে বাজার করে দিচ্ছে নাম বলে দিলেই বাড়িতে বাজার চলে আসত৷ আমাদের বাড়িতেই দীর্ঘ কয়েক বছর এমন ভাবেই বাজার এসেছে৷সকাল নয়টা থেকে দশটার ভিতর নিত্য অপরিচিত কেউ তাঁর রিকসায় বাজার দিয়ে যেতেন৷ কোনোদিন,কখনওই এমন হয়নি যে, যা কিনে পাঠানো হয়েছে তার কোনো একটা রিকসাওয়ালা তুলে নিয়েছেন৷ তখন তাঁদের রিকসাগুলো ছিলো পুরাতন,তাপ্পি দেওয়া৷বারবার চেন পড়ত৷গরমে বা বর্ষায় অতি অবশ্যই তাঁদের ছিন্ন লুঙ্গির সাথে কোনো জামা থাকত না, এবং অনেকেই ছিলেন বয়স্ক৷ আমরা তাঁদের চাচা বা কাকা বলেই ডাকতাম৷ একদিন সমাগত দুপুরে একজন চাচা বাজার নিয়ে আমাদের আমগাছের ছায়া ঢাকা উঠানে এস হাজির৷ তাঁর জিম্মায় থাকা মাছ তখন পচে গন্ধ ছড়াতে শুরু করেছে৷ তিনি বাজারের মালিক খূঁজে পাচ্ছেন না, তাই প্রতিটা বাড়িতে গিয়ে জানতে চাইছেন এটা কাদের বাজার? আমরাও বললাম এটা আমাদের নয়৷ ঘামে তখন তাঁর শরীর ক্লান্ত৷ তিনি এক গ্লাস জল খেয়ে আবার তিনি খূঁজতে শুরু করলেন বাজারের মালিককে৷ আসলে তিনি মনে হয় এলাকা ভুল করেছিলেন ৷মালিকের নামও৷ সারাদিন ধরে ঘুরে তিনি সঠিক জায়গায় পৌঁছাতে পারলেন কিনা জেনে ছিলাম পরে একদিন ৷ কিছুটা সময় থাকায় তাঁর মুখটা আমার মনে ছিল অনেক দিন,স্মৃতিতে৷ এর কয়েক বছর পরে, আমি তখন অনার্সের পাশাপাশি টিউশনে দশ টাকার রোজগেরে৷ বিলাসিতা বলতে মাঝেসাজে একটাকার বিনিময়ে রিকসায় করে কলেজা যাওয়া বা আসা৷ এমন নবাবীর একটা দিনে আমি সেই রিকসাটায় উঠলাম এবং চাচাকে চিনতে পারলাম৷ আমি জানতে চাইলাম সেদিন শেষ পর্যন্ত কি হয়েছিল! তিনি সেদিন শেষ পর্যন্ত যেখান থেকে বাজারটা নিয়েছিলেন, সেখানেই ফিরে যান৷ মাছ বিক্রেতার মাধ্যমে ঠিকানা চিনে বিকেলে গিয়ে সেই পচা মাছ বুঝিয়ে দিয়ে তবে মুক্তি নেন, নিজের কাছ থেকে নিজেই৷ আমি তখন অভিভূত এবং জিজ্ঞাসা করে বসি, আপনি এখনও রিকসা চালান!! তিনি ততোধিক অবাক হয়ে বলেন,তবে কী করব মা!! আসলে আমার অল্পবয়সী মন বুঝাতে চাইছিল এমন সততার পুরস্কারে তাঁর ভালো কোনোকিছু পাওয়া বা অন্যকোনো অবস্থানে থাকা উচিতের কথা৷ তাই আবার বললাম, আপনার ভাগ্যটাতো অনেক ভালো হওয়ার কথা চাচা৷ আপনি সৎ মানুষ৷চাচা প্যাডেল ঘুরাতে ঘুরাতে কিছু সময় চুপ থেকে চিন্তা করে বললেন, ভাগ্য নিয়ে ভাবতে নেই মা৷ যা হবার তাতো হবেই৷ কাজ না করলে খাবো কি? লাখ কথার এক কথা ৷ আমরা যাত্রী আর চালক তারপর অন্য কথা খূঁজে পাইনি৷ অনেক পরে আমি "গীতা"য় পড়ি "কর্মফল ত্যাগ করো, কর্মত্যাজ্য নয়৷" সাধারণ মানুষ তাঁদের কাজের মধ্য দিয়েই ধর্মের মর্মকথা বুঝিয়ে দেন, বুঝতে কতদিন লেগে যায়! যদিও সব সময় সব কিছু মেনে নিতে পারা যায় না, তবুও শান্তির অন্বেষণে সেই চাচার কথা বড়ো মনে পড়ে৷ আর সেই সাথে মনে আসে আমার ছোটো শহরটিতে কত অসামান্য সৎ মানুষ ছিলেন! সংখ্যায় সামান্য,হয়ত আজও আছেন৷ 
আমারও ছিল নদী৷ একটা একটা দুটো৷ আমাদের ছোট শহর৷ তার পাশে এঁকেবেঁকে ,চোখের সামনে থেকে দূরের কোনো গাঁয়ের খোঁজে শান্ত ভাবে এগিয়ে চলা নিরবধি৷দড়াটানা৷ ছোট শহরে বড়ো শান্তি,বড়ো দুঃখগুলো সে ভাগ করে নিয়ে বেদনার পাল্লাটাকে ক্ষুদ্র করে দেয়৷ শান্ত নদীর পাশে থাকলে সমস্যাগুলো জলে ধুয়ে সহজ হয়ে যায়৷ আপন যে নদী বা নগর, তার কাছে থাকাটাই আলাদা আনন্দের৷ কোনো বিকালে নাইওর থেকে ফিরবার সময় নৌকায় উঠতাম ভয়ে, সাবধানে! পড়ে যাবার, কাদামাটিতে একাকার হয়ে যাবার লজ্জ্বায় কারো হাত ধরতাম শক্ত করে৷ নদীর জল ছলকে উঠত হাসিতে, এক অপরিণামদর্শীর ছেলেমিপানায়৷ ভাগ্যদেবী লুকিয়ে সকৌতুকে হেসে নিতেন এটাই ভেবে যে, কতো তুফান তোমাকে পাড়ি দিতেই হবে একদিন! আর সামান্য জলে ভয়? ভরসার হাতই বা কত কাল থাকে ,কার সাথে! নদীর পাড় ভাঙে, জোয়ারে না চাইতেও ফুঁসে ওঠে ৷অনিচ্ছার ভাটার কাদামাটি মেখে সাগরের নোনা জলের অপেক্ষা , প্রতি ঘন্টার হিসাব করে৷ আকাশের রঙিন বর্ণ বিভব এতো শত জানে না৷ তার মন মেজাজ ভালো থাকলেই সে রঙ ঢেলে দেয় যাবার বেলাতেও! দেখে মনেও হয়না, হয়ত সেদিন সকালেই ছিল করুণ হাসির অরুণ রেখা৷ সব সময় সকাল দেখেই দিন বোঝা যায়, এমন দিব্যি কোথায় আছে! সেই নদীর সাথে অন্য নদীটাও ঘুরেফিরে আশে বারবার, স্বপ্নে বা জাগরণে৷ সেই যে আমার নানা রঙের নদীরা, অনেক আপন৷ আনন্দের আর সুখ দুখের সাথি৷ আর ছোট শহরটি,তার উপরের অনেক উদার আকাশ৷ যার , যাদের ছায়ায় মায়ায় জলের অতল আহবানে কেটেছিল কিছু অনন্ত আনন্দের সময় ৷সাদামাদা এক মেয়ের অলিখিত দিনলিপি মুছে গেছে কবেই৷ তবু অনন্ত আকাশের রঙের কোনো শেষ নেই৷ আজো তার মন মর্জিতে সে অকৃপণ ধারায় ঝড়িয়ে দেয় রঙিন ঝরনা৷ নাইওর থেকে ফিরবার সময় মন খারাপের কোনো এক অনভিজ্ঞার চোখে সেই রঙ স্বপ্নএনে দেয়৷ স্বপ্ন ছাড়া মানুষ নেই৷ অন্য নদীটি, যে স্বপ্নে দেখা দেয়,তার কথাও অন্য একদিন৷
সতীনাথ ভাদুড়ী'র ছোটোগল্প "ডাকাতের মা" পড়াই একাদশ শ্রেনিতে৷ সৌখী, বাবার পরে সেই ডাকাত দলের সর্দার৷ গর্ব খুব তার মায়ের৷ জাতিতে গয়লা কিন্তু ডাকাতিতে তাদের হক অধীকার৷ জেলে যাওয়াটা নিতান্ত স্বাভাবিক ঘটনা সেক্ষেত্রে৷ পাঁচ বছরের জন্যে জেলে যাওয়া সৌখীর দলের লোকেরা ঠিকমতন ভাগের টাকা না দেয়ায় বুড়ি বিপদে৷ বৌমা নাতিকে পাঠিয়েছে বেয়াই ঘরে৷ রাতে সৌখীর মা স্বপ্নদেখে, ডাকাতি করে আনা রূপোর গয়না দিয়ে সাজিয়েছে বৌমাকে! পাড়ার লোকের মুখে ঝামাদিয়ে দেখাচ্চে, ডাকাতের মা আর তার বৌ ফ্যালনা নয়৷ রোজ চার লিটার মিনারেল ওয়াটার দরকার৷ হারানোর ভয়ে নিশানা দেখে দেখে কিনতে যাওয়া৷ দিল্লির ঠান্ডাতে জবুথবু চলা৷ ভোরেই রুগীদের ঢল৷ রাস্তার পাশে গাছের নীচে আশ্রয় নিয়েছে তিন সন্তানসহ এক মা৷ একজন ডানপিটে, তাকে সামলাতে মা ডিউটিরত পুলিশকে দেখায়৷ কত কি বলে!যার মধ্যে যেটা বুঝি,তা হোলো ছেলেটি তাড়াতাড়ি মস্ত হয়ে যাবে৷ শুকনো মুড়ি মুখে তুলে দিতে দিতে মায়ের দু'চোখ স্বপ্ন দেখে, ছেলে অমন পুলিশের চাকরি পাবে একদিন! আস্তে চলা দ্রুত করে ফিরে আসি ঘরে৷ রুগীকে দেখার সময় ক'জন ডাঃএর থাকে ব্যাক্তিগত অভিজ্ঞতা! সুস্থ হয়ে ওঠা, জীবনের জন্যে যুদ্ধ করে!একটু একটু করে৷ পাশে থেকে প্রতি মূহুর্তে দেখে যায় এক ডাক্তারের মা৷ সে ও স্বপ্ন দেখে৷ ডাঃ ছেলে যখন রোগীকে দেখবে সামনের দিনগুলোয়, নিজের কষ্টগুলোর কথা সে মনে রাখবে৷ যখন সে অসুস্থ কারো সামনে গিয়ে দাঁড়াবে,তার উপস্থিতি হবে মানবিক, প্রাণময়৷ অর্থবিত্তকে হারিয়ে প্রাধান্য পাবে তার চিত্তের ঔদার্য্য৷ সেই আশাতেই তার মায়ের মনে দ্বিগুন শক্তি! অসীম প্রার্থনার আগ্রহ! মানুষের জীবনে এমন একটা সময় আসে, যখন তার সকল স্বপ্ন, সব আগ্রহ ক্ষুদ্র জলাশয়ে ঘূর্ণির মত ৷ ক্রমাগত পাক খেয়েই চলে৷ আকবর বাদশা'র মা আর হরিপদ কেরানির মায়ের সাথে সেখানে কোনো পার্থক্য থাকেনা৷ ডাকাতের মা, ডানপিটে এক ছেলের মা বা ডাঃ মা সেখানে মিলেমিশে এক হয়ে যায়৷
কোনো এক ঝড়ে বিশাল লিচুগাছটির একটা ডাল ভেঙে গিয়েছিল৷ ঝড় চলে গেলেও ক্ষত,ক্ষতির চিহ্ন রয়েই যায়৷ লিচুগাছটিরও ভাঙা অংশে ফোঁকড় হয়ে গিয়েছিল৷ ভোরে ঘুমভাঙা চোখমুখ ধুতে পুকুরে যাবার সময় মাঝেমাঝে সেখানে হাত দিতাম৷ গভীর গর্তের ভিতর থাকতেও পারত এক বিষজীবি,এক ছোবলে নিতে পারত অন্তহীন কষ্টগুলো৷ বেঁচে থাকতে গেলে যাকে শতচেষ্টাতেও দূরে রাখা যায় না! তেমন অঘটন না ঘটে একদিন হাত ছূঁয়ে দিল নরম তুলতুলে কিচমিচ সুরকে৷ চমকে হাত সরিয়ে আনার আগেই ফেলেদিলাম তাদের একটাকে, মাটিতে৷ নাম নাজানা পাখির শাবক৷ মূহুর্তে তার অসহায় ডাকে কোথা থেকে ছুটে এলো তার মা৷ ভয়ে আমি তখন অনেকটা দূরে৷ সে তবু আমার দিকে তাকিয়ে কি যেন বলল রাগ করে৷ চিড়িক পিড়িক ছুটতে লাগল এ ডাল থেকে ওডাল৷ দু'একবার বাচ্চার পাশে মাটিতেও দিল গড়াগড়ি৷ তার আর্তনাদে আশেপাশে দাসেদের বাড়ির চালে,বোসেদের উঠানে যতছিল আত্মীর পরিজন,সব এল ছুটে৷ সবাই মিলে পড়ে থাকা ছানাটিকে আবার উঠিয়ে নিল আস্তানায়,আবার ফিরে গেল যে যার খূঁটে খাওয়ার জোগাড়ে৷ কত ভুল ধারনা নিয়ে বেঁচে থাকা বহুকাল৷ কতদিন আকাশে উড়ন্ত উদাসীন পাখি দেখে মনে হয়েছে,কত সুখী ওরা৷ যখন খুশি তখন উড়ে যায় এখান থেকে ওখানে,কাছ ছেড়ে দূরে৷ ভাল না লাগলে বদলে দেয় আস্তানা,দায়হীন জীবন নির্ভার৷ ওদের মতন নিশ্চিন্তের দিনলিপিতে নতুন জীবন কতনা আনন্দের! বেঁচে থাকাটাও কতনা মধুর! হঠাৎ হাওয়ার মতই ভেসে ওঠে পুরাতন স্মৃতি৷ যেখানে আশ্রয় নেয় নাম নাজানা সেই শাবক আর তার মা,আর তাদের যত স্বগোত্রীয়রা৷ বহুদিনের এক ভুল ধারনা ভেঙে যায় নির্ঘুম রাতে৷ বুঝতে পারি, এমন কি পাখিরাও স্বাধীন নয়৷ বিপদ দেখলে পালিয়ে যেতে পারেনা৷ দায় দায়িত্ব থেকে মুখ না ফিরিয়ে তারাও এগিয়ে আসে৷ইচ্ছে হলেই উড়ে গিয়ে বসে থাকেনা দাসেদের টিনের চালে, বোসেদের উঠানে৷হয়ত যন্ত্রনা বুকে নিয়ে উড়তে উড়তে নীচের দিকে তাকায়৷ মনে মনে ভাবে, মানুষ হয়ে বেঁচে থাকা কতনা মধুর, কতনা আনন্দের......! 
