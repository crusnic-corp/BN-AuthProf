গেল বছর সেপ্টেম্বরের ঘটনা । দুপুরে লাঞ্চের সময় পার হয়ে যাচ্ছে দেখে তাড়াহুড়া করে ক্যাফেটেরিয়াতে যাওয়ার জন্য বের হয়েছি । লিফ্ট তখনো নিচে দেখে হেঁটেই দশতলা থেক চৌদ্দ তলায় উঠার জন্য সিঁড়িতে পা ফেলতেই পেছন থেকে কে যেন স্যার স্যার বলে ডাক দিল । ঘাড় ঘুরিয়ে দেখলাম অপরিচিত এক কিশোর চেহারা । মাস্ক পরা । তবু আন্দাজ করতে পারলাম বয়স খুব বেশি হলে আঠারো-উনিশ হবে । -কী, আমাকে ডাকছেন ? প্রশ্ন করলাম । -জী স্যার, অনেকক্ষণ থেকে আপনার সাথে দেখা করার জন্য বাইরে দাঁড়াই আছি । গার্ড ভাই অফিসে ঢুকতে দেয়নাই । -ওহ আচ্ছা । তা আমি কি আপনাকে চিনি ? -আপনাকে ফেসবুকে নক দিছিলাম । আপনার পেইজে । আপনি বলছেন অফিসে এসে দেখা করতে । গুগল কইরা অফিস ঠিকানা বের কইরা তারপরে আসছি । -কী নাম আপনার ? -‬স্যার, শহীদ । শহীদুল ইসলাম নামের আইডি থেকে ফেসবুকে নক দিছিলাম । -ভাই শহীদ, আমার পেইজ যারা ম্যানেজ করে সম্ভবত তারা রিপ্লাই দিয়েছে । তা কী বিশেষ কোনো কারনে দেখা করতে আসছেন ? আর কোথা থেকে আসছেন ? -না, স্যার । এমনেই আপনারে দেখতে আসছি । আপনারে খুব ভাল্লাগে । আপনার লেখা পড়ি স্যার । আপনার আব্বাকে নিয়ে যে লিখা গুলো লিখেন সবগুলা পড়ি । আর চোখের পানি ফেলি । আর আমার বাড়ী স্যার কুমিল্লার দাউদকান্দি । কথা বলতে বলতে আমি কী মনে করে যেন শহীদ কে নিয়ে অফিসে ঢুকতে গিয়েও ঢুকলাম না । গার্ড ওকে আমার সাথে দেখা করার জন্য অনুমতি দেননি । তিনি শহীদকে দেখেই বুঝেছেন এই ছেলেটি ফ্ল্যাট কিনতে আসেনি । যারা আমাদের কাস্টমার কিংবা ফ্ল্যাট কিনতে আসেন তাদের আমরা দারুণ অভ্যর্থনা দিই । লাউঞ্জে নিয়ে বসাই । নানা রকম কফি পরিবেশন করি । শহীদকে জিজ্ঞেস করলাম, লাঞ্চ করছ ভাই ? কিছু মনে করোনা, তুমি করে বললাম । -না স্যার, তুমি করেই বইলেন । আমার ভালো লাগছে ।লাঞ্চ করবনা স্যার । -চা খাবে ? অফিসের নিচে মামার দোকানে খুব ভালো চা বানায় । -চা খেতে পারি স্যার । চলো তাহলে, বলেই ওর কাঁধে হাত রাখলাম । লিফ্টে নিচে নেমে চায়ের দোকানে গিয়ে মামাকে বললাম, ঘন করে দুধ দিয়ে দু’কাপ মালাই চা দেন মামা। তা তুমি করো কি শহীদ ? আগ্রহ নিয়ে প্রশ্ন করলাম আমি । -এইচএসসি দিব স্যার । করোনার কারনে তো এইবার পরীক্ষা হইলনা । এখন কাজের খুঁজে চিটাগাং আসছি ।মা-বাপ নাই । সৎ ভাই খুব খারাপ ব্যবহার করে । তাই আর বাড়ীত যামুনা । একটা কাজ পাইলে দিনে কাজ করমু আর রাইতে পড়মু । -এখানে কে আছে তোমার ? কোথায় থাকবা ? কী করবা ? -জানিনা স্যার । -কী জানিনা ! আচ্ছা সত্যি করে বলত, তুমি কি আমার কাছে কোনো সাহায্য চাইতে আসছ ? -না স্যার! বিশ্বাস করেন আমি শুধু আপনারে দেখতে আসছি । এর মাঝে চা আর সিঙ্গারা শেষ করল শহীদ । চা’টা খুব মজা হইছে স্যার, শহীদ বলল । -হ্যা,শহীদ, মামা খুবই ভালো চা বানায় । আমার কলিগরা মামার চায়ের খুব প্রশংসা করে । আজ আমিও পেলাম মালাই চায়ের অমৃত স্বাদ । হঠাৎ পকেট থেকে মোবাইল বের করে শহীদ বলল স্যার, আপনার সাথে একটা সেলফি নিতে পারমু ? -হ্যা, অবশ্যই পারবা । সে তার মোবাইলের ঘোলা ক্যামেরায় খুব ঝাপসা মতন একটা সেলফি তুলল । তারপর বলল, থ্যাংকিউ স্যার । -শহীদ তুমি এখন কি করবা ? -জানিনা স্যার । দোয়া করবেন । তবে সৎ ভাইয়ের কাছে আর যাইতেছিনা । আপনি বড় ভাগ্যবান । আপনার বাবা আছে । আমি তো এতিম স্যার । আমি ওর কাঁধে ফের হাত রাখলাম । ঠিক বলেছ শহীদ । বড় বেশি ভাগ্যবান আমি । তোমার জন্য দোয়া রইল । আমার মোবাইল নাম্বার রাখো । প্রয়োজন হলে ফোন দিও । -না, স্যার । মোবাইল নাম্বার লাগবনা । শুধু দোয়া কইরেন স্যার । তারপর সে সালাম দিয়ে পোর্ট মুখী রাস্তার দিকে হাঁটা শুরু করল । হাটতে থাকল । বার কয়েক পেছন ফিরে তাকাল । আমি হাত তুললাম । সেও । লিফ্টে উঠতে উঠতে মনটা কেমন জানি হয়ে গেল । দাউদকান্দি থেকে একটা ছেলে আমার সাথে দেখা করতে আসছে । কোনো কারণ ছাড়া । এমনি এমনি । অথচ তাকে আমি অফিসে বসতে বললাম না । আমি খুব আনমনা হয়ে পড়ি । ভাবি, আল্লাহ চাইলে জীবনের কোনো একসময়, হয়তবা যখন রিটায়ার করব তখন, শুধু শহীদদের জন্য একটা অফিস বানাব । সেখানে একটা লাউঞ্জ থাকবে । লাউঞ্জের কোনায় থাকবে চা-কফি কর্ণার । কেউ দেখা করতে আসলে নিরাপত্তা রক্ষী সোজা লাউঞ্জে এনে বসাবে । আমি নিজে তাকে রিসিভ করব । তারপর জিজ্ঞেস করব-কফি খাবে ? কী কফি খাবে ? ক্যাপাচিনো, লাতে, এসপ্রেসো, আমেরিকানো ? -ভাই, মালাই চা খাব, ঘন দুধ দিয়ে মালাই চা ! আমি হেসে বলব, অবশ্যই ! তারপর চা মেকারে নিজ হাতে ঘন দুধের মালাই চা বানিয়ে পরিবেশন করব । এসব ভাবনার মাঝেই লিফ্ট এসে লেবেল টেনে থামল । আমি নেমে পড়লাম । লবিতে দাঁড়িয়ে গ্লাসের ফাঁক দিয়ে শহীদকে দেখার চেষ্টা করলাম । না, শহীদকে আর দেখা যাচ্ছেনা । এসময় আমাদের অফিস সহকারী এসে বলল, স্যার, লাঞ্চের সময় তো চলে যাচ্ছে । লাঞ্চ করবেনা না ! -না রে, পেট ভরে গেছে । আজ আর লাঞ্চ করার ইচ্ছে নেই আমার ! পুনশ্চ: ঘটনার প্রায় ১ বছর হতে চলল, কেন জানি আজ শহীদের কথা খুব মনে পড়ছে । কেমন আছে শহীদ ? সে কী তার সৎ ভাইয়ের কাছে ফিরে গেছে ? সে কী তার পড়াশোনা চালিয়ে যেতে পারছে ? শহীদ, তুমি যদি লিখাটা পড়ো, তাহলে আমাকে ইনবক্সে নক দিও ।
ইভ্যালিতে ১ হাজার কোটি টাকা বিনিয়োগ করবে দেশের অন্যতম বৃহৎ শিল্পগোষ্টী যমুনা গ্রুপ । এটা ইভ্যালির ম্যানেজমেন্ট এবং তাদের গ্রাহকদের জন্য সুসংবাদ । আস্থার সংকটে পড়া একটি দেশীয় স্টার্টআপ প্রায় ১২০ মিলিয়ন ডলার বিনিয়োগ পাচ্ছে একটি দেশীয় শিল্পগ্রুপ থেকে এটা সত্যিই আশাজাগানীয়া সংবাদ । এই বিনিয়োগ দিয়ে সঠিক ব্যবস্থাপনায়, নীতিমালা মেনে একটি ব্যবসা বাউন্সব্যাক করতে পারে । বাংলাদেশের সব থেকে বড় অফলাইন মার্কেটপ্লেস যমুনা ফিউচার পার্ক আর সবচেয়ে সম্ভাবনাময় বড় অনলাইন মার্কেটপ্লেস ইভ্যালির যুগলবন্দী কেমন হয় সেটাই এখন দেখার বিষয় । ইভ্যালিকে এখন প্রমাণ করতে হবে তাদের ব্যবসা কোনো পঞ্জি স্কিম নয় বরং সত্যিকার পুজি নিয়ে তারা একটা সৎ এবং বাস্তবসম্মত বিজনেস মডেল উপহার দিতে সক্ষম । বাস্তবসম্মত বলতে সাসটেইনেবল মডেলের কথা বলছি । তাছাড়া দীর্ঘ সময় পরেও তারা যেসকল অর্ডার ডেলিভার করতে পারেনি সেই অর্ডার প্রায়োরিটিতে ডেলিভার করে তারা প্রমাণ দিক তাদের ব্যবসায়ীক নৈতিকতার । মার্চেন্ট পর্যায়ে যে শত কোটি টাকা দেনার খবর পেয়েছি, সেটা তারা পরিশোধ করুক মিচুয়াল বোঝাপড়ায় । পণ্যের পরিবর্তে পোস্ট ডেটেড চেক দেয়ার সন্দেহজাগানিয়া বিজনেস কালচার থেকে বের হয়ে এসে সত্যিকার একটা ইকমার্স সাইট হয়ে উঠুক ! তৈরী করুক অনেক কর্মসংস্থান । যে ব্যবসায় কেবল নীতিহীন মুনাফা খোঁজা হয়, সেটা ব্যবসা না । ব্যবসায় প্রফিট খুঁজতে হবে কিন্তু তারচেয়ে বেশি খুঁজতে হবে প্রসপারিটি । 
আমাদের সন্তানদের পড়ালেখার গ্রেড উন্নয়নে প্রাণান্ত প্রচেষ্টায় লিপ্ত আমরা । প্রত্যেক বিষয়ের জন্য আলাদা আলাদা শিক্ষক রেখে দিচ্ছি । কিন্তু সেই আমরাই তাদের চারিত্রিক মান উন্নয়নে কতটা সচেষ্ট আছি ? ধরেন ছেলেকে উচ্চশিক্ষা দিলেন, সেই ছেলে বড় সিইও হইলো কিন্তু তার অফিসের সুন্দরী নারী সহকর্মীদের সাথে আনইথিক্যাল সম্পর্ক করল, অথবা ধরেন বিদেশে নামকরা বিশ্ববিদ্যালয় থেকে দামী ডিগ্রী নিয়া আসলো, নামী ব্যবসায়ী হওয়ার পাশাপাশি সুগার ড্যাডী হিসাবেও নাম কামাইল ! এই উচ্চশিক্ষার কি দাম বলেন ? আপনি যেদিন মরে গেলেন, আপনারে কবরে নামাই দিয়া আইসা বছরে একবার হুজুর ডাইকা আপনার ঈসালে সওয়াবে মিলাদ পড়াইয়া মৃত্যু বার্ষিকী পালন করল ! ওই সওয়াব কী পৌছাইব আপনার কাছে ? চিন্তা করেন । এখনই চিন্তা করেন । সময় থাকতে চিন্তা করেন । একটা প্রবাদ আছেনা- কাঁচায় না নোয়ালে বাঁশ, পাকলে করে ঠাস ঠাস …! পরে ঠাস ঠাস করে যেন আবার কপাল চাপড়াইতে না হয় !!
সোশ্যাল নেটওয়ার্ক স্ট্রং করতে গিয়ে পারিবারিক নেটওয়ার্ক যেন দুর্বল না হয়ে যায়…!
গতরাতে আমার ছেলেকে বলছিলাম, শোনো বাবা, জীবনে বাপ-দাদার পরিচয়ে পরিচিত হওয়ার মাঝে খুব একটা গৌরবের কিছু নাই । বড় হতে হবে নিজের কর্মগুনে । সে মাথা নাড়ায়-ভাবখানা এমন যে চিন্তা কইরোনা, তোমার নাম বেইচা কিছু করমু না । তার খুব শখ সে বিশ্বের সেরা বিশ্ববিদ্যালয় গুলোর কোনো একটাতে পড়বে । পড়তে পারুক বা না পারুক, এই ধরনের স্বপ্ন তো দেখতে হবে । আমি খুশী, সে এমন সাহসী স্বপ্ন দেখে । -শোনো, তেহজীব, বিশ্বের যেখানে ইচ্ছা, যে বিষয়ে ইচ্ছা, পড়তে যাও । তবে স্কলারশীপ নিয়া যেতে হবে । আর পড়াশোনা শেষ করে দেশকে সেবা দিতে দেশে ফিরে আসতে হবে । সে হাসে । -হাসলে হবেনা ব্যাটা । দেশে চলে আসতে হবে । কথা গুলো এমনি এমনি বলিনাই । কারণ আছে । আমার এক নিকটাত্নীয় নিজ হাতে তার একমাত্র ছেলের ভবিষ্যতটা শেষ করেছেন । এর রেশ এখনো তাকে টানতে হচ্ছে । বছর সাতেক আগের কথা । একদিন ছেলেটাকে জিজ্ঞেস করলাম, তুমি কী নিয়ে পড়তে চাও ? -আংকেল এত পড়ে কী হবে ? আব্বুর একমাত্র ছেলে আমি । আব্বু বলছে, উনার সব ব্যবসা আমাকে সামলাতে হবে । আমাকে প্রায়ই অফিসে নিয়া যায় । আব্বুর ব্যবসা দেখার মতো বুদ্ধি আমার চলে আসছে । সে হড়বড় করে বলে যায় । ওর বয়স তখন ১৮ । আমি অশনী সংকেত দেখলাম । তার বাবাকে সতর্ক করলাম । লাভ কিছু হলোনা । তিনিও দেখি টাকার গরমে হিতাহীত জ্ঞান শূন্য - একটা মাত্র ছেলে । সবকিছু তো ওরই । ও বসে বসে খেতে পারবে আজীবন । এখন সে বসে বসেই খায় । না বাবার ব্যবসা দেখে , না নিজে কিছু করে । গতকাল ঈদের সারাদিন নাকি ঘুমাইছে । এই খবর যখন রাতে শুনি তখনই আমার ছেলেকে নিয়ে বসি । তাকে আজ থেকে প্রায় সাড়ে তিনবছর আগের একটা ঘটনা বলি । আমি তখন একজন এনালিস্ট খুঁজছিলাম । বিজনেস এনালিস্ট টু সিইও । অনেকেই ইন্টারভিউ দিতে আসল । তাদের মাঝে একজনকে এপয়েন্ট করলাম । সে বিদেশে পড়াশোনা করেছে, ফাইন্যান্স এ । চাইলে সেখানে স্যাটেল করতে পারত । করেনি । তারপর আবার ফাইন্যান্স প্রফেশনাল না হয়ে এনালিস্ট হতে চাচ্ছে, আমার জন্য বিষয়টা ইন্টারেস্টিং মনে হয় । আমি সেই ইন্টারভিউতে তাকে জিজ্ঞেস করিনি তার বাবার পরিচয় । সে জয়েন করে দারুন কাজ শুরু করল । একদিন কি এক প্রসঙ্গে জানতে পারলাম তার বাপ-চাচার পরিচয় । বিশ্বাস করুন, আমি প্রথমে একটু চমকে উঠলাম । চট্টগ্রামের অন্যতম শীর্ষ একটা ব্যবসায়ী পরিবার থেকে উঠে এসে সে চাকরি করছে !!! আমি তাকে অকপট বলে ফেললাম, এ্যাই, তুমি তোমার বাবার পরিচয় দাওনি কেন ? -স্যার, আমি নিজের পরিচয়ে কাজ করতে এসেছি । কাজ শিখতে এসেছি । বাবার পরিচয় কেন দেব ? সেও কনফিডেন্ট এর সাথে এ্যান্সার করলো । -তা, তুমি তো তোমার বাবার কোম্পানীতেই কাজ করতে পারতে । -না স্যার, পারতাম না । ওখানে সবাই আমাকে মালিকের মেয়ে হিসাবে দেখত । আমি কাজ শিখতে পারতাম না । আমি আপনার কাছ থেকে শিখতে এসেছি । যেহেতু সরাসরি আপনার সাথে কাজ করার সুযোগ পেয়েছি, আমি মনে করি একজন সিইও কিভাবে কাজ করে, কিভাবে ক্রিটিক্যাল ডিসিশান নেয়, কিভাবে প্রবলেম সল্ভব করে, সেটা আমি প্র্যাকটিকালী শিখতে পারব । আর একটা কথা স্যার, আমাকে সবসময় আমার কাজ দিয়ে জাজ করবেন, প্লিজ । আমি কার মেয়ে সে পরিচয় যেন বিবেচ্য না হয় । আমি স্পষ্টই তার আপব্রিংগিং যে কতটা সলিড সেটা বুঝতে পারলাম । সে দুবছর কাজ করলো টানা । তারপর নিজের একটা স্টার্টআপ দাঁড় করানোর পরিকল্পনা থেকে গেলবছর মার্চে সে অত্যন্ত বিনয়ের সাথে চাকরি থেকে ইস্তফা দিলো । এই সময়টায় আট-দশজন কর্মীর মতোই সে কাজ করেছে । কখনো ভুল করলে কথা শুনেছে । পরদিন দ্বিগুন উৎসাহে কাজে নেমে পড়েছে । সে ছিল কুইক লার্নার এবং ভীষণ বিনয়ী । আমি আবারো বলছি, আপনি কোন বংশে জন্ম গ্রহণ করেছেন, কে আপনার বাবা-এটা মোটেই আপনি নির্ধারণ করেননি । এই পরিচয় নিয়ে যেমন গর্ব করার কিছু নাই তেমনি হীনমন্যতায় ভোগারও কিছু নাই । একটু ভেবে দেখুন , জীবনে বাপ-দাদার পরিচয়, বংশ মর্যাদা এসবের জোর খাটিয়ে হয়ত আমাদের দেশে আমরা কিছুটা সাময়িক লাভের মুখ দেখি । কিন্তু প্রকৃত অর্জন কিছু কি হয় ? হয়না । আমি বহু দেশ ঘুরেছি । বহু মানুষের সাথে মিশেছি । বহু ভিন দেশি বন্ধু আছে আমার । ওরা কখনো এসব নিয়ে ভাবেনা । আপনার বাবার পরিচয়, আপনার বংশ পরিচয় কোনো ম্যাটার করেনা সেখানে । ম্যাটার করে আপনার যোগ্যতা । আপনাকে নো ওয়ান উইল আস্ক, হোয়েদার ইউ আর এ্যা চৌধুরী ওর সৈয়দ ? ওরা দেখে আপনাকে, আপনি কে । উত্তর কী হবে ? আমি একজন চৌধুরী ! বা আমি মীর বংশের ছেলে । না । উত্তর হওয়া চাই-আমি একজন অনট্রপ্রিনার, ডাটা সাইনটিস্ট, একজন ইকোনমিস্ট, ডক্টর, ইঞ্জিনিয়ার, ব্যাংকার, টাউন প্ল্যানার, আর্কিটেক্ট, অথর, জার্নালিস্ট, ক্রিকেটার, ফ্রিল্যান্সার, ডিজিটাল মার্কেটার, রিয়েলটর, রিসার্চার, জেনেটিসিস্ট ইত্যাদি । এখন যদি আপনি কৃষকের ঘরে জন্ম গ্রহন করে থাকেন, আপনার বাবা যদি একজন দিনমজুর হয়ে থাকেন, তিনি যদি টংয়ের দোকানে সিঙ্গারা বিক্রী করে থাকেন কিংবা হয়ে থাকেন ফেরিওয়ালা সেখানে আপনার হীনমন্যতায় ভোগার কিছু নাই । জেনে রাখুন, এটাও আপনি নির্ধারণ করেননি । বরং আপনি যদি প্রতিকূলতা জয় করার মতো সাহস রাখেন । আপনি যদি মেধাবী এবং পরিশ্রমী হন, বলা যায়না একদিন আপনি বারাক ওবামার মতো হয়ে উঠতে পারেন । আপনি আইনস্টাইনের মতো হয়ে উঠতে পারেন । বারাক ওবামার বাবাকে ? দাদা কে ? তার গায়ের রঙ কী ? এসব কিছু পৃথিবীর সবচেয়ে ক্ষমতাধর রাষ্ট্রের প্রেসিডেন্ট হওয়ার পথে বাঁধা হয়ে উঠেনি । বিশ্বাস করুন, আমি যে পৃথিবীর কথা বলছি সেই পৃথিবী স্রেফ যোগ্যদের সম্মান করে । আপনার মগজের জন্য আপনাকে সম্মান করে । আপনার বাবার অর্থ বিত্ত, আপনার বংশ গৌরব সেখানে বিবেচ্য নয় । লেট্স টেক দ্য মেম্বারশীপ অব দ্যাট ওয়ার্ল্ড !
যতবড় জ্ঞানী হওনা কেন, সবসময় বিনয়ী থাকো ! অহংকার তো শয়তানের বৈশিষ্ট্য !!
কভিডে ক্ষতিগ্রস্ত ব্যবসা প্রতিষ্ঠানের জন্য দ্বিতীয় দফায় ৫৩ হাজার কোটি টাকার প্রণোদনা ঋণ বিতরণ শুরু হয়েছে ! এর মাঝে কুটির, অতিক্ষুদ্র, ক্ষুদ্র ও মাঝারি শিল্প (সিএমএসএমই) খাতের জন্য এবারও ২০ হাজার কোটি টাকা বরাদ্দ দেয়া হয়েছে । কেন্দ্রীয় ব্যাংকের নীতিমালা অনুযায়ী, যেসব উদ্যোক্তা গত ২০২০–২১ অর্থবছরে প্রণোদনা ঋণ পেয়েছেন, তাঁরা কেউ এবার ঋণ পাবেন না। ফলে গেলবার যারা ঋণ নিতে পারেননি তাদের জন্য একটা নতুন সম্ভাবনা তৈরী হচ্ছে । এই ঋণের সুদহার ৯ শতাংশ। এর মধ্যে ৫ শতাংশ ভর্তুকি দেবে সরকার, বাকিটা গ্রাহকেরা নিজেরা দেবেন। এখন কথা হলো, অনেক ক্ষতিগ্রস্ত ক্ষুদ্র ব্যবসায়ী আছেন যারা ব্যাংকিং চ্যানেলে লেনদেন করেননা । তাদের প্রপার কোনো একাউন্টসও নাই । অথচ কভিডে তারাই সবচেয়ে বেশি ক্ষতিগ্রস্ত । তারা তো এবারো ঋণ পাবেননা । অনেক রেঁস্তোরা ব্যবসায়ি আছেন তারা গেল দেড়বছরে পথে বসার অবস্থায় পৌঁছেছেন । না করতে পেরেছেন ব্যবসা, না দিতে পেরেছেন ভাড়া, না কর্মচারিদের বেতন ভাতা । অনেক বুটিক ব্যবসায়ি আছেন যাদের আমি চিনি, পুজি হারিয়ে ফতুর অবস্থা তাদের ! যেসকল ব্যাংকগুলো কেন্দ্রীয় ব্যাংকের নির্দেশক্রমে ২০ হাজার কোটি টাকার প্রণোদনা বিতরণ করবেন, তারা তো অর্থ ফেরত পাওয়ার নিশ্চয়তা খুঁজবেন ! এখন অতি ক্ষতিগ্রস্ত যারা, তাদের হয়ে এই নিশ্চয়তা প্রাইভেট ব্যাংক গুলোকে কে দেবে ? ব্যাংক তো দিনশেষে দেখবে তার বিনিয়োগ সে ফিরে পাচ্ছে কিনা । এই ক্ষুদ্র ব্যবসায়ীদের কথা কী ভাববে কোনো ব্যাংক কিংবা আসবে কি কেন্দ্রীয় ব্যাংকের আলাদা কোনো নির্দেশনা ? হবে কি কোনো ক্রেডিট গ্যারান্টি স্ক্রিম ? প্রশ্ন গুলোর উত্তর আমার জানা নেই । তবে এটুকু জানি, এই ক্ষুদ্র ব্যবসায়িরা ঋণ পেলে অন্তত টাকা ফেরত দেয়ার চেষ্টা করবে ! মরে যাবার আগে হলেও দেনা শোধ করার মোরালটা তাদের আছে !!!
করোনায় কাজ হারিয়ে বেকার হয়ে যাওয়া ২৩ টি পরিবারকে রোটারীর উপহার ২৩ টি ভ্যান, সাথে দেয়া হয়েছে নগদ পুজি । আলহামদুলিল্লাহ ! দোয়া করবেন, এই ভ্যান গুলো যেন তাদের হালাল রিজিকের উছিলা হয়ে উঠে ! সঙ্গত কারনেই ২৩ জন গ্রহীতার ছবি দিলাম না । #Rotary #dist3282 #covid19 #ServeToChangeLives
দেশে অর্থবিত্তে ধনী মানুষের অভাব নেই, চিন্তায় ধনী মানুষের বড় অভাব ! মানুষের জীবনে আর্থিক দারিদ্রতার চেয়েও ভয়াবহ হচ্ছে চিন্তার দারিদ্রতা ! এই দারিদ্রতা জয় করতে পারলে কোথায় হবে কর্পোরেট হাসপাতাল আর কোথায় থাকবে প্রাণ প্রকৃতির চাতাল-আমরা ঠিকই নির্ধারণ করতে পারব !
দেশজুড়ে ফের গণটিকাদান শুরু হইছে, সোমবার থেকে । এটা ভালো খবর ! মন খারাপ করা খবর হলো, করোনায় মৃত্যুতে শীর্ষ দশে ঢুকে পড়েছে বাংলাদেশ । টিকা তো দিতে হবে । ১৭০ মিলিয়ন মানুষ, কাজটা তাই অত সহজ না । তবে আমি মনে প্রাণে বিশ্বাস করি ,টিকাদানে বিশ্বের অনেক বড় বড় দেশ থেকে আমরা বহু ভালো করছি । প্রায় ৬ মিলিয়ন টিকা দেয়া হইছে । বর্তমানে মজুদ আছে প্রায় ৬ মিলিয়ন । তবে এই সংকটে ঠিকই বন্ধু চিনতে পারছি আমরা । এক বন্ধু দেশ অগ্রিম টাকা নিয়া প্রতিশ্রুত টিকা দেয়নাই । আরেক বন্ধু দর-দাম ফাঁস করে দেয়ায় হুমকি দিছে, টিকা না দেয়ার । এরা তো ব্যবসায়ী । সারা বিশ্বে ব্যবসা করে বেড়ায়, দাম ফাঁস তাদের ব্যবসার ক্ষতির কারন হবে এটাই স্বাভাবিক । তাই তারা গোস্বা করতেই পারে । যদিও গোস্বা ভেঙ্গে তারা ১.১ মিলিয়ন টিকা ফ্রি দিয়েছে, এবং আরো ১৫ মিলিয়ন টিকা বিক্রী করতে সম্মতি জানিয়েছে শেষমেশ । তবে আশার খবর হলো আমাদের সত্যিকার বন্ধুদেশ জাপান এই কঠিন সময়ে অ্যাস্ট্রাজেনেকার ২৯ লাখ টিকা তাদের গাঁটের পয়সা খরচ করে কিনে উপহার হিসেবে ফ্রিতে দিচ্ছে আমাদের ! বিপদে বন্ধুর পরিচয়-এমনি এমনি কি বলা হয় !!!
ইউরোপ-আমেরিকার যত বাংলাদেশী রেঁস্তোরা আছে প্রায় সব গুলো ইন্ডিয়ান রেঁস্তোরা নামে পরিচিত । এত এত বাংলাদেশী মালিকের রেঁস্তোরা কিন্তু খুব একটা সাইনবোর্ড পাবেননা যেখানে লিখা আছে বাংলাদেশী কুইজিন ! এটা আমাদেরই দোষ । আমাদের মাছ-টমেটো ভর্তা যে আন্তর্জাতিক ব্র্যান্ড হতে পারে সেটা আমরা ভাবতেই পারিনাই । আমরা পরের ধনে পোদ্দারী করছি, মানে ইন্ডিয়ান কুইজিন বিক্রী করছি । বড় করে রেঁস্তোরার বাইরে সাইনবোর্ড ঝুলাইছি আশা রেস্টুরেন্ট-ইন্ডিয়ান কুইজিন ! আসলে কথা গুলো বলছি, মাস্টারশেফ অস্ট্রেলিয়ায় বাংলাদেশি বংশোদ্ভূত প্রতিযোগী কিশোয়ার চৌধুরীর দারুণ অর্জনে । প্রতিযোগিতায় শুরু থেকে তিনি একের পর এক পরিবেশন করেছেন আমাদের ঐতিহ্যের খাবার । কখনো মাছ আর কাঁচা আমের রেসিপি, তো কখনোবা রান্না করেছেন টমেটো এবং পুদিনা পাতা দিয়ে পাস্তা । টমেটো দিয়ে মাছের ঝোল, শিমের ভর্তা আর জিরা ভাত, গলদা চিংড়ি ভাজা, বিটরুট সবজি, শসা দিয়ে মাছ ভাজা, ফুচকা, চটপটি, সমুসা, দম-আলু আর তেঁতুল চাটনি, রেঁধেছেন খিচুড়ি, বেগুন ভর্তা আর নিরামিষ ভোজ, খাসির রেজালা আর ঘিয়ে ভাজা পরোটা, নেহারি এবং পান্তা-‘ইলিশ’ আর আলুভর্তার মতো বাঙালি খাবার। প্রতিবারই খাবারগুলো বাঙালির ঐতিহ্যবাহী খাবার সেটি উল্লেখ্য করেছেন কিশোয়ার ! যদিও কিশোয়ার প্রতিযোগিতায় দ্বিতীয় রানারআপ হয়েছেন, তবু আমাদের কাছে তিনিই চ্যাম্পিয়ন । আমাদের কাছে কিশোয়ারই বাংলাদেশ । তিনি এই দেশে না জন্মেও যতটা বাংলাদেশকে ধারণ করেছেন, ভালোবেসেছেন, আমরা এই মাটি ও বাতাসে বেড়ে উঠে ততটা কী ধারণ করতে পেরেছি ? কিশোয়ার এর জন্য টুপি খোলা সালাম । ইউরোপ, আমেরিকার সব বাংলাদেশী রেঁস্তোরা মালিকরা এবার ভাবুন, কবে থেকে বাংলাদেশী কুইজিন চালু করবেন । বড় করে সাইনবোর্ডে ঝুলবে বাংলাদেশী কুইজিন !
আমার এক শ্যালিকা মালয়েশিয়ায় থাকে । তার সাথে কুরবানী নিয়ে কথা হচ্ছিল । তার মুখেই শোনা, ওখানে তারা কুরবানী দেয় সামষ্টিক ভাবে । অনেকটা পাড়া ভিত্তিক কুরবানীর প্রচলন সেখানে । যারা যারা কুরবানী দেবেন বলে মনস্থির করেন তারা সবাই স্থানীয় মসজিদে কুরবানীর পশু কেনার জন্য টাকা দিয়ে দেন । কেউ কেউ গরু কিনে দেন । মসজিদ কমিটি পাড়ার পরিবার গুলোর একটা তালিকা তৈরী করে। বিত্তবান, বিত্তহীন কুরবানীর টাকা দিয়েছেন, দেননাই -কেউ বাদ যায়না সেই তালিকায় । তারপর সবার বাসায় বাসায় একটা কুপন পাঠিয়ে দেয়া হয় । ঈদের দিন পাড়ার সবাই নামাজ শেষে সমবেত হয় । মহান আল্লাহর সন্তুষ্টির জন্য কুরবানী করা হয় । এবং সবাই কাটাকুটিতে হাত লাগায় । এবং শেষে তালিকা অনুযায়ী একেবারে সমান ভাগে ভাগ করে সবাই গোস্ত নিয়ে বাসায় যান ।আবার অনেক সময় বাসায় দিয়েও আসা হয় । কী চমৎকার সিস্টেম ! কী সুন্দর বন্ঠন !! প্রদর্শনের বাড়াবাড়ি নাই । কেউ জানেনা কে কত দাম দিয়ে কিনল-১০ লাখ না ৫০ হাজার ! কেউ জিজ্ঞেস করেনা কত হইছে ? বলেনা- জিতছেন বা হারছেন ! আমার মনে হয়, এই ঈদ একটা সুযোগ প্রদর্শনের বাড়াবাড়ি (যারা করেন শো-অফ) থেকে বেরিয়ে আসার । যেহেতু কভিড পরিস্থিতি তাই এবার বড় আকারে কুরবানী না দিয়ে সামষ্টিক ভাবে কুরবানী দেয়া যেতে পারে । আমার আত্নীয়স্বজন, বন্ধু, পরিচিত বহুজনের সাথে কথা হয়েছে । নানা কারনে তাদের অনেকেই আর্থিক সমস্যায় আছেন বলে এবার তাদের অনেকেই কুরবানী দিতে পারছেননা । আমি সিদ্ধান্ত নিয়েছি, এবার সামর্থ্যের মধ্যে আল্লাহর সন্তুষ্টির জন্য কুরবানী দিয়ে কিছু টাকা যেসকল আত্নীয় স্বজন, পরিচিত জন কুরবানী দিতে পারছেননা, তাদের মাঝে ভাগ করব । মহান রাব্বুল আলামিনের কাছে কুরবানীর গোস্ত যায়না । যায় আমাদের নিয়ত । আল্লাহ আমাদের সকলের ভালো ইচ্ছা গুলো পুরণ করুন । কেবল মাত্র মহান আল্লাহর সন্তুষ্টির জন্য কুরবানী করার তাওফিক দিন । আমীন।
রাত ভোর হলে, মুছে যাবে সব দু:খ গীত মেসিকে নিয়ে লিখা হবে জয়ের সঙ্গীত !
জাপানের ওকিনাওয়া দ্বীপের মানুষটার নাম ওয়াল্টার ব্রেউয়িং । তার বয়স কত হতে পারে ? ১২২ ? ধরে নিন তাই । দেখতে অবশ্য ৬০ বছরের বেশি মনে হবেনা । অন্তত কথা বার্তায় তাই মনে হবে । আমাকে তিনি হাসি দিয়ে আলিঙ্গন করে তার বসার ঘরে নিয়ে গেলেন । বসতে বলতেই আমি সোফাতে গা এলিয়ে বসে পড়লাম, চীর তরুণের সামনে । -তা, কী খাবে, রিমন ? আমাকে হোয়াইট টির পেয়ালা এগিয়ে দিয়ে বললেন তিনি । -সুশি ! চোখ বন্ধ করে উত্তর দিলাম । আমার কাপে ততক্ষণে চা শেষ হয়ে গেছে । তিনি তার স্বচ্ছ কেতলী থেকে আমার শূন্য কাপে ঢালা শুরু করলেন চা । আরাম করে বসে হোয়াইট টি খাচ্ছি । আড্ডা পুরাই জমে উঠেছে ততক্ষণে ! বৎস, আমি জানি, তুমি কী শুনতে চাও, ছোট চোখ বড় বড় করে আমার দিকে তাকিয়ে বললেন তিনি, যেনবা তিনি আমার মনের সব কথা পড়ে ফেলেছেন ! শোনো, মন আর শরীর দুটোকেই যত দিন পারো ব্যস্ত রাখো ! আমি প্রশ্রয় পেয়ে তাকে এবার জিজ্ঞেস করি, এই যে এত বছর ধরে তারুণ্য ধরে রেখেছেন, মরতে যে হবে একদিন, ভয় কাজ করেনা ? -ভয় ? ভয় কেন কাজ করবে ? এই মৃত্যুর জ্ন্যই তো পৃথিবীতে আসা । এরচেয়ে অবধারিত আর কিছু নাই, নাকী ? স্মিত হেসে উত্তর দেন ওয়াল্টার । -আচ্ছা, ধরলাম আপনি মৃত্যুকে ভয় পাননা ! কিন্তু এই যে এই দ্বীপের সবাই, আপনার মতোই কী করে এত বছর ধরে তরুণ আছেন ? এতো সুখে আছেন ! আনন্দে আছেন ! -শোনো, ইয়াং ম্যান -“ইকিগাই” ! আমাদের সবার জীবনে আছে ইকিগাই । বেঁচে থাকার কারণ আছে জীবনে । “ইকিগাই” সাম্প্রতিক সময়ে খুব আলোচিত একটি বই । রাইটার জুটি -হেক্টর গারসিয়া আর ফ্রান্সেস মিরালেস রীতিমতো গবেষনা করে জাপানীদের সুখী এবং দীর্ঘ জীবনের রহস্য বের করেছেন । ইকি জাপানি শব্দ, যার অর্থ জীবন আর গাই শব্দের অর্থ হলো কারণ (মানে) । ইকিগাই পড়তে পড়তে আমার কাছে সত্যি সত্যি মনে হচ্ছিল যে জাপানের ওকিনাওয়া দ্বীপে আমি ওই শতায়ু পাওয়া মানুষগুলোর সাথেই কথা বলছি । আমি ওয়াল্টার ব্রেউয়িংকে ফের জিজ্ঞেস করলাম, আপনাদের বেঁচে থাকার কারণ আছে ! আমাদের কী নেই ? তিনি উত্তর দিলেন না । বললেন, তুমি একটু গভীরে গিয়ে ভাবো । আসলেই তো, গভীরে ভাববার বিষয় এটা । আমরা কেন অল্পতে বুড়িয়ে যাই ? আর ওরা কেন ৯০ বছরেও তরুণ থাকে ? একেকজন একেক কথা বলবেন । কেউ বলবেন স্ট্রেসের কথা । নিদারুণ মানসিক চাপ মানুষকে নিরন্তর ভোগায় এবং অল্পতেই বুড়ো বানিয়ে ছাড়ে । এমনকি শরীরের রোগ প্রতিরোধ ক্ষমতা নষ্ট করে দেয় । স্মৃতি শক্তি কমে যায়, ক্রোধ এর উপর নিয়ন্ত্রন থাকেনা, ইনসমনিয়া দেখা দেয় ! তাহলে কী করে এই চাপ থেকে বের হবেন ? উত্তর, ইকিগাই । জীবনে “রিজন অব লিভিং” খুঁজে পেতে চেষ্টা শুরু করেন । মাইন্ডফুলনেস বা মননশীলতার চর্চা শুরু করেন । এটার শুরুটা করতে হবে নিজেকে গুরুত্ব দেয়া থেকে । এবং সেটা করার জন্য আপনাকে মেডিটেশন বা ধ্যান করতে হবে । বিশ্বাস হচ্ছেনা ? একবার করেই দেখুন । ফলাফল পাবেন নিশ্চিত । আমি অবশ্য এটা নামাজে করি । বিশেষ করে রাতের নামাজে যখন পুরো পৃথিবী ঘুমিয়ে থাকে তখন । সাড়ে চারটায় বেড থেকে উঠে পড়ি । এবং যখন নামাজে দাঁড়াই তখনই ধ্যানটা আপনা আপনি হয়ে যায় । বিশ্বাস করুন, এই ধ্যান আপনার মধ্যে যত নেগেটিভ ইমোশন আছে সেটাকে ফিল্টার করবে । আপনার হিংসা, রাগ, অহংকার, আমিত্ব কমাবে । এগুলোই তো আমাদেরকে মাইন্ডফুলনেস অর্জন করতে বাঁধা দেয় । সবসময় একটা অস্থিরতার মাঝে বেধে রাখে আমাদের । এই বাঁধন খুলতে হবে । আলগা করতে হবে গেরো । মনে রাখবেন, ইকিগাই একটা কিক । সেই কিক আপনাকে বদলে দেবে । আপনাকে পুরো নতুন মানুষ হিসাবে তৈরী করবে, বিলিভ মি ! এই প্রসেস অর্জনের আমি কিছু সিক্রেট শেয়ার করছি- * পজিটিভ ফ্রেইম অব মাইন্ড ধারণ করতে হবে * সবসময় একটিভ থাকতে হবে, জীবনের শেষ মুহূর্ত পর্যন্ত কাজ করে যাওয়া । নো রিটায়ার বিফোর দ্যা লাস্ট ব্রেথ ! * ধীরস্থির হতে হবে । * পরিমিত খেতে হবে । পেটের ৮০ শতাংশের বেশি খাওয়া যাবেনা । * নিজের চারপাশে ভালো বন্ধু রাখতে হবে * প্রচুর হাসতে হবে * শরীর চর্চা, সাঁতার কাটা, হাঁটার অভ্যাস করতে হবে * প্রকৃতির সাথে সময় কাটাতে হবে * নিজের পিতামাতা, আত্নীয় স্বজন, পরিবার পরিজন, বন্ধু বান্ধব এমনকি প্রকৃতির প্রতি কৃতজ্ঞতাবোধ থাকতে হবে । * বর্তমান নিয়ে বাঁচতে হবে । অতীত আর ভবিষ্যত নিয়ে নেগেটিভ ভাবনা ছেড়ে দিতে হবে । * এবং নিজের ইকিগাই খুঁজে বের করতে হবে । অর্থ্যাৎ নিজের জীবনের মানে খুঁজে বের করতে হবে । ইকিগাই খুঁজতে হলে জীবনের ফ্লো (যে কাজে আপনি আনন্দ পান) খুঁজে বের করতে হবে । আপনি কিসে ফ্লো অনুভব করেন ? একটু ভাবুন । আপনি যে কাজটা করছেন তাতে কী আপনি আনন্দ পান ? নাকী মাস শেষে বেতন পাওয়ার জন্য দিনের পর দিন নিরানন্দে কাজটি করে যাচ্ছেন, ভাবুন প্লিজ । আমি আমার ক্যারিয়ারের শুরুতে মাল্টিন্যাশনাল ব্যাংকে কাজ করার সুযোগ পেয়েও কেন জয়েন করিনি, জানেন ? ফ্লো খুঁজে পাইনি, যেটা আমি আমার রিয়েলটর পেশায় প্রথম বছরেই খুঁজে পেয়েছিলাম । আমি এখনো আমার সহকর্মীদের বলি, ডোন্ট কাম টু অফিস টু ওয়ার্ক, কাম টু কনট্রিবিউট । তারা কখন কনট্রিবিউট করতে পারবে? যখন তারা কাজে ফ্লো পাবে, মানে আনন্দ পাবে । দারুণ ডিজাইনের নিত্য নতুন বিল্ডিং বানানোর পাশাপাশি আরো নানা কাজে আমি ফ্লো পাই । যেমন ধরেন আমি লিখালিখি করি, এটা আমাকে ফ্লো দেয় । আমি পাবলিক স্পিকিং করি, এটাও । যখন ব্লাড ডোনেট করি, কিংবা সমাজ সেবা মূলক কোনো কাজ করি সেটাও । বন্ধুদের সাথে যখন আড্ডা দিই তখনো । এই ফ্লোতে থাকাটা খুব দরকারী । বিলগেটস নিজের প্লেট নিজেই পরিস্কার করেন, এটা নাকী তাকে আনন্দ দেয় । ঠিক তেমনি আমি আমার অফিসে নিজ হাতে কফি বানাই । এবং সেটা আমার ক্লায়েন্টদের সার্ভ করি । এটা আমাকে ফ্লো দেয় । আমি চেষ্টা করি নানা রকমের কফি বানাতে এবং চেষ্টা করি এটা যেন ভালো হয় । এইসব কিছু একঘেয়েমি দূর করে । কাজে আনন্দ বাড়ায় । আমাদের চট্টগ্রাম ক্লাবের জিমে সাপোর্ট স্টাফ হিসাবে কাজ করেন ইউসুফ ভাই । প্রায় ৩০ বছর ধরে তিনি একই কাজ করছেন । কিন্তু তিনি ফ্লোর মাঝে আছেন । তিনি সবার সাথে কথা বলেন, গল্প করেন, পানি এগিয়ে দেন, জিম কিট বের করে দেন, স্টিম বাথ রেডি করে সেখানে ম্যানথল দিয়ে দেন যাতে মেম্বাররা খুশি হয় । এই কাজটা তিনি সবার জন্য করেন । নির্দিষ্ট কারো জন্য না । তার বয়স ৫৩ বছর হবে । তার মাথার চুল পাকেনি, তার কোনো অসুখ বিসুখ নেই । তিনি সবসময় ফিট ! এটা কেন হয়েছে ? কারন তিনি তার কাজটা এনজয় করেন । তিনি ফ্লো খুঁজতে জানেন । আপনি যদি ব্যাংকে চাকরি করেন, ইন্সুরেন্স কোম্পানিতে কিংবা অন্য কোথাও কিন্তু আপনি আপনার কাজ নিয়ে খুশী না, আমি নিশ্চিত ওই কাজ আপনার মানসিক চাপ বাড়াবে । আপনি সেই কাজ ছেড়ে দিয়ে আপনার ফ্লো খুঁজুন । যে কাজে আনন্দ নেই সে কাজ চোখ বন্ধ করে ছেড়ে দিন । কী খাবেন, কি পরবেন ? বাচ্চাদের ভবিষ্যত কী হবে ? দয়াকরে এত সব ভাববেন না । স্রেফ যে কাজে আনন্দ পান ওরকম একটা কাজ খুঁজে বের করুন । হয়ত সেটা চকলেট ব্রিক্রী হতে পারে, হতে পারে গাড়ী বিক্রী, হতে পারে গান গাওয়া কিংবা অন্যকিছু …! জীবনে প্রিয় মানুষদের সাথে প্রচুর কথা বলুন । এটা আপনাকে চাপ মুক্ত রাখবে । আর পরিমিত খাবার অভ্যাস করুন । ওই যে শুরুতে ৮০% পেট ভরে খেতে বলেছিলাম । অবশ্য এটার একটা বিকল্প আছে যেটা জাপানীরা এখন প্রেকটিস করে । ওরা সপ্তাহে দুদিন উপবাস করে । এটা অবশ্য রাসুল (সা:) এর একটা সুন্নাহও বটে । রাসুল (সা:) সপ্তাহে সোমবার এবং বৃহ:বার রোজা রাখতেন । চিন্তা করেন, দেড় হাজার বছর আগের প্রেকটিস এখন গবেষনায় স্বাস্থ্যকর প্রমাণিত হচ্ছে । আর অবশ্যই খাবার তালিকায় এ্যান্টি অক্সিডেন্ট যু্ক্ত খাবার রাখতে হবে যেমন গ্রিন টি/হোয়াইট টি , টুনা ফিস, গাজর, করলা, বাঁধাকপি, মিষ্টিআলু, পেয়াজ, সয়াবিন ইত্যাদি । সবশেষে বলি, নিজের সাথে প্রচুর কথা বলুন, পরিমিত ঘুমান, উল্টাপাল্টা ফাস্টফুড বর্জন করুন, সোডা (কোকাকোলা, পেপসি ইত্যাদি কোমল পানীয়) বর্জন করুন, জিমে যান, ফুটবল খেলুন, মোটকথা একটু ঘাম ঝরান । আর অতি অবশ্যই ফ্লোর সন্ধান করুন- এইসব আপনাকে ইকিগাই পেতে সাহায্য করবে । জীবনকে অর্থবহ করে তুলবে । বিশ্বাস করুন, এই বইটি সবার পড়া উচিত, বিশেষ করে তরুণদের । যারা বাংলায় পড়তে চান তারা এর অনুবাদটি পড়তে পারেন । ইউসুফ মুন্না বেশ সাবলিল ভাবে এর ভাষান্তর করেছেন । ইকিগাই ইজ এ্যা কিক ! ল্যাটস ফাইন্ড ইট !!
যতটা ভালোবাসা নিয়া আর্জেন্টিনা আর ব্রাজিলের জন্য মারামারি করেন, ততটা দরদ দিয়ে প্রিয় স্বদেশকে ভালোবাসুন ! গ্যারান্টেড-বাংলাদেশ বদলে যাবে !!
দুনিয়ার চোখে মহান হওয়ার আগে নিজের পরিবার আর আত্নীয়স্বজনের চোখে ভালো হতে হবে ! নিজের স্ত্রীর সাথে যে দূর্ব্যবহার করে, পিতা মাতার প্রতি যে যত্নশীল নয়, সন্তানদের প্রতি যে কেয়ারলেস, আত্নীয়তার সম্পর্ক যে ছিন্ন করে, বন্ধুত্ব করে যে স্বার্থের জন্য-সে দুনিয়ার চোখে মহান হলেই কী, আর না হলেই কী !
প্রায় দুইদশক ধরে সুউচ্চ দালান বানাতে বানাতে, মাঝে মাঝে মন ও শরীরে খুব ক্লান্তি ভর করে-মানুষের ক্ষুদ্রতা দেখে দেখে ! ইস, যতটা উঁচু দালান ততটা উঁচু যদি মনন হতো ! সম্পত্তির চেয়ে সম্পর্ক বড়ো, অথচ এই সম্পত্তির জন্য নিজের চোখের সামনে কত সম্পর্ক হুড়মুড় করে ভেঁঙ্গে পড়তে দেখছি ! আচ্ছা, নশ্বর এই দুনিয়ায় মানুষের কতটা সম্পত্তি লাগে ? সম্পত্তি তো সম্পদ নয়, কিন্ত সম্পর্ক গুলো তো সম্পদ ! অথচ ভীষণ ভঙ্গুর এবং ক্ষণস্থায়ী এই সম্পত্তির জন্য অমূল্য সম্পদ আমরা নষ্ট করে দিচ্ছি ! আলেকজান্ডার দ্য গ্রেট এর কথা নিশ্চয়ই অনেকে শুনেছেন । মাত্র ২০ বছর বয়সে পিতা দ্বিতীয় ফিলিপের স্থলাভিষিক্ত হন তিনি । মাথায় সব সময় সিংহের চামড়া জড়িয়ে রাখতেন। সিংহের মতোই বিক্রমে একদিন অ্যাড্রিয়াটিক সাগর থেকে সিন্দু নদ পর্যন্ত এক বিশাল সাম্রাজ্যের সম্রাট হয়ে ওঠেন আলেকজান্ডার ! অথচ প্রবল পরাক্রান্ত এই বীর বিশ্ব কাঁপিয়ে মাত্র ৩৩ এ অনেকটা হঠাৎ করেই অজানা রোগে আক্রান্ত হয়ে না ফেরার দেশে পাড়ী জমান । অধরা রয়ে যায় তার গোটা বিশ্বের সম্রাট হবার স্বপ্ন ! মৃত্যুশয্যায় যখন তিনি কাতরাচ্ছিলেন তখন তিনি তার বীর সেনাপতিদের ডাকলেন, এবং তাদেরকে তার শেষ তিনটি ইচ্ছের কথা জানালেন । তাদের ধারণা ছিল পুরো বিশ্ব জয় করার কোনো ইচ্ছের কথা তাদের কাছে ব্যক্ত করবেন মহাবীর । কিন্তু না, সবাইকে অবাক করে দিয়ে তিনি তার তিনিটি অদ্ভুত ইচ্ছের কথা জানালেন । প্রথম ইচ্ছা-শুধু চিকিৎসকরা আমার কফিন বহন করবে। দ্বিতীয় ইচ্ছা-যে পথ দিয়ে আমার কফিন কবরস্থানে নিয়ে যাওয়া হবে সেই পথে কোষাগারে সংরক্ষিত সোনা-রুপা, মণিমুক্তা ও অন্যান্য মূল্যবান দ্রব্যাদি ছড়িয়ে দিতে হবে। শেষ ইচ্ছা-কফিন বহনের সময় আমার দুহাত কফিনের বাইরে ঝুলিয়ে রাখতে হবে। তখন আলেকজান্ডারের একজন প্রিয় সেনাপতি তার হাতটা তুলে ধরে চুমু খেয়ে বললেন, হে মহাবীর, আপনার ইচ্ছা পূর্ণ করা হবে। কিন্তু আপনি এই বিচিত্র ইচ্ছা কেন করলেন? একটা দীর্ঘশ্বাস ফেলে আলেকজান্ডার বললেন, আমি পৃথিবীর সামনে তিনটি শিক্ষা রেখে যেতে চাই। সেনাপতি ফের জিজ্ঞেস করেন, শিক্ষা ? কী শিক্ষা মহামান্য ? আলেকজান্ডার বলেন, আমার চিকিৎসকদের কফিন বহন করতে বলেছি এ কারণে যাতে লোকেরা বুঝতে পারে যে, চিকিৎসকরা আসলে মানুষকে অবধারিত মৃ্ত্যু থেকে কখনো বাঁচাতে পারেনা । কবরের পথে সোনাদানা, মণিমুক্তা ছড়িয়ে রাখতে বলেছি মানুষকে এটা বুঝাতে যে, এগুলোর একটা কণাও আমার সঙ্গে যাবে না। আমি এগুলো অর্জনের জন্য সারাটা জীবন ব্যয় করেছি কিন্তু নিজের সঙ্গে কিছুই নিয়ে যেতে পারছি না। মানুষ এটা উপলব্ধি করুক যে ধনসম্পদ অর্জনের জন্য শক্তি ব্যয় করা সময়ের অপচয় মাত্র। কফিনের বাইরে হাত ঝুলিয়ে রাখতে বলেছি দুনিয়ার মানুষকে এটা জানাতে যে, খালি ও শূন্য হাতে আমি এ পৃথিবীতে এসেছিলাম, আবার শূন্য হাতেই পৃথিবী থেকে চলে যাচ্ছি ! শূন্য হাতেই তো সবাইকে যেতে হবে । তবু কেন এতো লোভ ? তবু কেন সম্পদ ভেঙ্গে সম্পত্তি টিকিয়ে রাখার লোভাতুর চেষ্টা ? সম্পর্কের চেয়ে বড় সম্পদ তো আর কিছু নেই !!
তোমার ঘুড়ি যখন সাফল্যের আকাশে তখন তোমার বন্ধুরা জানছে , তুমি কে । আর যখন তোমার ঘুড়ি ব্যর্থতায় মাটিতে তখন তুমি জানছ, তোমার বন্ধু কে !
বিশ্বের সর্বশ্রেষ্ঠ মহামানব হযরত মুহাম্মদ (সা:) এর বায়োগ্রাফি নিয়ে যতগুলো বই পড়েছি তার মাঝে আমার কাছে সবচেয়ে অসাধারণ লেগেছে ইহুদী লেখিকা লেজলি হেইজেলটন এর “দ্য ফাস্ট মুসলিম” বইটি । ভালো লাগার পেছনে মূল কারণ হলো এই বইটিতে সমস্ত রাগ, বিরাগ, অনুরাগের উর্ধে উঠে একজন লেখিকা ইতিহাস, ধর্ম এবং রাজনীতি যতটা খুঁজেছেন তারচেয়ে বেশি খুঁজেছেন মানুষ মুহাম্মদ (সা:) কে । ভালো লাগার পেছনে আরো একটি কারণ ছিল লেখিকার বর্ণনা ভঙ্গি । আপনি যখন পড়বেন মনেই হবেনা কোনো ইতিহাস পড়ছেন, মনে হবে টান টান উত্তেজনা ভরপুর কোনো ফিকশন পড়ছেন আপনি । একটার পর একটা চ্যাপ্টার আপনাকে গ্লোর মতো আটকে রাখবে পাতায় পাতায় । তবে বলে নিই, বহু আগে ইংরেজীতে “দ্য সিল্ড নেকটার” যখন পড়ি তখনই আরব রাজনীতি, মধ্যপ্রাচ্যের সিমেটিক ধর্মের ইতিহাস এবং প্রফেট মুহাম্মদ (সা:) এর আদি অন্ত জানার সুযোগ হয় । কিন্তু বর্ণনা ভঙ্গির জন্য দ্য ফাস্ট মুসলিমকে সবসময় আমি পছন্দের শীর্ষে রেখেছি । সম্প্রতি দ্য ফাস্ট মুসলিম এর অফিসিয়াল বাংলা অনুবাদ-দ্য প্রফেট বের হয়, আব্দুল্লাহ ইবনে মাহমুদ এর লেখনিতে । অনুবাদ বই গুলো আমি সাধারণত পড়তে চাইনা, অনুবাদকদের গুগল প্রিতীর কারণে । কিন্তু ফেসবুকে সুপার কপ মাশরুফ হোসাইন এবং ডা: আব্দুন নূর তুষার ভাইয়ের রিকমেন্ডেশন পড়ে তখনই বইটি অর্ডার করি । গতকাল পড়া শেষ করলাম । উফ ! অসাধারণ ভাষান্তর । আমি ১৪০০ বছর আগে ফিরে যাচ্ছিলাম । মনে হচ্ছিল প্রতিটি ঘটনা আমি চর্মচোখে দেখছি । বই পড়ার আমার নিজস্ব একটা স্টাইল আছে । সেই স্টাইলের কারণে আমি লিখার গভীরে ঢুকে যেতে পারি, এবং একসময় ঘটনা গুলো দেখতে শুরু করি । এবারো তাই হয়েছে । আমি তাঁর দুধমাতা বেদুইন হালিমার ঘরে বালক মুহাম্মদ কে যেমন দেখতে পেয়েছি তেমনি দেখেছি ২৫ বছরের যুবক বনিক মুহাম্মদকে । হেরা গুহার ভেতর প্রথম ওহি নাযিলের পর ভয়ে কম্পমান মুহাম্মদকে যেমন, তেমনি, অন্ধকার রাতে আবুবকর (রা:) কে সাথে করে নিজের প্রিয় মাতৃভূমি, বাস্তু-ভিটে ফেলে ধুধু মরুভূমির বুক চিরে হিযরত করা প্রফেটকে ! তারপর মাত্র দশবছরে পৃথিবীর মানচিত্র বদলে দেয়া সেই অসীম ক্ষমতাবান আবার নিদারুণ ক্ষমাশীল এক শাসককে । কী অবিশ্বাস্য, তাইনা ? জন্মের আগে বাবা হারানো, মাত্র ৬ বছর বয়সে মাকে হারানো,তারপর ৮ বছর বয়সে দাদাকে হারানো অনাথ এক বালক মনোথিইজমকে ধারণ করে একদিন পৃথিবীর সবচেয়ে ইনফ্লুয়েন্সিয়াল নেতায় পরিণত হলেন ! বন্ধ করে দিলেন সব ধর্ম ব্যবসা, হয়ে উঠলেন ন্যায়ের দিকপাল । অথচ মক্কা বিজয়ী সেই নায়ক, যার কিনা রাত কাটে খেজুর গাছের পাতার ছাউনি দেয়া ঘরে, ভাবা যায় ? মক্কা বিজয়ের পর সব সম্পদ, সব ক্ষমতা ছেড়ে ফিরে আসেন তার বিপদের দিনের পরম বন্ধু মদিনাবাসীদের কাছে । যখন তার দায়িত্ব শেষ হয় তখন শুরু হয় তার প্রস্থানের প্রস্তুতি । এ যেন মিশন একমপ্লিসড-এবার আমায় দাও বিদায় ! যদিও মুহাম্মদ (সা:) বারবার বলেছেন, আমি তোমাদের মতই একজন মানুষ, তারপরও তার বিদায় বেলায় কেউই মেনে নিতে পারছিলেননা তার অগস্থ্য যাত্রা । তবু তিনি চলে গেলেন । বিশ্বের সর্বশ্রেষ্ঠ মহামানব সমাহিত হলেন একদম নীরবে । দ্রুত মাটি দিয়ে ঢেকে ফেলা হলো কবর, আর তার ওপর একখন্ড পাথর ! কোনো বিশাল মিছিল না, কান্নার শোরগোল না, ভোরের আলো ফোটার আগেই সমাহিত হলেন পৃথিবীর অন্ধকারে আলোফোটানো মহামানব ! প্রফেট পড়া শেষে কাল রাতে আমি যখন অশ্রুসিক্ত চোখে আমার স্ত্রীকে বইটির রিভিউ শুনাচ্ছিলাম, সে মন্ত্র মুগ্ধের মতো শুনছিল । যখন রাসুলের সংসার জীবন নিয়ে আলোচনা করছিলাম তখন সে আমাকে বলল, তুমি রাসুল (সা:) এর বহু বিবাহের পেছনের আসল বিষয় গুলো তুলে ধরে লিখো । অনেকেই সমালোচনার খাতিরে বলে থাকেন প্রফেট তার জীবদ্দশায় এতগুলো বিয়ে কেন করেছেন ? একটা দুটা হলে কথা-তাই বলে ১৩ টি ? এবার আসুন, একটু গভীরে যাই । মুহাম্মদ (সা:) এর প্রথম বিয়েটা ছিল তখনকার সমাজের চোখে বড় অদ্ভুত । অদ্ভুত এই কারনে যে তার চেয়ে তার স্ত্রীর বয়স ছিল ১৫ বছর বেশি । মুহাম্মদের (সা:) বয়স ২৫ আর তার স্ত্রী খাদিজার( রা:) বয়স ৪০ ! তখন মুহাম্মদ (সা:) নবী ছিলেন না, ছিলেন না কোনো ধনবান বনিক । কিন্তু ছিল তার অসাধারণ ব্যক্তিত্ব। মানুষ বিশ্বস্ততার জন্য তাকে আলামিন বলে ডাকত । তার এই গুণে মুগ্ধ হয়ে খাদিজা (রা:) তাকে বিয়ের প্রস্তাব করেন, এবং তাদের বিয়ে হয় । একটু ভেবে দেখুন, মুহাম্মদ (সা:) এর সাথে খাদিজা (রা:) এর ছিল ২৫ বছরের সংসার । রাসুল এর নবুয়ত লাভের দশবছর পর খাদিজার (রা:) যখন প্রয়াণ হয় তখন তার বয়স ৬৫ বছর আর রাসুলের ৫০ ! তার জীবদ্দশায় মুহাম্মদ (সা:) কখনোই বিয়ে করেননি । একটা মানুষের যৌবনের শ্রেষ্ঠ সময়গুলো তিনি কেবল মাত্র একজন স্ত্রীর সাথেই কাটিয়েছেন । খাদিজার (রা:)মৃত্যুর পর রাসুল (সা:) যতগুলো বিয়ে করেন তার প্রতিটি বিয়ের পেছনে রয়েছে গ্রেটার পারপাস এবং বৃহত্তর লক্ষ্য । তার জীবনের শেষভাগের যে কটি বিয়ে তিনি করেছিলেন, দ্যাট ওয়াজ ইন নো ওয়ে এন ওভারহোয়েলমিং লাস্টফুল ডিজায়ার ! তার জীবনে একমাত্র কুমারী হযরত আয়েশা (রা:), যাকে বিয়ে করার পেছনেও ছিল মহান আল্লাহর ইচ্ছা । পরবর্তীতে তাঁর মাধ্যমে অসংখ্য হাদিস বর্ণিত হয়েছে । এছাড়া হযরত সাওদা (রা:),(খাদিজা রা: এর প্রয়াণের পর প্রথম স্ত্রী), হাফসা (রা:) (হযরত ওমর রা: এর কন্যা) (যার স্বামী বদর যুদ্ধে শহীদ হয়েছিলেন), জয়নাব বিনতে খুজাইমা রা: (তার স্বামী ছিলেন ওহুদ যুদ্ধে শহীদ), উম্মে সালামাহ (বিধবা), জয়নাব বিনতে জাহস ( যাকে বিয়ের জন্য ওহী নাযিল হয়, সুরা ৩৩, আয়াত ৩৭), জুয়াইরা রা: (কৌশল এর অংশ ছিল এই বিয়ে, তার বাবা ছিলেন একটি বড় গোত্রের নেতা ), উম্মে হাবিবা (তৎকালিন কুরাইশ প্রধান আবু সুফিয়ানের কন্যা) , সাফিয়াত (রা:), মায়মুনা (রা:) সহ তাঁর প্রত্যেকটি বিয়ের পেছনে ছিল ইসলাম প্রতিষ্ঠার বিশেষ কৌশল । এত কিছুর পরও মুহাম্মদ (সা:) সবসময় খাদিজা (রা:) প্রতি ছিলেন কৃতজ্ঞ এবং তার প্রতি রাসুলের ভালোবাসা ছিল অবিশ্বাস্য ! হযরত আয়েশা (রা:) একবার বলেন, যে আমি রাসুল এর আর কোনো স্ত্রীকে নিয়ে হিংসা অনুভব করিনি একমাত্র খাদিজা (রা:) ছাড়া । অথচ আমি রাসুলের স্ত্রী হবার আগেই তিনি মারা গিয়েছিলেন । রাসুল সা: এর স্পষ্ট নির্দেশ ছিল খাদিজা (রা:)কে নিয়ে কখনো খারাপ কিছু বলা যাবেনা । একবার আয়েশা (রা:) রাসুলকে ক্ষ্যাপানোর জন্য মজা করে বলে বসেন, “এত খাদিজা খাদিজা কেন করেন ? ওই দাঁতহীন বুড়ি মহিলা দুনিয়া থেকে বিলীন হয়ে গেছে ! আর এরপর আল্লাহ আপনাকে তার চেয়ে উত্তম স্ত্রী ( আয়েশা) দিয়েছেন !” রাসুল (সা:) স্পষ্ট স্বরে বলেন, মোটেই না । আল্লাহর কসম, তার থেকে উত্তম স্ত্রী তিনি আমাকে দেননি আর কেউ হবেওনা । যখন আমাকে সবাই অস্বীকার করেছে তখন সে আমার উপর আস্থা রেখেছে, যখন সবাই আমাকে মিথ্যুক ডেকেছে ,তখন সে আমাকে বিশ্বাস করেছে । যখন সবাই আমাকে প্রত্যাখ্যান করেছে, তখন সে, তার সবকিছু দিয়ে আমাকে স্বস্তি দিয়েছে । আল্লাহ তার মাধ্যমে আমাকে রহমত দিয়েছেন, আমাকে সন্তান দিয়েছেন । আহা ! কী কৃতজ্ঞতাবোধ ! পড়তে গিয়ে আমার গুসবাম্পস হয়, চোখ ভিজে উঠে ! যেনবা দৃশ্য গুলো আমি দেখতে পাচ্ছি । কথা গুলো যেনবা কানে বাজছে আমার ! বিশ্বাস করুন, জীবনে কামের আনন্দই সব নয় । জীবনে ভালোবাসার গৌরবও আছে । আহা ! হযরত খাদিজা (রা:) কে যেভাবে প্রিয় রাসুল ভালোবাসতেন, শ্রদ্ধা করতেন, আমরা কী আমাদের স্ত্রীদের এরকম করে শ্রদ্ধা আর ভালোবাসা দিতে পারছি ?
মতের মিল না হতে পারে, চিন্তার ফাঁরাক থাকতে পারে কিন্তু আমাদের একে অপরকে সম্মান করতে হবে । আমরা যারা নিজেদের ছোট ছোট গোত্রে বাক্স বন্দি করে রেখেছি তারা মূলত কুয়ার ভেতরে আটকা পড়ে আছি । কুয়া থেকে বোঝা যায়না পৃথিবীটা কত বিশাল । - তানভীর শাহরিয়ার রিমন 
ডিগ্রী দেয়ার ইনস্টিটিউট আছে ম্যালা । মানুষ বানানোর কোনো ইনস্টিটিউট তো নাই !
কর্পোরেট পলিটিক্স এবং ঈগল থিউরি : ঈগলের পিঠে উঠে ঠোকর দেয়ার দু:সাহস কেবল কাকই দেখায় । অনেকটা আপনার অফিসের সেই দুষ্টু, ধূর্ত, ফাঁকিবাজ এবং পলিটিশিয়ান কোনো সহকর্মীর মতো । কাক চরিত্রের অধিকারী এইসব লোকজন আপনাকে পেছন থেকে ঠুকরানোর চেষ্টা করে, আপনার নামে মিথ্যা রটনা রটিয়ে আপনার সুনাম নষ্ট করার চেষ্টা করে, অথচ সামনে আসলে এমন ভাব করে যেন তারা আপনার ভীষণ অনুরাগী । আবার যেইমাত্র আপনার পেছন যায় ফের কাকের মতোই আচরণ শুরু করে । এরা এমনই, এদেরকে আপনি বদলাতে পারবেন না ! তাই এদের উপর সময় নষ্ট করবেন না । বরং ঈগল থিউরি ফলো করতে পারেন । ঈগল কে যখন কাক ঠুকরাতে থাকে পেছন থেকে তখন ঈগল কোনো রেসপন্স করেনা ।বরং আরো উপরে উড়তে শুরু করে । ঈগল যত উপরে উঠতে থাকে কাক ততই হাসফাস করতে থাকে । একসময় অক্সিজেনের অভাবে কাক ঈগলের পিঠ থেকে পড়ে যায়। কাজেই আপনার আশেপাশে যেসব কাক আছে তাদের নিয়ে ভেবে খামোখা আপনার সময় নষ্ট না করে তাদেরকে শুধু আপনার উচ্চতায় নিয়ে যান, দেখবেন তারা পালাবে । কারণ ওই উচ্চতায় তারা কখনোই টেকবেনা । ওখানে পৌঁছানোর যোগ্যতাই ওরা রাখেনা । বই : লিডারশিপ ইন্টেলিজেন্স, পৃষ্ঠা: ৫৫-৫৬ / তানভীর শাহরিয়ার রিমন
ই-ভ্যালীর টপ ম্যানেজমেন্টে বহু কাছের মানুষজন থাকার পরও কেন বিশাল ডিসকাউন্ট সুবিধায় সাইক্লোন অফার থেকে কোনদিন কোনো পণ্য কিনিনাই, এই প্রশ্ন সবচেয়ে বেশি শুনতে হয় আমার দুএকজন সহকর্মীর কাছ থেকে । তাদের বিশ্বাস যে আমি যদি কোনো প্রডাক্ট কিনি তাহলে সেটার জন্য ২/৩ মাস অপেক্ষা করতে হবেনা । ২/৩ দিনেই আমি পেয়ে যাব, তবু কেন কিনি না ? আমি কি বোকা ? বিশেষ করে ইমতিয়াজ আর সাব্বির আমাকে এটা নিয়ে বেশি প্রশ্ন করে । সেই উত্তর আমি তাদের দিই নাই । তবে আমি চাই বাংলাদেশে ই-কমার্স বিপ্লব ঘটুক । এদেশে আমাজন, আলীবাবা, ফ্লিপকাট, ইবে, জিংডং, রাকুটেন এর মতো প্রতিষ্ঠান তৈরী হোক । সবাই হয়ত একটু হাসবেন । তবে তার আগে একটু তথ্য দিই, বছরে ৩০০ বিলিয়ন ডলারের বেশি রেভিনিউ আমাজনের, যখন তার নিকটতম রাইভালের রেভিনিউ ৮২ বিলিয়ন ডলার । বুঝতেই পারছেন আমাজন কত বড় জায়ান্ট প্রতিষ্ঠান । আমাদের পাশের দেশে ফ্লিপকাটের রেভিনিউ বছরে ৬ বিলিয়ন ডলারের কাছাকাছি । কেবল রেভিনিউ দিয়ে কী একটা ব্যবসা সাসটেইন করে ? করেনা । মুনাফা করতে হয় । লোক মুখে শুনেছি, ইভ্যালী ৪ টাকায় কিনে ১ টাকায় প্রডাক্ট বিক্রী করে । তার মানে মুনাফা তো দূর, তারা তো ব্রেকইভেনেও নাই । তাদের আরওআই (রিটার্ন অন ইনভেস্টমেন্ট) প্ল্যান কি সেটাও আমি জানিনা । ধরেন, ইভ্যালীর মাসিক রাজস্ব ১০০০ কোটি টাকা । তাহলে বছরে আনুমানিক দেড় বিলিয়ন ডলার । কিন্তু সেজন্য তার খরচ বছরে প্রায় ৬ বিলিয়ন ডলার । তাহলে ৪.৫ বিলিয়ন ডলার তার সরাসরি লস । অংকটা হয়ত এরকম না । জাস্ট একটা হাইপোথিসিস দিলাম আরকি ! কিন্তু এই অংক থেকে আপনি কী সরলীকরণ করে ফেলবেন যে ইভ্যালী “ইউনিপেটু” কিংবা “জিজিএন নেটওয়ার্ক” এর মতো পালাবে ? দাঁড়ান, দাঁড়ান । এখনি সিদ্ধান্ত নিয়ে ফেলার দরকার নাই । তার আগে ইকমার্স জায়ান্টদের শুরুর গল্প গুলো একটু রিভিউ করে নেন । পৃথিবীর সবচেয়ে বড় ই-কমার্স মার্কেট প্লেস আমাজন যখন ব্যবসা শুরু করে তাদের লাভের মুখ দেখতে লেগেছে ৯ বছর । ১৯৯৯ সালে অ্যামাজনের রেভিনিউ ছিল ১.৬ বিলিয়ন ডলার । অথচ বছর শেষে লস ছিল ৭১৯ মিলিয়ন ডলার ! পরের বছরও অবস্থার পরিবর্তন হয়নি । বরং লাভের মুখ দেখতে তাদের অপেক্ষা করতে হয়েছিল ২০০৩ সাল পর্যন্ত । ক্যাপিটাল মার্কেটে অ্যামাজন আসে ১৯৯৬ সালে, সেই হিসাবে লাভের মুখ দেখে ৭ বছর পর । আর প্রতিষ্ঠা যেহেতু ১৯৯৪ তে সেই হিসাবে লাভ গুনতে সময় লাগে ৯ বছর ! অথচ ২০২০ এ ২১ বিলিয়ন ডলার নেট মুনাফা করে অ্যামাজন । কী বুঝলেন ? এই পরিসংখ্যান যদি যথেষ্ট না হয় তবে বাকী জায়ান্টদের মুনাফার মুখ দেখতে এভারেজে কত সময় লেগেছিল তা নিজেরা গুগল থেকে জেনে নিতে পারেন । একটা পরিসংখ্যান শেয়ার করি । ২০১৯ সালে বিশ্বে লোকজন অনলাইন সাইটে ৩.৪৬ ট্রিলিয়ন ডলার ব্যয় করে । ২০২১ এ এসে সেটা দাঁড়ায় ৪.৯ ট্রিলিয়ন ডলারে ! ২০৪০ সাল নাগাদ পৃথিবীর ৯৫ শতাংশ মানুষ অনলাইনে কেনা কাটা করবে বলে মনে করা হচ্ছে । বর্তমানে ই কমার্স ব্যবসায় নতুন ট্রেন্ড চালু হয়েছে যেটাকে ভয়েস টেকনোলজি বলা হচ্ছে । “অ্যামাজন ইকো” কিংবা “গুগল হোম” সম্পর্কে যারা জানেন তারা বিষয়টা সহজেই ধরতে পারবেন । কাজেই ইভ্যালীকে অপপ্রচার কিংবা কর্পোরেট রাজনীতিতে ফেলে দিয়ে মেরে না ফেলে একটু সাসটেইনেবল বিজনেস মডেল তৈরী করার মতো সময় দিন । দেশে ইকমার্স রেগুলেটরি বডিতে যারা আছেন তাদেরকে বুঝানোর দায়িত্ব অবশ্য ইভ্যালীর, যে তাদের মডেলটা কী । তারা কী করে তাদের গ্রাহকদের লগ্নি ফেরত দেবে, তারা কিভাবে টিকে থাকবে । বর্তমানে তারা যে ডেফিসিটে আছে সেটা কিভাবে তারা পুরণ করবে, তাদের আরওআই প্ল্যান কি, তাদেরকে কারা অর্থায়ন করবে, ইত্যাদি । এখন কেউ যদি ৫০% দামে প্রডাক্ট কিনে আশা করেন পরের দিন তার দরজায় কড়া নাড়বে ইভ্যালী সেটা একটু বেশি আশা হয়ে গেলনা । আপনি যদি অর্ধেক দামে প্রডাক্ট কিনতে চান সেটা তো আপনার চয়েজ । আপনার চয়েজ আপনি ঠিক করবেন । আমারটা আমি । আপনাদের একটা তথ্য দিই, পৃথিবীর তাবৎ সম্পদের ৫০ শতাংশ দখল করে আছে কেবল ১ শতাংশ মানুষ । এই সম্পদশালীরা চায়না আর কেউ সম্পদশালী হোক । সেটা আপনি বুঝতে পারবেন যখন জানবেন, সোশ্যাল মিডিয়া কিং ফেইসবুক কী করে আর কাউকে দাঁড়াতে দেয়নি । যখনই ইন্সট্রাকে থ্রেট মনে করেছে, কিনে নিয়েছে, যখন মনে হয়েছে হোয়াটসআপ কেনা দরকার কিনে ফেলেছে । এভাবে তারা বিগত ১০ বছরে প্রায় ৫০ টি কোম্পানি কিনেছে । গুগল বিগত দশ বছরে প্রায় ২০০ টি কোম্পানি কিনেছে । অ্যামাজন প্রায় ১০০ টি কিনেছে । তার মানে কী ? মনোপলি করা ? পুজিবাদের খেলাটাই এইটা । এখন কাল যদি অ্যামাজন এসে ইভ্যালী কিনতে চায় কিংবা যেভাবে ফ্লিপকাট এর ৭৭ শতাংশ কিনেছে ওয়ালমার্ট সেরকম আলীবাবা কিংবা জিংডং ইভ্যালী খেয়ে ফেলে, কি নিশ্চয়তা আপনি পাবেন যে বাংলাদেশ থেকে আরেকটি বড় ইকমার্স দাঁড়াবে ? উল্টা যদি এরকম হয় যে ইভ্যালী বিভিন্ন দেশে দেশে যাচ্ছে এবং একুইজিশন করছে তাহলে কেমন হবে ? আমাদের দেশের প্রতিষ্ঠান গুলোকে নিয়মের মাঝে এনে বড় করার দায়িত্ব আমাদের নীতি নির্ধারকদেরই নিতে হবে । আমি ইভ্যালীর সাইক্লোন থেকে কোনো পণ্য কিনিনা সেটা আমার একান্তই ব্যক্তিগত ব্যাপার । তবু আমি চাই ইভ্যালীর মতো সবগুলো ইকমার্স সাইট সাসটেইন করুক । তারা হালাল পথে ব্যবসা করুক । কোনো গ্রাহককে না ঠকিয়ে বড় হোক, এবং প্রচুর কর্মসংস্থান তৈরী করুক ।
চীনের সাংহাই গিয়ে এক নদী দুই শহর কনসেপ্ট দেখে আফসোস হয়েছিল, ইস! নদীর তলদেশে দিয়ে যদি আমাদের চট্টগ্রামে একটা টানেল হতো । একদিন সেই স্বপ্ন বাস্তবায়নের কাজ শুরু হয়ে গেল । টানেল এর কাজ শুরু হলে এর অর্থনৈতিক অসীম সম্ভবনা নিয়ে ফেসবুকে লিখেছিলাম ২০১৬ সালে । বর্তমানে প্রায় ১.২ বিলিয়ন মার্কিন ডলার ব্যয়ে এই টানেল নির্মাণের কাজ এগিয়েছে বহুদূর । আজ প্রথমআলো দারুণ এক প্রতিবেদন করেছে এই বঙ্গবন্ধু টানেল নিয়ে । প্রতিবেদনটি পড়ে দেখার অনুরোধ রইল । প্রথম আলোর প্রতিবেদন এবং আমার লিখাটিও কমেন্টে আছ ।
গতপরশু থেকেই মনটা খুব খারাপ । শুক্রবার সন্ধ্যায় আমাদের চীফ ইঞ্জিনিয়ার বিশ্বজিৎ দার ফোন থেকে তার ছেলে রুদ্র ফোন করে জানায় যে বিশ্বজিৎ দার শরীর হঠাৎ করেই খারাপ করায় উনাকে সিএসসিআরে ভর্তী করা হয়েছে । এর মাঝে বৌদি রৌদ্রের কাছ থেকে ফোন নিয়ে কান্না জড়িত কন্ঠে বলেন, -দাদা, ওর অবস্থা ভালোনা । দুপুর পর্যন্ত সে পুরা সুস্থ ছিল, বিকালে হঠাৎ করে রক্ত বমি আর রক্ত পায়খানা শুরু হয় । সে কী রক্ত দাদা, পুরা মোবিলের মতো রঙ । তারপর বাথরুম থেকে বের হয়ে অজ্ঞান হয়ে যায় । আমরা ধরাধরি করে সিএসসিআরে এনে ভর্তি করাই । বৌদির কথা শুনে আমার শরীর কাঁপছিল । রক্ত বমি আর রক্ত পায়খানা ভালো লক্ষণ না । এর মাঝে আমি ছিলাম শহরের বাইরে । -বৌদি, দাদার এখন কী অবস্থা ? আকুল হয়ে জানতে চাই । -দাদা, ও এসডিইউতে আছে । বমি, পায়খানা আর হয়নি । ডাক্তার শামীম বক্স দেখে এবডমিনাল আলট্রাসাউন্ড আর এনড্রোসকপি করতে বলেছেন । কাল সকালে করা হবে টেস্ট গুলো । আপাতত তাকে সেলাইন দেয়া হয়েছে । আমি শহরে ফিরতে ফিরতে রাত হয়ে যায় । লিভার রোগ বিশেষজ্ঞ ডা: আব্দুল্লাহ মাহমুদ ভাইকে ফোন দিই, তার এন্ডোসকপির হাত দারুণ । দাদার বিস্তারিত শুনে তিনি বলেন যে আমি সিএসসিআরে যোগাযোগ করছি, সকালে নিজ হাতেই করব টেস্ট । আপনাকে রেজাল্ট জানাব । বৌদিকে ফোন দিই । তখনো তার কণ্ঠ কাঁপছে । তাকে মাহমুদ ভাইয়ের সাথে কথার বিস্তারিত জানিয়ে ফোন রাখি । বিশ্বাস করুন সারারাত ঘুম হয়নি আমার । শনিবার অনেকগুলো প্রোগ্রাম সিডিউল করা ছিল আমাদের । আমি আর দাদা একটা জরুরি কাজে সিতাকুন্ড যাবার কথা ছিল দুপুরে । আমি সব গুলো প্রোগ্রাম ক্যানসেল করি । আহা ! কী অনিশ্চিত সবকিছু ! কী অনিশ্চিত জীবন !! শনিবার সকালে এন্ডোসকপি করেই মাহমুদ ভাই ফোন করেন -তানভীর ভাই, আপনার প্যাশেন্ট এখন স্টেবল আছে । তবে স্টমাকে আলসার আছে । রক্ত বমি এ কারনেই হয়েছে । আমরা আলসার থেকে বায়োপ্সির জন্য স্যাম্পল নিয়েছি । দশদিন পর রেজাল্ট পাব । আমি সকালে দাদাকে দেখতে যাই । তিনি তখনো এসডিইউতে । আমাকে দেখে দাদা হেসে উঠেন -স্যার, আমি শুনেছি আপনি সবকিছু তদারকি করেছেন । -দাদা, আমি কিছুই করিনি । যা করার বৌদি আর রৌদ্র করেছে । -না, স্যার , আপনিও খবর নিয়েছেন । -দাদা, আশা করি তাড়াতাড়ি সুস্থ হয়ে যাবেন । টেনশন করবেন না । -না, চিন্তা করছিনা, স্যার । তবে আমার কোনো সিমটম তো ছিলনা । কেমনে যে আলসার হয়ে গেল, টেরও পাইনাই । -দাদা, আল্লাহ ভরসা । রেস্ট করেন । -থ্যাংকুউ স্যার । আমার জন্য সবাইকে দোয়া করতে বলবেন । বিকেল দাদাকে কেবিনে স্থানান্তর করা হয় । খবর পেয়ে আমার অফিসের সব সহকর্মীরা ভিড় করে দাদাকে দেখতে । বিশ্বজিৎদা আমার দেখা অসম্ভব ভালো একজন মানুষ । হাই লেবেলের ইন্টেগ্রিটি তার । সবমিলিয়ে একযুগের অধিক সময় হবে আমাদের এক সাথে কাজ করার । তার হঠাৎ এমন অসুস্থতায় আমার মন খারাপ হওয়াটা স্বাভাবিক । আমরা কাজ-কাজ করতে করতে এমন অবস্থা হয় যে নিজের নাওয়া খাওয়ার কোনো ঠিক থাকেনা । বিশ্বজিৎ দাও খুব কাজ পাগল মানুষ । খাওয়া দাওয়ায় অনিয়ম যে করেছেন তাতে সন্দেহ নাই । জীবনে কাজই সব না । ওয়ার্ক লাইফ ব্যালেন্সটা খুব দরকার । হ্যা, আমি নিজে অসম্ভব ওয়ার্কহোলিক । আমার নিজের যে ওয়ার্ক লাইফ ব্যালেন্স খুব ঠিক আছে, তাও নয় । তবে বৌদির কান্না ভেজা কন্ঠ, উৎকন্ঠা, এসডিউর দরজার কাচের ফাক দিয়ে অসহায়ের মতো ফ্যালফ্যাল করে তাকিয়ে থাকা আমাকে নতুন করে ভাবাচ্ছে । আমরা কত কিছু করি , কত শত ব্যস্ততা । এতো অগণন ব্যস্ততায় পরিবারকে ঠিক মতো সময় দিতে পারিনা, ভালো করে দুটো কথা বলিনা । অফিস, সমাজ কিংবা সামাজিক যোগাযোগ মাধ্যমে সব জায়গায় ব্যস্ততা আর ব্যস্ততা । প্রিয়জনদের সাথে কিছু সময় হাওয়ায় উড়ানোর ফুরসত কি আদৌ আছে আমাদের ? অথচ যখন আমরা অসুস্থ হই, যখন আইসিউইউ কিংবা এসডিইউতে টানাটানি পড়ে তখন নিজের পরিবার ছাড়া আর কেউ থাকেনা । জীবনে কাজ দরকার আছে । জীবনে ব্যস্ততা দরকার আছে । কিন্তু কাজ কিংবা ব্যস্ততার জন্য জীবন নয় । আমরা তো আসলে প্রিয়জনদের জন্য বাঁচি । সেই পরিবার-প্রিয়জনের মূল্য হাসপাতালের বেডে শোয়ার আগে বুঝতে পারলেই মঙ্গল । আমার মন বলছে দাদার আলসারটা খুব সাধারণ একটা ঘা । বায়োপ্সি রিপোর্ট আসবে একদম নরমাল । দাদার জন্য সবাই দোয়া করবেন, মহান আল্লাহ তাকে যেন দ্রুত সুস্থ করে তুলেন ।
ঈদের দু-তিন দিন পর আমাদের “খুরশীদ সেরেন্ডিপিটি” প্রকল্পের ল্যান্ডওনার, আমার প্রিয় খুরশীদা আন্টি ফোনে ঈদের শুভেচ্ছা বিনিময় শেষে বলেন -তানভীর-মাই সান, আমি তো ডুপ্লেক্সটা ভাড়া দিয়ে দিছি । ওখানে ভাড়াটিয়া হিসাবে আমার এক নিকটআত্নীয় উঠছেন । -আন্টি, এটা কী হইল ! আপনার ফ্ল্যাটটা আমরা ইন্টেরিয়র করলাম আপনি নিজে থাকবেন বলে । আপনি এখন ভাড়া দিয়ে দিলেন !! -ব্যাটা, মাইন্ড কইরোনা । আমি তো চিটাগং থাকিইনা । তার মাঝে করোনা । তবে পরিস্থিতি স্বাভাবিক হলে আমি নিজেই ফ্ল্যাটটাতে থাকব । -আন্টি, আপনি নিজে থাকবেন বলেই বহু কিছু বাড়তি করছি । তানভীর, তা করছ তোমরা, বলে হেসে উঠেন আমার প্রিয় মানুষটা । ৭৫ বছর বয়সেও যিনি মনের দিক থেকে তারুণ্য ধরে রেখেছেন । -ব্যাটা , আমার একটা ছোট অনুরোধ আছে । তোমরা ফ্যামিলি লিভিং এ যে টিভিটা দিয়েছ ওটা সম্ভবত ৪৩ ইঞ্চি । ওটা একটু চেঞ্জ করে ৫৫ ইঞ্চি করে দাওনা, বাবা! গেল নভেম্বরে যে টিভি লাগানো হয়েছে সেটা ছয় মাস পর বদলে দেয়া খুব একটা সহজ হবেনা বুঝতে পেরেও আন্টিকে বললাম, ঠিক আছে আন্টি , আমি দেখছি বিষয়টা । পরদিন অফিসে গিয়ে আমাদের পারচেজ ডিপার্টমেন্ট এর চৌকস ম্যানেজার সুতাপা এবং মানিককে বললাম বিষয়টা একটু দেখতে, আন্টির অনুরোধটা আমি রাখতে চাই । ওরা ছয়মাস আগের রেকর্ড ঘেটে দেখল যে টিভিটা নিউমার্কেট এর লাকি ইলেকট্রনিক্স থেকে নেয়া হয়েছে । ক্রয়মূল্য সহ বিস্তারিত জানাল তারা । আমি বললাম, একটু লাকি’র মালিকের সাথে কথা বলে দেখো, যদি তিনি এটা বদলে দেন কিংবা ফেরত নেন ! ওরা কথা বলে আমাকে জানাল যে দোকানের মালিক সাজু সাহেবের সাথে তাদের কথা হয়েছে । উনি টিভিটি ফেরত নিতে রাজী হয়েছেন এবং একই ব্র্যান্ডের ৫৫ ইঞ্চি একটা নতুন টিভিও তিনি আমাদের দেবেন । তবে তিনি বলেছেন যে ফেরত দেয়া টিভিটার মূল্য তিনি বর্তমান বাজার মূল্যে ধরবেন এবং বড় টিভিটার নির্ধারিত মূল্য থেকে ওই ফেরত মূল্য বাদ দিয়ে অবশিষ্ট টাকা দিয়ে নতুন টিভি নেয়া যাবে । আমি প্রথমে অবাক হয়ে তাদের দিকে তাকালাম । তারপর বললাম, ৬ মাস পর ফেরত দেয়া টিভির উনি শতভাগ বাজার মূল্য এডজাস্ট করবেন ? কী বলছ ? তোমরা ভুল শুনেছ ! আবার কথা বলে আমাকে জানাও । সুতাপা আর মানিক দুজনই বলে উঠল , না না স্যার, ভুল না । উনি একটা প্রাইস কোটেশনও দিয়েছেন এডজাস্টমেন্ট এর পর । বলেছেন টিভিটা পাঠিয়ে দিয়ে বাকি টাকা দিয়ে ৫৫ ইঞ্চি টিভিটা নিয়ে আসতে । প্রায় দু সপ্তাহ আগে নতুন টিভি এনে খুরশীদা আন্টির ম্যানেজারকে বুঝিয়ে দেয়া হয়েছে । আন্টি খুশি হয়ে আমাকে ফোন দিয়েছেন । আমার তো সাজু সাহেবকে একটা ফোন দেয়া দরকার । যে মানুষটা ৬ মাস পর একটা ইলেকট্রনিক্স পণ্য শতভাগ মূল্য ধরে টাকা ফেরত দেন তাকে তো একটা কৃতজ্ঞতা জানানো দরকার । দরকার একটা সালাম পৌছানো । আমি সুতাপা থেকে উনার নাম্বার নিয়ে ফোন দিয়ে পরিচয় দিই আমার । -সাজু ভাই, আপনি তো ভাই দারুণ ভালো মানুষ । এই যে ছয়মাস পর বিক্রীত টিভি গ্রহণ করলেন এটা কি সবসময় করেন ? নাকি আমাদের প্রতিষ্ঠানের সাথে ভবিষ্যত ব্যবসার কথা চিন্তা করে এটা করলেন । - রিমন ভাই, আমি ভালো মানুষ কিনা জানিনা , তবে বিক্রীত প্রোডাক্ট আমি ফেরত নেই । এরকম বহুবার আমি নিয়েছি । -কী বলেন ! ট্রাস্ট মি , এটা এই সময়ে উজ্জ্বল ব্যতিক্রম । এটা সাধারণত কেউ করেনা, আমি বললাম । সাজু ভাই এবার একটা দীর্ঘশ্বাস ছেড়ে বলেন, রিমন ভাই, আমি ব্যবসা করি অনেক বছর । বহু বছর আগে একটা হাদিস শুনেছিলাম এক বুজুর্গের কাছে । -একবার হযরত আবু হুরায়রা (রা:) মদীনায় একটা দোকান খুলে বসেন । দোকানে প্রথম দুমাস তিনি খুব লস করেন । ব্যবসার তৃতীয় মাস চলছিল । তিনি লস কাটিয়ে লাভের মুখ দেখা শুরু করেছেন মাত্র । এরকম একদিন হঠাৎ কাউকে কিছু না বলে দোকান গুটিয়ে ফেলা শুরু করলেন তিনি । একেবারে ব্যবসা বন্ধ করে তিনি চলে যাচ্ছিলেন । অন্যান্য ব্যবসায়ীরা অবাক হয়ে তাকে বললেন, ব্যবসা শুরুর পর যখন মুনাফার মুখ দেখতে শুরু করলেন তখনই ব্যবসা বন্ধ করে দিবেন? আবু হুরায়রা (রা:) বললেন, তোমাদের মতো প্রচলিত লাভ-লসের উদ্দেশ্যে আমি দোকান খুলিনি। তারা অবাক হয়ে তাকে প্রশ্ন করলেন, তাহলে কেন ? -আমি রাসুল (সাঃ) কে বলতে শুনেছি, যে ব্যক্তি তার ক্রেতা ভাইয়ের ক্ষতি পূরণের জন্য বিক্রীত পণ্য ফেরত গ্রহণ করবে মহান আল্লাহ কেয়ামতের দিন তার উপর থেকে তার অপরাধের শাস্তি রহিত করে দিবেন । ব্যবসা ছাড়া পণ্য ফেরত নেয়ার কোন উপায় ছিল না।এমনকি তিন মাসের মধ্যে কেউ ক্রয়কৃত পণ্য ফেরত দিতেও আসেনি । আজ সকালে একজন এসেছেন। মাল ফেরত রেখেছি। আমার দোকান খোলার প্রকৃত উদ্দেশ্য পূরণ হয়ে গেছে। তাই দোকান গুটাচ্ছি । সাজু ভাই, একজন ইলেক্ট্রনিক্স পণ্য ব্যবসায়ি । তিনি কোনো ইসলামিক স্কলার নন । ধর্মীয় জ্ঞানেও যে খুব দখল আছে তাও নয় । কিন্তু দেখেন, কোনো এক বুজুর্গের কাছ থেকে শোনা একটা হাদিস তার ব্যবসার উদ্দেশ্যটা কেমন বদলে দিয়েছে । ব্যবসায় তিনি মুনাফা ঠিকই করেন, কিন্তু কেবল প্রফিটই তার ব্যবসার নীতি নয় । আবু হুরায়রা (রা:) এর মতো ব্যবসায়িক উদ্দেশ্য নিয়ে কাজ করা মানুষ এই যুগে পাওয়া যাবেনা । তবে সাজু ভাইযের মতো ব্যবসায়ীও কি খুব একটা পাবেন খুঁজে ? যেখানে দোকানে দোকানে লিখা থাকে "বিক্রীত পণ্য ফেরত নেয়া হয়না" তখন তো ব্যবসায়িক মাইন্ডসেটটা বুঝতে সমস্যা হয়না-একবার ধরিয়ে দিতে পারলেই কেল্লাফতে ! আজকাল পণ্য ফেরত নেয়া তো অনেক পরের ব্যাপার । এরকমও শুনেছি, অনলাইনে প্রোডাক্ট কেনার জন্য শতভাগ টাকা জমা দেয়ার ৬ মাস পরও প্রোডাক্ট বুঝেই পায়নি বহুলোক । আমি নিজে গেলবছর অনলাইনে প্রোডাক্ট কিনে প্রতারণার শিকার হয়েছি । আমেরিকার বিখ্যাত COLE HAAN ব্র্যান্ডের ওয়েবসাইট এ ৫০% ডিসকাউন্ট দেখে দুই জোড়া জুতা অর্ডার করি । তিন সপ্তাহ পর পার্সেল আসে । খুলে দেখি একটা কানটুপি । প্রতারণরা শিকার হয়েছি বুঝতে পেরে যখন ওই সাইটে ঢুকি, তখন বুঝতে পারি কত বড় বোকামি করেছি । ওটা ছিল একটা ক্লোন সাইট । ওরা কোল হ্যানের সাইটকে ক্লোন করেছে ! আমাদের সেলস বিভাগের সালাহ কিছুদিন আগে চুলকাটার ট্রিমার কিনে বক্স খুলে সেই ট্রিমারে চুলের অস্তিত্ব পেয়েছে । তার মানে কী ? তারমানে, এটা ব্যবহৃত পণ্য । এরকম অভিযোগ হরহামেশা শুনি । কারণ কি ? কারণ আমরা একটা বড় অংশ টাকা কামানোকেই জীবনের উদ্দেশ্য বানিয়ে ফেলেছি । জীবনে বেঁচে থাকতে টাকার প্রয়োজন আছে । কিন্তু সেই টাকা আমরা কীভাবে উপার্জন করছি সেটা আগে ঠিক করতে হবে । এটাই নির্ধারণ করবে যে আমরা কতটা কল্যাণের পথে আছি । আমরা সবাই যদি একটু চিন্তা করি, সাজু ভাইয়ের মতো -একটা হাদিস শুনে যিনি তার ব্যবসার পারপাস নির্ধারণ করেছেন, আমরা কী এই লিখা পড়ে আমাদের পারপাস নিয়ে একটিবার ভাবতে বসতে পারিনা ? যারা অন্ধের মতো প্রফিটের পেছনে দৌঁড়াচ্ছি তারা কী প্রফিটের বদলে প্রসপারিটি খুঁজতে পারিনা ? বিবেকের কাছে এই প্রশ্নটা রাখলাম । সাজু ভাইদের মতো বিরল ব্যবসায়ির জন্য দোয়া । টু্পি খোলা সালাম । এরকম মানুষজনের জন্যই হয়ত এখনো আমরা অন্ধকারে আলো দেখতে পাই…!
জাতিগত ভাবেই নেপোটিজম মনে হয় আমাদের রন্ধ্রে রন্ধ্রে ঢুকে পড়েছে ! একটু বুঝিয়ে বলি, আমার ফাস্ট হোম সিলেটে আর সেকেন্ড হোম চট্টগ্রামে । এই দুই এলাকার মানুষের মাঝে এই নেপোটিজমটা মনে হয় অনেক গভীরে প্রোথিত । উদাহরণ দিয়ে বলি, ধরেন এক সিলেটির সাথে আরেক সিলেটির দেখা হলো, কিংবা এক চাটগাঁইয়ার সাথে আরেক চাটগাঁইয়ার । দেখবেন আমরা সবকিছু ভুলে একেবারে নিজের ভাষায় কথা বলা শুরু করব । একদম বিন্দাস ! পাত্তাইদিবনা আশেপাশে কে কী ভাববে । ধরেন আপনার বাড়ী সিলেট না, অথচ আপনি সিলেটে থাকেন, তাইলে আপনি আবাদী ! আবাদী কখন হবেন জানেন, যখন সিলেটের কারো সাথে ঝগড়া লাগবেন তখন আপনাকে আবাদী বলে গালী দেয়া হবে ! আর যদি চট্টগ্রামে থেকে চট্টগ্রামের বাইরের হন তাইলে আপনি পুরাই “বইঙ্গা”। এখন সেটা আপনি যদি ফেনি, নোয়াখালী, কুমিল্লা, ঢাকা, বরিশাল যেখানেরই হোন, আপনি কিন্তু বইঙ্গা । আপনাকে ঘায়েল করতে এই শব্দবানে আপনাকে তীরবিদ্ধ করা হবেই । আরো আছে । এই দুই এলাকার মানুষ সহজে বাইরের এলাকার সাথে আত্নীয়তা করতে চাননা কালচারাল ডিফারেন্স এর কথা বলে ! এতে নাকী প্রচন্ড রকম কালচারাল শক হয় ! এর নেরেটিভটা হলো -আমরা সেরা । আমাদের সাথে মানিয়ে চলার মতো যোগ্যতা অন্যদের নাই ! তুমি আমার ভাষায় কথা বলো-তুমি আমার জেলার লোক, তুমি আমার মতো দেখতে-তুমি আমার গোত্রের । ঐ ব্যাটা ভিন্ন জেলার, দেখতে অসুন্দর, মোটেই স্মার্ট না । ওরে বের করে দাও…! এর বাইরে সারাদেশেই আরো কত রকম নেপোটিজম যে আমরা লালন করছি-ধর্ম নিয়ে, বর্ণ নিয়ে, মাযহাব নিয়ে, মসজিদ নিয়ে, মন্দির নিয়ে, গীর্জা নিয়ে, দল নিয়ে, নেতা নিয়ে… । মতের মিল না হলে, চিন্তার মিল না হলেই বাতিল করে দাও । বলিকি, নিজের চিন্তার সাথে যার মিল আছে, যে নিজের জেলার, যে নিজের ভাষার, নিজের সংস্কৃতির তাকে আপন করেন, সমস্যা নেই ! কিন্তু যে আপনার মতো না , তাকে বের করে দিয়েন না , তাকে আলাদা করে দিয়েন না । শুনেছি, চাকরি দেয়া-নেয়া নিয়েও নাকী নানা জায়গায় নেপোটিজম হয় । ও আমার বিশ্ববিদ্যালয়ের, ও আমার পুরাতন অর্গেনাইজেশনের ও আমার এলাকার, ও আমার শ্বশুর বাড়ীর এলাকার, ও চেয়ারম্যানের, ও এমডির, ও সিইও’র… আহা ! যোগ্যতা, স্রেফ যোগ্যতাই হওয়া উচিত মানদন্ড ! আর কিছুনা । কিচ্ছুনা…। একবার ভাবুন, এই যে দেশে ৬৪ জেলার ১৭ কোটি মানুষ আমরা, নানা আঞ্চলিক ভাষায় কথা বলি, নানা রকম আঞ্চলিক গান গাই, খাবারেও কত বৈচিত্র আমাদের-বিশ্বাস করুন, এই বৈচিত্র্যই আমাদের শক্তি ! একবার ভেবে দেখুন, প্রযুক্তির সঠিক ব্যবহার করে আমেরিকা চায়না পুরা পৃথিবী নিয়ন্ত্রন করে এখন নিয়মিত মঙ্গলে স্পেইস পাঠাচ্ছে আর আমরা এখনো আবাদী-বইঙ্গা নিয়ে পড়ে আছি, কুমিল্লা-নোয়াখালী-বরিশাল নিয়ে পড়ে আছি । এই গ্লোবাল ভিলেজে যখন সামনে পাসপোর্টবিহীন বিশ্বের স্বপ্ন দেখা হচ্ছে তখন এইসব ক্ষুদ্র ক্ষুদ্র বিভাজন উল্টো আমাদের পিছিয়ে নিয়ে যাবে, বানরের পিচ্ছিল বাঁশ বাওয়ার মতোই হয়তবা আমরা উপরে উঠতে গিয়ে বারবার নিচেই পড়ে রইব । আমরা যদি আমাদের নেপোটিজমের পাঁচিলটা না ভাঙি তবে বিশ্বাস করুন, আমরা শেখার অনেক সুযোগ হাতছাড়া করব । আমরা পেছনে পড়ে রইব । একা একা বড় হওয়া যায়না । সবাইকে নিয়ে বড় হওয়ার চেষ্টা করলেই কেবল বড় হওয়া যায় । মতের মিল না হতে পারে, চিন্তার ফাঁরাক থাকতে পারে কিন্তু আমাদের একে অপরকে সম্মান করতে হবে । আমরা যারা নিজেদের ছোট ছোট গোত্রে বাক্স বন্দি করে রেখেছি তারা মূলত কুয়ার ভেতরে আটকা পড়ে আছি । কুয়া থেকে বোঝা যায়না পৃথিবীটা কত বিশাল । তাই একবার প্রচন্ড ইচ্ছা শক্তি নিয়ে কুয়া থেকে বের হতে পারলে নিশ্চিত ভাবে সমস্ত নেতিবাচকতার পাঁচিল ভেঙ্গে দিতে পারব আমরা ! এলাকার নামে নয় বরং দেশের নামে হোক আমাদের পরিচয়-আমরা যেন মাথা উঁচু করে বলতে পারি, আমরা সবাই বাংলাদেশের লোক !
আমার দাদা, বশারত আলী তাপাদার প্রচুর ভূ-সম্পত্তির মালিক ছিলেন । যখন তিনি মারা যান তখন আব্বা হাই স্কুলে পড়তেন । আমার চাচা তখন যুবক । আব্বার চেয়ে বয়সে প্রায় ১৫ বছরের বড় ছিলেন আমার চাচা । দাদা মারা যাবার পর আজ অব্দি আমার বাবা-চাচাদের সম্পত্তি ভাগবাটোয়ারা হয়নি কখনো । চাচা মারা গেছেন ১৯৯৫ সালে । না, তারপরও না । আমরা দুভাই । আমার ছোট ভাই লন্ডনে স্যাটেল্ড । আমরা কখনো আব্বাকে জিজ্ঞেস করিনি যে, আব্বা কেন আপনি চাচার সাথে সম্পত্তি ভাগবাটোয়ারা করেননি ? আমরা যদিও দুই ভাই দুই দেশে থাকি, তবু সবসময় মনে করি একসাথেই আছি । আমাদের মাঝেও কখনো ভাটোয়ার হবেনা, ইনশাআল্লাহ । আজ এই সম্পত্তি ভাগ ভাটোয়ার নিয়ে কেন কথা বলছি ? তাহলে একটু খুলেই বলি । আমাদের প্রতিষ্ঠানের বিজনেস ডেভলপমেন্ট হেড জুয়েল সাহেব উত্তরাধিকার সূত্রে প্রাপ্ত তিন ভাইয়ের এক বিঘা একটা জমি ডেভলপ করার জন্য নেগোসিয়েশন যখন প্রায় শেষ করে এনেছেন তখন তাদের এক ভাই তাকে একটা প্রস্তাব করে বসেন । তিনি তার বাকী দুভাই যারা ইউরোপে প্রবাসী তাদেরকে কিছু কম দিয়ে তার নিজের জন্য ২ শতাংশ শেয়ার বেশি চেয়ে বসেন যেটা তার ভাইদের কাছে গোপন রাখতে হবে । জায়গাটা নি:সন্দেহে খুব সুন্দর । জুয়েল সাহেব এত কষ্ট করে ডিলটা যখন ক্লোস করতে যাবেন তখন এরকম একটা প্রস্তাব পেয়ে কিছুটা হতাশ হয়ে তিনি আমার কাছে করণীয় জানতে চাইলেন । তার কথা শুনে আমি কিছুক্ষণ চুপ মেরে থাকলাম । তারপর জুয়েল সাহেবকে উল্টা জিজ্ঞেস করলাম যে মানুষ কীভাবে এত লোভী হয় ? কি করে নিজের ভাইদের ঠকানোর চিন্তা করতে পারে ? একটা মানুষের জীবনে কত সম্পদের দরকার ? সবশেষে সাড়ে তিন হাত মাটির চেয়ে তো আর বেশি কিছু দরকার হয়না, নাকী ? নিজের ভাইদের হক মেরে দেয়ার এই কাজে আমি কী উৎসাহ দাতা হব ? জুয়েল সাহেব বলেন, না , স্যার, তা কেন হবেন । -তাহলে ঐ জমি আমাদের দরকার নেই । অন্তত আমরা তো নিজেদের বিবেকের কাছে পরিস্কার থাকলাম । আমরা তো অন্তত বলতে পারব, একটা অনৈতিক এবং অন্যায় কাজ কে আমরা প্রশ্রয় দিইনাই । -জুয়েল সাহেব, কী? মন খারাপ করলেন ? আজকে যদি এই অন্যায় আবদার মেনে নিয়ে জমিটা সাইন করে ফেলেন তবে চূড়ান্ত ফায়সালার দিন বাকী দুই ভাইয়ের কাঠগড়ায় আমাদেরকে দাঁড়াতে হবে কিন্তু ! দাঁড়াতে চান, জুয়েল সাহেব ? -না,স্যার । চাইনা । -তাহলে ? -উনাকে বলে দেব যে এইভাবে ব্যবসা করতে আমরা রাজি না । যদি উনি তার ভাইদের প্রতি ইনসাফ করতে পারেন, তাহলেই আমরা তার জমি ডেভলপ করব । জুয়েল সাহেব খুব ধিরস্থির ভাবে বললেন । তার কথা শুনে মনটা ভালো হয়ে গেল । খুব হাল্কা অনুভব করলাম । জীবনে অন্ধের মতো প্রফিটের পেছনে না দৌড়িয়ে প্রসপারিটি খোঁজার যে দর্শন আমাদের, সেখানে আপোষ করছিনা বলে খুব শান্তি পাচ্ছি । জীবনে পারিবারিক শিক্ষাটা খুব বড় । আমরা আমাদের বাবাকে দেখে শিখেছি । আমার বিশ্বাস, আমার সন্তানরা আমাদের দেখে শিখবে । ভাই-বোন সম্পর্ক সম্পত্তির চেয়ে অনেক বড় । ভাই-বোন একে অপরের সম্পদ ! দুনিয়াবী সামান্য সম্পত্তির লোভে অপার্থীব এই সম্পদ কী আমরা নষ্ট করব ? আহা ! সবাই যদি বুঝত !!
আমি তখন একটা জরুরি মিটিংয়ে । তবু আমার প্রিয় সহকর্মী ইমতিয়াজের ফোন দেখে কলটা রিসিভ করলাম । -স্যার, নূর স্যার উনার ফ্ল্যাটের একাউন্টসটা ক্লোস করতে আসছেন । সেজন্য আপনার সাথে একটু দেখা করতে চাচ্ছেন, ইমতিয়াজ বলল । -আমি তো মিটিংয়ে, দেরী হবে । -স্যার, সমস্যা নেই । আপনি শেষ করে আসেন । উনি অপেক্ষা করবেন । আমি অবশ্য মিটিং এ ছিলাম লেবেল নাইনে, আমাদের ডিজাইন সেকশানে । মিটিং শেষ করে লেভেল টেনে উঠে আসলাম । দেখি নূর ভাই অপেক্ষা করছেন বিজনেস লাউঞ্জে । ইমতিয়াজ কাগজ পত্র নিয়ে কী যেন হিসাব করছে । আমি সালাম দিয়ে ঢুকলাম -নূর ভাই, কেমন আছেন ? -তিনি মুখ ভার করে উত্তর দিলেন । আমি একটু ধাক্কা খেলাম, এই হাসিখুশী মানুষটা এরকম গোমরা মুখে বসে আছেন কেন ! নূর ভাই বলেন-স্যার, আপনার কাছে আমার একটা দাবী আছে । -নূর ভাই , আপনাকে কতবার বলেছি আমাকে তানভীর অথবা রিমন বলে সম্বোধন করতে । আপনি কেন আমাকে স্যার স্যার করেন, আমি বুঝিনা । আপনি আমাদের সম্মানীত গ্রাহক, আমার বরং আপনাকে স্যার ডাকা উচিত । আচ্ছা, তানভীর ভাই, আমার কিছু জুরুরী কথা আছে, স্যার...! -নূর ভাই, আপনি কিন্তু আবারো স্যার...! এর মাঝে ইমতিয়াজ বলল, আমিই বলি-নূর স্যার অলমোস্ট ফুল পেমেন্ট করে দিয়েছেন । ফ্ল্যাটটা বুঝে নেবেন দুয়েক দিনের মধ্যে । তার একটা অনুরোধ, সব হিসাব শেষে তার ফাইনাল পেমেন্ট এখন বাকি আছে ১০৪০১২ টাকা । উনি রাউন্ড পেমেন্ট করতে চাচ্ছেন । ৪০১২ টাকা ডিসকাউন্ট করে দিতে বলেছেন । -আমি মুচকি হেসে বললাম, এই কথা ! ৪০১২ টাকা ডিসকাউন্ট ? আচ্ছা, এটা না হয় করে দিলাম । আর কিছু ? এবার নূর ভাই বলে উঠেন , তানভীর ভাই, আমার একটা অনুরোধ আছে আপনার কাছে । আমার মনে হয়েছে আপনাকে জানানো দরকার । তাই আমি এপ্লিকেশন নিয়ে এসেছি । -কি বিষয় ? কিসের এপ্লিকেশন ? আমি কৌতুহল নিয়ে জানতে চাই । নূর ভাই বলেন, আমার অনুপস্থিতে আমার মেয়ে দুটো যেন ফ্ল্যাটের রেজিস্টেশন পায় । যদি আমি না থাকি, অন্যকেউ যেন এর দাবীদার না হয়, কারণ ওরা দুজন আমাদের দত্তক সন্তান । আমি একটা নমিনি ফর্ম পুরণ করে এপ্লিকেশন নিয়ে এসেছি । আমাকে সহযোগিতা করবেন । আমি লক্ষ্য করলাম, কথা বলতে গিয়ে নূর ভাই কেঁপে কেঁপে উঠছেন । তার গলা ধরে আসছে । তিনি চেষ্টা করছেন যেন তার আবেগ ঢুকুরে না বের হয় ! আমি নিজের মাঝে খুব নাড়া খেলাম । তাকে বললাম, ভাই এটা কোনো ব্যপার না । তবে আপনাকে হঠাৎ করে এরকম হতাশ মনে হচ্ছে আমার, সেদিন সাইটেও আপনাকে খুব মন মরা দেখেছি । -ভাই, আমার মনে হচ্ছে আমার সময় বেশি দিন নাই । -কী বলছেন এসব, ভাই । আপনি কত প্রাণ খোলা মানুষ ! আপনার কোনো অসুখ বিসুখ নেই । তারপরও এরকম নেগেটিভ থট নিয়ে কেন কুকড়ে আছেন ? হঠাৎ ফুপিয়ে উঠেন নূর ভাই । গেল বছর কভিডে মা কে হারিয়েছি । গেল মাসে বড় ভাই চলে গেছেন । আমার মন বলছে এখন আমার পালা । -প্লিজ, এভাবে ভাববেন না । হায়াত মউতের মালিক তো একজনই । যখন ডাক আসবে আমরা সবাই চলে যাব । এটাই তো অলঙ্ঘনীয় সত্য । মৃত্যুর চেয়ে চরম বাস্তব তো আর কিছু নেই । কাজেই শুধু শুধু নিজেকে গুটিয়ে নেবেন না । আপনার বাচ্চা দুটোর কথা চিন্তা করেও তো আপনাকে শক্ত থাকতে হবে । আচ্ছা, ভাবীর সাথে কী আপনার কোনো ইস্যু আছে ? -না না, আমাদের দুজনের সম্পর্ক খুব ভালো । ওর জন্যই তো অন্য কিছু ভাবিনাই জীবনে । আত্নীয় স্বজন শত চেষ্টা করেও আমাকে দ্বিতীয় বিয়েতে রাজী করাতে পারেনি । আমরা পরে এই দু’সন্তান দত্তক নিই । ওদেরকে আমরা নিজের সন্তান হলে যেমন ভালোবাসতাম মনে হয় তারচেয়ে বেশি ভালোবাসি । ওরাই আমাদের সব । তার কথা শুনে একটু স্বস্তি পেলাম । বললাম-ভাই, চিন্তা করবেন না । আপনি তাড়াতাড়ি ফ্লাটে উঠে পড়ুন । আপনার মন বড় রাখুন । আপনার ফ্লাটের উত্তরাধিকার আপনার সন্তানরাই হবে । -ভাই, আমি আমার পরিবার সহ চাবিটা আপনার কাছ থেকে গ্রহণ করতে চাই । -অবশ্যই, ভাই । আমি নিজে আসব আপনাদের চাবি বুঝিয়ে দিতে । আমি ভেতরে ভেতরে তীব্র ঝাঁকুনি খাচ্ছিলাম । লিফ্ট পর্যন্ত নূর ভাইকে এগিয়ে দিয়ে ইমতিয়াজকে বললাম, মানুষের জীবনটা কত বিচিত্র । যে মানুষটা কত হাসিখুশী ছিলেন তার উপর মৃত্যু চিন্তা কেমন ভর করেছে ! তুমি নূর ভাই, ভাবী এবং বাচ্চাদের জন্য আমার ব্যক্তিগত পক্ষ থেকে গিফ্ট কিনবা । আমি নিজ হাতে এই মহান মানুষটাকে চাবি তুলে দিতে যাব । ইমতিয়াজ চলে যাবার পর আমি চিন্তা করি , নূর ভাই ভাবীকে কতটা ভালোবেসেছেন ! ভাবীর বাচ্চা হবার সম্ভাবনা নেই জেনেও দ্বিতীয় বিয়ে করেননি । দুটো বাচ্চা দত্তক নিয়েছেন । সেই বাচ্চাদের বড় করছেন ভীষণ মমতায় । এরকম অনেক ভালোবাসার, শ্রদ্ধার গল্প গোপন গহীনে পড়ে রয় । হঠাৎ করে আমার ক্যালিফোর্নিয়া প্রবাসী নিপা চাচীর কথা মনে পড়ে যায় । আমার চাচার সাথে চাচীর বিয়ে হয় ১৯৯৯ সালে । তাদের কোনো সন্তান হয়নি । তারা যখন প্রথম ডাক্তারের সাথে সাক্ষাত করতে যান তখন জানা যায়, সমস্যাটা আমার চাচার । চাচী চাচাকে ছাড়া অন্যকিছু কখনো ভাবেননি । বিয়ের তাদের প্রায় ২২ বছর চলছে । অসম্ভব সুখে আছেন তারা ! আমাদের সমাজে এরকম বহু নারী আছেন যারা নি:সন্তান, তাদের স্বামীর সমস্যার কারনে । অনেক পুরুষ আছেন নি:সন্তান, তাদের স্ত্রীর সমস্যার কারনে । তবু তারা ভালোবেসে একসাথে আছেন । এইসব অসাধারণ মানুষদের জন্য শ্রদ্ধা আর ভালোবাসার মিশেল স্যালুট । এরকম বহু পিতামাতা আছেন যাদের সন্তান হয়নি বলে তারা বহু পিতৃমাতৃহীনদের নিজেদের সন্তানের ভালোবাসা দিয়েছেন, সম্পত্তিতে উত্তরাধিকারী করেছেন । এমন মহান পিতা মাতাদের জন্য টুপি খোলা সালাম । আসলে পৃথিবীটা খুবই সুন্দর । আমাদের দৃষ্টিভঙ্গিটাই খারাপ । আমরা শুধু মন্দ গুলো খুঁজে বেড়াই, অসুন্দর ফেরি করি । আহা! আমরা সবাই যদি সুন্দরের ফেরিওয়ালা হতাম !!
১৮ রমজানের কথা । চট্টগ্রামের প্রভাবশালী এক রাজনৈতিক ব্যক্তিত্ব তার এককাজে ফোন করলেন আমাকে । তার আগে বলে নিই, উনার সাথে আমার ব্যবসায়িক সূত্রে পরিচয় প্রায় ১৪ বছর আগে । একজন ক্ষমতাবান এবং প্রভাবশালী রাজনৈতিক নেতা হওয়া সত্তেও আমার কাছে তাকে সবসময় একজন শুভ্র মনের পরোপকারী মানুষই মনে হয়েছে । আমাকে সবসময় স্নেহের চোখেই দেখেন তিনি । তো তার ফোন করার কারণ শুনে কিছুটা অস্বস্থি বোধ করি আমি । তিনি প্রায় ৫ বছর আগে তার একটা জায়গায় বহুতল ভবন নির্মাণের জন্য তার এক আত্নীয়কে যৌথ অংশীদারিত্বে ডেভলপ করার দায়িত্ব দেন । সেই আত্নীয় একজন সফল ব্যবসায়ি, বড় এবং দারুণ প্রভাবশালী এক ব্যবসায়ি নেতার অনুজ । তবে রিয়েল এস্টেট তার মূল ব্যবসা কখনই ছিলনা । অনেকটা শখের বশেই তিনি এই কাজে হাত দেন । এর মাঝে এই প্রকল্প নির্মাণ শেষ হয় । কিন্তু জমির মালিক এবং ডেভলপার তাদের আনুপাতিক হিসাবে যার যার প্রাপ্য অংশ বুঝে নেয়ার সময় তাদের মাঝে কিছুটা ভুল বুঝাবুঝির শুরু হয় । এবং একসময় সেটা তিক্ততায় রুপ নেয় । আমি যেহেতু রিয়েল এস্টেট এর সাথে দীর্ঘদিন থেকে জড়িত এবং তার ফ্ল্যাটটিও তিনি ১৪ বছর আগে আমার কাছ থেকেই কিনেছিলেন, একটা অধিকারবোধ থেকে তিনি আমাকে বিষয়টি মধ্যস্থতা করে দিতে বললেন । সব কথা শুনে তার প্রস্তাব আমি বিনয়ের সাথে ফিরিয়ে দিই । তাকে বলি যে ভাই, এটা আপনাদের আত্নীয় স্বজনের বিষয়, আপনারা নিজেরা মিটমাট করে ফেলেন । কিন্তু তিনি ছিলেন নাছোড়-আমাকেই মধ্যস্থতা করতে হবে । আমি তাকে বললাম, আপনি আমাকে মধ্যস্থতাকারি যে বানাতে চাচ্ছেন আপনার আত্নীয় যদি সেটা না মানেন ? -না না, সে মানবে, সে আপনাকে খুব সম্মান করে । তিনি বেশ জোর দিয়ে বলেন । -ভাই, উনি আমাকে সম্মান করেন জেনে খুশী হলাম । কিন্তু এমনো তো হতে পারে, এই মধ্যস্থতা করতে গিয়ে তার সাথে আমার যে সুসম্পর্ক সেটা নষ্ট হয়ে গেল ! আপনি কী সেটা চান ? যাই হোক আমার কাছে মনে হলো, আমি তাকে বুঝাতে সক্ষম হয়েছি । কিছুটা স্বস্তি নিয়ে তাই ফোনটা রাখলাম সেদিন । তারপরের দিন তারাবী নামাজ মাত্র শেষ করেছি, রাত আনুমানিক সাড়ে দশটা হবে এমন সময় ইন্টারকম বেজে উঠল । রুমি দৌড়ে গিয়ে রিসিভার তুলল । উনার নাম বলল আমাকে । জিজ্ঞেস করল, কি বলব আংকেল ? -বাসায় আসতে বল, আমি জবাব দিলাম । তিনি আসলেন । সাথে তার এক রাজনৈতিক শিষ্যকে নিয়ে আসলেন । -আপনাকে নিতে আসছি । আপনাকে ওর বাসায় যেতে হবে । অধিকার নিয়েই বললেন আমার প্রিয় মানুষটি । -মাথা খারাপ নাকী ভাই ! আমি বললাম না কালকে, যে আমি যেতে চাইনা । আমিও তাকে বেশ শক্ত ভাবেই বললাম । -আমার লক্ষ্মী ভাই, আপনাকে যাইতে হবে । আমি তাকে আপনার কথা বলার সাথে সাথে সে বলছে আপনাকে সে মধ্যস্থতাকারি হিসাবে মানে । -তাই ? এই কথা বলছে উনি ? -হ্যা, বলছে । বলছে, আপনি যে সিদ্ধান্ত দিবেন সে সেটা মেনে নিবে । ওর বড় ভাইও সামনে ছিল । সেও একই কথা বলছে । এর মাঝে আমার আব্বা ড্রয়িং রুমে আসতেই তিনি আব্বাকেও বসতে বললেন । এবং পুরা ঘটনা আমাকে ব্রিফ করতে লাগলেন । আব্বার চেহারা দেখে বুঝে গেলাম যে তিনি চাইছেননা আমি নেতার সাথে এত রাতে একটা সম্পত্তি বিষয়ক সালিশ মিমাংসা করতে যাই । তবে উনি যেভাবে চেপে ধরেছেন আমাকে, মনে হচ্ছিল যে আমাকে শেষ মেশ যেতেই হবে । তাই আমি একটা শর্ত দিলাম । -দেখেন ভাই, আমি তো শুধু আপনার কথা শুনছি । যদি ওখানে দুই পক্ষের কথা শোনার পর দেখি যে আপনার দাবী ঠিকনা তাইলে কিন্তু আমার রায় আপনার বিপক্ষে চলে যেতে পারে । -আমি মেনে নিব । তিনি বেশ জোরালো ভাবে বললেন । আমরা রাত প্রায় ১১ টার দিকে বের হলাম সালিশের উদ্দেশ্যে । আমার বাসা থেকে পায়ে হাঁটা দূরত্বে সেই ব্যবসায়ীর বড় ভাইয়ের বাসায় আমরা বসলাম । হাল্কা আপ্যায়ন শেষ হলে মূল আলোচনা শুরু হলো । তুমুল বাকবিতন্ডতায় প্রায় ১ ঘন্টা কেটে যায় । নেতা দুয়েক বার রাগ করে চলে যেতে উদ্ধতও হন । তাকে বুঝিয়ে শুনিয়ে আবার আলোচনায় বসানো হয় । সবশেষে তিনি তার চাওয়াটা স্পষ্ট করে বলেন । এবং ব্যবসায়ি ভাই তার চাওয়াটাও জানান । আমি যখন আমার সিদ্ধান্ত শোনাব তখন বললাম, আগে বলুন যে সিদ্ধান্ত আসবে সেটা আপনারা মানবেন কিনা ? দুজনই হ্যাঁ সূচক মাথা নাড়লেন । আমি শুরুতেই দুজনের দিকে তাকিয়ে বললাম যে আমি যখন মিমাংসা করতে বসছি তখন আমি এই বৈঠকের বিচারক । -হ্যা, হ্যা অবশ্যই অবশ্যই , দুজনই সমস্বরে বলে উঠলেন । -আমি যে সিদ্ধান্ত দেব সেটা আমার বিবেকের কাছে আগে পরিস্কার হতে হবে । আমি এমন কোনো রায় দিতে পারবনা যেটার জন্য শেষ বিচারের দিন সবচেয়ে বড় বিচারকের কাঠ গড়ায় দাঁড়াতে আমি লজ্জিত হব । এমন যেন না হয় যে আজকের পক্ষপাতদুষ্টু রায়ের জন্য সেদিন আমাকে মহাবিচারকের কাছ থেকে চরম শাস্তি পেতে হয়, এমন যেন না হয় যে আমাকে ডান্ডা বেড়ি পরিয়ে নরকে টেনে হিচড়ে নিয়ে ফেলা হয় ! আমি দেখলাম আমার কথায় পরিবেশ বেশ গম্ভীর হয়ে উঠেছে । অবশেষে আমি যে সিদ্ধান্ত দিলাম সেটা নেতার পক্ষে গেলনা । যে রায় দিলাম সেটা আমার প্রিয় মানুষ, যিনি আমাকে ১৪ বছর ধরে ছোট ভাইয়ের মতো দেখছেন, স্নেহ মমতা দিয়েছেন তার বিপক্ষে গেল ! আমি মনে মনে চিন্তা করছিলাম যে শেষমেশ তিনি সিদ্ধান্তটা হয়তবা মেনে নেবেননা ! কিন্তু আমাদের সবাইকে অবাক করে দিয়ে তিনি আলহামদুলিল্লাহ বলে দাঁড়িয়ে গিয়ে তার সেই আত্নীয়কে বুকে টেনে নিলেন, আমাকেও জড়িয়ে ধরলেন । পরদিন ইফতারের আগে আমার বাসায় একটা বিশাল ফলের ঝুড়ি আসল । সাথে মহেশখালীর মহিষের দই । মহিষের দ্ই দেখেই আমি বুঝে গেলাম যে এই ইফতার উপহার কে পাঠিয়েছেন । আমি তাকে ফোন করে বললাম, ভাই, আমার সিদ্ধান্ত তো আপনার চাওয়ার মতো হয়নি তারপরও উপহার পাঠালেন ! -তানভীর ভাই, আপনি আমাকে আসলে জিতাইছেন । আমি বহু চিন্তা করে দেখছি যে আমি যা চাইতেছিলাম সেটা আপনি যদি ওর উপর চাপাই দিতেন হয়ত সে মেনে নিত । এতে করে সে জিতে যাইত । আমি হেরে যাইতাম । সারাজীবন মনে হইত আমি ওর প্রতি অন্যায় করছি । আপনি আমাকে সেই ভুল কাজ থেকে বাচাই দিছেন । আমি যে সঠিক মানুষকেই মিমাংসার জন্য বিচারক বানাইছি সেটাও তারা বুঝতে পারল । আল্লাহ আপনাকে আরো বড় করুক, আপনার উপর আপনার মা বাপের দোয়া আছে । বিশ্বাস করুন, আমি পুরা ঘটনা আব্বাকে গিয়ে বললাম । আব্বা চোখ থেকে চশমা খুলে পাঞ্জাবির কোনা দিয়ে গ্লাস মুছতে লাগলেন । আমি লক্ষ্য করলাম আব্বার চোখ ছলছল করছে। আব্বা আমার মাথায় হাত দিয়ে বললেন, সারাজীবন এই বিবেকটা ধরে রাখবা, বাবা । যখন তুমি বিচারকের আসনে বসবা তখন সমস্ত ব্যক্তিগত পছন্দ-অপছন্দ, দলমত, এলাকা, ধর্ম এসবের উর্ধে উঠে সিদ্ধান্ত নিবা । নিজের ব্যক্তিগত লাভক্ষতির উর্ধে উঠে সিদ্ধান্ত নিবা । দুনিয়াতে আল্লাহ হয়ত তোমাকে সম্মানিত করে পরীক্ষা নিচ্ছেন । সেই সম্মানটা শেষ বিচারের দিন যেন তুমি বিচারকদের বিচারক, মহাবিচারক, বিচার দিনের মালিকের কাছ থেকে পাও সেটা মাথায় রাখবা । আমি আব্বাকে বুকে জড়িয়ে ধরি । আমার চোখ নিজের অজান্তেই ভিজে উঠে ।
বিষয়টা নিয়ে একটু দুটানায় ছিলাম-মন একবার সায় দিচ্ছিল যে লিখা উচিত, পরক্ষণেই বলছিল-থাক । গতপরশু আমার কাজিন শাম্মিকে ঈদ শুভেচ্ছা জানাতে ফোন করি । সে লন্ডনের বার্মিংহামে থাকে । ফোন করেই একটু চমকে উঠলাম-একদম অপরিচিত গলা ! এক বছরে এতোটা বদলে গেছে সে ? আমি একটু উদ্বেগ নিয়ে জানতে চাই, -এ্যাই, কিতা অইছে তর ? -ভাইয়া আর খইয়োনা, আমার সেকেন্ড বেবি অইছে কিন্তু তুমাতানরে জানাইতাম পারছিনা । আমি নিজেউ খুউব অসুস্থ ! কান্নায় ওর গলা ধরে আসছিল । আমি নিজেকে সামলে জিজ্ঞেস করি -খুলিয়া কও , কিতা সমস্যা ? আর কান্দিছনা, প্লিজ । -ভাইয়া, আমার বেবি ওয়ার ফর তাকি ডিপ্রেশনে ফাইলাইছে । তিন মাস ধরি খুব কষ্ট করিয়ার । সারাদিন খান্দি (কাঁদি), আমার হড়ি( শ্বাশুড়ী) না থাকলে যে কিতা অইলো অনের ...! আমি শাম্মীকে শান্তনা দিয়ে ফোনটা রাখি । এই ডিপ্রেশন বা হতাশা নিয়ে ভুগতে আজকাল অনেককেই শুনছি । আমি এবং আমার পরিবার ৪/৫ মাস আগে এরকম এক কঠিন সময় পার করেছি । এই জন্য শাম্মীর প্রতিটি কথা আমি রিলেট করতে পারছিলাম । ডিসেম্বরে হঠাৎ করেই আমার স্ত্রীর মাঝে আমি এই ডিপ্রেশনটা লক্ষ্য করি । মূলত নভেম্বরের শেষ থেকেই এটা আমার নজরে পড়ে । অত্যন্ত প্রানোচ্ছল মানুষ আমার স্ত্রী । দারুণ আড্ডাবাজ । সবসময় আড্ডার মধ্যমনি থাকে । ইনারহুইল ক্লাবের সভাপতি হিসাবে নানা সামাজিক কাজে নেতৃত্ব দেয় । তো সেই মানুষটাকেই হঠাৎ করে কেমন যেন বিমর্ষ লাগল । কারো সাথে তেমন কথা বলেনা । আত্নীয় স্বজন কিংবা বন্ধু বান্ধবের ফোন রিসিভ করেনা । ইনার হুইলের মিটিং গুলো নিয়ে তেমন আগ্রহ নেই । এতো চিন্তার কথা ! আমি একটু ধাক্কা খেলাম ! তবে নিজ থেকে কিছু বললাম না । ২০২০ এ কভিড শুরুর পর থেকে তার ফিটন্যাস ট্রেইনার মুন্নি বাসায় আসা বন্ধ করে দেয়ায় তার অ্যারোবিকস ট্রেনিং বলতে গেলে বন্ধ হয়ে যায় । নভেম্বরে আমি তাকে বললাম, চলো একসাথে আমাদের ক্লাবের জিমে যাই । আমরা প্রতিদিন একসাথে জিমে যেতাম । একই ভবনের উপর নিচে আমাদের মেল এবং ফিমেল জিম । কিন্তু আমি লক্ষ্য করলাম যে সে আমার জোরাজুরিতেই যাচ্ছে, তার মাঝে খুব একটা আগ্রহ নেই । তবু আমি তাকে প্রতিদিন নিয়ে যেতে লাগলাম । এর মাঝে তার প্রিয় কাজ রান্না বান্নার প্রতিও তার অনিহা আমার চোখে পড়ল । ডিসেম্বরের মাঝামাঝি সমস্যা আরো বেড়ে গেল । সে আমাকে অফিসে যেতে দিতে চাইতনা । বলতো, তুমি বাসায় না থাকলে আমার অস্থির লাগে । বুক ধড়ফড় করে । নানা নেগেটিভ থট আসে । ঐসময় রাতে তার ঘুমও হতনা । আমি ভয় পেয়ে গেলাম । দেরি না করে তাকে ডাক্তারের কাছে নিয়ে গেলাম । দু সপ্তাহে দুজন ডাক্তার বদল করে তৃতীয় ডাক্তার পঞ্চাননদার কাছে নিয়ে গেলাম ওকে । ডাক্তার সব শুনলেন । অনেক পরীক্ষা হলো । তার আগেই হরমোন টেস্ট সহ আরো বহু টেস্ট করিয়ে ফেলেছি আমরা । আমার কাছে মনে হলো, যে আমার স্ত্রী এপ্রিল থেকে নভেম্বর পর্যন্ত দীর্ঘ সময় কিছু ওষুধ খেয়েছে যেটার সাইট ইফেক্ট থেকে এটা হতে পারে । আমি গুগলে ডিপ্রেশন নিয়ে রীতিমতো পড়াশোনা শুরু করলাম । কোনো সম্ভাবনাই বাদ দিলাম না । তখন আমেরিকাতে পোস্ট কভিড ডিপ্রেশনের কথা শুনছিলাম । প্রায় ৩০ শতাংশ কভিড পেশেন্ট সুস্থ হবার পর ডিপ্রেশন ভুগছিলেন সেখানে । আমার স্ত্রী কী তাহলে এসিমটমেটিক কভিড থেকে সেরে উঠল নাকী ? তার হরমোন টেস্টের রিপোর্টও অবহেলা করার মতো ছিলনা । ডাক্তার পঞ্চানন দা, কয়েকটা ওষুধ লিখলেন । সেই সাথে বেশ কিছু পরামর্শ । আমার স্ত্রী তাকে জিজ্ঞেস করল-ডা:, সুস্থ হতে আমার কতদিন লাগবে ? -৬ মাস । সোজাসাপ্টা বলে দিলেন ডাক্তার । তবে আরো বেশিও লাগতে পারে । ধৈর্য হারালে চলবেনা । যাই হোক শুরু হলো আমাদের ডিপ্রেশন কাটিয়ে আবার স্বাভাবিক হওয়ার সংগ্রাম । আমি কয়েকদিন ছুটি নিলাম কাজ থেকে । ওকে সময় দিলাম । বাইরে বেড়াতে নিয়ে গেলাম । প্রায় প্রতিদিন রাতে রেস্টুরেন্ট এ খেতে যেতাম আমরা । বই পড়া । শরীর চর্চা, নামাজ সবই একসাথে চলল আমাদের । আলহামদুলিল্লাহ, আল্লাহ বড় মেহেরবান ছিলেন আমাদের প্রতি । সে জানুয়ারি থেকেই আস্তে আস্তে সুস্থ হওয়া শুরু করলো । এবং ফেব্রুয়ারিতে সে পুরোপুরি সুস্থ হয়ে উঠল । ডাক্তার বললেন, মিরাক্যাল, এতো অল্প সময়ে বাউন্স ব্যাক খুব কম মানুষই করে । ও সুস্থ হয়ে উঠার পর আমি ভেবেছিলাম বিষয়টা নিয়ে লিখব । মূলত আমার স্ত্রীই তখন না করেছিল । তবে শাম্মীর ফোন পাবার পর মনে হলো বিষয়টা নিয়ে লিখা উচিত । অন্তত কিছু মানুষের উপকার যদি হয় । কারন এখন এই ডিপ্রেশন একটা কমন সমস্যা হয়ে দাঁড়িয়েছে । কেবল মহিলাদেরই নয় অনেক পুরুষ মানুষ আছেন যাদেরকে আমি চিনি যারা এই ধরনের পরিস্থিতির মাঝ দিয়ে গিয়েছেন । তবে মহিলাদের নানা কারনে এই সমস্যা হতে পারে । পোস্ট ম্যাটারনিটি ডিপ্রেশনে অনেককেই পায় । শাম্মীর মতো ওর বড় বোন মুন্নী, ছোট বোন তান্নীও এরকম অবস্থা ফেস করেছে এবং সু্স্থ হয়েছে । হরমোনাল ডিসফাংশন থেকেও অনেকের ডিপ্রেশন হয় । মেনোপজ এর সময়ও মেয়েদের প্রায়ই হট ফ্লাশের অভিজ্ঞতা হয় এবং তাদের অনেকেই ডিপ্রেশনে ভুগেন । আরো নানা কারনে হতাশা ভর করতে পারে । অনেকের এসময় কঠিন সমস্যা দেখা দেয় । কারো কারো সুইসাইডাল চিন্তাও আসে । আমি অনুরোধ করব বিশেষ করে হাজবেন্ডদের, আপনার স্ত্রী যদি এরকম পরিস্থিতির মধ্যে পড়েন, তবে অবহেলা করবেননা । ডাক্তারের পরামর্শ নিতে দেরি করবেননা । এসময় একজন স্বামীর সঠিক সঙ্গ তার স্ত্রীর জন্য ওষুধের চেয়েও বেশি কার্যকরী । আমরা এতো ব্যস্ত থাকি যে অনেক সময় আমাদের স্ত্রীদের আমরা কোয়ালিটি সময় দিতে পারিনা । কিন্তু কোনো কারনে যদি আপনি আপনার স্ত্রীর মাঝে সামান্যতম লক্ষণও দেখেন তবে সাথে সাথে কাউন্সিলিং করুন । কথা বলুন । তার সমস্যা গুলো শুনুন । অনেক কিছুই আপনার কাছে বিরক্তিকর মনে হবে । কিন্তু দয়াকরে ওইসময় ধৈর্য হারাবেন না । পরিবারের অন্য সদস্য যারা আছেন, শ্বশুর, শ্বাশুড়ী, সন্তান, আত্নীয়স্বজন, বন্ধুবান্ধব সবাই সহযোগিতা করলে এই ডিপ্রেশন দ্রুত কাটিয়ে উঠা সম্ভব । মনে রাখবেন ডিপ্রেশন মানে পাগল হয়ে যাওয়া নয় । অনেকে ডিপ্রশনের রোগীদের মনোবিদের কাছে নিয়ে যেতে লজ্জাপান । তারা মনে করেন মনোবিদ মানে পাগলের ডাক্তার । না ভাই, কথাটা ঠিক না । মানসিক স্বাস্থ্য সবচেয়ে গুরুত্বপূর্ণ । আপনার মানসিক স্বাস্হ্য ভালো না থাকলে কোনকিছুই আর ভালো থাকবেনা । তাই যেকোন মূল্যে সোশ্যাল স্টিগমা ভাঙ্গতে হবে । অনেকসময় দেখবেন এই সময়টায় অনেকে আগ বাড়িয়ে বলবে, আপনার প্রিয়জনকে ব্ল্যাক ম্যাজিক করা হয়েছে, জিনের আছর আছে ইত্যাদি । তাদের কথা শুনে যত ইচ্ছা পানি পড়া পান করান আপনার স্ত্রীকে সমস্যা নাই, কিন্তু যদি মনোবিদের কাছে না নিয়ে যান তাহলে মনে রাখবেন আপনি বড় বিপদ ডেকে আনছেন । আমাদের জীবনে টাকা পয়সাই সব না । বরং আমাদের পরিবারই সবকিছু । আমাদের প্রিয়জনরাই সবকিছু । তাই তাদের কঠিন সময়ে আমাদের উচিত ভরসা হয়ে পাশে থাকা । হাতটা শক্ত করে ধরে রাখা । দেয়াল হয়ে ঠেস দেয়া । তাদের আয়না হওয়া । তারা যেন আমাদের মাঝে তাদের উত্তর খুঁজে পায় । যারা ডিপ্রেশনে ভুগছেন তাদের সবাইকে আল্লাহ দ্রুত সুস্থ করে তুলুন । সবার জন্য শুভকামনা । 
বউ বাচ্চা নিয়ে সিলেট থেকে চট্টগ্রাম ফিরব । বাসা থেকে বের হবার আধা ঘন্টা আগে থেকেই শুরু হয়ে গেছে আম্মার কান্নাকাটি ! অবশ্য এ দৃশ্যতে আমরা অভ্যস্থ হয়ে গেছি ! সিলেট থেকে ফেরার সময় আম্মার চোখে বন্যা নামবে এটা একটা রুটিন দৃশ্য যেন ! আম্মা তেহজীব আর আলভীরাকে জড়িয়ে ধরে কাঁদছেন ! নি:শব্দ কান্নার অবশ্য অদ্ভুত এক সৌন্দর্য আছে । আমার কাছে এই সুন্দর অসহ্য ঠেকে । আমি আম্মার চোখের পানি সহ্য করতে পারিনা । আমার বউ আম্মাকে জড়িয়ে ধরে বলে, মা, ওউতো ২ মাস বাদে আবার আইমু , কান্দিওইন্না...! আম্মা চোখ মুছার চেষ্টা করেন । এবার তেহজীব আর আলভীরা কে জড়িয়ে ধরে আম্মা বলেন, সুমি আমার কলিজারটুকরাগুনরে বকিওনা... এখন তো তারার দুষ্টামির বয়স...! তারপর আমার দিকে এগিয়ে আসেন । আমার কপালে আলতু চুমু দিয়ে আম্মা নিজেকে সামলাতে চেষ্টা করেন । কিন্তু তার চোখের বাধ তো থামবার নয় । আমি কিছুটা কপট বিরক্তির ভাব নিয়ে মাকে বলি, “সবসময় বাড়ীত তাকি যাইবার সময় আফনার ই অবস্থা দেখতে অয় । অতো কান্দিবার কিতা আছে । আমরা তো আবার আইয়ার...” আম্মা এবার অভিমানের সুরে বলেন, বুঝবায় রে বাবা , বুঝবায় যেদিন কান্দিবার কেউ থাকতনায়...! আম্মা গেইট ধরে দাঁড়িয়ে থাকেন , আমাদের গাড়ী সামনে আগায় ... । যতটা সময় গাড়ী চোখের সীমায় থাকে আম্মা ঠায় দাড়িয়ে থাকেন গেইটের সামনে... আম্মার চোখ বেয়ে নামে ভালোবাসার জল...! পুনশ্চ: আম্মা না ফেরার দেশে চলে গেছেন প্রায় সাড়ে চার বছর । এখনো নানা কারনে সিলেট আসা যাওয়া হয় । আমি বাসা থেকে বের হবার পর দু-একবার পেছন ফিরে তাকাই । সেখানে চোখ ভরা জল নিয়ে গেটের মুখে আর কেউ দাঁড়িয়ে থাকে না এখন ! মায়েরা বেঁচে থাকতে যতটা থাকেন, তারচেয়ে বেশি থাকেন যখন থাকেননা । সব মায়েদের জন্য এক আকাশ ভালোবাসা ! ‎“রাব্বির হাম-হুমা কামা রাব্বা ইয়ানি ছাগিরা।” 
গতকাল রাতে সিলেট থেকে আমার এক দূর সম্পর্কীয় আত্নীয়া ফোন দিলেন । কুশলাদী বিনিময় শেষে তিনি আমার কাছে কিছু আর্থিক সাহায্য চাইলেন । আমাকে তার আর্থিক প্রয়োজনের যে কারণ তিনি বর্ণনা করলেন তাতে আমি মোটেই অবাক হলাম না। আমার বাড়ি যেহেতু সিলেটে, ওখানকার সংস্কৃতি, রীতি রেওয়াজ সম্পর্কে আমি পুরাপুরিই অবগত । এখানে বলে নেয়া ভালো যে আমার ওই আত্নীয়া বিধবা এবং একাধিক কন্যা দায়গ্রস্থ । প্রায় মাস চারেক আগে তার এক কন্যার বিয়ে দিয়েছেন তিনি এক প্রবাসীর সাথে । এখন তিনি চাঁদা তুলে রমজান মাসের ইফতারি পাঠাবেন তার মেয়ের (শ্বশুর) বাড়ীতে । চাঁদা তুলে বললাম এই কারনে যে তার আর্থিক ওই সামর্থ্য নেই যে তিনি বহু পদের, বহু ঢঙের ইফতারির ডালা সাজিয়ে মেয়ের শ্বশুর বাড়ীতে দেবেন । কিন্তু না পাঠালে যে মেয়েকে শ্বশুর-শ্বাশুড়ী, জামাই, দেবর, ননদ এমনকি তাদের পাড়া প্রতিবেশীর খোটা শুনতে হবে ! আমাকে তিনি ইফতারির বিরাট লিস্টিও শোনালেন ছোলা-৫ কেজি পেয়াজু-৫ কেজি জিলাপি -৫ কেজি নিমকি- ৫ কেজি বেগুনি- ৫ কেজি মিষ্টি ৫ রকম ২ কেজি করে =১০ কেজি ফিরনি-৫ কেজি মিষ্টি দই -৫ কেজি আপেল -৫ কেজি মাল্টা -৫ কেজি আজওয়া খেজুর -২ কেজি মরিয়ম খেজুর -২ কেজি হালিম মাটন- ২ কেজি হালিম চিকেন -২ কেজি আখনি বিরানী -১০ কেজি ..... তার লম্বা লিস্ট শুনে আমি তাকে জিজ্ঞেস করি, -আফা, কিচ্চু মনে করিঅইন না? ইফতারি না দিলে কিতা অইব কইনচাইন ! -কিতা অইব বুঝরায়নানিরে ভাই, তুমার বাগ্নিরে খুটা দিব, মানষর কাছে মুখ দেখাইত পারতনায় তুমার বাগ্নিয়ে...! আমি বিকাশ নাম্বার দিতে বললাম । সেটা মুহূর্তে পেয়েও গেলাম । এই ইফতারি সংস্কৃতি কিংবা ফুটানি কারো কারো জন্য কতটা ভয়াবহ এবং অমানবিক যে অনেক ক্ষেত্রে বাবা-মাকে মেয়ের মুখ রক্ষার্তে ঋণ করে হলেও তাদেরকে এই ইফতারি পাঠাতে হয় । এই জুলুম কী রমজানের শিক্ষা ? রাসুল (সা:) যে সংযমের শিক্ষা দিয়েছেন তা যেমন আচার আচরনে তেমনি চিন্তা-চেতনায়ও । এখন বলনে তো, এই সব লোক দেখানো সংস্কৃতি যখন অভিভাবকদের উপর বোঝা হয়ে আসে তখন সংযম এর তাৎপর্য আর থাকে কই ! রমজান মাসে ইফতারি, ফলের সিজনে আম-কাঁঠালী, কুরবানীর সময় গরু-ছাগল এইসব কে কী সংস্কৃতি বলবেন ? যারা বলেন, পালন করেন আমি তাদের দলে নই । আমি আমার নানা কে দেখেছি উনার মৃত্যুর আগ পর্যন্ত উনার সব মেয়ের বাসায় বাসায় ইফতারি পাঠাতে । আব্বা বিষয়টা খুব একটা পছন্দ করতেন না । কিন্তু আমার নানা যেহেতু সামর্থবান ছিলেন সে ক্ষেত্রে এটা ভালোবাসা হিসাবেই আমরা দেখেছি । আমার বিয়ের ১৮ বছর চলছে । বিশ্বাস করুন, আমি কোনো রমজানে আমার শ্বশুর বাড়ী থেকে কোনো ইফতারি গ্রহন করিনি, না কুরবানিতে কোনো পশু । যার সামর্থ্য আছে সে স্বেচ্ছায় যদি গোটা দুনিয়া দিয়ে দেয়, দিয়ে দিক । কিন্তু যারা অস্বচ্ছল তাদের উপর এই সংস্কৃতির বোঝা চাপানো একেবারে অমানবিক এবং অ-ইসলামিক । আমি এই অমানবিক কাজের একজন উৎসাহ দাতা হতে চাইনা । তাই আমি সিদ্ধান্ত নিয়েছি, ইফতারির জন্য না বরং ভাগ্নির প্রবাসী জামাইর জন্য যাকাতের টাকা পাঠাব । যাদের আচরণ এমন যে তারা ইফতার কিনে খেতে পারেনা, স্ত্রীর বিধবা মায়ের উপর মানসিক চাপ প্রয়োগ করে , তাদেরকে তো ইফতার না, যাকাত দেয়া দরকার !
প্রায় দুসপ্তাহ আগে আমার সাবেক রেস্টুরেন্ট কর্মী আলামিনের ফোন পাওয়ার পর ৩০ বছর আগে মালাই আইসক্রিম বাকিতে খেয়ে টাকা দিতে না পারার যে কষ্ট তা আবার নতুন করে বুকে বরফের মতো জমে গিয়েছিল । আলহামদুলিল্লাহ গতকাল সেই বরফটা গলেছে । খুব হাল্কা লাগছে বুকটা । আমার ফেসবুক পোস্ট পড়ে ব্রাক্ষণবাড়ীয়ার ৩০ বছর আগের কয়েকজন বাল্যবন্ধুরা নেমে পড়েন সেই আইসক্রিম বিক্রেতার খোঁজে । ওই সব বন্ধুদের একজন অস্ট্রেলিয়ায় থাকে । সেই আমাকে প্রথমে বলে-চিন্তা করিস না, বল্টু মামার খোঁজ নিয়ে দিচ্ছি । -বল্টু মামা ? উনার নাম কি বল্টু মামা ছিল ? -ক্যান তোর মনে নাই, আমার বন্ধুটি পাল্টা জিজ্ঞেস করে । -না রে, স্পষ্ট কিছুই মনে নাই । সব ঝাপসা ঝাপসা মনে আছে । আইসক্রিম বাকিতে খেয়েছি এটা মনে আছে । তারপর আর টাকা দিতে মনে ছিলনা । বাবার বদলির চাকরির সুবাদে ব্রাক্ষনবাড়ীয়া ছেড়ে চলে যাই ছোটবেলায় । বড় হয়ে বার কয়েক উনার কথা ভেবেছি । কিন্তু আলামিনের ফোন আমাকে অস্থির করে তুলেছে । তুই যেমনে পারিস হেল্প কর । এর মাঝে আরেক বাল্য বন্ধু যে বর্তমানে ঢাকায় থাকে (আমার সাথে ফেসবুকে যু্ক্ত হয়েছে মাস তিনেক হলো ) আমাকে ইনবক্স করল ৩/৪ দিন আগে । বল্টু মামার খোঁজ পাইছি । এখন আর আইসক্রিম বেচেননা উনি । তবে মুরি চানাচুর বেচেন । বুড়া হয়ে গেছেন । নাসিরনগরে থাকেন । আমি মোবাইল নাম্বার নিয়ে তোকে দিচ্ছি । নাম্বারের জন্য অপেক্ষা শুরু হয় আমার । নাম্বার তো আর আসেনা । অবশেষে গতকাল সেই নাম্বার পেলাম । নাম্বার পেয়েই মামা কে ফোন দিলাম । -বল্টু মামা ? -হ কইতাছি ? -মামা আমারে চিনবেন না । আমি আপনাকে চিনি । আপনি আইসক্রিম বিক্রি করতেন স্কুলের সামনে । -হ বেচতাম তো । ইতা তো বউত দিন আগর কথা । (মামা চুনারুঘাটের ভাষায় কথা বলতে থাকেন ) -জি মামা । ৩০ বছর আগে আপনি আমাকে আইসক্রিম খেতে দিছিলেন বাকিতে । সেই টাকাটা আর আপনাকে দিতে পারিনাই মামা । ছোট ছিলাম । অত কিছু বুঝতাম না মামা । -হাছা কইতাছনি ? আমি মনে করতাম পারতাছিনা । বাবারে আমারতো দাবি নাই । -মামা , দাবি নাই জানি । তারপরও মামা আমি আপনাকে একটু ঈদ উপহার দিতে চাই ।আপনার বিকাশ নাম্বারটা কী দেবেন ? -কিতারলাইগ্গা রে বাবা । আমি তো কইলাম আমার দাবী নাই। । -মামা, লক্ষ্মী মামা আমার । একটা বিকাশ নাম্বার দেন মামা । -আইচ্ছা আমার ছেলের সাথে কথা কইলাও । মামা তার ছেলেকে ফোনটা দেন । -ভাই কি নাম আপনার ? -প্রশান্ত দাশ । প্রশান্ত দাদাকে আমি ঘটনা খুলে বললাম। । দাদা আমাকে তার বিকাশ নাম্বার দিলেন । আমি তার বিকাশ নাম্বারে বল্টু মামার জন্য ঈদ উপহার পাঠালাম । একটু পরই প্রশান্ত দাদা ফোন দিলেন । -দাদা, বাবায় খুব খুশী অইছন । আফনার লাইগ্যা দোয়া করবা কইছইন । -প্রশান্ত দা, আপনি মামাকে বলবেন, একদিন মুরি চানাচুর খাইতে আসব কিন্তু । আমি খুশী মনে ফোন কেটে দিই । এই পুরা ঘটনা গাড়িতে বসে অবজার্ভ করছিল আমার ব্যক্তিগত গাড়ীর চালক ইব্রাহিম । -স্যার, এতো বছর আগের কথা আপনার মনে আছে ? মানুষ তো কালকের কথাই ভুলে যায়, ইব্রাহিম বলে । -ইব্রাহিম, আমিও প্রায় ভুলেই গেছিলাম । তবে দুসপ্তাহ আগে একটা ঘটনার মধ্য দিয়ে আলামিন আমাকে মনে করিয়ে দিছে । আমার কোনো ক্রেডিট নাই । সব ক্রেডিট আলামিনের । যে আমার বুকে জমাট বেধে যাওয়া বরফ গলাতে নিজের অজান্তেই সাহায্য করেছে সেই আলামিনকে ফোন করে একটা ধন্যবাদ দেয়া দরকার । আমি আলামিনকে ফোন দিই । -আলামিন তুমি জাননা, তুমি খত বড় উফখার খরছো আমার । -কিতা খরছি স্যার ? -তুমি আমার বুকর উফরে তাকি এখটা বড় পাথ্থর নামাই দিছ। -ই কিতা খইন স্যার । -অয়বা । হাসা খইয়ার । তারপর তার পালমুনারি স্টেনসিস রোগের চিকিৎসার ব্যাপারে কিছু কথা বার্তা হয় । আলামিনের সাথে কথা শেষ করে হঠাৎ করেই আমার মন ফুরফুরে হয়ে যায় । এই ফুরফুরে মেজাজে একটা গীতি কবিতার কয়েকটা লাইন খুব মনে পড়ে যায় । আমি গুনগুন করতে থাকি- ❝ দেখো আলোয় আলো আকাশ, দেখো আকাশ তারায় ভরা ভরে থাকুক আমার মুঠো, দুই চোখে থাকুক ধারা... ❞ আমি অনুভব করি, আনন্দে আমার দুই চোখ ভিজে উঠছে...!
আমরা আমাদের সন্তানদের চাওয়া মাত্র সব দিয়ে দিই । যাদের অঢেল সামর্থ্য আছে তারা তো দামী গেজেট, ইউনিভারসেল স্টুডিওতে ভ্রমণ , রেঞ্জরোভার কার ,এপির ঘড়ি, আর হর হামেশা ফাইভ স্টারে ট্টিট দিচ্ছেন নিজেদের প্রিয় সন্তানদের । পারলে তো কেউ কেউ আকাশের চাঁদও নামিয়ে দেন ! বলি কি ,সবই ঠিক আছে । যার সামর্থ্য আছে সে দিতেই পারে । এতে দোষের কিছু দেখিনা । কিন্তু এইসব বিলাসীতার সাথে যদি তাদের ধর্মীয় মূল্যবোধের সঠিক আলো দিতে না পারি , আদতে তাহলে কোনোকিছুই আমরা তাদের দিতে পারলাম না । প্রকৃতপক্ষে যে সন্তানগুলো বখে যায় সেখানে তাদের কী অতটা দোষ, যতটা তাদের বাবা-মার ? নশ্বর, ভীষণ ভঙ্গুর এবং মেকী এই দুনিয়ায় যা কিছু হিরা ভাবছি তা যে আসলে কাঁচের টুকরো তা তো বুঝাতে হবে সন্তানদের । আমরা আমাদের সন্তানদের কী শিক্ষা দেব ? অবিশ্বস্ত এবং অনিশ্চিত এক সময়ে তারা বেড়ে উঠছে । সোশ্যাল মিডিয়া বলেন বা অন্য মাধ্যম, অধিকাংশ জায়গায় তো নেগেটিভিটির চর্চা হয় বেশি । আচ্ছা, আমাদের সমাজে এখন কী হচ্ছে ! পরিবার গুলোতে কী হচ্ছে ? অনেক সম্পর্ক গুলো মেকী এবং লোক দেখানো বন্ধনের উপর কোনোরকম টিকে আছে । এবং আমরা হয়ত ভাবছি আমাদের সন্তানরা এসব কিছুই বুঝতে পারছেনা ! অথচ তারা অনেক বেশি বুদ্ধিমান । তারা এসব দেখছে , এবং নীরবে শিখছে-কী করে অবিশ্বস্ত হতে হয়, কী করে আধুনিকতার নামে ধর্মহীনতার দিকে ঝুকে পড়তে হয় । আমারো দুটো সন্তান আছে-তারা বড় হচ্ছে । আমি তাদের সামনে কী উদাহরণ রাখব ? আমি কি তাদেরকে অহংকারী, হিংসুটে, স্বার্থপর হওয়া শিখাব ? তাদেরকে কেবল টাকা কামানোর মেশিন হওয়ার এলগরিদম শিখাব ? আমি কী তাদেরকে অবিশ্বস্ততা শিক্ষা দেব ? রমজান মাসে রোজা ভেঙে ফ্রাইড চিকেন খেতে উদ্বুদ্ধ করব ? ধর্ম বিমুখ করব ? নাকী শেখাব কী করে নিজের সঙ্গীনিকে ভালোবাসতে হয় ? কী করে সারাজীবন একজনকে ভালোবেসে তার প্রতি সৎ থেকে জীবন পার করতে হয় ? কী করে নীতিবান হতে হয়, আত্নাকে পরিশুদ্ধ করতে হয় ? কী করে সৃষ্টিশীলতার চর্চা করতে হয় ? কী করে মায়া বাটতে হয় ? আমি নিশ্চিত ভাবে জানি, যদি আমি আমার স্ত্রীর প্রতি যত্নশীল না হই, আমার স্ত্রীকে সম্মান না দিই তাহলে আমার ছেলে যখন বড় হবে সেও তার স্ত্রীর প্রতি যত্নবান হবেনা, স্ত্রীকে সম্মান করবেনা । আমি যদি আমার স্ত্রীকে ঠকাই , অন্য দশজনের সাথে সম্পর্ক করি, আমার ভয় হয় , আমার মেয়ে যখন বড় হবে, আমার মেয়ের পার্টনারও তাকে ঠকাবে, অনৈতিক সম্পর্ক রাখবে বহুজনের সাথে । এখন আমরা কী আমাদের ছেলেদের ক্যাসানোভা হিসাবে দেখতে চাই , আমাদের মেয়েদের ঠকতে দেখতে চাই ? নিশ্চয়ই না । তাই আমি এসব থেকে দূরে থাকি এবং তরুণদের দূরে থাকতে পরামর্শ দিই । আমি তো আমার সন্তানদের সামনে আমার স্ত্রীকে ভালোবাসি বলি, তাকে সম্মান দিয়ে কথা বলি । হ্যা, আমাদের স্বামী-স্ত্রীর মাঝেও মান অভিমান হয় । তখন আমরা সন্তানদের সামনে কখনো সেটা প্রকাশ করিনা । আমি যদি চাই আমার মেয়ে সম্মানীত হবে অন্য একজনের ঘরে, তাহলে আমাকে তো আমার স্ত্রীকে সম্মান দিতে হবে, সেও তো কারো মেয়ে, তাইনা ? এগুলোই তো শিখাতে হবে বাচ্চাদের, নাকী ? আর এখন যে ধরনের ভলাটাইল সময়, তাতে করে একজন দায়িত্ববান বাবা হিসাবে আমি আমাদের সন্তানদের এই শিক্ষাই তো দেব যাতে করে তারা হীরা আর কাচের পার্থক্য বুঝতে পারে । ইথিকস এবং মোরালিটিতে যাতে A+ পায় । তারা যেন সমস্ত অস্পষ্টতা দূর করে দৃঢ় চরিত্র তৈরী করতে সক্ষম হয় । সর্বোপরি যেন তারা ভালো মানুষ হয় ! জানেন, মাঝে মাঝে খুব আফসোস হয় ! দেশে কত শত উন্নয়ন প্রকল্প হচ্ছে ! আহা ! ভালো মানুষ তৈরীর যদি একটা প্রকল্প হতো ! যদি এই ভালো মানুষদের একটা বিশাল বড় চেইন তৈরী হতো দেশে, পৃথিবীতে । আমি ক্ষুদ্র মানুষ, অসংখ্য ভালো মানুষের হাত ধরার আশায় হাত বাড়িয়ে অধির হয়ে বসে আছি...!
পুরো পৃথিবীতে কভিড নামক এক মহামারি পুরাই প্যান্ট খুলে দিয়েছে বড় বড় মহা শক্তিধর দেশের । যারা মনে করতেন মাতব্বরি আর ছড়ি ঘুরানোর জন্য সবচেয়ে বেশি দরকার কামান, রকেট লাঞ্চার, যুদ্ধ জাহাজ কিংবা পারমানবিক অস্ত্রের তারাই হাড়ে হাড়ে টের পাচ্ছেন যে এইসব সমরাস্ত্র দিয়ে জনগণের জীবন বাঁচানো সম্ভব না । তারা যে কল্যাণের পথে না হেটে অকল্যাণের দিকে হেঁটেছেন সেটা কার্যত প্রমাণিত । একটা ভাইরাসের কাছে মার খেতে খেতে কোনঠাসা সো-কল্ড পরাশক্তিধর দেশগুলোর মাতব্বররা বুঝতে পারছেন পরাশক্তি কিংবা মহাশক্তির অধিকারী কেবল একজনই-যিনি “কুন ফায়া কুন” এর মালিক ! করোনা মহামারি বিশ্ব মোড়লদের ভবিষ্যত প্রেডিক্ট করার ক্ষমতা কিংবা শক্তির বাহাদুরিকে পুরাই উলঙ্গ বানিয়ে ছেড়েছে-আমি আমার ভাষায় বলি প্যান্ট খুলে দিয়েছে-উপরে টাক্সিডো কিন্তু নিচে আন্ডারওয়ার নাই অবস্থা ! পাশ্ববর্তী দেশের দারুণ ক্ষমতাধর রাষ্ট্রনায়ক সামরিক খাতে পৃথিবীর সেরা শক্তিধর দেশ হওয়ার চেষ্টায় যে সাড়ে তিন লাখ কোটি টাকা বছরে খরচ করেছেন আজ তার সেই বোমারো বিমান গুলো মুখ ব্যাদান করে তাকিয়ে আছে ! তারা বলছে, আহা ! যদি লাখ লাখ কোটি রুপি দেশের স্বাস্থ্য খাতে ঢালা হতো তাহলে আজ অন্তত অক্সিজেন এর অভাবে পথে পথে লাশ পড়ে থাকতনা ! নেতাজীকে অনুরোধ করতে ইচ্ছে করছে- নেতাজী, আপনি কী নতুন করে আপনার মস্তিকের রিসেট বাটনটাতে একটু চাপ দিয়ে দেখবেন - আমি নিশ্চিত আপনার মস্তিস্ক আপনাকে বলবে ঘৃণা না, ভালোবাসা ! যুদ্ধ না, শান্তি !! অক্সিজেন না পেয়ে যে হাজার হাজার লাশ গুলো পড়ে আছে, চিতাহীন, সাড়ে তিনহাত মাটিহিন তাদের মৃত্যুর আগে তারা শান্তিতে মরার মতো প্রাণভরে একটু নি:শ্বাস নিতে চেয়েছে ! যখন তাদের ২ হাজার যুদ্ধ বিমান ঠায় দাঁড়িয়ে শুনছে প্রতিদিন ২ হাজার মৃত্যুর আহাজারি ! ২০১৭ সালে বিশ্বে সামরিক ব্যয় হয়েছে ১ লাখ ৭৩ হাজার কোটি মার্কিন ডলার । আর এই ব্যয়ে শীর্ষে ছিল মার্কিন যুক্তরাষ্ট্র। ২০২০ এ দেখেছেন নিশ্চয়ই ট্রাম্প প্রশাসনের অসহায়ত্ব ! করোনায় বিশ্বের সবচেয়ে বেশি মৃত্যুর রেকর্ড গড়া ঠেকাতে পারেনি তাদের আট হাজার ৮০০টি ট্যাংক, ১৩ হাজার ৪০০টি যুদ্ধবিমান কিংবা ৪৩৭টি যুদ্ধ জাহাজ ! এখন এসব দেখে আমরা কি শিখছি । আমরা তো আমেরিকা, রাশিয়া কিংবা চীন, ভারত নই । তারপরও আমাদের সামরিক খাতে ব্যয় কত জানেন ? গেল বাজেটে আমাদের মোট বাজেটের ৮.২ শতাংশ বরাদ্দ ছিল এই খাতে । কভিড মহামারির অভিজ্ঞতা থেকেই কিনা স্বাস্থ্যখাতে বিগত বছর গুলোর তুলনায় বাজেট বাড়িয়ে করা হয়েছিল ৪.৭ শতাংশ । টাকার অংকে যা ২৯ হাজার ২৪৬ কোটি টাকা । করোনাকালে স্বাস্থ্যখাতে যদি আমাদের সবচেয়ে বড় সাফল্য দেখি তাহলো প্রায় ৬০ লাখ লোককে টিকা দিতে পারা । এটা একটা বিরাট অর্জন, নি: সন্দেহে । তবে যতক্ষণ না ৮০ শতাংশ মানুষকে টিকার আওতায় আনা হচ্ছে ততক্ষণ পর্যন্ত দেশ হিসাবে নিজেদের নিরাপদ ভাবার কোনো কারণ নেই । আমরা যুদ্ধবাজ নই । আমাদের ভৌগলিক অবস্থানের কারনেই আমাদের যুদ্ধবাজ হওয়ার কোনো সুযোগও নেই ।এটাই বাস্তবতা । কেউ মানেন কিংবা না মানেন । আমরা বরং সিঙ্গাপুর মডেলে যেতে পারি । পারি মালয়শিয়ার মডেল অনুসরণ করতে। আধুনিক শিক্ষা, কারিগরি ব্যবস্থা, আধুনিক স্বাস্থ্য ব্যবস্থা এবং শক্তিশালী কানেক্টিভিটি যার পূর্বশর্ত । আমাদের দেশের ফার্মাসিউটিক্যাল প্রতিষ্ঠান গুলোর সক্ষমতা আছে । তবে টিকা বানানো আর টেবলেট তৈরী করার মধ্যে ম্যালা পার্থক্য আছে । আমরা টিকা বানানোর মতো কতটা সক্ষম সে ব্যাপারে আমার সন্দেহ অমুলক নয় । কারণটা অন্য কোনো লিখায় লিখব । তাই বলে ঘরে বসে থাকলে তো চলবেনা । আবার লক ডাউনও কোনো সমাধান নয়। বরং এই লকডাউন যে ধনীর জন্য মালদ্বীপ ট্রিপ আর গরীবের জন্য পেটে ইট, তাতো প্রমাণিত ! তাই যাদের টিকা বানানোর ১০ শতাংশ সক্ষমতাও আছে তাদের সরকারী পৃষ্টপোষকতা তো করতে হবে । এবং সেই পৃষ্টপোষকতা করতে গিয়ে যদি সরকারের বড় অর্থ ব্যয়ও হয় তবুও জনগণ সাধুবাদ জানাবে । এই বছর যখন বাজেট পেশ করবেন মাননীয় অর্থমন্ত্রী তখন প্রতিরক্ষা খাত নয় । দেখতে চাই স্বাস্থ্য এবং গবেষনা খাতে বড় বরাদ্দ । এবং সেই বরাদ্দ যেন পরিকল্পিত ভাবে সঠিক ব্যবস্থাপনায় ব্যবহার হয় সেটাও নিশ্চিত করতে হবে । ভারতের করুণ দশাও যদি আমাদের চোখ না খুলে তাহলে বিশ্বাস করুন আমাদের জন্য বড় বিপদই হয়ত অপেক্ষা করছে । মনে রাখতে হবে কভিড মহামারি এতো সহজে যাচ্ছেনা । আর কভিড গেলেই যে নতুন কোনো মহামারি আসবেনা সেই নিশ্চয়তাও নেই । বিশ্বের বড় বড় ধনকুবদের ফার্মাসিউটিক্যাল কোম্পানীতে ইনভেস্ট করা থেকেও যদি কোনো সিগন্যাল না পান তাহলে সব মহান আল্লাহর হাতেই ছেড়ে দিন ! তবে ছাড়ার আগে উটের রশির গিট্টুটা ঠিকঠাক আছে কিনা অন্তত একটু দেখে নেবেন । উট ঠিকঠাক পাওয়ার পূর্বশর্ত রশিটা ঠিকঠাক ভাবে বাধা ।
গেল শনিবার দুপুরে আমার মোবাইলে একটা অপরিচিত নাম্বার থেকে ফোন আসল । আমি ফোনটা রিসিভ করলাম । -হ্যালো, তানভীর স্যার কইরানি ? -জি, বলছি ! -বালা আছইন্নি স্যার ? -জি ভালো । কে বলছেন ? -স্যার, আমি সিলেট থাইক্কা কইয়ার... -তা বুঝতে পারছি । সিলেট থেকে কে বলছেন-পরিচয় দিন । -স্যার আমি আলামিন । আফনার রেস্টুরেন্টও ওয়েটার হিসাবে ২ বছর কাম করছি, চিনছইন্নি স্যার । -ও আলামিন , কিতা খবর তুমার, বালা আছনি ? -বালা নাই স্যার । আমার একটা বড় অসুখ অইছে । অপারেশন করা লাগব । আমি ধরে নিই সে নিশ্চয়ই টাকা পয়সার সাহায্যের জন্য ফোন করেছে । তাকে ফের জিজ্ঞেস করি, কিতা অসুখ অইছে তোমার ? -স্যার, ডাক্তরে কইছইন -পালমুনারি স্টেনসিস । -পালমুনারি স্টেনসিস, যে কঠিন নাম ! ইটা কি ধরনের অসুখ ? -আমার হার্টও রক্ত চলাচলও সমস্যা অয় স্যার । শ্বাস নিতে কস্ট হয় । আলামিনের অসুখের কথা শুনে মনটা খারাপ হয়ে গেল । আমি ২০১৬ সালে সিলেটে একটা রেস্টুরেন্ট চালু করি মেজবানী টেস্ট অব চিটাগং নামে । যেটা ২০১৮ সালের আগষ্ট মাস পর্যন্ত চালু ছিল । পরে অন্যনামে (আড্ডা) আমার কিছু লোকাল পার্টনার এই রেস্টুরেন্ট পরিচালনার দায়িত্ব নেন । তো আলামিন সেসময় সবচেয়ে দক্ষ ওয়েটারদের একজন ছিল । আমি মাসে একবার সিলেট যেতাম । তখন তার সার্ভিস দক্ষতা আমার চোখে পড়ে । তো পরে রেস্টুরেন্ট নতুন ম্যানেজমেন্টে চলে যাবার পর আলামিন সহ বাকি স্টাফরা সবাই চাকরি ছেড়ে অন্যত্র চলে যায় । আমি আলামিন কে জিজ্ঞেস করি-তুমি যে অপারেশনর কথা কইরায়, কোনদিন তুমার অপারেশন ? -স্যার ডেইট পড়ছেনা । এখন ঔষধ খাইয়ার । তবে আজকে স্যার আমি অন্য কারনে আফনারে ফোন করছি । -অন্য কারনে ? কিতা কারন কওছাইন । -স্যার আমি প্রায় দুইবছর আফনার রেস্টুরেন্টও কাম করছি । প্রায় ৩ লাখ টাকা ইনকাম করছি স্যার । মা’র অপারেশন করাইছি ৮০ আজার ট্যাকা দিয়া । আমি আফনার রেস্টুরেন্টও কাম কইরা সবচেয়ে বেশি ট্যাকা ইনকাম করছি স্যার । -মাশাআল্লাহ । হুনিয়া বালা লাগল যে তুমি ইনকামের ট্যাকা দিয়া মার চিকিৎসা করাইছ ! -জিঅয় স্যার । তবে স্যার আফনে আমারে মাফ কইরা দিবা । আমি অসুখের খবর জানার পর থাকি রাইত ঘুমাইতাম পাররাম না । যদি মরি যাই স্যার । আফনার দাবির তলত রই যাইমু ? -দাবী ? আমার তো কোনো দাবি নাই তুমার উফরে । -না থাকলেও স্যার আমি তো জানি আমি মাংস খাইছি লুকাইয়া । প্রায় সময় খাইতাম কিচেনও বইয়া, সবে খাইত স্যার । মেজবানী মাংসটা বেশি মজা লাগত । লুব সামলাইতাম পারতাম না । তবে স্যার কোনদিন ট্যাকা পয়সা চুরি করছিনা । এখন আফনে যদি মাফ না করইন মরলে তো মাফ পাইতাম নায়, স্যার । আমি আলামিনের কথা শুনতে শুনতে কোথায় যেন হারিয়ে যাচ্ছিলাম । -আলামিন, তুমার উফরে আমার কোনো দাবি নাইরে ভাই । তুমি সুস্থ অইযাইবায় ইনশাআল্লাহ । -খুব শান্তি লাগের স্যার । এখন মরলেও শান্তিতে মরতাম ফারমু ! আলামিন কে খুব কনটেন্ড মনে হলো । আলামিনের সাথে কথা শেষ করে আমি চিন্তায় পড়ে গেলাম । একটা ২৪/২৫ বছর বয়সি ছেলে মালিকের অজান্তে মাংস খেয়েছে সেজন্য আজ এত বছর পর দাবি ছাড়ানোর জন্য ফোন দিয়েছে ! অথচ আমাদের চারপাশে কত বড় বড় খেকোরা দিব্যি আয়েশে আছে । সাধারণ জনগনের হক খেতে খেতে একেকজনের সম্পদের পাহাড় হয়েছে । হয়ত কেয়ামত এসে যাবে কিন্তু ঐসব খেকোদের ক্ষিধে শেষ হবেনা । আমি আমার তৎকালিন রেস্টুরেন্ট এর পারচেজ ম্যানেজার রুহুল মামাকে ফোন দিয়ে জিজ্ঞেস করি মামা, রেস্টুরেন্ট চালানোর সময় তো অনেকের কাছ থেকে বাকিতে মালামাল কিনছিলেন । পাওনাদারদের সবটাকা ঠিক মতো পরিশোধ করেছিলেন তো ? একটু ভেবে বলেন । -হ্যা, হ্যা করছি, রুহুল মামা বলেন । তারপরও আমার মনে খসখসানি থেকেই যায় । সিলেটে আমার ওই রেঁস্তোরায় যারা বিভিন্ন পণ্য সাপ্লাই করতেন, আমার পরিচালনায় থাকা অবস্থায় আমার লোকজন যদি কারো কাছ থেকে কোনো টাকা ক্রেডিট রেখে পরিশোধ না করে থাকে তবে দয়া করে আমাকে প্রমাণ সহ ইনবক্সে জানাবেন । আলামিন যে আমার কত বড় উপকার করেছে সেটা হয়ত সে জানেনা । আলামিনের উপর আমার কেনো দাবি নেই । তবে আমার উপর কি কারো কোনো দাবি আছে ? আমি ফ্ল্যাশবেকে গিয়ে দেখার চেষ্টা করি । জ্ঞানত আমি কারো হক নষ্ট করেছি বলে মনে করতে পারছিনা । কেবল বারবার মনে হয় ব্রাক্ষণবাড়িয়ায় থাকার সময় ক্লাস ফাইভে যখন পড়ি তখন এক আইসক্রীম বিক্রেতা স্কুল গেটের সামনে আইসক্রীম বিক্রি করতেন । আমাকে প্রায়ই আইসক্রীম খেতে দিতেন তিনি । কখনো টাকা না থাকলে বলতেন বাবা, পরে দিও । আমি কি তার সেই টাকা পরে দিয়েছিলাম ? আজ এত বছর পর এক টাকার মালাই আইসক্রীম আমার বুকের উপর আটকে আছে মনে হচ্ছে ? আমি কি বাকিতে খাওয়া আইসক্রিমের টাকাটা দিয়েছিলাম, মনে করতে পারিনা ! যদি না দিয়ে থাকি, যদি সেই আইসিক্রীম বিক্রেতা আংকেল দাবি রেখে দেন তাহলে তো আটকে যাব শেষ বিচারের দিন । আমার প্রাইমারি স্কুলের বন্ধুরা যারা আমার সাথে ফেসবুকে যুক্ত আছিস যদি সেই আংকেল এর কোনো খবর জানিস, যদি তিনি বেঁচে থাকেন, একটু যোগাযোগ করিয়ে দিতে পারিস কিনা দেখিস তোরা । আমার মনে একটা খচখচানি কাজ করছে আলামিনের ফোনটা পাওয়ার পর থেকে । আল্লাহ আলামিনের উপর রহমত করুন । তাকে সুস্থ করে দিন । এবং যারা জনগনের হক মেরে দিয়ে সম্পদের পাহাড় গড়ছে সেইসব খেকোদের যেন আল্লাহ হেদায়েত নসিব করেন । আমিন ।
❝ কেইস স্টাডি ❞-প্রফিট নয়, প্রসপারিটির খোঁজে...। আজ আমি আপনাদেরকে ❝ মেমোরি ৭১❞ নামের এমন একটা প্রকল্পের গল্প শোনাব যেই প্রকল্প একটা এলাকার চেহারাই বদলে দিয়েছে । আমরা যখন চট্টগ্রাম এম এম আলী রোডে মেমোরি ৭১ প্রকল্পটি হাতে নিই তখন এই জায়গাটা ছিল একটা পরিত্যক্ত সম্পত্তি । পলেস্তারা উঠে যাওয়া একটা জীর্ণ ভবন । চুরি, ছিনতাই হরহামেশা লেগেই থাকত । প্রকল্পের ঠিক সামনে সিটি কর্পোরেশন এর বিশাল ড্রেন । বর্ষায় অনেক সময় জলজট লেগে যেত । তার বাইরে পথচারিরাও সময়ে অসময়ে লুঙ্গি তুলে, কিংবা প্যান্টের জিপার খুলে আরাম করে জল ত্যাগ করতেন সেই ড্রেনে । এরকম এক মুহূর্তের ছবি মোবাইল ক্যামেরায় বন্দী করেছিলাম আমি (ছবি যুক্ত করেছি পোস্টে) । তার উপর ছিল একটা শক্তিশালী ঝামেলা । প্রকল্পের সামনের ফুটপাতে রাখা ছিল সিটিকর্পোরেশনের বিশাল ময়লার ভাগাড় । এলাকার লোকজন দিনেরাতে সেখানে ময়লা ফেলত । তো সেই জায়গায় একটা প্রকল্প বানিয়ে ফ্ল্যাট বিক্রি করে কোনোরকম হস্তান্তর করে গেলেই কী চলবে ? আট দশজন হয়ত সহজ পথেই হাঁটত । আমরা সে জায়গাটাতেই বেশ জোরে একটা হ্যামার চালালাম । জায়গাটা মানে হলো মাইন্ডসেট ।যেখানে আমরা কমফোর্ট জোনে বেশ আরাম করে বসে থাকি । আউট অব দ্যা বক্স যাওয়ার চেস্টাই করিনা । আমরা ওই জোনটা ভাঙ্গলাম । জমির মালিক একজন শহীদ মুক্তিযোদ্ধার স্ত্রী । তিনি প্রকল্পের একটা নাম দিয়েছিলেন রক্ত ঋণ । আমি এখানে এসে একটু ডিবেট করলাম । নাম বদলালো । রাখা হলো মেমোরি সেভেন্টি ওয়ান । জমির মালিক খুশি মনে মেনে নিলেন । এবার ভবন ডিজাইনের পালা । শুরু হলো আমাদের ডিজাইন প্রতিষ্ঠান ইনস্পেস এর ব্রেইন স্টরমিং । কী করা যায় । কিভাবে দশটা বিল্ডিং থেকে এটাকে আলাদা করা যায় । কিভাবে কেবল ফ্ল্যাট মালিকদের নয় বরং এলাকাবাসীর জন্যও ভ্যালু এড করা যায় । আমি আর আমাদের প্রিন্সিপাল আর্কিটেক্ট আদিব ভাই অনেক গুলো কনসেপ্ট নিয়ে আলোচনা করলাম । তারপর আদিব ভাই ভার্টিকাল গ্রিন ওয়াল দিয়ে ডিজাইন ফাইনাল করলেন । এখন সেই ডিজাইন আমাদের সবচেয়ে বড় আর্কিটেক্ট, আমাদের ডিজাইন ফিলসফার, গ্রুপ এমডি রোমো ভাইকে দেখাতে হবে । এই মানুষটা ডিজাইন নিয়ে যে কি ধরনের এক্সপেরিমেন্ট করতে পারেন তা আমরা যারা তার সাথে কাজ করি তারা ছাড়া অন্য কেউ বুঝবেনা । পারফেকশন যতক্ষণ না আসছে ততক্ষণ একটা ডিজাইনে তিনি গো-এহেড দেননা । তো যাইহোক রোমো ভাইকে ডিজাইন দেখানো হলো । তিনি সবই পছন্দ করলেন । কিন্তু ভার্টিক্যাল গ্রিন এর মেইনটেনেন্স এবং সাসটেইনেবিলিটি প্রশ্নে তাকে আদিব ভাই কনভিন্স করতে পারলেন না । আমি বোর্ড মিটিং এ গেলাম । সেখানে মাশিদ ভাই, ফাহিম ভাই সবাইকে কনভিন্স করলাম যে এটা করতে চাই । কিন্তু রোমো ভাইকে তো মুখে বললে হবেনা , তাকে সলিউশান দিতে হবে । আমি আদিবভাইকে বললাম ভাই ডিটেইলে যান । এই যে ৯৫ ফিট উঁচু ভার্টিকাল গ্রিণ ভবনের বাইরের দেয়ালে থাকবে সেটার মেইনটেন্স, পরিচর্যা, লাইটিং এবং সেনিটারি সল্যুশন দেন । ভবনের লোকজন তো গাছে পানি দিতে স্পাইডারম্যান হতে পারবেনা । কিংবা গাছ মরে গেলে নতুন গাছ লাগানো, ট্রিম করা এসব কি করে করবে ? ওয়াটার প্রুফ এলইডি গার্ডেন লাইট গুলো অন-অফ পদ্ধতি কি হবে ? আদিব ভাই তার টিম নিয়ে বসে পড়লেন । একেবারে ডিটেইল সল্যুশন তৈরী হলো । অটোমেশনের মাধ্যমে দিনে দুবার পানি দেয়ার পদ্ধতি, সেই পানি বের হওয়ার সেনিটারি সল্যুশন এমনকি লাইট অফ-অনের বিষয়টাও আসল । কিন্তু ফিজিক্যাল মেইনটেন্স কে করবে ? প্রতিবার ঝুলন্ত মাচা দিয়ে তো এটা করা যাবেনা । তাহলে ? সমাধান দেয়া হলো সেটারও । রোমো ভাইকে দেখানো হলে নিমরাজি হলেন মনে হলো । আমি বললাম এককাজ করি । প্রথমে ২০ ফিট উচুতে একটা মক বানাই । সেটা ৬ মাস পরিচর্যা করি । যদি দেখি যে সাকসেসফুলি করা যাচ্ছে তাহলে বাকিঅংশ করব নয়তো অন্য কিছু ভাবব । সবাই রাজি হলেন । এর মাঝে বলে নিই যে ঢাকায় আমাদের র‍্যাংগস প্রোপার্টিস প্রথমে প্রজেক্টের সীমানা প্রাচিরে ভার্টিকাল ফেন্স তৈরী করে ব্যতিক্রমী দৃষ্টান্ত স্থাপন করে । কিন্তু ৫/৬ ফিট উচু সীমানা প্রাচীরে ভার্টকাল গ্রিন করা আর একটি ভবনের এক্সটেরিয়র ওয়ালে আগাগোড়া ন্যাচারাল গ্রিণ দিয়ে মুড়িয়ে দেয়া এক কথা না । এটা ভীষণ চ্যালেঞ্জিং । আমি আর আদিব ভাই ২০১৮ সালের নভেম্বরে সাংহাই গেলাম একটা বিজনেস কনফারেন্স এ । সেখানে গিয়ে এই ভার্টিকাল গ্রিণ নিয়ে অনেক ভবন খুজলাম । কিন্তু শতভাগ ভার্টিকাল গ্রিণ বিল্ডিং খুজে পেলাম না । তবে এই খুজাখুজিতে একটা লাভ হলো । আমরা যে ৫০ টির মতো বিল্ডিং ঘুরে দেখলাম সেখানে বেশ কিছু ভবনে ১০ ফিট উচু ভার্টিকাল গ্রিণ পেলাম । সেইগুলো তৈরীর পদ্ধতি বোঝার চেষ্টা করলাম । কয়েক ধরনের পদ্ধতি সেখানে দেখলাম । দেশে ফিরে আমরা এটা আউট সোর্স করার জন্য ঢাকার কিছু ভেন্ডর এর কাছে কোটেশন চাইলাম । তারা যে কোটেশন দিলেন তাতে সর্বনিম্ন বর্গফুট প্রতি প্রাইস ছিল ১৫০০ টাকা । ভয় পেয়ে যাওয়ার কথা । এবং বিকল্প মেটেরিয়াল এর ভাবনা শুরু করে দেয়ার কথা । আমরা বিকল্প ভাবলাম । তবে সেটা মেটিরিয়াল নয় । আমরা ভাবলাম যে এটা তো কোনো রকেট সায়েন্স নয় । আমরা নিজেরা মেটরিয়ালস কিনে বানাতে পারি কিনা । আর্কিটেক্ট অমিত ডিজাইন করে ডিটেইল সেকশন পাঠাল । আমরা আমাদের প্রকৌশলী সোহেলকে দায়িত্ব দিলাম । প্রথমে আমাদের আগ্রাবাদস্থ কর্পোরেট হেড কোয়ার্টারে নিচের প্লাজাতে এবং মেহেদিবাগস্থ চলমান প্রকল্প হোয়াইট ওকের বাউন্ডারি ফেন্স এ নারকেল ছুবড়া দিয়ে ভার্টিক্যাল গ্রিণ এক্সপেরিমেন্ট করলাম । সত্য বললে এটা ৩০ শতাংশ সফল হলো । ৩০ শতাংশ সফলতার উপর ভর করে তো আগানো যায়না । এবার দ্বিতীয় পদ্ধতি আসল । জিয়টেক্স ট্রেতে মাটি দিয়ে করা হলো ভার্টিক্যাল গ্রিণ । এটা ৬০ ভাগ সফল হলো । তবু আমরা সন্তুষ্ট হতে পারলাম না । এরপর এলো ভিন্ন চিন্তা । জিয়টেক্স পট তৈরীর চিন্তা । এবার ৯৫ শতাংশ সফলতা আসলো । গাছ গুলো দেখলাম সাসটেইন করছে । ও হ্যাঁ, গাছ নিয়েও তো কম এক্সপেরিমেন্ট হয়নি । প্রথমে ফার্ণ এবং এডিলিয়া দিয়ে আমরা চেষ্টা করি । সবসময় মাথায় ছিল সাসটেইনেবিলিটি । পরে আমরা গ্রিণ মনস্ট্রেরা এবং ইয়েলো মনস্ট্রেরাতে থিতু হই । এই গাছ গুলো দেখতে সুন্দর লাগে এবং বেঁচে থাকে লম্বা সময় । তো একসময় ভবনের স্টাকচার শেষ হলো । ফিনিশিং এর কাজ শুরু হলো । আমরা এর মাঝে একটা মক বানালাম ৯৫ ভাগ সফল মেথড অনুযায়ী । আলহামদুলিল্লাহ সেই মক সাকসেসফুল হলো প্রায় শতভাগ । অনেক পজিটিভ ফিডব্যাক পেলাম । অনেক ডেভলপার এর এমডি সিইওরাও দেখতে এলেন । সবাই প্রশংসা করলেন তবে সবারই একটা কনসার্ন দেখলাম যে এটা তো অনেক ব্যয়বহুল । ব্যয়বহুল মানে বর্গফুট প্রতি খরচ চিন্তা করলে এটা মার্বেল এর চেয়েও দামী ! এটার প্রাইস কি ফ্ল্যাট মালিকরা আদৌ দেবেন ? একসময় আমরা পুরো ভবনের ৯৫ ফিট উঁচু ভার্টিক্যাল গ্রিণ তৈরীর কাজ শেষ করলাম । কিন্তু এতসুন্দর একটা ভবন এর সামনে যদি সিটি কর্পোরেশন এর ময়লার ভাগাড় থাকে তাহলে কেমনে হবে ! ওয়ার্ড কমিশনার গিয়াস ভাইকে রিকুয়েস্ট করে এর আগে ২০১৯ এ একবার সেটা সরিয়েছিলাম । তারা এখানে “ময়লা ফেলা নিষেধ” ব্যানারও লাগিয়েছিলেন । কিন্তু তার কিছুদিন পর অবস্থানের দুচার ফিট পরিবর্তন করে আবারো ময়লা ফেলা শুরু হয় । আমি এর একটা সমাধান বহু আগে ভেবে রেখেছিলাম । তার আগে আমি বুঝতে চেষ্টা করছিলাম যে প্রকৃতপক্ষে এলাকার লোকজন কি চান ? তারা কি ময়লা ফেলার জন্য ফুটপাত ব্যবহার করবেন নাকি ফুটপাত হবে দৃষ্টিনন্দন । যেই ফুটপাতের প্রাচীরে থাকবে দেশীয় সংস্কৃতির কিংবা আমাদের জাতীয় গৌরবের কোনো ম্যুরাল । থাকবে সবুজ দেখার উপলক্ষ্য । ফেব্রুয়ারি মাসে আবারো যখন বিপুল ভোটে গিয়াস ভাই চট্টগ্রাম সিটি কর্পোরেশন এর ওয়ার্ড কমিশনার হলেন, হলেন প্যানেল মেয়র তখন তাকে একটা প্রস্তাব রাখলাম । -গিয়াস ভাই, ফুটপাতের রক্ষণাবেক্ষণ আপনারা করেন । অথচ এখানে লোকজন ময়লা ফেলে । আমাদের একটু সুযোগ দেন আমরা এখানে একটা ওয়াক ওয়ে বানিয়ে দিই এবং যে বিশাল ড্রেনটা দেখা যায় রাস্তা থেকে সেটা একটা ক্যামোফ্লেজ করে দিই যাতে ড্রেনটা আর দৃষ্টিগোচর না হয় । গিয়াস ভাই বললেন, প্ল্যানটা বলেন । -প্ল্যান হলো, ওয়াক ওয়ে বানাব, তারপর ড্রেন বরাবর একটা ৫ ফিট দেয়াল তুলব । সেই দেয়ালে ৭১ এর ম্যুরাল বসাব । পাশে ঝুলে থাকবে সবুজ । লোকজন শিল্পকলায় আসা যাওয়ার পথে এই গৌরব গাথা দেখবে । পুরা এলাকাই বদলে যাবে । গিয়াস ভাই মুহূর্তেই রাজী হয়ে গেলেন । আমরা গেল ২৬ মার্চ সেই ম্যুরালটা উদ্বোধন করলাম । দেখেন যখন এটা আমরা করলাম তার প্রায় বছরখানেক আগে ভবনটির সবকটি ফ্ল্যাট সোল্ড আউট হয়ে যায় । এই সৌন্দর্য বর্ধন কিংবা ম্যুরাল বানানোর সাথে আমাদের রেভিনিউ যোগের কোন সম্ভাবনা নেই বরং খরচের একটা অংক আছে । তবু আমরা এটা প্যাশনের জায়গা থেকে করলাম । এখন ভবনটা আর কেবল ফ্ল্যাট মালিকদের ভ্যালু এড করছেনা । এই ভবন এখন এলাকাবাসীর গৌরবের অংশ হয়ে দাঁড়িয়েছে । পথচারিরা এখানে দাঁড়িয়ে দাঁড়িয়ে ছবি তুলেন । সেল্ফি নেন । পুরা এলাকাটা আমরা সিসিটিভির নিয়ন্ত্রনে নিয়ে আসি ফলে চুরি, ছিনতাই এসবও এখন পুরোপুরি বন্ধ । ও হ্যাঁ, আরেকটা বিষয় বলে নিই । প্রকল্পের নির্মাণ যখন শেষ পর্যায়ে তখন পশ্চিম পাশের সীমানা প্রাচীর নির্মাণে হাত দিই আমরা । সেই প্রাচীর ঘেষে চলে গেছে একটা বাই লেইন যার প্রস্থ মাত্র ১০ ফিট । সেই পথের শেষে চারটি বাড়ি । চারটি বাড়ি মানে ২০ টি পরিবার । সেই বাড়ি গুলোর বাসিন্দারা সরু রাস্তার জন্য গাড়ি ঢুকাতে হিমশিম খান । এরকমই অবস্থা চলছিল যুগ যুগ ধরে । কোনো বিপদে একটা এম্বুলেন্স পর্যন্ত ঢুকা দায় ! তো আমাকে এলাকাবাসীর পক্ষে জেলা ক্রীড়া সংস্থার ক্রিকেট সম্পাদক আকবর ভাই অনুরোধ করলেন সীমানা প্রাচীর করার সময় যদি ১ ফিট জায়গা ছেড়ে দিই তাহলে তারা রাস্তা প্রসস্থ করার কাজটি করতে পারেন, ২০ টি পরিবার বড় উপকৃত হয় । তার অনুরোধে আমরা সিদ্ধান্ত নিলাম একটা সদকায়ে জারিয়ার অংশিদার হতে । আমরা দেড় ফিট জায়গা ছেড়ে দিলাম রাস্তার জন্য । এখন বলেন তো, ডেভলপাররা কী খালি ভবনই বানায় ? না, তারা সার্বজনীন কল্যাণও নিশ্চিত করে ! তারা কি কেবল প্রফিটের পেছনে দৌড়ায় নাকী প্রসপারিটি সন্ধান করে ? উত্তরটা আপনাদের কাছেই জমা থাকুক । আর একটা কথা, ভার্টিক্যাল গ্রিণ সফল ভাবে নির্মাণ শেষে যখন চারদিক থেকে প্রশংসা আসছে তখন একদিন আদিব ভাই আমাকে ফোন করে বলেন, রিমন ভাই, দেইখেন লোকজন এখন এটা ফলো করা শুরু করবে । আমি তার কথা শুনে হাসতে থাকি । -কী ভাই হাসতেছেন ক্যান , আমি সিরিয়াসলি বলতেছি । -না, এমনি হাসতেছি । আমি চাই লোকজন এটা ফলো করুক । এতে আপনার-আমার কোনো ক্ষতি নেই । যদি ভালোভাবে ফলো করতে পারে তাহলে বরং শহরের লাভ আছে । শহরটা যদি এই উছিলায় ইট দেয়ালের গিট্টুটা আলগা করে সবুজে সবুজে ছেয়ে যায় ! যদি একেকটা ভবন একটা ফ্রেশ অক্সিজেন ফ্যাক্টরি হয়ে দাঁড়ায়-লাভ তো আমাদের, আমাদের আগামী প্রজন্মের ! আদিব ভাই বলেন, তাতো ঠিক । তবে যারা পথ দেখায় তারা থাকে এগিয়ে । আপনারা এগিয়ে থাকবেন রিমন ভাই । -আদিব ভাই, এগিয়ে থাকার ইঁদুর-বেড়াল দৌড়ের কথা বাদ দিই । বরং একসাথে মিলে সবাই শহরটাকে নি:শ্বাস নিতে পারার মতো করে সাজাই । কারণ আমরা তো প্রফিট খুঁজিনা । আমরা প্রসপারিটি খুঁজি । পুনশ্চ: এই সিগনেচার ভবন নির্মাণ এবং এলাকায় সবুজের নতুন রঙ নিয়ে আসার যে গৌরবের অর্জন সেখানে সমান অংশি আমারদের পুরো টিম । তবে আমি বিশেষ ধন্যবাদ জানাতে চাই আমার প্রিয় সহকর্মী আদিব ভাই, বিশ্বজিৎ দা, সোহেল, আকরাম, লিংকন ভাই, দিপু, অমিত, শৈবাল, রিশাদ, তাসনিয়া, মানিক, মিসবাহ, মিলনকে । ধন্যবাদ এবং কৃতজ্ঞতা আমাদের সকল গ্রাহক, ভূমি মালিক, নির্মাণ শ্রমিক, ঠিকাদার, ভ্যালুচেইন পার্টনার, এলাকা বাসি, ওয়ার্ড কমিশনার গিয়াস ভাই এবং চট্টগ্রাম সিটি কর্পোরেশন এর নিকট । সবরকম সমর্থন আর গাইডেন্স এর জন্য কৃতজ্ঞতা রোমো ভাই, ফাহিম ভাই এবং মাশিদ ভাইয়ের প্রতি । এটা মূলত একটা টিম স্পিরিটের গল্প ।
কভিডের দ্বিতীয় ওয়েভ শুরুর পর থেকেই বিষয়টা আমি লক্ষ্য করেছি তবে ❝ জাহাঙ্গীরনগর বিশ্ববিদ্যালয়ের সাবেক অধ্যাপক, লেখক, ও খ্যাতনামা কলামিস্ট তারেক শামসুর রাহমানের লাশ নিজের বাসা থেকে দরজা ভেঙে উদ্ধার করা হয়েছে ❞ এই খবরটা চাউর হওয়ার পর থেকে আব্বাকে আরো বেশি বিচলিত মনে হচ্ছে । এমনিতেই প্রতিদিন সকালে ঘুম থেকে উঠেই আব্বা তার এক বন্ধুকে ফোন করেন । এখন বরং অনেকটা রুটিন কাজের মতো করেই তিনি এটা করছেন । আমি আব্বাকে গতকাল ইফতারের টেবিলে বিষয়টা নিয়ে জিজ্ঞেস করলাম -আব্বা প্রতিদিন দেখছি সকালে ঘুম থেকে উঠেই আপনি আংকেল কে ফোন দিচ্ছেন ? ঘটনা কী ? -ঘটনা কিছু না রে বাবা, তোমার আংকেল তো একা থাকে । এতো বড় বাড়ী, কিন্তু একটা মাত্র প্রাণ । বয়স হয়েছে তো প্রায় আমার কাছাকাছি (৭০) ! অথচ এই বয়সে সন্তানদের থেকে কতদূরে আছে ! মরেটরে পড়ে থাকলে তো কেউ টেরও পাবেনা এই মহামারির সময় ! তাই প্রতিদিন সকালে ফোন করে দেখি যে ঠিকঠাক আছে কিনা ! আব্বার বন্ধু সিলেটে থাকেন । সিলেট উপশহরে দুতলা বাড়ী তার । অবসর প্রাপ্ত সরকারী কর্মকর্তা । বিপত্নীক । আন্টি মারা গেছেন ৫/৬ বছর হয় । আংকেলকে অনেকে বিয়ের পরামর্শ দিলেও তিনি আর বিয়ে করেননি । তার দুই ছেলে বিদেশে পড়াশোনা করে বিদেশেই স্যাটেল করেছে । একজন কানাডায় অন্যজন অস্টেলিয়ায় । আর মেয়ের বিয়ে দিয়েছেন এক প্রবাসী ডাক্তার এর কাছে , ক্যালিফোর্নিয়ায় থাকেন তারা । আংকেল বছরে তিনবার ছেলে মেয়েদের কাছে ঘুরতে যান । একেকবার গেলে মাস খানেক থাকেন । আব্বাকে বলি, আংকেল একবারে ছেলেদের কাছে চলে গেলেই তো পারেন ! -না, সে যাবেনা । আমরা তো কত বলি । কিন্তু সে দেশে থাকবে । তার ধারনা সে বিদেশে চলে গেলে তার সম্পত্তি গুলো লোকজন ভোগ দখল করবে । -আংকেল তো বাসায় তার কোনো আত্নীয় স্বজনকে এনে রাখতে পারেন ! -এটাও সে করবেনা ! আমি বলেছি অন্তত একটা ছেলে রাখ, তোর দেখাশোনা করবে, বাজার করে দেবে । ওষুধ এনে দেবে। । কিন্তু না, সে সব নিজে নিজে করতে চায় ! আব্বা বলেন, লক ডাউন শেষ হলে চিন্তা করছে ঢাকা বসুন্ধরায় তিনটা ফ্ল্যাট কিনে ছেলে মেয়েদের গিফ্ট করবে । তা তোমাদের কোনো প্রজেক্ট আছে বসুন্ধরায় ? -আছে আব্বা । তবে আপনার কী মনে হয় উনার ছেলে মেয়েরা ঐ ফ্ল্যাট গুলোতে এসে কখনো থাকবে ? -তা মনে হয় থাকবেনা । -তাইলে আব্বা আংকেলকে বলেন, ফ্ল্যাট কিনার চিন্তা মাথা থেকে বাদ দিতে । -আসলে ওর কাছে অলস টাকা পড়ে আছে সেজন্য আমাকে বলছে তোমার সাথে কথা বলতে । -আব্বা, আংকেলের একাউন্টে কত টাকা আছে এটা হয়ত আংকেল জানেন, কিন্তু উনার একাউন্টে কত সময় আছে সেটা কি উনি জানেন ? আব্বা চুপ হয়ে যান । আব্বা, উনি যদি ছেলে মেয়েদের কিছু গিফ্ট করতে চান তবে উনাকে সময় গিফ্ট করতে বলেন । দুনিয়াতে এর চেয়ে মূল্যবান উপহার আর কিছু নাই । উনাকে বলেন নি:সঙ্গ জীবন ছেড়ে ছেলে মেয়েদের কাছে চলে যেতে । কথা প্রসঙ্গে আব্বা বলে উঠেন , দু’তিনদিন আগে লিটুর সাথে (আমার লন্ডন প্রবাসী ছোট ভাই তানজীবের পেট নেইম ) কথা হচ্ছিল । তার সাথেও তোমার আংকেল এর বিষয়ে কথা হচ্ছিল । তো আমি হঠাৎ করে বললাম, রিমন দেশে আছে বলে বেচে গেছি ! নয়তো সিলেটে আমাকেও এরকম নি:সঙ্গ দিন কাটাতে হতো ! লিটু বলল, না আব্বা, আপনাকে কী আমরা একলা একলা থাকতে দিতাম নাকী ? ভাইয়াও যদি বিদেশে থাকতেন; আপনি ছয়মাস ভাইয়ার সাথে, ছয় মাস আমার সাথে থাকতেন ! আব্বা লিটুর কথা শুনে নাকী হেসেছিলেন ! আমি একটু নস্টালজিক হয়ে পড়ি । হ্যাঁ, আমার বাইরে স্যাটেল করার একটা প্ল্যান ছিল বটে । সেটা প্রায় ১৯ বছর আগের কথা । আমার ক্যারিয়ারের চিন্তা করে আম্মা খুব করে চাইতেন । আমি বরং নানা যু্ক্তি দিয়ে আম্মাকে বুঝিয়ে দেশে থেকে গেছি । আম্মা একসময় আমার সেই সিদ্ধান্ত যে ঠিক ছিল তা বলেছেন । বিশেষ করে আম্মা যখন ক্যান্সার নিয়ে লড়ে যাচ্ছিলেন, আমাকে প্রায়ই কাছে ডেকে মাথায় হাত বুলাতেন । বলতেন, তুই যদি আমার কথা শুনে চলে যেতি, কী হতো আমার ! আম্মা তখন ব্যাংকক হসপিটালে । মাসে ২/৩ বারও যেতে হতো আমাকে । তারপর যখন দেশে আসলেন তখন নিয়মিত ইউনাইটেড এ নিয়ে যাওয়া । আম্মা বারবার বলতেন, তুই না থাকলে কে করত এসব ? আমি আম্মাকে বলতাম, আম্মা, আল্লাহ হচ্ছেন মহাপরিকল্পনাকারী । তিনি যা করেন তা ভালোর জন্যই করেন । আম্মা মাথা নাড়তেন । আম্মা যখন চলে গেলেন তার ১ বছর আগে থেকেই আমার ছোট ভাইয়ের বৃটিশ নাগরিকত্ব ইস্যুতে পাসপোর্ট ওরা হোল্ড করে রাখে । আম্মা খুব দেখতে চাইতেন লিটুকে । ছটফট করতেন । ভিডিও কলে প্রতিদিন কথা বলতেন । এভাবে একদিন আম্মা চলে গেলেন । লিটুকে শেষ দেখা দেখতে পারলেন না । আমি আম্মার কষ্টটা টের পেতাম । আম্মা যেদিন রাতে মারা যান সেদিন সকালে আমি ঢাকা থেকে সিলেটে যাই আম্মাকে ইউনাইটেড থেকে সিলেটের ভালো কোনো হসপিটালে শিফ্ট করার জন্য । ডাক্তার বলে দিয়েছিলেন আম্মার হাতে খুব একটা সময় নেই । আর আম্মাও সিলেট যেতে চাচ্ছিলেন । আমি সিলেট পৌছে ফেরার কোনো ফ্লাইটে টিকিট পাচ্ছিলাম না । আব্বাকে জানাই , আব্বা বলেন না পেলে কাল সকালের ফ্লাইটে আসো । বাসে আসতে যেওনা । অথচ বিকালেই আমার ট্রাভেল এজেন্ট ফোন করে বলে যে রাত ৮টার ফ্লাইটে একটা টিকিট পাওয়া গেছে ! আমি রাত দশটায় হসপিটালে পৌছি। আম্মা আমার হাতের উপর কালেমা পড়তে পড়তে রাত ১টার দিকে চলে যান । সকালেই আম্মাকে নিয়ে সিলেটে ফিরি । আমি নিজে কবরে নামিয়েছি আম্মাকে, নিজ হাতে অনন্ত ঘুমের বিছানায় শুইয়েছি । আম্মা মারা যাবার তিন মাসের মাথায় বৃটিশ পাসপোর্ট পেয়ে যায় আমার ভাই ! তবে কী এইসব মহান আল্লাহর পরিকল্পনার অংশ ? দুনিয়ায় তিনি মনে হয় মানুষের সব চাওয়া পুরণ করেননা । পরকালের জন্য অনেক কিছুই হয়ত রেখে দেন । এবং আমরা সেই আশা গুলো নিয়ে বেচে থাকি যে এই দুনিয়ায় না হোক অন্য দুনিয়ায় ঠিকই পূরন হবে আশা ! আমি এমনিতেই খুব আবেগপ্রবণ মানুষ ।জীবনে মাথা দিয়ে নয় বরং হৃদয় দিয়ে সিদ্ধান্ত নিয়েছি সবসময় । আব্বার সাথে কথা বলতে বলতে কেন জানি মন খারাপ হয়ে উঠে আমার । আংকেল এর জায়গায় নিজেকে ভাবতে থাকি । আমাদেরও তো বয়স বাড়ছে । বেঁচে থাকলে একসময় ওইরকম বয়সে হয়ত যাব । আমার সন্তানরা তখন কোথায় থাকবে ? ওরাতো বিদেশে পড়াশোনার পরিকল্পনা করছে ! জীবনে অর্থবিত্তই সব নয় । প্রিয়জনের একটুখানি ছোয়া, একটু যত্ন, খুনসুটি এই সবই জীবনের পরমানন্দ ! কী লাভ বলেন তো, যদি নিজের সন্তান কিংবা প্রিয়জনরা পাশে না থাকে, যদি এক কাপ চা কিংবা ওষুধের শিশি টা এগিয়ে দেয়ার জন্য গৃহপরিচালিকার উপর নির্ভর করতে হয় । যদি শেষ নি:শ্বাস ত্যাগ করার সময় নিরন্তর আফসোস নিয়ে কবরে যেত হয় ? আমার আর আব্বার কথাবার্তা পাশে বসে শুনছিল আমার ছেলে তেহজীব । সে আবেগপ্রবণ হয়ে উঠে এসে আমাকে জড়িয়ে ধরে বলল, বাবা, ডোন্ট বি আপসেট ! পড়াশোনা শেষ করে আমি ঠিকই তোমাদের কাছে চলে আসব ! আমার মেয়েটাও ভাইয়ের দেখাদেখি আমাকে একই রকম করে পেছন থেকে জড়িয়ে ধরল । সন্তানদের এই আপ্লুত স্পর্শ স্বর্গীয় অনুভূতি দেয় আমায়...!
প্রায় দুবছর আগের কথা । তখন রমজান মাস । আমার বাসার পাশে লিটল এশিয়া নামে একটা রেস্তোরার সফ্ট ওপেনিং শেষে ডিনার করে হেঁটে হেঁটে বাসায় ফিরছিলাম । পথের মাঝেই এক ছোট ভাইয়ের সাথে দেখা । কুশল বিনিময় শেষে জিজ্ঞেস করি- তোমার রোজা কেমন যাচ্ছে ? সে আমাকে অবাক করে দিয়ে উত্তর দিলো-ব্রো, আই ডোন্ট ফাস্ট ! একচুয়ালি আমি রোজা রাখতে পারিনা !! আমি তার বিশাল শরীরের দিকে তাকালাম । নিয়মিত জিম করায় তার বাইসেপ ট্রাইসেপ দারুন শেপ নিয়েছে । আর চেস্টও মাশাআল্লাহ ৪২” চওড়া হবে ! এরকম সুঠাম দেহী কেউ রোজা রাখতে পারেনা , আমার বিশ্বাস হয়না । আমি একটু বিস্ময় নিয়ে তাকে বললাম, তোমার কী আলসারের সমস্যা আছে ? বা অন্যকোনো শারীরিক অসুবিধা ? সে বলল, ব্রো, আমি ফিট আছি ! বাট দ্যা থিং ইজ -আই’ম ইন রুটিন ডায়েট। এভরি টু আওয়ারে আমাকে মিল নিতে হয় ! প্রোটিন সেক খেতে হয় । আরো কিছু ফুড সাপলিমেন্ট নিই !! বহু কষ্টে শরীর বানিয়েছি ব্রো, রোজা মাসে এটা নষ্ট করতে চাইনা ! আমি একটু বিরক্তি নিয়ে বললাম, তুমি কী ধর্ম বিশ্বাস করো ? হ্যা, করি তো , ঝটপট উত্তর দেয় সে ! তাহলে রোজা যে একটা ফরজ কাজ সেটা জানো ? হ্যা জানি, আমি স্টাডি করেছি । মরতে হবে একদিন এটা মানো ? ব্রো, কীসব বলেন ! মানবনা কেন ? ইজ দেয়ার এনিওয়ান হু লিভস ফর এভার ? আমি বললাম, কখনো মেডিকেলে গিয়েছ ? অসুস্থ মানুষের বাঁচার আকুতি দেখেছ ? সে একটু বিব্রত হচ্ছিল, প্রসঙ্গ পাল্টাতে চাচ্ছিল বুঝতে পারছিলাম আমি । আমি বললাম, তোমার এই সুন্দর শরীরের আয়ু কতদিন হবে ? পাঁচ, দশ বড়জোর ২০ বছর ! তোমার বয়স এখন ৩০ বছর । ধরে নিলাম আরো ৪০ বছর বেঁচে থাকবে , কিংবা কালও মরে যেতে পারো অথবা পেতে পারো শতায়ু... অথবা তুমি কঠিন অসুস্থ হয়ে পড়ে থাকতে পারো বিছানায়, শিকার হতে পারো কোনো দূর্ঘটনার । প্রতিদিন কত সুস্থ সবল মানুষ হঠাৎ অসুস্থ হয়ে শয্যাশায়ী হচ্ছে । কতজন অকালে প্রাণ হারাচ্ছে । আমি তাকে বললাম, আমিও তো জিম করি, সুইমিং করি, গল্ফ খেলি । আবার পাঁচ ওয়াক্ত নামাজ পড়ি, ১৪ বছর বয়স থেকে রোজা রাখি । আমার বাচ্চাদুটো তো ৮ বছর বয়স থেকে রোজা রাখে । সুস্থ থাকার চেষ্টা আমরা সবাই করি , কিন্তু যিনি আমাদের ফিট রাখেন তার কিছু হক তো আদায় করতে হবে, তাইনা ? সে চুপচাপ আমার কথা শুনে উত্তর দেয়না । তাকে তখন বেশ শক্ত ভাবে বলি, তুমি কি জানো, যেদিন আমরা মরে যাবে তার ১০ মিনিটের মাথায় আমাদের ব্রেন তার কার্যকারিতা হারাবে । চোখ সক্রিয় থাকবে ৩১ মিনিট । পা ৪ ঘন্টা মাত্র । চামড়া ৫ দিন আর হাড় ৩০ দিন । কিন্তু আমাদের আত্না বেঁচে থাকবে । তাই যে সময়টা জিমে দিচ্ছ, শরীর বানাচ্ছ ,সাপলিমেন্ট নিচ্ছ , নাও , অসুবিধা নাই । কিন্তু আত্নার একটু খবর নাও । যে আত্মা বেঁচে থাকবে অনন্তকাল তার যত্ন নাও । আত্নাকে কিছু সাপলিমেন্ট দাও...! নামাজ পড়ো, কোরআন অর্থ সহ পড়ো , রোজারাখো , অসহায় মানুষের পাশে দাঁড়াও, তোমার ক্রিয়েটরকে চিনতে শিখো... । তুমি যে বললে ধর্মে বিশ্বাস করো , ওই বিশ্বাস তোমার ঠুনকো । যে বিশ্বাস তোমার কর্মে প্রতিফলিত হয়না, ওটা বিশ্বাস না ! আমার কথা শেষে সে কেঁদে ফেলল । বলল, ভাইয়া , আমার ফ্যামিলিতে কেউ রোজা রাখেনা । না বাবা, না মা... । বড় ভাই মাঝে মাঝে রাখে । আমাকে কেউ কোনোদিন এরকম করে বলেনি । আমি কোরআন পড়তে পারিনা । কারন আমাকে শিখানো হয়নি । বাবার টাকা আছে, যখন যা চেয়েছি পেয়েছি । কিন্তু বাবা আমাকে কখনো নামাজ রোজার কথা বলেননি । আমি তখন বললাম, তোমার বাবার জবাবদিহীতা তো তাকে করতে হবে । তোমারটা তোমাকে । আজ থেকে চেষ্টা করো, একটু একটু করে । একদিনে পারবেনা । কিন্তু মন থেকে চাইলে ঠিকই একদিন পারবে । সে আমাকে বলল, ব্রো, প্লিজ গিভ মি অ্যা হাগ ! তারপর প্রায় আধামিনিট আমাকে বুকে জড়িয়ে ধরে রাখলো । তার চোখে ছিল অনুশোচনার জল । পুনশ্চ: গেল বছর কভিডের শুরু থেকেই তারা চট্টগ্রাম ছেড়ে ঢাকার বাসায় সিফ্ট করে । গেল রমজানে তার সাথে আসলে যোগাযোগ হয়নি মূলত কভিড পরিস্থিতির কারনেই । মাঝে দুএকবার হয়ত চট্টগ্রামে এসেছে তবে আমার সাথে দেখা হয়নি । গতকাল রাতে বাসায় তারাবী নামাজ আদায় করে ছাদে হাটতে যাই । হঠাৎ তার কথা মনে পড়লে ফোন বের করে কল করি খবর জানতে -কী মিয়া কোনো খবর টবর নাই, ভুইলা গেছ নাকি ? -কি যে বলেন ভাইয়া, ভুলব কেন ? কভিডে আব্বুকে হারিয়ে বলতে পারেন ট্রমাটাইজ হয়ে গেছি । বাসায় থাকি সবসময় । বের হইনা কোথাও । -হ্যা, আংকেল এর খবর আমি শুনেছি । আল্লাহ তাকে ক্ষমা করুন । বেহেশত নসিব করন । -থ্যাংকস ভাইয়া । -আচ্ছা, কিছু মনে কইরনা তোমারে একটা ব্যাপারে জিজ্ঞেস করি ? -হ্যা, হ্যা, ভাইয়া, ফিল ফ্রি...। -আচ্ছা, তুমি কি রোজা ধরছ ? -হাহাহা ভাইয়া, ধরছি । আপনার সাথে প্রমিজ করার পর থেকে আর রোজা ছাড়িনাই । গত বছরও সবকয়টা রাখছি । -মাশআল্লাহ । খুব ভালো । মনটা ভালো হয়ে গেছে ভাই । আল্লাহ তোমার মঙ্গল করুন । আমি ফোনটা কেটে দেই । হঠাৎ করেই অন্ধকার ছাদটা আমার কাছে কেমন জানি ফকফকা লাগে । আমি আকাশের দিকে তাকালাম । পরিস্কার আকাশ । তিন দিন বয়সি চাঁদ ততক্ষণে মিলিয়ে গেছে তবে বেশ কিছু তারা ছড়িয়ে আছে আকাশে । এর মাঝে সবচেয়ে উজ্জ্বল তারাটাকে মনে হলো অদ্ভুত সুন্দর চোখে চেয়ে আছে আমার দিকে । আমি তারার দিকে তাকিয়ে হাটতে লাগলাম । এর মাঝেই কেন জানি আমার চোখ ঝাপসা হয়ে আসল । মাঝে মাঝে বুঝি আনন্দেও চোখ ঝাপসা হয়ে আসে...!
সকালে নাস্তার টেবিলে চা হাতে আসল জায়েদা (গৃহকর্মী) । জায়েদা চা হাতে কেন ? রুমি (জায়েদার মেয়ে) কই ? -জায়েদা, তুমি চা নিয়া আসছ ? মতলব কি ? জায়েদা হাসে । উত্তর দেয়না । জায়েদার এই হাসির সাথে আমার পরিচয় আছে । এই হাসির অর্থ সে কিছু বলতে চায় । জায়েদা চুপ মাইরা মুচকি মুচকি হাসবানা । এই হাসি মতলবের হাসি । তোমারে আমি চিনি । -তে কিতা দাঁত বাইর কইরা হাসতাম নি স্যার ? কথাটা শেষই করতে পারেনি এমনি তার মুখ থেকে এক ফোটা হাকিমপুরি জর্দা দিয়া খাওয়া পানের পিক বের হয়ে আসল । জায়েদা লজ্জায় কাপড় দিয়ে সেই পানের পিক মুছতে শুরু করলে আমি বললাম, পানের পিক মাঝে মধ্যে দু এক ফোটা বাইরে না পড়লে পান খাওয়ার সুন্দরটাই তো মাটি হয়ে যায় । অসুবিধা নাই জায়েদা । অস্থির হয়োনা । -জি স্যার, ঠিক কইছইন স্যার । জায়েদা একটু সাহস নিয়ে উত্তর দেয় । শোনো জায়েদা, কী বলতে চাও তাড়াতাড়ি বলো... -স্যার গ্রামর বাড়িত ৫ ছটাক জায়গা কিনছি স্যার । কফিল ভাইর কাছ থাইকা । -জায়গা কিনছ ? টাকা পাইছ কই ? আমি অবাক হয়ে জানতে চাই । -ম্যাডামে দিছইন স্যার । সে আমার স্ত্রীর দিকে আঙ্গুল দেখিয়ে বলে । -কত টাকা দিয়া জায়গা কিনছ ? -২৫ হাজার, স্যার । -পঁচিশ হাজার টাকায় শ্রীমঙ্গলে জায়গা পাওয়া যায় ? -স্যার যায় । ৩০০ ট্যাখার দলিল করলেই অয় ।রেজিস্টি লাগেনা । এইগুলান সরকারি খাস জায়গা । দখল কিনছি স্যার । -কী সাংঘাতিক কথা । এই রকম দখল কিনা যায় ? -যায় স্যার, যায় ...। মুখ থেকে দুনিয়ার সুখ বের করে জায়েদা উত্তর দেয় । তা জায়গা কিনছ ভালো কথা । এখন কি করবা ? আমি জিজ্ঞেস করি । জায়েদা এতক্ষণ এই প্রশ্নটার জন্যই অপেক্ষা করছিল এমন ভাব করে বলল, স্যার, ঘর করতাম স্যার । -ঘর করবা ? টাকা আছে ? -আফনে আছইন্না স্যার । আমি বুঝতে পারছি জায়েদা যে জাল ফেলছে আমি মোটামুটি সেই জালে আটকে যাচ্ছি । তবে এই আটকে যাওয়ার মাঝেও কেমন জানি একটা আনন্দ পাচ্ছি আমি । হ্যা, তা আছি ধরো... তা ঘর বানাইয়া কি বাড়ী চইলা যাবা ? -কি তা যে কইন স্যার । বাড়ি কিতালাগী যাইতাম । মাঝে মইধ্যে বাড়িত গেলে বইনের ঘরে থাকতে অয় । নিজের একটা ঘর দরকার না স্যার ? -হুম, বুঝলাম । তো কি খালি ঘর করলেই হইব ? -না স্যার । একটা টিউবওয়েল আর লেট্রিনও লাগব । আমি স্যার ঘর করমু নিজর আর বদনা লইয়া কিতা যাইমুনি বইনের ঘরো ! -ঠিক আছে জায়েদা । ধইরা নাও তোমার ঘর, লেট্রিন আর টিউবওয়েল হয়ে গেছে । -স্যার, আমি জানতাম স্যার । স্যার ঘর বানাইয়া আফনারারে লইয়া যামু... জায়েদা তার মিশন একমপ্লিসড এরকম একটা ভাব নিয়ে খুশি মনে কাজে চলে গেলে আমি আমার স্ত্রী এই বছরের যাকাতের হিসাব কষতে বসে গেলাম । আলহামদুলিল্লাহ আমাদের যাকাতের টাকা ওকে দিলে সে টাকায় সে তার ঘর, টিউবওয়েল আর টয়লেট বানিয়ে ফেলতে পারবে । আমরা সিদ্ধান্ত নিলাম এখন থেকে প্রতি বছর যাকাতের টাকা ৪০/৫০ জনকে ছোট ছোট অংকে ভাগ না করে একজন কিংবা দুজনের জীবনে অর্থপূর্ণ চেঞ্জ আনবে এরকম কিছু করব । এবং সেটা করব নিকটস্বজনদের মধ্যে যারা গরীব আছেন তাদের মাঝ থেকে । হতে পারে যাদের যাকাত দেব তারা সেই টাকা দিয়ে ঘর বানালো , দোকান করল । কিন্তু যাকাতের শাড়ী কিংবা যাকাতের লুঙ্গি নামে ২০০ টাকার জিনিস বিলিয়ে গরীবকে সারাজীবন গরীব রেখে দেয়ার কাজ করবনা । মোট কথা যাকে যাকাত দেব তাকে যেন পরেরবার আর যাকাতের টাকার দিকে চেয়ে থাকতে না হয় । আদতে ইসলামে যাকাতের মূল উদ্দেশ্যটা কি ? লুঙ্গি আর শাড়ি দেয়া ? না দারিদ্র্য বিমোচন ? নিশ্চয়ই দারিদ্রতা বিমোচন এবং এই যাকাত কোনো প্রকারের উপহার, উপঢৌকন বা আপনার তরফ থেকে কারো জন্য কোনো দয়া নয় বরং এটি গরিবের হক, অসহায়ের অধিকার। সামনে রমজান । নিশ্চয়ই আমার চেয়ে শত গুণ বেশি সামর্থ্যবান অসংখ্য মানুষ আছেন এবং তারা যাকাত দেবেন গরীবদের হক আদায় করবেন । তবে সেই হক আদায় যেন প্রকৃত অর্থে মানুষের জীবনে অর্থপূর্ণ পরিবর্তন আনে । আমি হঠাৎ চোখ বন্ধ করতেই জায়েদার স্বপ্নের ঘরটা চোখের সামনে স্পষ্ট ভেসে উঠলো । এক রুমের টিনের চালের ঘর । পাশে একটা রান্না ঘর । একটা লেট্রিন । আর ঘরের কোনায় একটা টিউবওয়েল । সামনে এক চিলতে উঠান । আমি আর আমার স্ত্রী তার সেই ঘর দেখতে গেলে জায়েদা টিউবওয়েল থেকে জগ ভরে পানি এনে ঢেলে দেয় গ্লাসে...। আমি সেই পানি পরম তৃপ্তি নিয়ে ঢকঢক করে খেতে থাকি...!
বেশ কয়েক বছর আগের কথা । তখন আমি অন্য একটি প্রতিষ্ঠানে কাজ করি । পেশাগত কাজের সূত্রেই মূলত জনের (ছদ্মনাম) সাথে আমার পরিচয় । জন আর আমি সমবয়সি হওয়ায় তার সাথে আমার দ্রুত বন্ধুত্ব হয়ে যায় । জন অল্প বয়সে পয়সা দেখা মানুষ । দান খয়রাতেও ছিল তার হাত খোলা । খুব দ্রুতই আমাদের বন্ধুত্ব ঘনিষ্ট হলো । এমনকি আমরা পারিবারিক বন্ধু হয়ে উঠলাম । একদিন সে তার পিএস নিয়োগে আমার সহযোগিতা চাইল । আমি আমাদের এইচআর হেডকে দিয়ে সিভি ব্যাংক থেকে বেশ কিছু সিভি ফরোয়ার্ড করলাম । সে বলল, দোস্ত এগুলো হবেনা । তুমি আমাকে আরো সিভি দাও । আমি আরো কিছু সিভি পাঠালাম । সে বিরক্ত হয়ে আমাকে ফোন করল । বলল, তোমারে হালা সব খুইলা কইতে অইব ? বুঝনা কিছু-ফিমেল পিএস লাগব আমার । আমি বললাম, দোস্ত, ফিমেল পিএস তো তুমি বলো নাই । তুমি শুধু পিএস বলছ । আর তোমার যে বিজনেস নেচার তাতে তো পিএস হিসাবে একটা ছেলে হলেই ভালো । -শোনো, তুমি একটা স্মার্ট মেয়ে রেফার করো । ভালো সেলারী দেব । আমি আমার পরিচিত একজন কে রেফার করলাম । সে ইন্টারভিউ দিতে গেল । এবং ইন্টারভিউ দিয়ে এসে বলল, ভাইয়া, আপনার বন্ধু লোক সুবিধার না । উনার যা চাহিদা ওইসব আমি পারবনা ভাইয়া । আর ওই লোক আপনার বন্ধু হয় কেমনে ? আমি ওর কথা শুনে আকাশ থেকে পড়ি । অনেকটা ইলেকট্রিক শক খাওয়া মানুষের মতো হয় আমার অবস্থা । আমি এতদিন কাকে বন্ধু ভেবেছি ? হায় ! জনকে আমি খোলাখুলি প্রশ্ন করি- তোমাকে তো আমি ভালো মানুষ ভাবছিলাম । এইসব কি শুনলাম আমি ! এটা কোনো ব্যাপারনা এরকম একটা ভাব করে সে বলল, দূর মিয়া , এই সব তো মামুলি জিনিস ! কেন, তোমার কি গার্লফ্রেন্ড নাই ! রাগে আমার মুখ দিয়ে কথা বের হয়না । আমি ফুসতে থাকি । বলি, না, নাই । আমার তোমার মতো আলুর দোষ নাই । শোনো, আমি তোমার এইসব কান্ডকৃত্তি ভাবীকে বলে দেব ! আমার কথা শেষ হতেই সে হুহু করে হেসে উঠল । তারপর বলল, দোস্ত তুমি কফি খাওয়াও । একেবারে ব্ল্যাক কফি । সুগার ছাড়া । তারপর সে একটা সিগারেট ধরাল এবং তার স্ত্রীকে ফোন করে স্পিকার অন করে দিলো , জানু, তানভীজ্জা তোমারে কমপ্লেন করব বলে আমার নামে , হাহাহা... ভাবী ওই পাশ থেকে বলে উঠেন, কী করছ ? কী কমপ্লেন ? -আমার যে আলুর দোষ আছে সেইটা নাকী তোমারে জানাইব ! সে হাসতে থাকে উচ্চস্বরে । ভাবী ওই পাশ থেকে বলেন, তানভীর ভাই, আপনার বন্ধু যা ইচ্ছা করুক, আমার আপত্তি নাই । আমি ওরে বলে দিছি, খালি বিয়ে শাদি যেন না করে ...। জন ফোন কেটে দিল । আমার নিজের প্রতি খুব রাগ জন্মাতে শুরু করলো । পেশাগত কাজের সম্পর্ক থেকে একজনকে বন্ধু বানালাম , তার বহুগামি চরিত্র এবং তার স্ত্রীর ওপেন পারমিশন আমাকে রীতিমতো হতবিহবল করে দিলো । আমি এক সপ্তাহ জনের ফোন রিসিভ করলাম না । এমন এক বিষয় যে আমি আমার স্ত্রীর সাথেও শেয়ার করতে পারছিনা । ভেতরে ভেতরে আমি ক্ষয়ে যাচ্ছিলাম । এর মাঝে আমি জনের খুব কাছের বন্ধুদের থেকে ওর ব্যাপারে খবর নিই । এবং জানতে পারি যে এরকম বহু তরুণীর সাথে তার সম্পর্ক আছে এবং সেটা তার স্ত্রী জানে । একদিন সরাসরি জনকে ফোন দিলাম, জন আমি তোমাকে বন্ধু পরিচয় দিতাম । এখন থেকে সেই পরিচয় আর দিতে চাইনা । কারন কোন মানুষ কেমন সেটা তার বন্ধুকে দেখলেই চেনা যায় । আমি যদি তোমার বন্ধু পরিচয় দিই যারা আমাকে ব্যক্তিগত ভাবে চেনেনা তারা ভাববে যে আমিও তোমার মতো বহুগামী । সে বলল, দোস্ত, তুমি খামোখাই বিষয়টা নিয়া পইড়া আছো । আমার বউয়ের সমস্যা নাই । তোমার এত সমস্যা কেন ? -তোমার বউয়ের সমস্যা নাই একথা তুমি কী করে ভাবলে ? -শোনো দোস্ত, তুমি সব কিছু জাননা । তোমার সাথে আমার বন্ধুত্বের বয়স ২/৩ মাস । আর আমার বউয়ের সাথে আমার এক যুগের সংসার । তুমি অনেক কিছুই জাননা । -আমি সবই জানি । তুমি যে কতজনের সাথে অবৈধ্য মেলামেশা করো, সব শুনছি আমি । -করবনা তো কী করব ? আমার স্ত্রীর শারিরীক সমস্যা আছে । এবার আমি রেগে গেলাম । তুমি এখন ভাবীর উপর দোষ দিচ্ছ ? শালা , তোমরা লজ্জা করেনা । -না করেনা । আমি আমার বউকে বলছিলাম যে আমার একটা বিয়ে করা দরকার । আমি হালাল ভাবে চলতে চাই । সে তেলেবেগুনে জ্বলে উঠছে । বলছে, যা ইচ্ছা হয় করো, পাঁচ দশটা বান্ধবী রাখো । কিন্তু বিয়ে করতে পারবানা । আমি অবিশ্বাস নিয়ে তার দিকে তাকালাম এবং বললাম , ভাবী হয়ত রাগের মাথায় বলছে ... -না, দোস্ত । রাগের মাথায় না । সম্পত্তি, বুঝছ ! বউ দুইজন হইলে তো আমার সম্পত্তি দুই ভাগ হইব , বুঝনা ! -তাই বলে ভাবী তোমারে জেনা করার পারমিশন দিছে ? -হ্যা, দিছে বন্ধু ! দুনিয়া বড় একটা রঙ্গ মঞ্চ ! কত নাটক যে হয় ! এরপর থেকে জন এবং তার পরিবারের সাথে আমি সম্পর্ক ছিন্ন করি । হ্যাঁ, আপনারা হয়ত প্রশ্ন করতে পারেন যে আমি কেন চেষ্টা করিনি তাকে সঠিক পথে ফেরানোর । একদম যে করিনি তা নয় । করেছি । সে তওবা করেছে, কিন্তু ফের ওই পথে ফিরে গেছে । আমি ভয় পেয়েছি, আমি তার বন্ধু হয়তবা, কিন্তু সে তো আমার বন্ধু নয় । সে তো আমাকে ভুল পথে নিয়ে যেতে পারে । অনেকেই বলবেন যে তার স্ত্রীর কারনেই তার এই পরিণতি । হয়তবা এটা একটা প্রাথমিক কারণ হতে পারে । কিন্তু শেষ বিচারের দিন কী এই বলে পার পাওয়া যাবে যে আমার স্ত্রী আমাকে জেনা করার অনুমতি দিয়েছে, কিন্তু দ্বিতীয় বিয়ের করার অনুমতি দেয়নি, তাই আমি পরকিয়ায় লিপ্ত হয়েছি । দেখুন, কী ভলাটাইল এক সময়ে বসবাস করছি আমরা । স্ত্রী দুনিয়াবি সম্পত্তির লোভে তার স্বামীর বহুগামীতা মেনে নিচ্ছে সানন্দে । তার স্বামী বহু নারীর সাথে হারাম সম্পর্কে জড়াবে তাতে আপত্তি নেই অথচ বিয়ে করে একজনের সাথে হালাল সম্পর্ক স্থাপন করবে সেখানে আপত্তি ! আবার আমাদের সমাজ ব্যবস্থাও এখন এমন যে কেউ যদি দ্বিতীয় বিয়ে করে তবে তাকে নিয়ে হাসাহাসি করা হয় । মনে হয় এটা যেন কোনো অপরাধ । অথচ দিব্যি ঐ সমাজই বহুগামিতাকে কোনো সমস্যাই মনে করেনা । তাদের কাছে সম্মতিতে সম্পর্ক ইথ্যিক্যালি সঠিক । তো লোকজন হালাল পথে গিয়ে হাসির পাত্র হবে নাকী হারাম পথে গিয়ে সো-কল্ড স্মার্টনেস দেখাবে ! ইসলাম এই বেহায়াপনা থেকে মানুষকে ফেরাতেই পুরুষদের জন্য একাধিক বিয়েকে জায়েজ করেছে । শর্ত দিয়েছে ইনসাফ করতে হবে প্রত্যেক স্ত্রীর প্রতি । এখন যদি কেউ সেটা করতে পারে তবে সে দ্বিতীয় বিয়ে করতেই পারে অন্তত পরকিয়া, বহুগামিতা থেকে নিজেদের বাঁচাতে এটাই উত্তম পথ । এখন দ্বিতীয় বিয়ে নিয়ে আমি আমার ব্যক্তিগত দর্শন বলি । আমার আম্মা মারা যাওয়ার ৪ বছর পার হয়ে গেছে ।এই সময়ে ঠারেঠোরে আমার বহু আত্নীয় স্বজন আব্বাকে বিয়ে করানোর কথা বলেছেন কয়েকবার । যতবারই এই প্রসঙ্গ উঠেছে আব্বা তেলে বেগুনে জ্বলে উঠেছেন । আমরা ছোট বেলা থেকে দেখেছি আব্বা-আম্মার রসায়ন । আব্বা আম্মাকে কতটা ভালোবাসতেন, শ্রদ্ধা করতেন আমরা সন্তানরা সেটা জানতাম । আত্নীয় স্বজনের কী সাধ্য তাদের ভালোবাসা পরিমাপ করে ! আমি আর আমার স্ত্রীর সম্পর্কও বন্ধুর মতো । এমন প্রাণের বন্ধু যার কেবল হাত দুটো মুঠোয় পুরে আমি যৌবন থেকে বৃদ্ধাবস্থায় পৌছে যেতে পারি । আমি তাকে প্রায়ই বলি, দেখো, তুমি তো ভীষণ ভালোমানুষ । তুমি তো সোজা বেহেশতে চলে যাবে । যদি আমি আটকে যাই, যদি আমি বিচারে পার না পাই । সে মুচকি মুচকি হাসে ! -এ্যাই হাসবানা । উত্তর দাও । যদি আমি আটকে যাই ? সে এবার দুহাত দিয়ে আমার মুখটা আলতো করে ধরে বলে, যদি আমি যেতে পারি, আর আল্লাহ না করুক, তুমি যদি আটকে যাও, আমি তোমাকে টেনে হিঁচড়ে নিয়ে যাব স্বর্গে...! যারা দ্বিতীয় বিয়ে করতে চান তারা করেন । আমি বরং একজনেই বুঁদ হয়ে থাকি আমৃত্যু । জীবনে কামের (জৈবিক) আনন্দই সবই নয়, জীবনে ভালোবাসার গৌরবও আছে ! মহান আল্লাহর ইচ্ছায় সেই গৌরব নিয়েই আমি কাটিয়ে দিতে চাই পাথর জীবনের অনির্ধারিত সময়...!
নিজে বড় হওয়ার জন্য অন্যদের ছোট করার কী কোনো প্রয়োজন আছে ? আপনার দর্শনটা যদি এমন হয় যে আপনি আপনার আশেপাশের মানুষদের নিয়ে এক সাথে বড় হবেন-এই বড় হওয়ার সৌন্দর্য এবং মাহাত্মই আলাদা । অন্যদের ডিঙ্গিয়ে, পিশে, ছোট করে বড় হওয়ার মাঝে কোনো স্বার্থকতা নেই । বরং হলিস্টিক দর্শন নিয়ে যারা বড় হয়, হতে চেষ্টা করে তাঁরাই স্বার্থক । কর্পোরেট প্রতিষ্ঠানগুলোতে কাঙ্খিত লক্ষে পৌছাতে নানা রকম চ্যালেঞ্জ এর মুখোমুখি হতে হয় । টার্গেট ছোঁয়ার জন্য অনেক বিজনেস লিডাররা হায়ার-ফায়ারে সমাধান খুঁজেন । যেখানে প্রতিদিন বিজনেস ডায়নামিকস গুলো বদল হচ্ছে তখন টার্গেট ছোঁয়ার অসীম চাপ সামলে একজন নেতাকে একই সাথে লক্ষে পৌছানোর সফলতা স্পর্শ করা সেই সাথে একজন মানবিক নেতা হওয়ার ভীষণ ধ্রুপদী চ্যালেঞ্জে পড়তে হচ্ছে নিয়মিত । সেই চ্যালেঞ্জ মোকাবিলা করতে চাই লিডারশিপ ইন্টেলিজেন্স । কেবল সিইওদের জন্যই নয় । একজন সাধারণ কর্মী, টিম লিডার, বিভাগীয় প্রধান কিংবা সি-স্যুইটে অবস্থানরত সিএক্সওদের যেমন তেমনি তরুণ উদ্যেক্তাদেরও কাজে লাগবে বইটি, ইনশাআল্লাহ । এখানে টিম বিল্ডিং, টার্গেট এচিভ করার কৌশল, কর্পোরেট পলিটিক্স, ভুকা বিশ্বের চ্যালেঞ্জ, নেতা সহকর্মীর সম্পর্ক, ডিসিশান মেকিং, সহ নেতৃত্বের নানা রকম হ্যাকস নিয়ে আলোচনা করেছি স্টোরি টেলিং এর মাধ্যমে । আশা করছি বইটি পড়ে আপনারা উপকৃত হবেন । আপনাদের ফিডব্যাক প্রত্যাশা করছি । বই বিক্রীর দেশের সবচেয়ে বড় মার্কেটপ্লেস রকমারিতে প্রি অর্ডার শুরু হয়েছে । প্রি অর্ডারে থাকছে ২৫ শতাংশ ছাড় । 
রাত তখন প্রায় এগারোটা বাজে । আমি ঘুমানোর প্রস্তুতি নিচ্ছিলাম । এমন সময় মোবাইলে ওসি সাহেবের ফোন আসল (সঙ্গত কারনেই তার নামটা গোপন রাখছি) । আমি এত রাতে অপ্রত্যাশিত ফোন পেয়ে কিছুটা চিন্তিত মনে ফোন ধরে বললাম, ভাই, হ্যালো... ওসি সাহেব কুশলাদি বিনিময় শেষে বললেন, রিমন ভাই, আপনার এক ছাত্রকে আমার লোকজন ধইরা নিয়া আসছে ? -আমার ছাত্র ? আমি একটু বিস্ময় নিয়ে জানতে চাইলাম । -না মানে, আপনি যখন ভার্সিটিতে পড়তেন তখন তাকে নাকী পড়াতেন । আমি কিছুটা আঁচ করতে পেরে জিজ্ঞেস করলাম, কী নাম ? তিনি নাম বললেন, আমার ধারণার সাথে মিলে গেল । -তা ভাই কী করেছে সে ? সে তো ভালো চাকরি করে । বউ বাচ্চা নিয়ে সুন্দর জীবন তার । প্রায়ই তো ফেসবুকে দেখি এখানে ওখানে যাচ্ছে । বিভিন্ন রেস্টুরেন্ট এ খাচ্ছে । ওসি সাহেব হাসেন । ভাই ফেসবুকে যা দেখেন সব সত্য মনে করেন ? -মানে কী, আমি জিজ্ঞেস করি । আর তাকে ধরে নিয়ে আসার সাথে আমাকে ফোন করার কী সম্পর্ক ? -মানে আছে রিমন ভাই । আর ফোন করার সম্পর্কও আছে । আগে মানেটা বলি । আপনার সেই ছাত্র ফুটানি মারাতে গিয়ে বিভিন্ন ব্যাংকের ক্রেডিট কার্ড ব্যবহার করেন । সেই কার্ডের কোনো পেমেন্ট উনি নিয়মিত করেননা । বিভিন্ন ব্যাংক থেকে পার্সোনাল লোন নিয়েছেন, এরে ওরে জিম্মাদার বানিয়ে । সেগুলোর কিস্তিও দেননা । উল্টা জিম্মাদাররা এখন বিপদে । উনার কাছ থেকে টাকা না পেয়ে জিম্মাদারদের এখন ব্যাংক খুঁজছে । আমরা অভিযোগ পেয়ে উনাকে তুলে আনি থানায় । কথা প্রসঙ্গে সে তার এই কান্ডের পেছনে কোনো অসৎ উদ্দেশ্য নেই দাবী করছিল । এবং সে যে খুব ভালো মানুষ সেটা নাকী আপনি জানেন । আপনার সাথে যে আমার সুসম্পর্ক আছে সেটাও সে জানে । তাই আপনার কথা বলল । -আমি খুবই লজ্জা অনুভব করলাম । আমি ওসি সাহেব কে বলি, ভাই, ওকে আমি পড়িয়েছি তিনবছর । ক্লাস এইট থেকে ইন্টার ফাস্ট ইয়ার পর্যন্ত । তার পারিবারিক অবস্থা তো ভালো ছিল । হঠাৎ করে সে এরকম আচরণ করছে কেন ? -হঠাৎ না, তার রেকর্ড ঘেটে যেটা দেখলাম, এটা তার শখে পরিণত হয়েছে । বউকে নিয়ে দামী রেস্টুরেন্ট এ খেতে যাওয়া, ফেসবুকে আপলোড দিয়ে নিজের আভিজাত্য প্রকাশ করা এটা তাদের এক ধরনের নেশা । এবং এটা যদি নিজের টাকায় করত তাহলে দোষের কিছু ছিলনা । ধার করে ঘি ভাত খাওয়ার দশা ওর । আমি তার সাথে কথা বলেছি । সে বলছে, এটা তার স্ত্রীর উচ্চবিলাসের কারণে হয়েছে । তার স্ত্রীই তাকে পরের ধনে পোদ্দারি করতে বাধ্য করেছে । আমি কথা আর বাড়ালাম না । শুধু বললাম, ভাই, একটু দেখেন যদি একটু মিমাংসা করে দিতে পারেন । ওর বাবা-মা কে আমি চিনি । উনারা খুব ভালো মানুষ । এবার আমি একটু আমার নিজের কথা বলি । আমি কর্পোরেট পেশায় আছি ১৯ বছর চলছে । এই পেশাগত জীবনে কখনো কখনো ব্যাংক থেকে লোন করতে হয়েছে আমাকে । আল্লাহর রহমতে কোনদিন একটি কিস্তিও ডিফল্টার হইনি আমি । দশবছর আগে যখন নিজের অ্যাপার্টমেন্টটি কিনি তখন একটি ব্যাংক থেকে ২০ বছর মেয়াদে হোম লোন নিয়েছিলাম । এই হোম লোনের বিপরীতে বিশ্বাস করুন বিগত ১০ বছরে ব্যাংকে দেড়গুণ টাকা সুদে আসলে পরিশোধ করার পরও এখনো দেখছি পরিশোধ যোগ্য বেশ বড় প্রিন্সিপাল এমাউন্ট বাকী আছে । এই ১০ বছরে একটি কিস্তিও আমি বিলম্বে জমা দিইনাই । আমার কাছে ক্রেডিট কার্ড আছে ৪ টি । সবগুলোর সম্মিলিত লিমিটও বেশ বড় অংকের । এবং এই কার্ডের সুদ রেট হলো ২৪-৩০ শতাংশ । আমি এয়ারপোর্ট লাউঞ্জ ব্যবহার করার জন্য এই কার্ড গুলো ব্যবহার করি । এর বাইরে যা খরচ হয় তা নির্দিষ্ট ডেটে আমার ব্যাংক একাউন্ট থেকে অটো ডেবিট হয়ে যায় । এক টাকাও বকেয়া নেই কোথাও । কথা গুলো এজন্য বলছি, যে ক্রেডিট কার্ড ব্যবহার একটা ফাঁদ । আপনি ভাবছেন আরে যা খরচ করছি তার মিনিমাম ৫ শতাংশ পেমেন্ট করলেই তো হয়ে যাবে । কিন্তু আপনি নিশ্চয়ই জানেন যে আপনি যদি ফুল পেমেন্ট না করেন তাহলে চক্রবৃদ্ধির মতো ক্রেডিট কার্ডের সুদ বাড়তে থাকে । ক্রেডিট কার্ডের সুদের হার এত বেশি কেন ? কারণ এটা একটি আনসিকিউরড ঋণ ।আপনি একটা প্লাস্টিক কার্ড ব্যবহার করছেন এবং ৩০ শতাংশ সুদ দিচ্ছেন ! আহা, মানুষ ! গেল জানুয়ারিতে আমার মেন্টর চট্টগ্রামে আসলেন । এসে আমাকে বললেন, রিমন, ইউ হ্যাভ টু (Two) সিডান (কার) । ইউ নিড টু টেক এ্যা SUV ! আমার মেন্টর আমাকে আমাদের গ্রুপের একটা অসাধারণ এসইউভি MG HS নিতে সাজেস্ট করলেন-রিমন, ইউ মাস্ট টেইক ইট ব্রো ! আমি টেস্ট ড্রাইভে গেলাম স্ত্রীকে নিয়ে । ফ্লাই ওভারে উঠে তো মনে হলো পঙ্খিরাজে উঠে বসছি । কি স্পোর্টি রে বাবা ! প্যানারকিম সানরুফ দিয়ে মনে হয় পুরা আকাশ ঢুকে পড়ছে গাড়ীতে । আমি সিদ্ধান্ত নিয়ে ফেললাম, এই গাড়ীটা আমার চাই । স্ত্রীকে জিজ্ঞেস করলাম, কী, কেমন লাগল ? সে স্মিত হেসে বলল, ভালো । কিনে ফেলবা ? -হ্যা, প্রিমিওটা বেচে দেই । প্রায় ১ বছর তো গাড়ীটা বসেই আছে । -হ্যাঁ, বাচ্চাদের স্কুল বন্ধ থাকায় তো আর এটা ব্যবহারই হয়নি । সে বলল । -তাহলে এটা বিক্রী করে আর কিছু টাকা যোগ করে এমজি নিয়েই ফেলি । শোনো, রেড় কালারটা বেশি জোশ ! -হ্যা জোশ ! মাথা নাড়ল আমার স্ত্রী । তবে আগে প্রিমিওটা বেচ । আমি প্রিমিওটা বেচে দিলাম । নগদ টাকা যখন হাতে আসল আমার স্ত্রীকে বললাম, লাল হর্সটা তাহলে অর্ডার দিয়ে দিই ? আমার স্ত্রী বলল, শোনো, তোমার সাথে আমার কথা আছে । তারপর দু মগ কফি বানিয়ে আমাকে নিয়ে সে ডিভাইনে বসল । আমি যে কথা গুলো বলব তাতে তোমার মন খারাপ হতে পারে । কিন্তু তোমাকে মন দিয়ে শুনতে হবে,আমার স্ত্রী বলল । আমি কফিতে চুমুক দিয়ে বললাম, কোল্ড কফি তোমার চেয়ে ভালো আর কেউ বানাতে পারেনা । তা বলো তোমার কথা, আমি পা ছড়িয়ে দিয়ে একটু আয়েশ করে বসলাম । -দেখো, জীবনে প্রয়োজন আর বিলাসীতা দুটো ভালো করে বুঝতে হবে আমাদের । কভিড আমাদের কত কিছু শিখিয়েছে তাইনা ! -আমি মাথা নাড়লাম । -আমরা মাঝখানে চারমাস রেস্টুরেন্ট যাইনি । আমাদের কি সমস্যা হয়েছে ? আমরা যে দেশের বাইরে বেড়াতে যাইনি, কোনো ক্ষতি হয়েছে ? তোমার দুটো গাড়ী তুমি কতদিন চালিয়েছ গেল এক বছরে ? তুমি যে দামী ঘড়ি কিনতে সেই ঘড়ি ভয়ে তো ৪ মাস হাতে দাওনি । প্যান্ট পরেছ অথচ ব্র্যান্ডের বেল্ট গুলো পড়ে ছিল কাবার্ডের ভেতরে । -হ্যা, সেটা তো মহামারির সময়ের কথা । -সেটাই তো বলছি । আমাদেরকে শিখিয়েছে যে বিলাসিতা ছাড়াও বেঁচে থাকা যায় সুন্দর ভাবে । -তুমি কি বলতে চাচ্ছ সরাসরি বলো । -আমি বলতে চাচ্ছি, এই মুহূর্তে তোমার আরেকটা গাড়ী কেনার দরকার নাই । তুমি আগে হোম লোনটা পরিশোধ করো । তারপর নতুন গাড়ী কেনা যাবে । আর আমাদের সিভিক তো এখনো চকচক করছে । -তো ? -তুমি গাড়ী বিক্রী করে যে টাকা পেয়েছ তা ব্যাংকে এডভান্স পেমন্ট করে দিয়ে লোন কমিয়ে ফেল । আমি পরদিন ব্যাংকে গিয়ে হোম লোন এডভান্স পেমেন্ট এর জন্য ২ শতাংশ চার্জ দিয়ে গাড়ী বিক্রী থেকে পাওনা টাকার প্রায় ৭০ শতাংশ জমা দিয়ে দিলাম । ওই দিন কিছুটা হলেও মন খারাপ হয়েছিল লাল এমজিটা কিনতে পারছিনা বলে । ওসি সাহেবের ফোন পেয়ে আমার সেই দু:খটা কর্পুরের মতো মিলিয়ে গেল । আমি আমার স্ত্রীকে খুজঁতে থাকলাম । সে ওয়াশ রুম থেকে বের হয়ে টাওয়াল দিয়ে মুখ মুছছিল । ডিম লাইটের আলোয় তাকে ভীষণ পবিত্র লাগছিল । আমি কোনো কিছু না ভেবেই ওকে জড়িয়ে ধরলাম । জীবনে সঠিক পার্টনার নির্বাচণ খুব গুরুত্বপূর্ণ । সঠিক পার্টনার আপনার জীবনে আলোক রশ্মির মতো । অন্ধকারে যে আলো আপনাকে পথ দেখায় । কখনোবা সে তুষার শুভ্র বন্ধুর মতো ভেজা আঙ্গুল দিয়ে আপনাকে টেনে তুলে পতন থেকে । আলহামদুলিল্লাহ, আমার পার্টনার আমার জীবনে তেমনি এক আলোর রেখা, যে আমাকে কখনোই পথ হারাতে দেয়না ।
একটা টিম মিটিং শেষে হঠাৎ করেই আমার টিম মেম্বারদের জিজ্ঞেস করি, আচ্ছা, বলেন তো সফলতার মানদন্ড কী ? হায়দার প্রথমেই ফ্লোর নিল, স্যার এটা তো খুব সহজ প্রশ্ন । টার্গেট মেলানোর চেয়ে হাজার গুন সহজ ! -সহজ হলে ঝটপট বলে ফেলো, আমি বললাম । -আমার কাছে সফলতা হলো স্যার, সিক্স ডিজিটের সেলারী । তার পাশে বসা হায়দারের টিম লিডার বলল, পজিশন । পদবী স্যার । যেদিন সিএক্সও হতে পারব সেদিন বুঝব যে সফল আমি । আমি মন দিয়ে শুনলাম দুজনের বক্তব্য । উপস্থিত আরেক ফিমেল কলিগকে জিজ্ঞেস করতেই তার উত্তর -স্যার বিয়ে । একটা ভালো হাজবেন্ড । কারন সংসার জীবনে সুখী না হলে বাকি সব অনর্থক । এবার আমার কাছে মনে হলো আলোচনাটা বেশ জমে যাচ্ছে । আমি আমাদের এইচআর হেড এর দিকে তাকাতে সে বলল, স্যার একটা বাড়ি-গাড়ী না হলে সফল কী বলা যাবে ? এবার আমি ফ্লোর নিলাম । হ্যা, কেউ কেউ ধারণা করেন যে ভালো চাকরি, ব্যবসা, আয় রোজগার, কিংবা পদ-পদবী হচ্ছে সফলতার মানদন্ড । সেই ধারণা থেকেই অনেকের কাছে মোটা বেতনের চাকরি হচ্ছে সফলতা কিংবা বড় পদবী যেমন মহাব্যবস্থাপক, সিইও হতে পারাই হলো সফলতা । কিন্তু একবার ভাবুন তো, আপনি একটি প্রতিষ্ঠানের সর্বোচ্চ পদধারি ব্যক্তি বা সিইও । মাসে মোটা অংকের সেলারী যায় আপনার ব্যাংক একাউন্টে । অথচ আপনার মানসিক স্বাস্থ্যের অবস্থা ভীষণ খারাপ । আপনার সাথে আপনার স্ত্রী, সন্তানের সুসম্পর্ক নেই । আপনার স্ত্রী অন্য কারো প্রতি আসক্ত, বাচ্চাদের উপর নিজের নিয়ন্ত্রন নেই । আত্নীয় স্বজনের সাথে যোগাযোগ নেই । তাহলে কী আপনি আপনাকে সফল বলবেন ? অথবা ধরুন আপনার শারিরীক সমস্যা আছে । আপনার উচ্চ রক্তচাপ আছে, ডায়বেটিকস আছে, কিংবা আপনি কিডনীর সমস্যায় জর্জরিত । প্রতি সপ্তাহে দুবার আপনাকে ডায়লাসিস করাতে হয় । তাহলে কী আপনি সুখী ? আপনি কি সফলতা উপভোগ করতে পারছেন ? নিজেকে কি আপনি আদৌ সফল ভাবেন ? অথবা আপনার বিশাল বাড়ী আছে, অথচ সেই বাড়ীতে আপনি নি:সঙ্গ থাকেন । নিজেকে কী সফল মনে হবে তখন ? অথবা ধরুণ আপনার ইচ্ছামতো অনেক কিছুই আপনি করতে পারেন না, যা আপনাকে আনন্দ দেয় । আপনি গলা ছেড়ে গাইতে পারেননা, বন্ধুদের সাথে আড্ডায় যোগ দিতে পারেননা অথচ এই বিষয গুলো আপনাকে আনন্দ দেয় । তাহলে কী আপনি নিজেকে সফল বলবেন ? আপনি ভীষণ ব্যস্ত । পরিবারকে সময় দেয়ার মতো সময় নেই । নিজেকে সময় দেয়ার মতোও অবশিষ্ট কিছু নেই । আপনি কতটা সফল একটু ভাবুন তো ? এবার ঠিক উল্টোটা ভাবুন । আপনি মোটামুটি বেতনে চাকরি করেন । আপনার পদও মোটামুটি ধরণের । কিন্তু আপনার একটি সুখী পরিবার আছে, আপনি তাদের সাথে সময় কাটাতে পারেন , সুখ দু:খ শেয়ার করতে পারেন, আপনার স্বাস্থ্যগত কোনো সমস্যা নেই । আপনি সুস্থ মানুষ । সপ্তাহে বন্ধুদের সাথে জমিয়ে আড্ডা দেন, মাঝে মাঝে গলা ছেড়ে দুলাইন গেয়ে উঠেন । তাহলে আপনি কী সফল না ব্যর্থ ? প্রকৃতপক্ষে সফলতার মানদন্ড হওয়া উচিত আপনি কতটা সন্তুষ্ট তার উপর । যে কাজটা করছেন তা কতটা আনন্দ নিয়ে করছেন তার উপর । সন্তুষ্ট থাকাই সফলতা । আলহামদুলিল্লাহ-আমি সফল !
পুলিশের অতিরিক্ত ডিআইজি মুসলিম ভাইয়ের সাথে আমার পরিচয় প্রায় তিনবছরের । এর মাঝে বহুবার একসাথে নানা অনুষ্ঠানে আমরা গিয়েছি । এত বড় একজন সরকারী কর্মকর্তা হওয়ার পরও তার সাধারণ জীবনযাপন আমাকে যেমন মুগ্ধ করত তেমনি চিন্তার দরজাও খুলে দিত । গেল ২ সপ্তাহ ধরে তার সাথে খুব ক্লোজ ভাবে মিশলাম । কারণ অবশ্য তার স্ত্রী শারমিন ভাবী । ভাবীর খুব পছন্দ হলো আমাদের মেহেদীবাগের একটি প্রকল্প । সেখানে টপ ফ্লোরে তার ফ্ল্যাট নেয়ার ইচ্ছে থেকেই মুসলিম ভাইয়ের সাথে নতুন করে মেশা । আমি জানতাম এই মানুষটা বিনয়ী । শুনতাম সৎ । এবার দেখলাম নিজের উপর কতটা নিয়ন্ত্রন তার । ফ্ল্যাটের হিসাব নিকাশ করে , নিজের ব্যাংক একাউন্ট চেক করে বুঝে গেলেন তার পক্ষে এই ফ্ল্যাট কেনা হয়ত সম্ভব নয় । আবার প্রিয় স্ত্রীর পছন্দ বলে কথা ! তাহলে কী ব্যাংক থেকে লোন নেবেন মুসলিম ভাই ? না, শেষমেশ তিনি সিদ্ধান্ত থেকে সরে আসলেন । কিছু এ্যাসেট বিক্রীর সিদ্ধান্ত নিলেন এবং ভবিষ্যতে আরো কম মূল্যের ফ্ল্যাট কেনার চিন্তা করে আপাতত ভাবীকে বুঝাতে সক্ষম হলেন । ভাবীর মন খারাপ হলো ঠিকই । তবে তিনিও ভাইয়ের সিদ্ধান্তকে সম্মান জানালেন । এর মাঝে আমি একটা জিনিস পরিস্কার বুঝে গেলাম যে মুসলিম ভাই অত্যন্ত প্রশান্ত মনের অধিকারী । তার মাঝে কোনো হা-হুতাশ নেই ।স্পিরিচুয়াল এক্সিলেন্স এর অনেক উপরের দিকে তিনি অবস্থান করছেন । এই ফাঁকে ভাইয়ের আরেকটা পরিচয় দিয়ে নিই, তিনি কিন্তু একজন সমাজ কর্মী এবং রোটারী লিডার । এবং একজন কোয়ান্টাম পোস্ট গ্র্যাজুয়েট । মেডিটেশন করেন নিয়মিত । তো কক্সবাজারে আমাদের রোটারী জেলার ২ দিন ব্যাপী ট্রেনিং সেমিনার হবে । শুক্রবারে সেখানে আমরা দুজনই যাব । মুসলিম ভাই বললেন এক কাজ করেন আপনার গাড়ী নেয়ার দরকার নেই । আমরা এক সাথে যাই, আমার গাড়িতে । আমি সাথে সাথে রাজি হয়ে গেলাম , এই মানুষটা থেকে তো স্পিরিচুয়ালিটি শিখতে হবে আমার । সকালে আমার স্ত্রী আমাকে নামিয়ে দিলো লালখানবাজার আমিন সেন্টারের সামনে । সেখানেই অপেক্ষা করছিল মুসলিম ভাইয়ের সরকারী পাজেরো । আমাদের সাথে যোগ দিলেন আরো একজন সিনিয়র রোটারিয়ান মুজিব ভাই । গাড়ীতে আমরা পাশাপাশি বসলাম । মুজিব ভাই বসলেন সামনের সিটে । হঠাৎ কী মনে করে যেন আমিই প্রসঙ্গটা তুললাম । মুসলিম ভাই, আজকে তো শবে মেরাজ ! -হ্যা, শবে মেরাজ । রাতের প্রার্থনা সেরে মুহাম্মদ (সা:) ঘুমাতে যান । তারপর জিব্রাইল (আ:) তাকে ডেকে তুলেন এবং রাসুল (সা:) বুরাকের পিঠে করে ১ম থেকে ৭ম আসমান পরিভ্রমণ করেন । পূর্ববর্তী অনেক নবী রাসুলের সঙ্গে তার সাক্ষাত ঘটে এবং ঊর্ধ্বাকাশে সিদরাতুল মুনতাহায় তিনি মহান আল্লাহ'র সাক্ষাৎ লাভ করেন । তাঁকে বেহেশত এবং দোযখ দেখানো হয় । এবং পরিশেষে তিনি ভোর হবার আগেই ফেরত আসেন এবং এসে সবাইকে ঘুম থেকে ডেকে তুলেন এবং ফজরের নামাজ আদায় করেন । মেরাজের মাধ্যমেই আমরা পাঁচ ওয়াক্ত নামাজ পেয়েছি । মুসলিম ভাই একটানা বলে গেলেন । সামনে থেকে মুজিব ভাই বলেন, এই মেরাজ এর বাংলা অর্থ হলো ঊর্ধ্বভ্রমণ ! রাসুল (সা:) মহান আল্লাহর ইচ্ছায় যে বোরাকে আরোহন করেছিলেন তা আলোর অধিক বেগে ছুটেছিল উর্ধাকাশে, তাতে কোনো সন্দেহ নেই । মুসলিম ভাই এবার যোগ করেন, দেখেন আমাদের আশেপাশে কত অস্থিরতা । কত পেরেশানী । আমার এক বন্ধু বিদেশ থেকে আমাকে বলেছে যে সে খুব কষ্টে আছে কারণ দেড় বছর হয়ে গেছে সে নতুন ফার্নিচার কিনতে পারেনি । চিন্তা করুন অবস্থা ! আমাদের প্রয়োজন আর চাহিদার মাঝে কি বিস্তর ফাঁরাক । এর কারন কী জানেন, আমরা উর্ধভ্রমণ করতে পারিনা । আমাদের আত্নায় পোকা ধরেছে । আমরা কী করে উর্ধভ্রমণ করব ? আমি একটু অবাক হয়ে জানতে চাই । -ভাই, নামাজ হলো মুমিনের মেরাজ (উর্ধভ্রমণ) । সেই নামাজটা কি আমরা ঠিক ঠাক পড়ি ? -হ্যাঁ, তাইতো । আমরা তো পড়িনা । আমরা ঘুমাই । ঘুম থেকে উঠি । অফিসে যাই । ক্লাব মেইনটেইন করি । জিমে যাই । সুইমিং করি । ফেসবুকিং করি ! ২৪ ঘন্টায় কত-শত কাজে থাকে আমাদের নিদারুণ ব্যস্ততা ! অথচ কজন মুসলিম দিনে ৫ ওয়াক্ত নামাজ নিয়মিত পড়ি আমরা ? শুধু ফরজ হিসাব করলে ৫ ওয়াক্ত মিলে মাত্র সতের রাকাত । পড়তে লাগে সর্বোচ্চ ২৫ মিনিট ! দিনের ১৪৪০ মিনিট থেকে আমরা চাইলেই ২৫ মিনিট আলাদা করে নিতে পারি । আমি একটু থামলাম । দেখি মুসলিম ভাই আর মুজিব ভাই কী বলেন । ঠিকই বলেছেন । মুসলিম ভাই একটু জোর দিয়ে বললেন । তবে নামাজ কেবল পড়লেই হবেনা । একাগ্রতার সাথে পড়তে হবে । শুধু সুরা ফাতেহা বুঝে যদি কেউ নামাজ আদায় করে তবে সে নিশ্চিত ভাবে আল্লাহর সাথে সংযোগ করতে পারবে । তার আত্না পরিশুদ্ধ হবে । এই মেরাজটা খুব দরকার । আত্নাপ্রশান্ত করতে , নিজের নফসের উপর নিয়ন্ত্রন নিতে এর চেয়ে অন্য কোনো উপায় নেই । ফোর সিজনে গাড়ী এসে থামল । আমরা কিছুক্ষনের যাত্রা বিরতী দিতে নেমে পড়লাম । চা পান করলাম । এর মাঝে গুরুত্বপূর্ণ একটা কাজ সারলাম-কক্সবাজারে যে হোটেলে আমার থাকার কথা সেই হোটেল পরিবর্তনের সিদ্ধান্ত নিলাম । রোটারিয়ান আসাদ ভাইকে ফোন দিয়ে অনুরোধ করলাম, আমার হোটেল চেঞ্জ করে মুসলিম ভাইয়ের সাথে একই হোটেল দেয়ার জন্য । আমি স্পিরিচুয়ালিটি নিয়ে আরো শিখতে চাই তাঁর কাছ থেকে । জীবনে আত্নার পরিশুদ্ধিতার জন্য সঠিক বন্ধু নির্বাচন করাটা খুব দরকার । এমন বন্ধু দরকার যে আপনাকে আলো দেখাবে । যাকে দেখলে মনে হবে, ওই যে আলো আসছে...! মুসলিম ভাইকে আমার কাছে তেমনি এক আলোর মানুষ মনে হচ্ছে !!
আমি এই লিখাটি লিখব কিনা তা নিয়ে অন্তত দশবার ভেবেছি । কারণ যাকে নিয়ে লিখব সে আমার বন্ধু এবং আমার ফেসবুক প্রোফাইলে যুক্ত আছে । কিন্তু লিখলে হয়ত কিছু মানুষ উপকৃত হবে এই ভাবনায় সরাসরি তাকে ফোন করে অনুমতি নিই । প্রথমে সে আমতা আমতা করে কিন্তু যখন বললাম যে তার নাম উল্লেখ করবনা তখন সে অনুমতি দিল । ব্যাপারটা হলো আমার সেই বন্ধু একটা বড় বিপদে পড়েছে । সেদিন সে আমাকে অস্থির হয়ে বারবার ফোন দিচ্ছিল । মিটিং এ থাকায় তার ফোন আমি ধরতে পারিনি । পরে যখন ফোন ব্যাক করি সে বলল যেভাবেই হোক রাতে যেন তাকে আমি অন্তত ১ ঘন্টা সময় দিই । রাতে আমার সেই বন্ধুকে মানসিকভাবে অত্যন্ত বিধ্বস্ত অবস্থায় তার গাড়িতে বসা দেখলাম । দামি গাড়ি, প্যানারমিক সানরুফ দিয়ে চাঁদের আলো তার মুখে পড়ছিল । এরকম অবস্থায় যেকোনো মানুষকেই সুন্দর দেখায় । কিন্তু আমার সেই বন্ধুটিকে বিমর্ষ, ভেঙ্গে পড়া কোনো অসহায় মানুষের মতো লাগছিল । আমি ভয় পেয়ে গেলাম । নিশ্চয়ই বড় কোনো ঘটনা ঘটেছে ! সে আমাকে তার পাশের সিটে বসতে বলল, আমি উঠে বসলাম । সে বলল দোস্ত, একটু মন দিয়ে আমার কথা শুনতে হবে । আমি খুব বিপদে আছি । আমার একটা সমাধান দরকার । সে গাড়ী ঘুরিয়ে ফ্লাইওভার দিয়ে একদম এশিয়ান হাইওয়েতে গিয়ে পাহাড়ের কাছাকাছি একটা নির্জন স্থানে গাড়ী পার্ক করল । অদ্ভুত রকমের ছটফট তার মাঝে । আমি বললাম, তা বল, কী সমস্যা হয়েছে । সে তোতলাতে শুরু করল , তারপর বলল, দোস্ত, আমি একটা মস্তবড় ভুল করে ফেলছি কিন্তু সেই ভুল থেকে আর বের হতে পারছিনা । -আরে ব্যাটা এত প্যাচাইতাছস ক্যান ? বল, মন খুলে বল । -দোস্ত, আমি না একটা সম্পর্কে জড়াই গেছি ! -কনগ্রেটস ম্যান ! অবশেষে তাহলে তোর কাউকে মনে ধরল !! -দোস্ত সিরিয়াসলি বলছি ! কিন্তু... আবার তোতলাতে থাকে সে । -শোন স্পষ্ট কথা বল । তোর বিয়ের বয়স পেরিয়ে যাচ্ছে । সারাজীবন তো উপভোগ করেই শেষ করলি । এবার বিয়ে কর । নয়তো দুদিন পর আমার ছেলের বিয়ে আর তোর বিয়ে এক সাথে করাতে হবে । -না দোস্ত, সমস্যা অন্য জায়গায় । আমি যে সম্পর্কে জড়াইছি সে একজনের বউ ! বাচ্চা আছে । -আস্তাগফিরুল্লাহ ! দুনিয়ায় এত মানুষ থাকতে তুই একজনের বউকে পছন্দ করলি । -দোস্ত, আমার দোষ নাই । আমি তার সাথে বন্ধুর মতোই মিশতাম । কিন্তু হঠাৎ গতসপ্তাহে সে আমাকে বলল, আমাকে পছন্দ করে মানে লাভ করে । ওর হাজবেন্ডকে ডিভোর্স দেবে । একটানা কথা গুলো বলে গেল সে । আমার কাছে মনে হচ্ছে আমিও উইক তার প্রতি । এখন আমি কী করব ? এবার আমি একটু সিরিয়াস হয়ে গেলাম । যার সাথে সম্পর্কে জড়িয়েছে আমার বন্ধু তাকে আমি চিনি । আমার বিশ্বাস করতে কষ্ট হচ্ছিল । আমাকে কিছু প্রমাণ দেখাল সে । আমি শুধু বললাম, দোস্ত, তোর দোষ নাই বলছস । আমি বলব, তোরও দোষ আছে । তুই কতটা ঘনিষ্টভাবে মিশছিস তার সাথে যে সে তার বাচ্চা এবং হাজবেন্ড ফেলে তোকে বিয়ে করতে চায় ! এবার সে আমার হাতদুটা চেপে ধরে । দোস্ত, তুই আমার ভাই । তুই আমাকে উদ্ধার কর । -আমি উদ্ধার করার কেউ না দোস্ত । উদ্ধার করার মালিক একজনই । বরং তোকে আমি হযরত ইউসুফ (আ:) এর জীবনের একটা ঘটনা বলি । মিসরে গিয়ে যৌবনের মহাপরীক্ষার মুখোমুখি হয়েছিলেন হজরত ইউসুফ (আ.)। মিসরের অর্থমন্ত্রীর স্ত্রী(জুলেখা) ইউসুফ (আ.)-এর সঙ্গে অনৈতিক কাজে লিপ্ত হতে উঠেপড়ে লেগেছিল। ওই নারীর বিষয়ে ইউসুফ (আ.)-এর মনেও সামান্য চিন্তা জেগেছিল; কিন্তু প্রবল কোনো আকর্ষণ তৈরি হয়নি। ইউসুফ (আ.) বিবেক ছিল স্বচ্ছ। অন্তর ছিল পবিত্র। হজরত ইউসুফ (আ.) নিজেকে পবিত্র রাখার জন্য বন্ধ দরজার দিকে দৌড়ে যান।এ সময় জুলেখা পেছন থেকে ইউসুফ (আ.)-কে জাপটে ধরলে তার পরিধেয় জামা পেছন থেকে ছিঁড়ে যায়। অলৌকিকভাবে এ সময় ঘরের বন্ধ দরজা খুলে যায় এবং ইউসুফ (আ.) ও জুলেখা দরজার বাইরে জুলেখার স্বামী আজিজকে দেখতে পান। ঠিক তখনই চতুর জুলেখা তার ভোল পাল্টে ফেলেন এবং ইউসুফ (আ.)-এর বিরুদ্ধে মিথ্যা অভিযোগ দিয়ে তাকে কারাগারে পাঠানো বা অন্য কোনো কঠিন শাস্তির দাবি করেন। তখন অর্থমন্ত্রী আজিজের সামনে এক ব্যক্তি এসে বলেন, ইউসুফ (আ.)-এর জামা যদি পেছন থেকে ছেঁড়া থাকে তবে জুলেখা দোষী এবং যদি সামনে থেকে ছেঁড়া থাকে তবে ইউসুফ (আ.) দোষী। স্বামী আজিজ যখন হজরত ইউসুফ (আ.)-এর জামা পেছন থেকে ছেঁড়া দেখতে পান তখন সব সত্য প্রকাশিত হয় ! আমাদের জীবনেও এরকম অসংখ্য জুলেখা আসতে পারে । তারা সুন্দরী হতে পারে, সম্পদশালী হতে পারে, ক্ষমতাবান হতে পারে । আমরা যদি সেই জুলেখাদের মোহে আটকা পড়ে যাই, তবেই সর্বনাশ ! যা হারাম তা রোজগারই হোক বা সম্পর্ক, কখনই কল্যাণকর হতে পারেনা । আমি হঠাৎ লক্ষ্য করলাম, আমার বন্ধুটি ফুপিয়ে ফুপিয়ে কাঁদছে । তাকে ভীষণ অনুতপ্ত মনে হলো । আমি তার কাঁধে হাত রাখলাম । বললাম বন্ধু, আমাদের সবার জীবনেই নফসের (মন) প্রভাব আছে । দেহের যেমন রোগ হয়, আত্মারও তেমনি রোগ আছে । খারাপ নফস হলো আত্নার ক্যান্সার । এই নফস ৩ প্রকার । ১. নফসে আম্মারা বা কুপ্রবৃত্তি। এই নফসে আক্রান্ত ব্যক্তিরা সবসয় পাপ কাজে লিপ্ত থাকে, ভালো-মন্দ কিছু বুঝে না। এমনকি পাপ কাজ করার পর অনুশোচনা হয় না। এরা নির্লজ্জ, এবং বেহায়া। এই যেমন আজকাল যা হচ্ছে-যদুর বউ মধুর সাথে, মধুর বউ কদুর সাথে ! এদেরকে আল্লাহ মোহর মেরে দিয়েছেন ! ২. নফসে লাওয়ামা : এই নফসে আক্রান্ত ব্যক্তিদের অসৎ কাজের পর মন অনুতপ্ত হয় । ভাল আর মন্দটা বুঝতে পারে। কোন মন্দ কাজ করলে পরক্ষণেই আত্মগ্লানি হয়। এই যেমন তুই ভুল করে লজ্জিত । কিন্তু এই নফস এমন যে সঠিকভাবে তওবা না করলে বারবার আক্রান্ত হবার সম্ভাবনা থেকে যায় । মানুষ ভাবে আল্লাহ ক্ষমাশীল । ভুল করছি তওবা করছি, ভুল করছি তওবা করছি, আল্লাহ তো বলেছেন আমার রহমত থেকে নিরাশ হয়োনা । বিষয়টা কি এমন ? বিষয়টা হলো আল্লাহ নিশ্চয়ই ক্ষমা করবেন যদি ভুল করে তওবা করে মানুষ আর ঐ ভুল বারবার না করে । ৩. নফসে মুতমাইন্না বা শুদ্ধ ও প্রশান্ত মন। এই মন সম্পূর্ণরূপে পবিত্র। যা কখনও অন্যায় ও পাপ কাজ করে না। এই প্রশান্ত আত্নাকে মালাকুল মউত যখন নিয়ে যেতে আসবেন, মহান আল্লাহ তখন বলবেন, হে মুতমাইন্না ! তুমি তোমার পালনকর্তার কাছে ফিরে যাও সন্তুষ্ট ও সন্তোষভাজন হয়ে। অতঃপর আমার প্রিয় বান্দাদের দলে শামিল হয়ে যাও। আর আমার অনন্ত জান্নাতে প্রবেশ করো।’ (সুরা ফজর ২৭-৩০) । আমার কথাগুলো খুব মন দিয়ে শুনছিল সে । তখনো তার চোখে জল । আমি আমার বন্ধুকে একটা টিস্যু এগিয়ে দিয়ে গাড়ী স্টার্ট দিতে বললাম । সে টিস্যু দিয়ে চোখ মুছে গাড়ী স্টার্ট দিলো । প্যানারমিক সানরুফটা খুলে দিতে বললাম । সে বাটন চাপতেই গাড়ীর পুরো ছাদ খুলে গেল । আমার কাছে মনে হলো আকাশ থেকে রুপালী আলো ছিটকে পড়ছে আমার বন্ধুটির মুখে । ঘন্টাখানেক আগে যে মানুষটাকে বিধ্বস্ত, আশাহীন মনে হয়েছিল সেই একই মানুষকে মনে হচ্ছে বড় উজ্জ্বল । মনে হচ্ছে সে মুতমাইন্না হওয়ার জন্য প্রস্তুত । এই পবিত্র আলো সবাইকে ছুঁয়ে যাক । এবং আমাদের সবার মনকে মুতমাইন্না করে দিক । আমিন ।
পৃথিবীতে তিন ধরনের মানুষ হয় । ভালো মানুষ, মন্দ মানুষ আর ফেরেশতা টাইপ মানুষ । আমার স্ত্রী তৃতীয় গোত্রের ! এই প্রজাতীর মানুষেরা পৃথিবীতে খুব বিরল । তারা সবসময় নিজের নাক কেটে অন্যের যাত্রা করে , এবং অপার্থীব আনন্দ পায় । সে যখন আমার জীবনে প্রথম আলোক রশ্মী হয়ে আসে তখন আমি জানতাম সে খুব ভালো মানুষ । কিন্তু দীর্ঘ পথচলার বিভিন্ন বাকে অবাক হয়ে আবিষ্কার করেছি , সে অন্য ধাতুতে তৈরি । তাকে কেবল ভালো মানুষ হিসাবে ভাবাটা ভীষণ অন্যায় । আমার বাবা অসুস্থ হলে আমার আগে সে জেনে যায় । সন্তানদের যত্ন আত্তি সব কিছু এক হাতে সামলে আমাকেও গুছিয়ে রাখে পরম যতনে ! কিন্তু বিশ্বাস করেন এসব কিছুর চেয়েও আমি বেশি মুগ্ধ হই দরিদ্র মানুষদের জন্য তার অসীম দরদ দেখে । বাসার গৃহকর্মীর সন্তানকে সে নিজের সন্তানের মমতা দিতে পারে । এমন অজস্র বড় হৃদয়ের দৃষ্টান্ত সে হরহামেশাই রাখে। আর আমি অতি সাধারন একজন মানুষ তাকে দেখে দেখে শেখার চেষ্টা করি । তার বিরল গুন গুলো দেখে খুব লোভ হয় ! আমি মহান আল্লাহকে সাক্ষী করে বলতে পারি-আফটার মাই পেরেন্টস, সি ইজ দ্যা বেস্ট গিফ্ট ফ্রম অলমাইটি ! অবশ্য পাহাড়ের পাশে দাঁড়িয়ে পাহাড়ের বিশালতা কিংবা সৌন্দর্য্য অনুধাবন করা যায়না বরং সমতল থেকেই সবচেয়ে ভালো দেখা যায় পাহাড়চূড়া । মানুষ হিসাবে সে কত বড় সেটা বুঝতে তাই আমি মাঝে মাঝে তাকে পাহাড়ের চূড়ায় দাঁড় করিয়ে নিচে-সমতলে নেমে আসি । তারপর বিস্ময়ভরা চোখ নিয়ে দেখি মানুষ হিসাবে কতটা উঁচুতে সে ! আকালের এই কালে পৃথিবীতে এই ধরনের বিরল মানুষ গুলোর সুস্থভাবে নেক হায়াত নিয়ে বেঁচে থাকা বেশি প্রয়োজন । আজ এই ফেরেশতা টাইপ মানুষটার জন্মদিন । শুভ জন্মদিন প্রিয়তমা ! সবাই আমার স্ত্রী এবং পরিবারের জন্য দোয়া করবেন ! মহান আল্লাহ যেন সবসময় তার রহমতের চাদর দিয়ে আমাদের ঘিরে রাখেন !
ফরজ নামাজ শেষে সুন্নাত পড়ে মসজিদ থেকে বের হবার সময় দেখলাম বারান্দায় এক মুসল্লি গভীর একাগ্রতায় নামাজ পড়ছেন । তার কোনো হাত নেই । তবু তিনি তার রবের সামনে দাঁড়িয়েছেন প্রার্থনায় । তিনি তো বুকে হাত বাধেননি । হাত বাধেননি নাভীর নিচেও । তবে কী তার নামাজ তার মহান মালিকের কাছে পৌঁছবেনা ? আমি অত্যন্ত সম্মানের সাথে প্রশ্নটা দেশের সেই সকল আলেম ওলামাদের কাছেই রাখলাম যারা বুকে হাত বাঁধা অথবা নাভীর নিচে হাত বাঁধা, সুরা ফাতিহার পর জোরে-শব্দ করে আমিন বলা কিংবা নীরবে আমিন বলা নিয়ে নিজ নিজ দল ভারী করার চেষ্টা করেন এবং নানা বিভেদ তৈরী করেন । আর চলুন, আমরা হাতওয়ালারাও বিষয়টা নিয়ে একটু ভাবি । বুকে হাত বাধা কিংবা পেটে হাত বাধা নিয়ে অযাচিত বিতর্ক বাদ দিয়ে রবের কৃতজ্ঞতায় নতজানু থাকি !
জুমার নামাজের প্রস্তুতি নিচ্ছিলাম এমন সময় এলাকার ছোট ভাই রাশেদ ফোন দিয়ে বলল, অনেকদিন মেহেদীবাগ সিডিএ মসজিদে নামাজ পড়তে যাইনা, আজকে যাবেন ? আমি যে মেহেদীবাগে নামাজ পড়ার জন্য প্রস্তত হচ্ছিলাম সেটা রাশেদকে আর বললাম না । শুধু বললাম, তুমি বললে কী আর না যেয়ে পারি ! ওখানে যাওয়ার মূল কারন মসজিদের খতিব প্রফেসর ড. গিয়াস উদ্দীন তালুকদারের বয়ান আমরা দুজনই খুব পছন্দ করি । মসজিদের কাছে গিয়ে পার্কিং না পেয়ে নিকটবর্তী আমাদের এক প্রকল্প সাইটের সামনে গাড়ী পার্ক করে যখন মসজিদে ঢুকি তখন খুতবার কণ্ঠ শুনে মনটা ভালো হয়ে গেল । গেল সপ্তাহে প্রফেসর ছিলেননা । আজ তিনিই খুতবা দিচ্ছেন । সিড়ি বেয়ে দুতলায় উঠে দুরাকাত সুন্নাত পড়ে বসে পড়লাম শাইখের আলোচনা শুনতে । শাইখ কথা বলছিলেন এবাদত এবং তাকওয়া নিয়ে । প্রতিটি শব্দ স্পর্শ করছিল আমাকে । রাশেদকে দেখলাম বেশ মনযোগ দিয়ে আলোচনা শুনছে । শাইখ বলেন, এবাদত মানে কেবল পূর্ব পশ্চিমে দাঁড়িয়ে ডানে-বায়ে মাথা ঘুরানো নয় । প্রত্যেকটা কাজই এবাদত । আপনি যে চাকরি করেন, সেই চাকরি যদি শতভাগ উজাড় করে দিয়ে করেন, তাহলে সেটা এবাদত । আপনি যে মাইনেটা পান সেটা যদি হালাল করে নেন আপনার কমিটমেন্ট আর একাগ্রতা দিয়ে, আপনি এবাদত করছেন । আবার ধরুন , আপনি সরকারি অথবা বেসরকারি চাকরি করছেন, আপনার উপর অর্পিত দায়িত্ব সঠিকভাবে পালন করছেন না, আপনি ঘুষ-দুর্নীতিতে যুক্ত না হয়েও আপনার ইনকামকে হালাল বলতে পারবেননা । আপনি একজন শিক্ষক, আপনি পাঠদানে ফাঁকি দেন, আপনি মাস শেষে যে বেতন পাচ্ছেন সেটা হালাল হবেনা । আপনি একজন ডাক্তার, আপনি আপনার রোগীকে অবহেলা করছেন, তাকে যত্ন নিয়ে দেখছেননা, আপনি যে ভিসিট নিচ্ছেন সেটা হালাল হচ্ছেনা । আপনি সিইও, ভাবছেন প্রধান কর্তা আপনি, আপনি যে প্রতিষ্ঠানের দায়িত্বে আছেন সেই প্রতিষ্ঠানের প্রতি লয়ালিটি নেই আপনার, চাইলে প্রতিষ্ঠানের ২ পয়সা বাঁচাতে পারেন, কিন্তু অবহেলায় সেটা করছেননা, আপনার ইনকাম হালাল হচ্ছেনা । কাজেই নিজের উপর অর্পিত দায়িত্ব যথাযথ ভাবে পালন করলেই আপনি যেমন ইনকামকে পরিপূর্ণ হালাল করতে পারছেন, তেমনি আপনার কাজই আপনার এবাদতে পরিণত হচ্ছে । নামাজ শেষে রাশেদকে নিয়ে আমাদের দুটো প্রকল্প ভিজিট করলাম । সে অবাক হয়ে জিজ্ঞেস করল, ছুটির দিনেও সাইট ভিজিট করেন ? আমি বললাম, না , এবাদত করি...! 
আজকে কভিড ভ্যাকসিন নিলাম ! আমি যেহেতু ভলানটিয়ারিং করেছি কভিড এর শুরু থেকে, আমার কাছে মনে হয়েছে ভ্যাকসিন নেয়াটাই সবচেয়ে বড় সমাধান । আমার ভয় ছিল আব্বাকে নিয়ে । আব্বা কী ভ্যাকসিন নেবেন ? কারণ কিছুদিন আগেই আব্বা বেশ সরব ছিলেন ভ্যাকসিনের সাইড ইফেক্ট নিয়ে । গতপরশু রাতে আব্বাকে তাই জিজ্ঞেস করি, আব্বা, ভ্যাকসিন তো চলে আসছে, আপনি কি নেবেন ? নিলে আপনার নাম পাঠাই । ( আমি ধরে নিই, আব্বা বলবেন, আমার তো এন্টিবডি তৈরী হয়ে গেছে । এখন না, পরে নেব ! ) আব্বা কিছুক্ষণ চুপ থেকে আমাকে অবাক করে দিয়ে বললেন, হ্যা হ্যা, নিয়ে নিব । তুমি নাম পাঠিয়ে দাও । স্ত্রীকে বললাম, কী, তুমি নিবা ? -কোনটা দিবে ? ফাইজার না অক্সফোর্ড ? তার কৌতুহলী প্রশ্ন । -তোমার কোনটা লাগবে ? -অক্সফোর্ড এরটা মনে হয় ভালো ! তবে আরো কিছুদিন পর দিলেও চলে । আগে দেখি না কী হয় ...। সাইড ইফেক্ট টিফেক্ট কত কী শুনি ! আজ সকালে ভ্যাকসিন দিতে বের হব । ভেতরে ভেতরে আমার চিন্তা আব্বাকে নিয়ে । আব্বা কী শেষমেশ যাবেন ? নাকী বেকে বসবেন ? নাকী বলবেন, ব্রাজিলের প্রেসিডেন্ট বলেছে-মেয়েদের দাড়ি গোঁফ গজাতে পারে... না, আব্বা স্বতস্ফূর্ত ভাবেই তৈরী হলেন । আমি বললাম, আব্বা আপনি একটা টিশার্ট অথবা ফতুয়া পরে নিলে মনে হয় ভালো হয় । পাঞ্জাবি বা ফুলশার্ট খুলে হাত বের করে টিকা দেয়া ঝামেলা । -না না , সমস্যা না । আমি দেখছি, দেয়া যায় । একটু কাঁধ থেকে নামিয়ে নিলেই হবে । বুঝলাম আব্বা টিশার্ট বা ফতুয়া পরবেন না । এর মাঝে আমার মেয়ে আলভীরা আমাকে বলল বাবা, তোমার ড্রেস আমি ঠিক করে দিচ্ছি । সে দৌড়ে গিয়ে ওয়ারড্রপ থেকে জিমে ব্যবহার করি এরকম একটা স্লিভলেস রাউন্ডনেক টিশার্ট নিয়ে এসে বলল, বাবা, এটা পরো । ভ্যাকসিন নিতে ইজি হবে । আমার স্ত্রী সেই স্লিভলেস টিশার্ট দেখে চটে গেল খানিকটা । মাথা খারাপ ! তোর বাপ কী বাইসেপ দেখাতে যাবে নাকী ? আলভীরাকে চোখ কটকট করে বলল সে । তারপর আমার দিকে তাকিয়ে বলল, এটা পরা যাবেনা, আমি এনে দিচ্ছি । সে খুঁজে এনে আমাকে একটা ঢিলেঢালা টিশার্ট দিলো পরার জন্য । আমি আর আব্বা বের হব , এমন সময় সে বলল, এক কাজ করি, আমিও নিয়ে নিই । -তুমি নিবা ? অক্সফোর্ড এ বানানো ভ্যাকসিন তো আসেনাই । এটাতো ভারতের সিরাম বানিয়েছে । -আরে ওরা অক্সফোর্ড এর ভ্যাকসিনই বানিয়েছে । আমার স্ত্রী বলল । -আচ্ছা ! তুমি তো বেশ খবর রাখো দেখছি । তা তুমি তো বলছিলা যে ভ্যাকসিন পরে নিবা । -না, নিয়ে ফেলি ! তোমাদের সাথে...! কী আর হবে... ভাগ্যিস আমি ওর নামও পাঠিয়েছিলাম লিস্টে । যাইহোক আমরা আন্দরকিল্লা জেনারেল হাসপাতালে গেলাম । এবং ফরমালিটিস শেষ করে ভ্যাকসিন নিলাম । ভ্যাকসিন নেয়ার আগ পর্যন্ত আব্বাকে বিরক্ত মনে হচ্ছিল খুব । কিন্তু পিপড়ার চুমোর মতো অনুভূতি দেয়া ভ্যাকসিনটা নেয়ার পর ভোজবাজির মতো সব পাল্টে গেল । আব্বার মুড ভালো হয়ে গেল । তাকে বেশ খুশি খুশি মনে হলো । বললেন, এখন থেকে নিয়মিত সিলেট যেতে পারব । -হ্যা আব্বা পারবেন । এই ধরেন ১ মাস পর দ্বিতীয় ডোজটা দিয়ে তারপর যেতে পারবেন ইনশাআল্লাহ । আব্বা আমার কথায় খুব খুশী হলেন মনে হলো । আমরা তিনজন গাড়ীতে চেপে বসলাম । আমার স্ত্রী হঠাৎ মোবাইল ক্যামেরায় তোলা ছবি গুলো দেখতে দেখতে বলল, শোনো, তোমার খোলা বাইসেপ এর ছবিটা কিন্তু পোস্ট করবানা । আমি হাসতে হাসতে বললাম, না না , করবনা । প্রয়োজনে আব্বারটা করব । আব্বার ওপেন চেস্টেড ফটোটা দারুণ আসছে । আব্বা আমার কথা শুনে হাহা করে হেসে উঠলেন । আন্দরকিল্লার প্রচন্ড ট্রাফিক জ্যামও আমার কাছে তখন ভালো লাগতে শুরু করলো । কভিড শুরুর পর থেকে আব্বার হাসির (সুরক্ষা) চেয়ে বেশিকিছু নিয়েতো ভাবিনি আমি ! 
সকালে অফিসে যাবার সময় গাড়ীতে বসে ফেসবুক স্ক্রল করছিলাম । হঠাৎ চোখ আটকে গেল একটা স্ট্যাটাসে-৫ দিন বয়সি জীবন মৃত্যুর সন্ধিক্ষনে থাকা এক কন্যা শিশুর জন্য AB+ ব্লাড দরকার । পরে লক্ষ্য করে দেখলাম যার মেয়ে তিনি একজন সাংবাদিক । আমার ফ্রেন্ড লিস্টে আছেন তবে খুব একটা পরিচিত মনে হলোনা । স্ট্যাটাসে দেয়া নাম্বারে ফোন করলাম । দেখলাম তিনি আমাকে চিনে ফেলেছেন । হয়তবা আমার নাম্বার সেভ করা ছিল । জিজ্ঞেস করলাম কখন ব্লাড লাগবে । তিনি বললেন ডাক্তারের সাথে আলাপ করে আমাকে জানাবেন । এদিকে সকাল ১১ টা থেকে সন্ধ্যা সাতটা পর্যন্ত আমার সিরিজ অব মিটিং । কেবল ফ্রি বলতে লাঞ্চ আর জোহরের নামাজের সময়টা । মিটিংয়ের মাঝেই মেয়ের বাবা সাংবাদিক এহসান আল কুতুবি ফোন করলেন । আগ্রাবাদ মা ও শিশু হসপিটালে আইসিইউতে তার মেয়ে এডমিটেড । অক্সিজেন পাচ্ছেনা ঠিক মতো । আমাকে সেখানে যেতে অনুরোধ করলেন । আমি মিটিং শেষ করে লাঞ্চ ব্রেকে আমার এক সহকর্মীকে সাথে নিয়ে ব্লাড ডোনেশনের জন্য রওয়ানা দিলাম । কুতুবি ভাই আমাকে রিসিভ করলেন । জানালেন, কয়েকজন ব্লাড ডোনেট করতে এসে ফিরে গেছেন ক্রস ম্যাচিং না হওয়ায় । আমার সাথে ম্যাচিং হলো । ব্লাড ডোনেট করে যখন ফিরছি তখন তিনি বললেন, ভাই, মেয়েটা খুব কষ্ট পাচ্ছে । দোয়া করবেন আল্লাহ যেন ওকে আমাদের মাঝে ফিরিয়ে দেন । আমি আবেগপ্রবণ মানুষ । তার কথায় আমার কলিজাতে মোচড় দিয়ে উঠল । জোহরের আযান হচ্ছে তখন । বললাম, ভাই আমি নামাজে সুমাইয়া জন্য দোয়া করব । আল্লাহ তাকে সুস্থ করে দেবেন ইনশাআল্লাহ ! কুতুবি ভাই বললেন , ভাই, তিনি তো বহু মিরাকেল করেন । ডাক্তাররা যখন আশা ছেড়ে দিয়েছেন তখন আমি আকাশের দিকে তাকিয়ে শুধু প্রার্থনা করছি । আমারো দুটো সন্তান আছে । আমি বেশিক্ষণ সেখানে আর দাঁড়াতে পারিনি । চোখ আর বুকের সাথে যুদ্ধ করে টিকে থাকাটা খুব কষ্টের । আমি গাড়িতে চড়ে বসলাম । আমার সহকর্মী আমাকে একটা টিস্যু এগিয়ে দিয়ে বলল, স্যার, সুমাইয়া সুস্থ হয়ে উঠবে ইনশাআল্লাহ !
আসিফ ইকবাল, পেশায় ব্যবসায়ী । দুনিয়াজুড়ে তার কারবার । গার্মেন্টস এক্সপোর্ট করেন তিনি ইউরোপ, আমেরিকা, কানাডায় । খুব অল্পবয়সে ব্যবসায় তার হাতেখড়ি । আর সাফল্যের দেখাও মেলে খুব দ্রুত । রাতারাতি মাল্টি মিলিয়নিয়ারও বনে যান তিনি । তবে সব কিছু থাকার পরও মাঝে মাঝে বিষন্নতা পেয়ে বসত তাকে । কোনো কিছুতেই থিতু হতে পারছিলেননা তিনি । বিয়ের বয়স যখন প্রায় যাই যাই করছে তখন পৃথিবীর তাবৎ দেশ চষে বেড়িয়ে শেষমেশ বিয়ে করলেন নিজ দেশের অনিন্দ সুন্দরী একজনকে । সুন্দরী বললে হয়ত কমই বলা হয়, বলা উচিত পরীর মতো সুন্দরী । দুধে আলতা গায়ের রঙ, উচ্চতা প্রায় ৫ ফিট সাত ইঞ্চি । অনেকটা সিপ্রট (সাইপ্রাস) সুন্দরীদের মতো দেখতে । বিয়ের পর ভালোবেসে আসিফ তার নাম দেন, প্রিয়তা । প্রিয়তা, কী মধুর নাম ! তো বিয়ের প্রথম পাঁচ বছর যেন তাদের মধু চন্দ্রিমা যাচ্ছিল । শুধু অপূর্ণতা বলতে তাদের ঘরে কোনো সন্তান হচ্ছিলনা । কিন্তু সন্তান না হওয়া বরং তাদের সম্পর্ককে আরও গভীর করেছে, একের প্রতি অন্যের নির্ভরতা বাড়িয়েছে বহুগুন । এরই মাঝে হঠাৎ করেই একটা বিপত্তি দেখা দিলো । বিপত্তি মানে প্রিয়তার স্কিনরোগ দেখা দিলো । দিন দিন তার অপরুপ চেহারা মাধুর্য হারাচ্ছিল । কেউ কেউ বললেন, মানুষের নজর পড়েছে...! আসিফ প্রিয়তাকে সিঙ্গাপুর নিয়ে গেলেন উন্নত চিকিৎসার জন্য । সেখানে গিয়ে ধরা পড়ল প্রিয়তার রোগ আর কিছু নয়, স্কিন ক্যান্সার । আসিফের মাথায় যেন বাজ পড়ল ! এদিকে চিকিৎসার সাইড ইফেক্ট এ প্রিয়তা দিন দিন তার সৌন্দর্য হারাতে লাগলো । এমন অবস্থা হলো যে তার নিজের চেহারা নিজেই আয়নায় দেখতে ভয় পাচ্ছিল । এরই মধ্যে ঘটে গেল আরেক বিপদ । রোড এক্সিডেন্ট করে বসলেন আসিফ । ভয়াবহ দূর্ঘটনা । এবং পরিণতিতে তার দুটো চোখই অন্ধ হয়ে গেল চিরজীবনের জন্য । এভাবেই বছরের পর বছর যেতে লাগল । প্রিয়তার চেহারা রুপ হারাতে হারাতে একেবারে কুৎসিত অবস্থায় এসে পৌঁছল । কিন্তু দুজনের ভালোবাসা কমলোনা বিন্দু পরিমানও । প্রিয়তা ভাবে, আসিফের চোখ নাই বলে তাদের সংসারটা টিকে গেছে । নয়তো এই বিভৎস চেহারার প্রিয়তাকে কী ভালোবাসত আসিফ ? এভাবে একদিন ক্যান্সার শেষ করে দেয় প্রিয়তাকে । তার জীবনের শেষ নি:শ্বাসটা আসিফের বুকে ছেড়ে নিশ্চিন্তে চীর নিদ্রায় শায়িত হয় প্রিয়তা । প্রিয়তার দাফন কাফন শেষে সবাই চিন্তিত হয়ে পড়লেন আসিফকে নিয়ে । এই লোকটাতো ভীষণ একা হয়ে গেল । তার উপর অন্ধ । ও চলবে কী করে ? আসিফ আপন মনে হেটে হেটে কবরস্থান থেকে বের হচ্ছিলেন, তখন তার আত্নিয় স্বজন দৌড়ে ছুটে গেলেন তার কাছে । -এ কী করছ আসিফ? তুমি একা একা কোথায় যাচ্ছ ? তুমি তো চোখে দেখতে পাওনা । চোখ থেকে কালো চশমা ছুড়ে ফেলে আসিফ বললেন, আমি তো অন্ধ নই । এতটা বছর অন্ধের অভিনয় করেছি । যদি প্রিয়তা বুঝতে পারতো, আমি ওর কুৎসিত চেহারা দেখতে পাচ্ছি তাহলে সে কষ্ট পেতো । আরও ভেঙে পড়ত । আমি তাকে এই কষ্টটা দিতে চাইনি । পুনশ্চ: দুনিয়াতে মাঝে মাঝে অন্ধের অভিনয় করা ভালো । অন্যের দোষ ত্রুটি না দেখার ভান করে যদি তাকে সুখি করা যায়, নিজে সুখি থাকা যায়, তাতেই তো মঙ্গল !
জীবনে অনেক সময় কঠিন সব পরীক্ষার সম্মুখীন হই আমরা । কখনোবা অর্থকড়ি নিয়ে , কখনোবা শারিরীক সুস্থতা নিয়ে । মাঝে মাঝে পরীক্ষা গভীর হয় ! মনে হয় রাত বড় দীর্ঘ ! আমরা হতাশ হয়ে পড়ি ,যখন সব আশা ছেড়ে দিই তখনই অসম্ভব সম্ভব হয়ে উঠে । দীর্ঘ রাত শেষে পূব আকাশে সূর্য ফোটে ! অনেকই একে হয়ত মিরাকেল বলে, আমি বলি রহমত ! মহান আল্লাহ’র বিশেষ অনুগ্রহ ! আলহামদুলিল্লাহ !!
গেল শনিবারের কথা । আমাদের মেহেদীবাগস্থ ওক লাউঞ্জে এমটিও নিয়োগের প্রাথমিক পর্বের ইন্টারভিউ করছিল আমাদের এইচআর ডিপার্টমেন্ট । ৪ হাজার সিভি থেকে অনেক যাচাই-বাছাই করে পিপোল ম্যানেজমেন্টের চৌকস মেম্বার রঞ্জিত, তাসফিয়া আর ফাতেমা একটা শর্ট লিস্ট করে ।ওই প্রার্থীদের সাক্ষাৎকার ছিল ওইদিন । আমাকে তাসফিয়া ওই বাছাই প্রক্রিয়া অবজার্ভ করতে সকাল ১১ টা থেকে লাউঞ্জে থাকতে অনুরোধ করেছিল । আমি সময় মতোই উপস্থিত হই সেখানে । তো বাছাইকৃতদের ইন্ট্রোডাকশন পর্ব চলছিল । প্রতি জনের জন্য আলাদা আলাদা নির্ধারিত বিষয়ে তাদেরকে পিচ করতে হচ্ছিল । এর মাঝে আমি কিছু সিভি নাড়াচাড়া করছিলাম । একজনের সিভিতে আমার চোখ আটকে গেল । দেশের অন্যতম সেরা একটি প্রাইভেট বিশ্ববিদ্যালয় থেকে ইকনমিক্স এন্ড ব্যাঙ্কিং এ স্নাতক এবং স্নাতকত্তোর করা জনি সরকারের অসাধারণ সিজিপি গড়, ৩.৯ আউট অব ৪.০০ ! খুবই গর্ব করার মতো রেজাল্ট । তাকে প্রশ্ন করলাম, জনি জীবনে কি নিয়ে আপনি খুব গর্ব করেন ? আমাকে অবাক করে দিয়ে সে উত্তর দেয় -আমার বাবাকে নিয়ে ! আমার কৌতুহল বেড়ে যায় ? ফের প্রশ্ন করি, কেন ? -স্যার, আমার বাবা একজন গাড়ী চালক । জীবনে প্রাইভেট বিশ্ববিদ্যালয়ে পড়ানোর মতো যথেষ্ট টাকা পয়সা আমার বাবার ছিলনা । তারপরও অমানুষিক পরিশ্রম করে, ২ সিফ্টে কাজ করে তিনি আমার ৫০ % টিউশন ফি জোগাড় করেছেন । বাকি টাকা আমি টিউশনি করে আর বিশ্ববিদ্যালয় স্টাইফেন্ড থেকে ম্যানেজ করেছি । আপনিই বলুন স্যার, আমি আমার বাবাকে ছাড়া আর কাকে নিয়ে গর্ব করব ? কী নিয়ে গর্ব করব ? জনির সাথে আলাপের বাকী গল্পটা অন্যদিনের জন্য তোলা থাক । আমি বরং দেশের একটি সেরা পাবলিক বিশ্ববিদ্যালয় থেকে বিবিএ করা মেশারফ হোসেনের গল্পটা বলি । মোশারফকে প্রথম দেখাতেই ভালো লাগল । কমপ্লিট স্যুট-টাই পরা, কেতাদুরস্থ বেশভুশায় পিচ করা শুরু করল সে । তার পিচিং আমার খুব পছন্দ হলো । চোস্ত ইংরেজীতে দারুণ ছিল তার উপস্থাপনা । আমি তাকে জিজ্ঞেস করলাম, মোশারফ, আপনি তো ভীষণ স্মার্ট মানুষ, যেমন পোশাকে, তেমনি কথায় । তা আপনার বাবা কি করেন ? -স্যার, রঙ মিস্ত্রী ! চোখমুখ উজ্জ্বল করে বলল সে । আমি কিছুক্ষণ চুপ হয়ে গেলাম । আমাকে স্বাভাবিক করতেই হয়ত মোশারফ বলল, একটা কথা বলতে পারি স্যার ? -হ্যা হ্যা, বলুন । -স্যার, আজকে বাসা থেকে বের হবার সময় বাবা জিজ্ঞেস করছিলেন কই যাচ্ছি ? আমি এখানকার ঠিকানা বলার পর তিনি বললেন, ওহ, হোয়াইট ওক লাউঞ্জ ! ওই লাউঞ্জের রঙের কাজ তো আমি করেছি ! বিশ্বাস করুন কথাগুলো বলার সময় গর্বে মোশারফের ফর্সা মুখ রঙিন হয়ে উঠছিল । আমি তার বাবার নাম জিজ্ঞেস করলাম । সে নাম বলল । আমি উনাকে চিনতে পারলাম । বললাম, আপনার বাবাকে আমার শ্রদ্ধা জানাবেন । এই দুটো ঘটনাই আমার মনে অন্যরকম তোলপাড় তৈরী করে দিয়েছে । কী অবিশ্বাস্য গৌরবে জনি আর মোশারফ তাদের পিতার পরিচয় তুলে ধরল ! এরপর থেকেই আমার মাথা থেকে বিষয়টা আর যাচ্ছেনা । আমিতো বহু তরুণের সাথে মিশি । তোমাদেরকেই প্রশ্ন গুলো তাই করি । তোমাদের অনেকেই দেখি বাবার টাকা-পয়সা নিয়ে, দামী বাড়ী-গাড়ী নিয়ে, সামাজিক মর্যাদা নিয়ে, রাজনৈতিক পরিচয় নিয়ে, জাত-পাত নিয়ে গর্ব করো । বাবাকে নিয়ে প্রত্যেক সন্তান গর্ব করবে এটাই স্বাভাবিক । বাবাদের অনেক ত্যাগ থাকে সন্তান মানুষ করতে । এখন তোমার বাবা কোন পথে আয় করে তোমাকে বড় করছেন সেটা কী তুমি জানো ? যে তুমি তোমার বাবার বিত্ত-বৈভব নিয়ে গর্ব করো, তুমি তোমার বাবাকে কখনো জিজ্ঞেস করেছ, তার টাকার উৎস কি ? দুর্নীতি করে, ঘুষ খেয়ে, জনগনের টাকা মেরে দিয়ে যে টাকার পাহাড় তোমার বাবা তোমাকে দিয়ে যাচ্ছেন সেই সম্পদ নিয়ে কী তুমি সত্যিই গর্ব করো ? একটু ভাবোতো ! অসৎ পথে উপার্জনকৃত টাকা দিয়ে যে পড়াশোনা তোমাদের করানো হচ্ছে, যে ডিগ্রী তোমরা নিচ্ছ, আদতে তা নিয়ে তোমরা কতটা গর্বিত ? একটু জনির কথা ভাবো, মোশারফের কথা ভাবো । তারা যতটা গর্বিত তাদের বাবাকে নিয়ে তোমরা কি তাদের মতো বুকে হাত দিয়ে সৎ সাহসে বলতে পারো-আই অ্যাম প্রাইড অব মাই ফাদার ! না, পারার কথা না । বরং লজ্জা পাওয়ার কথা । আমি নিজেও জনি আর মোশারফের বাবার মতোই একজন শ্রমিক । হ্যাঁ, হয়তবা প্রতিষ্ঠানের প্রধান শ্রমিক । ওদের মতো আমিও আমার বাবাকে নিয়ে গর্ব করি । আমি চাই আমার সন্তানরা বড় হয়ে যেন আমাকে নিয়ে সত্যিকারের গর্ব করতে পারে । তারা যেন বুক ফুলিয়ে বলতে পারে, আমার বাবা একজন সৎ মানুষ !
এ এস এন ট্রেডিং এর এমডি তুষার ভাই খুব সাদা মনের মানুষ ! ব্যবসায়ী হিসাবে যেমনি সৎ, তেমনি কর্মঠ । জীবনে তিনি অদ্ভুত সুন্দর এক দর্শন মেনে চলেন । বাসায় যখন নামাজ পড়েন প্রতিদিন তিনি পরিস্কার আয়রন করা পাঞ্জাবী ব্যবহার করেন । এক পাঞ্জাবি পর পর দুদিন তিনি ব্যবহার করেননা । আমি এর কারন জানতে চাইলে তিনি বলেন, ভাই, আজ যদি প্রধানমন্ত্রী বলেন তার সাথে সাক্ষাত করতে যেতে, তাহলে তো হুলুস্থুল ফেলে দেব ! কত দামী আর সুন্দর জামা কাপড় পরতে পারি, সেই চেষ্টা করব ! আর সেখানে আমার রব, বিশ্বজাহানের মালিকের সামনে দিনে পাঁচবার দাঁড়াবার সময় কী করে আমি ঘরের কাপড়ে দাঁড়াই ? কী করে আমি একটা মলিন টি-শার্ট কিংবা কুচকানো নাইট ড্রেসে তার সামনে হাজির হই ? আল্লাহ তো প্রতিদিন একটা পাঞ্জাবি আয়রন করার তাওফিক আমাকে দিয়েছেন ! তুষার ভাইয়ের কথা শুনে তার প্রতি শ্রদ্ধা আমার আরো বেড়ে যায় । নিজেকে খুব ক্ষুদ্র মনে হয় । আমি খুব লজ্জা অনুভব করতে থাকি...!
ঢাকায় ইংলিশ মিডিয়াম স্কুলের ছাত্রীর মৃত্যুর খবরটা পাবার পর থেকেই মনটা খুব বিষন্ন হয়ে আছে । বিষন্ন মনে আমাদের ফিন্যান্স হেড হানিফ বিল্লাহ কে জিজ্ঞেস করলাম-বলুনতো হানিফ ভাই, মানুষের কোন সম্পদের পেছনে ইনভেস্ট করা বেশি জরুরি ? উনি একটু চিন্তায় পড়ে গেলেন । যেকোনো প্রশ্নের তাৎক্ষনিক উত্তর দিতে পারা হানিফকে চিন্তিত দেখে আমি প্রশ্নটি আবার রিপিট করলাম এবং তাকে কিছু উদাহরণ দিলাম -সম্পদ, যেমন ফ্ল্যাট, গাড়ী, শেয়ার বাজার, জমি... হানিফ বুদ্ধিমান মানুষ । তিনি কোনো রিস্ক নিতে চাইলেন না । আমাকে বললেন, আপনিই বলেন । বসেন হানিফ ভাই, সোফা দেখিয়ে উনাকে বসতে বললাম । মানুষের জীবনে সবচেয়ে বড় সম্পদ হচ্ছে তার সন্তান সন্ততি । এই যে চারদিকে কত অস্থিরতা । কিশোর গ্যাঙের উৎপাত । একবার ভেবে দেখুন, এখানে বাবা মার কী চরম ব্যর্থতা । আমরা সন্তানদের কতটা সুশিক্ষা দিতে পারছি ? পারিবারিক শিক্ষা একটা সন্তানের ভবিষ্যত গড়ে দেয় । আমরা কী আমাদের সন্তানদের সত্য বলার প্র্যাকটিস করাই ? তাদের সামনে কী মিথ্যা না বলার উদাহরণ সেট করতে পারি ! তাদেরকে নৈতিকতার শিক্ষা কী দিই ? তাদের স্বার্থপরতার উর্ধে উঠার শিক্ষা নিয়ে আমরা কী সচেতন ? তাদেরকে শেয়ারিং এবং কেয়ারিং এ কী উৎসাহিত করি আমরা ? নাকী আত্নকেন্দ্রীকতা শিখাই ! মানুষ সম্পদ গড়ে , যখন মারা যায় সেই সম্পদের পাহাড় তার কোনো কাজে আসেনা । বহু বৃত্তশালী মানুষের খবর জানি, যারা মৃত্যুর আগে অঢেল সম্পদ রেখে গেছেন সন্তানদের জন্য, অথচ তাদের সন্তানরা বছরে একটিবার বাবার কবর পর্যন্ত জেয়ারত করতে যায়না । অথচ সুসন্তান তৈরী করে যেতে পারলে, সন্তানদের সম্পদ বানাতে পারলে ডিভিডেন্ডস পাওয়া যাবে হেয়ার এন্ড হেয়ারআফটার ! হানিফ বিল্লাহ এবার বললেন, সেটাই , সবচেয়ে লাভজনক বিনিয়োগ করতে হলে সন্তানদের উপর বিনিয়োগ করতে হবে । এর চেয়ে বড় সম্পদ আর কী আছে !
আমি যে এলাকায় বসবাস করি সে এলাকায় অনেক বড় বড় মানুষজন বসবাস করেন । বিভিন্ন গ্রুপ অব কোম্পানিসের মালিক থাকেন । গাড়িতে পতাকা উড়িয়ে বেড়ানো লোকজনও থাকেন ।উচ্চপদস্থ বড় সরকারী কর্মকর্তারাও এখানে সরকারী বাসভবনে থাকেন । আমি ছোট মানুষ হয়ে এত বড় বড় করছি কেন ? অফিস থেকে বাসায় ফিরে গাড়ীতে থেকে নেমে কি মনে করে যেন মেইন গেটের বাইরে একটু দাঁড়ালাম । এমন সময় আমাদের বহুতল ভবনের একটি অ্যাপার্টমেন্ট এর জানালা থেকে একটা ময়লার ব্যাগ এসে পড়ল বাগানে । বাগানের পাশেই একটা ওয়াটার বডি । সেখানে একটা প্রাণহীন বক তার মুখে একটা মাছ নিয়ে দাঁড়িয়ে আছে প্রায় দশবছর থেকে । এই ঘটনায় আমি যতটা চমকে উঠলাম, আমার মনে হলো বকটা তারচেয়ে বেশি চমকে উঠেছে । যিনি ময়লা ফেলেছেন তিনি সমাজের চোখে বড় মানুষ । এই যে তিনি বড় মানুষ, কিন্তু ময়লা ফেললেন বাগানে, তার বড় হওয়াটা সমাজের জন্য ক্ষতির কারণ । কেবল অর্থ-বিত্তে বড় হলেই কিন্তু চলবেনা । দামী গাড়ী কিংবা ফ্ল্যাট কিনে বড় হলেই চলবেনা । আচার আচরণেও বড় হতে হবে । অফিসের বসের সাথে আপনি ভালো আচরণ করেন, বড় নেতার সাথে করেন, যার শক্তি বেশি তার সাথে করেন, সেটা তো করবেনই, এ আচরণ দিয়ে আপনি কতটা বড় সেটা মাপা যাবেনা । কিন্তু একজন রিক্সাচালকের সাথে আপনার আচরন কেমন, একজন বাসার কাজের লোকের সাথে কেমন, অফিসের পিয়নের সাথে কেমন সেটা দিয়ে বুঝা যায় আপনি কতটা বড় মানুষ ! আমাদের অনেক সীমাবদ্ধতা আছে, আমরা সবসময় মানুষের উপকার করতে পারিনা, কিন্তু খেয়াল রাখতে হবে আমরা যেন অন্যের কোনো ক্ষতি না করি ।
আম্মা নেই আজ চার বছর । কাল তাঁর মৃত্যুবার্ষিকী । আমার যখন খুব মন খারাপ হয় তখন আম্মাকে বেশি মনে পড়ে । যখন খুব মন ভালো হয় , কোনো খুশির খবর পাই,তখন আরো বেশি মিস করি তাকে । আম্মাই তো আমাদের মেরুদন্ড ছিলেন । সবচেয়ে বড় বন্ধু ছিলেন । আমি আলাদা করে মৃত্যুবার্ষিকী উদযাপন করার পক্ষে নই । বছরে একটা দিন মায়ের জন্য হুজুর ডেকে মিলাদ মাহফিল, কুরআন খতম না করিয়ে আমি প্রতিদিন ফজর নামাজ পড়ে কুরআন পড়ে মায়ের জন্য দোয়া করি । পাঁচওয়াক্ত নামাজে মায়ের জন্য দোয়া করি । যখনই মনে পড়ে তখনই দোয়া করি । আলাদা করে একদিন সদকা না করে প্রতিদিনই কিছু না কিছু মায়ের জন্য সদকা করতে চেষ্টা করি । মা যা দিয়ে গেছেন একজনমে কী সাধ্য তা শোধ করি ! তবু চেষ্টা করি । বেঁচে থাকতে মায়ের খুব শখ ছিল পাহাড়ের উপর একটা কাঠের বাড়ী বানাবেন । সে শখ তো পুরণ হয়নি ।খোদাকে তাই দোয়ায় বলি, মাকে বেহেশতের খুব উঁচু এক পাহাড়ের উপর অদ্ভুত সুন্দর এক কাঠের বাড়ী বানিয়ে দিতে । পাহাড়ের চারপাশে থাকবে সুন্দর স্বচ্ছ জলের নদী । কলকল শব্দ করে বয়ে যাবে নিরবধী । সেই শব্দ হবে তুলার মতো মিহি আর মকমলের মতো আরামদায়ক ! আর অমল বিশ্বাসে প্রতীক্ষায় থাকি, ফের দেখা হবে আম্মার সাথে ।নশ্বর পৃথিবীর সব খেলা সাঙ্গ হলে ফের দেখা হবে নিশ্চিত । রাব্বির হামহুমা কামা রাব্বাইয়ানি ছাগিরা...! 
গল্পটা অবিশ্বাস্যভাবে ঘুরে দাঁড়ানোর । এ নিয়ে হয়তবা কেস স্টাডি হতে পারে-বছর শেষ হওয়ার আগেই সেল্স টার্গেট এচিভ করেছে আমাদের সেল্স টিম, তাদের দারুণ সাপোর্ট দিয়েছে ডিজিটাল মার্কেটিং উইং । দুর্দান্ত রেভিনিউ টিম, টার্গেট এচিভ করে যোগ করেছে বাড়তি রাজস্ব । কনস্টাকশন টিমও ছুয়েছে তাদের নির্দিষ্ট নির্মাণ টার্গেট । ফাইন্যান্স টিম দারুণ ভাবে হ্যান্ডেল করেছে স্টিমুলাস অপরচুনিটিস । সাপ্লাই চেইন ডেডলাইন মিট করেছে । এইচআর দারুণ ভাবে সামলেছে পে-প্যাকেজ, সবচেয়ে বড় কথা হলো, একজন কর্মীকেও ছাটাই করা হয়নি কঠিন এ সময়ে । এ ঘুরে দাঁড়ানো-দারুণ নিবেদিত এক টিমস্পিরিট এর গল্প । মহান আল্লাহর বিশেষ অনুগ্রহের গল্প । অথচ কী সাংঘাতিক চ্যালেঞ্জিং এক বছর পার করেছি আমরা । মার্চে কভিড ১৯ নামক এক মহামারির দ্রুত বিস্তারে সব পরিকল্পনা উলট-পালট হয়ে যায় । এপ্রিল-মে মাস কাটে লক ডাউনে । ব্যবসার পেছনে দৌড়াব নাকী নিজের লোকবলদের সুস্থতা নিশ্চিত করব ! আমরা দ্বিতীয়টি বেছে নিই । তারপর যখন লক ডাউন শেষে কাজে ফিরি, তখনো বেঁচে থাকাটাই অগ্রাধিকার পেয়েছে । কেবল সারভাইবাল চিন্তা করেছি । এবছর অনেক কাছের মানুষকে হারিয়েছি আমরা । অনেক কমবয়সি তরুণ বন্ধুরা ইহলোক ছেড়ে গেছেন । আলহামদুলিল্লাহ , সুস্থ আছি, বেঁচে আছি । আমার পরিবার, আমার সহকর্মীদের পরিবার ভালো আছে । পেছনে ফিরে যখন তাকাই তখন দেখি, মহান আল্লাহ বড় দয়ালু ছিলেন আমাদের প্রতি । জুন থেকেই আমরা ঘুরে দাঁড়ালাম । মে মাসে সবাই যখন কাজ বন্ধ রেখেছিল আমরা আমাদের প্রকল্প গুলোতে সমস্ত স্বাস্থ্যবিধি মেনে কাজ শুরু করি । হলিস্টিক এপ্রোচে দেখার চেষ্টা করেছিলাম সবকিছু-জীবন যতটা, জীবিকাও ততটা । মহান আল্লাহর ইচ্ছায় এটাই গেম চেঞ্জ করে দেয় । অন্যদের প্রকল্প গুলো যখন বন্ধ তখন ডাবল সিফ্টে কাজ চলল আমাদের । প্রতিটি প্রকল্প সাইটে আইসোলেশন রুম করলাম । প্রতিদিন সকালে ম্যানডেটরি শ্রমিক ভাইদের হেল্থ চেকআপ । একসময় দেখা গেল গ্রাহক এবং বিনিয়োগকারীরা ইনস্টলমেন্ট দেয়া শুরু করেছেন । নতুন নতুন বুকিংও শুরু হলো । আমি শুধু টিমমেটদের বলেছি, সর্বোচ্চ নিবেদনে শতভাগ ঢেলে দিতে , বাকীটা সর্বশক্তিমান মালিকের হাতে । এবং এই কঠিন বছরে যেভাবে তার রহমত আমরা পেয়েছি এককথায় বলব-আনবিলিভেবল ! আমি তাই বছরের শেষ টাউন হলে আমার টিম মেম্বারদের বলেছি, দলহিসাবে কাজ করলে সাফল্য তো আসবেই । কিন্তু সেই সাফল্য যেন মাথায় না চড়ে !! সাফল্য কিংবা ব্যর্থতা এসব তো নিছক মরিচিকা । নশ্বর পৃথিবীতে কোনো কিছুই তো চিরস্থায়ী নয় । তাই সর্বাবস্থায় পা যেন মাটিতেই থাকে ! সবাইকে নতুন বছরের অনেক শুভেচ্ছা-হ্যাপী নিউ ইয়ার টু অল অব ইউ !
আমরা যেহেতু দামী এবং বিলাসবহুল প্রোডাক্ট বানাই এবং বিক্রী করি, অনেক সময় অনেক বিত্তবান গ্রাহক আসেন তারা তাদের প্রিয়জনদের সারপ্রাইজ গিফ্ট হিসাবে দামী এপার্টমেন্ট কিনে দেন । অনেকে খুবই গোপনে বুকিং দেন । এপার্টমেন্ট তৈরী হবার আগ পর্যন্ত পুরো বিষয়টি প্রিয় মানুষের কাছে লুকিয়ে রাখেন, তারপর একদিন সারপ্রাইজ দিয়ে হাতে চাবি তুলে দেন । পৃথিবীতে যাদের সবচেয়ে বেশি ভালোবাসি আমরা তাদেরকে দামী গাড়ী কিংবা ফ্ল্যাট উপহার দেয়াতে দোষের কিছু নাই । তবে আমার দৃষ্টিতে প্রিয়জনদের জন্য সবচেয়ে দামী গিফ্ট হলো সময় । কারন আমরা কেউ জানিনা আমাদের কাছে কত সময় আছে । আমার-আপনার ব্যাংকে কত টাকা আছে সেটার তো হিসাব করতে পারি । কিন্তু আমরা কি জানি আমাদের কাছে কতটা সময় আছে ? তাই পৃথিবীতে সবচেয়ে দামী হলো সময় । কাজেই পৃথিবীতে সবচেয়ে বেশি ভালোবাসি যাদের, চলুন, তাদেরকে গিফ্ট করি অমূল্য সময়...!
বহুবছর আগের কথা । তখন আমি ক্লাস থ্রি কিংবা ফোরে পড়ি । শুক্রবারে এলাকার জামে মসজিদে নামাজ পড়তে যেতাম । একদিন জুম্মার নামাজের কাতারে দাঁড়িয়েছি, হঠাৎ লক্ষ্য করলাম এক আংকেল তড়িঘড়ি করে ছুটে আসছেন নামাজ ধরতে । আমি সেই আংকেলকে দেখে আমার জায়গা ছেড়ে দিয়ে আংকেলকে সামনে আসতে বললাম । আংকেল আসলেন না । শুধু বললেন, বাবা,তুমি সামনে থাকো । আমার গায়ে তো গন্ধ ! আমার শিশু মন আংকেল এর কথার আগামাথা কিছুই বুঝলনা । শুধু আংকেল এর গা থেকে কোনো গন্ধ আমার নাকে আসে কিনা সেটা বুঝার চেষ্টা করলাম । না, কোনো গন্ধ পেলাম না । নামাজ শেষে বাসায় ফিরে আব্বাকে ঘটনাটা বললাম । আব্বা এভয়েড করতে চাইলেন । তারপরও আমার কৌতুহলী মন বারবার আব্বাকে জিজ্ঞেস করল, আব্বা, আংকেল এর গায়ে কোনো গন্ধ না থাকার পরও তিনি কেন নামাজে সামনের কাতারে আসতে চাইলেন না । আব্বা বললেন, বাবারে, তুমি যে গন্ধ চিন্তা করছ তোমার আংকেল সেই গন্ধের কথা বুঝাননি । উনি আমাদেরকেও প্রায়ই এরকম বলেন-উনার গায়ে নাকী ঘুষের গন্ধ ! গত সপ্তাহে একটা কাজে এক প্রভাবশালী সরকারী কর্তার কাছে গেলাম । তিনি নানারকম সামাজিক কাজের সাথে জড়িত । কতশত মানুষকে যে তিনি গোপনে সাহায্য করেন ! এইসব সামাজিক কাজের সূত্রেই তার সাথে আমার ঘনিষ্ঠতা । তো, কথা বলতে বলতে আসরের আযান হয়ে গেলে তিনি আমাকে জিজ্ঞেস করলেন, ওযু আছে ? -জি ভাইয়া, আছে । তিনি তার পিয়নকে দুটো জায়নামাজ বিছাতে বললেন । আমরা নামাজের জন্য দাঁড়ালাম । আমি পেছনে গিয়ে উনাকে সামনে ইমামতির জন্য আগাতে বলাতে উনি আমাকে সামনে ঠেলে দিলেন । মুখে বিড়বিড় করে বললেন-ভাই, আমি পাপি , আমি পাপি ... তখন আমার সেই আংকেল এর কথা মনে পড়ছিল । আজকাল মানুষ তো পাপ-তাপের হিসাবই কষেনা । রোজগারের হালাল-হারাম বাছবিচার করেনা । আয়ের প্রতিটি পয়সার যে হিসাবে দিতে হবে একদিন সেই ভয় নেই অধিকাংশের মাঝে । আমি জানিনা, আমার সেই ছোট বেলার আংকেল এখন কোথায় আছেন, কী অবস্থায় আছেন ? তবে তার পরিতাপ, চোখে চোখে না তাকাতে পারা লজ্জাবনত চোখ, এখনো স্পষ্ট চোখে ভাসে আমার । তেমনি আমার কানে বাজে গেল সপ্তাহে আমার সেই প্রিয় ভাইটির কথা-আমি পাপি ! পাপ-পুন্যের বিচারের মালিক মহান আল্লাহ । তবে এই দুজন মানুষের প্রতি আমার শ্রদ্ধা । যারা ভুল করে, সেই ভুল বুঝতে পারে এবং তওবা করে, আল্লাহ তাদের সঠিক পথ দেখান এই বিশ্বাস আমার আছে । এই যে সমাজে নানা অস্থিরতা চলছে, এর পেছনে মূল কারন আমরা টাকা উপার্জনকেই জীবনের উদ্দেশ্য বানিয়ে ফেলেছি । আমরা যদি জীবনের সঠিক পারপাস ঠিক করতে পারতাম, তবে সেখানে টাকা উপার্জনের আগে টাকা কিভাবে উপার্জন করব বা করছি তা নিয়ে ভাবতাম । আমরা সাফল্য খুঁজি, দুনিয়াতে কল্যাণের জন্য মরিয়া হই কিন্তু ভুলে যাই-হালালের মাঝেই রয়েছে প্রকৃত কল্যাণ ।
শ্বাস করুন, অনেক বেদনা থেকে পোস্টটা লিখছি । চাকরি নাই, চাকরি নাই করে লোকজন মাথা খারাপ করে ফেলে অথচ নিজেদের মান উন্নয়নে তাদের কোনো চেষ্টা নেই । প্রতিষ্ঠানের প্রয়োজনে আমাদের অনেক কর্মী দরকার হয় । কর্মী মানে কামলা না । আমাদের এমন লোক দরকার যারা ফিউচার লিডার হবে । যারা প্রতিষ্ঠানকে ওউন করবে । কিন্তু এই মাইন্ডসেটটাই তো দেখিনা অধিকাংশের মাঝে । খুব কষ্ট মনে, বিশ্বাস করুন, যখন কাউকে হায়ার করি অনেক প্রত্যাশা নিয়ে হায়ার করি । আমার যেমন নিবেদন প্রতিষ্ঠানের প্রতি, তেমনি নিবেদন দেখতে চাই তাদের মাঝে । কখনো কখনো পাই । কখনোবা পাইনা । তাই ভাবছি কিছু ম্যানেজমেন্ট ট্রেইনি নিব নতুন বছরে । নিজ হাতে ট্রেইন করব । যারা নেক্সট জেন লিডার হবে ! দু’বছর যদি সফল ভাবে এমটিও হিসাবে কাজ করে তবে গ্রোথ হবে ফাস্টার । ৫ বছরে ডিপার্টমেন্ট হেড । মেক্সিমাম ১০ বছরে সিএক্সও !! আছেন কেউ এই চ্যালেঞ্জ নেবেন ? আমাদের কাদামাটি লাগবে । কাদামাটি মানে ফ্রেশার । তবে স্বপ্ন দেখার চোখ থাকা লাগবে-বাইরে এবং ভেতরে । যদি মেধা থাকে, প্রবল ইচ্ছা শক্তি থাকে ,মিলিটারি ট্রেনিং এর মতো ট্রেনিং করার সাহস থাকে, তাহলে মেইল করুন-career.ranksfc@rancon.com.bd #managementtrainee #nextgenleaders
আলহামদুলিল্লাহ, প্রায় তিন সপ্তাহ পর কভিড মুক্ত হলেন আব্বা ! চার সপ্তাহ আগে সিলেট গেলেন সবরকম স্বাস্থ্যবিধী মেনে । অনেকটা জোর করেই । যেদিন ফিরলেন, আব্বাকে স্টেশন থেকে রিসিভ করতে গেলাম আমি নিজেই । গাড়িতে উঠতেই হাল্কা একটু কাশি দিলেন । আমি কিছু বললাম না । তবে মনে কেন জানি খসখসানি শুরু হয়ে গেল । অন্য কোনো উপসর্গ নেই । তবু পরদিন সকালেই কভিড টেস্টের জন্য মামুন ভাইকে ফোন দিলাম । তিনি আসলেন । সেম্পল নিয়ে গেলেন । সেদিন রাত সাড়ে এগারোটায় ফোন করে জানালেন-আব্বা পজিটিভ । ততক্ষণে আব্বা শুয়ে পড়েছেন । এত রাতে কী করব ভাবছিলাম । আব্বা মানসিক ভাবে ভীষণ শক্ত মানুষ । মনে অনেক জোর নিয়ে আব্বাকে টেস্টের রেজাল্ট জানালাম । আব্বা আমার ছেলের সাথে একই রুমে ঘুমান । টেস্টের রেজাল্ট শুনে আব্বা সাথে সাথে উঠে গেলেন । গেস্ট রুমে আইসোলেশনে চলে গেলেন নিজে নিজেই । যেহেতু কোনো লক্ষণ নেই তাই বললেন, বুঝছ ব্যাটা, এইসব ফল্স পজিটিভ ! -জি আব্বা, হইতে পারে । কালকে আরেকবার টেস্ট করাব তাইলে , আমি বললাম । আব্বা সায় দিলেন । সকালে আবার টেস্ট করালাম । রাতে রেজাল্ট পেলাম একই-পজিটিভ ! এবার আব্বা মনে হয় কিছুটা বিশ্বাস করলেন । তারপরও পাত্তা দিলেন বলে মনে হলোনা । তার আগেই অবশ্য প্রথম টেস্ট রেজাল্ট পাবার পর পরই ডা: বিদ্যুৎ দার পরামর্শে ওষুধ খাওয়া শুরু করে দেন আব্বা । আমি আব্বার বয়স বিবেচনায় সতর্কতা থেকে বাসায় অক্সিজেন সিলিন্ডার এনে রাখি । এক শনিবার দুপুরে লাঞ্চে বসেছি ।আব্বা গেস্ট রুমের দরজা খুলে লাঞ্চ করছেন , আমি ডায়নিং টেবিলে বসে আব্বার সাথে কথা বলছি -আব্বা, আপনি তো হ্যাপী কভিড ! -হ্যাপী কভিড ? হ্যাপী কভিড হইলাম ক্যামনে ? আমার নাতী নাতনিদের আদর করতে পারতেছিনা এক সপ্তাহ ! আব্বা কিছুটা অভিমানের সুরে বলে উঠলেন । -আব্বা তাতো ঠিক । ওরাও তো আপনাকে জড়িয়ে ধরার জন্য পাগল হয়ে আছে । এরপর পাশে রাখা অক্সিজেন সিলিন্ডারটা আব্বাকে দেখিয়ে বললাম, আব্বা, আপনার তেমন জ্বর নেই, কাশি নাই, শ্বাস কষ্ট নাই । অক্সিজেন নিতে হয়নি একদিনও । হসপিটালে যেতে হয়নি । সেজন্যই হ্যাপী কভিড বললাম, আব্বা । আব্বা চুপ করে গেলেন । মনে হলো আমার যুক্তিটা আব্বার পছন্দ হইছে । এর দু’তিন দিন পর থেকে আব্বার শরীর খারাপ করলো । জ্বর বাড়ল, শরীরে ব্যথা, মাথা কামড়ানো, খাবারে অরুচি । তারপর গত ৩/৪ দিন থেকে আস্তে আস্তে দেখলাম আব্বার শরীর ভালো হচ্ছে । তাই ফের টেস্ট করলাম । আল্লাহ বড়ই মহান । আজ আব্বা আইসোলেশন রুম থেকে বের হয়ে ঘরময় ঘুরছেন । এই দৃশ্যটা দেখার জন্য গত তিন সপ্তাহ ধরে কী তুমুল আকুতি ছিল ভেতরে ! আব্বাই আমাদের সব । আমার বাচ্চারা তো আনন্দে লাফাচ্ছে-দাদা নেগেটিভ ! দাদা নেগেটিভ !! এই আনন্দ আজ আমার স্ত্রীকেও ছুয়ে গেছে । তার শরীর খারাপ যাচ্ছে কিছুদিন ধরে । সেও দারুণ খুশী । সবাই আব্বার জন্য দোয়া করবেন, আল্লাহ যেন আব্বাকে পরিপূর্ন সুস্থ করেন । তাকে যেন নেক হায়াত দেন । জীবনে বাবা-মার স্নেহের ছায়ার চেয়ে প্রশান্তির আর কিছু নেই ! 
ইউসুফ ভাইকে নিয়ে লিখার কথা ভাবছি বহুদিন ধরে । ইউসুফ ভাই চট্টগ্রাম ক্লাব জিমের সাপোর্ট স্টাফ । প্রতিদিন সন্ধ্যায় যখন অফিস শেষে সারাদিনের স্ট্রেস দূর করতে জিমে যাই ইউসুফ ভাই দৌড়ে এসে ভুবন ভুলানো হাসিতে জিমের ব্যাগটা হাত থেকে নিয়ে নেন । মুহুর্তেই ব্যাগ খুলে ট্রাউজার, জিম ভেস্ট, ট্রেইনার এগিয়ে দেন চেঞ্জ রুমে । আমি তৈরী হয়ে বের হতে হতে দেখি আমার প্রিওয়ার্ক আউট ফুড সাপলিমেন্ট তৈরী হয়ে আছে নির্দিষ্ট জায়গায় । জিম শেষ হতে দেরি নাই, দৌড়ে আসেন ইউসুফ ভাই, বড় টাওয়াল হাতে । শাওয়ার করে বেরিয়ে আসতেই দেখি লকার রুমের চাবি হাতে দাঁড়িয়ে তিনি , মুখে তার খই ফুটে তখন-টু এন্ড ফোর , টুয়েন্টি ফোর । তারপর ২৪ নাম্বার লকার থেকে আমার মানিব্যাগ, ঘড়ি বের করে দিয়ে বলেন ,স্যার, জায়নামাজ তৈরী আছে । নামাজ পড়ে তারপর বাসায় যান । আমি প্রথম প্রথম ভাবতাম, টিপস এর জন্য ইউসুফ ভাই এরকম মধুর আচরণ করছেন আমার সাথে । বিশ্বাস করুন, আজ এত বছর পরও তার সেই আচরণ এক চিলতে পরিমাণও বদলে যায়নি । সামার গিয়ে উইন্টার আসে, বর্ষা গিয়ে শরৎ-কত কিছু বদলে যায়, কিন্তু ইউসুফ ভাইয়ের হাসি বদলায় না । এমন না যে তিনি কেবল আমাকেই এতো অসাধারণ সার্ভিস দিয়ে যাচ্ছেন , বরং আমি খুব ভালো করে লক্ষ্য করেছি, প্রতিটি জিম মেম্বারের সাথে একই রকম আচরণ করেন তিনি । একদিন খুব কৌতুহল নিয়ে জিজ্ঞেস করে বসি, ইউসুফ ভাই, আপনি সবার সাথে একই রকম ভালো ব্যবহার কী করে করেন ? একই রকম সেবা কী করে দিয়ে যান সবাইকে ? কখনো আপনাকে কাজে ফাঁকি দিতে দেখিনা । অথচ আরো কত সাপোর্ট স্টাফ আছে, ওরা তো আপনার মতো এতো আন্তরিক না । ইউসুফ ভাই হাসেন । কোনো উত্তর দেন না । ইউসুফ ভাই , প্লিজ, বলেন না ভাই । আপনি কিভাবে এতটা অকৃত্রিম সার্ভিস দিতে পারেন ! আমি জোর করে ধরি তাকে । এবার ইউসুফ ভাই খুব সিরিয়াস হয়ে যান । তারপর বলেন , স্যার, আমি আমার জীবনে খুব বেশি পড়াশোনা করি নাই । অনেক কিছুই জানি না। জীবনে জমি জমা, টাকা সম্পত্তিও নাই বললেই চলে । মানুষকে দেওয়ার মতো খুব কিছু নাই আমার । তাই ভাবি, অন্তত ভালো ব্যবহার তো দিতে পারি । হাসি মুখে কথা তো বলতে পারি । এটা এখন আমার অভ্যাস হয়ে গেছে । আমি প্রতিদিনই এইটা করি । এই যে স্যার আপনি খুশি হইছেন এইটাই আমার আনন্দ । আপনারা যখন ক্লান্ত হয়ে আসেন । দৌঁড় দিয়ে যখন ব্যাগটা হাতে নেই, মনে হয় আমি কারও জন্য কিছু করছি । আমি এইটা আনন্দ নিয়ে করি । রাতে যখন ঘরে ফিরি মনে হয় আমিতো আপনাদের অন্তত কিছু দিয়েছি । রাতে খুব আরামে ঘুমাতে পারি স্যার ! ইউসুফ ভাইয়ের কথাগুলো তখন আমাকে অনেক নাড়া দিয়েছে । আজ সকালে জিমে গিয়েছি । ইউসুফ ভাই সন্ধ্যার শিফ্টে কাজ করেন । কেউ দৌড়ে এসে আমার ব্যাগটা হাতে নেয়নি আজ । কেউ চেঞ্জ রুমে কাপড়, জুতা এগিয়ে দেয়নি । জিম শেষে কেউ গাল ভরা হাসি দিয়ে লকার খুলতে খুলতে বলেনি টু এন্ড ফোর-টুয়েন্টি ফোর ! ইউসুফ ভাইদের মতো মানুষদের সংখ্যা দুনিয়াতে বড় কম । কিন্তু এই মানুষগুলোর জন্যই দুনিয়াটা এতো সুন্দর !
আম্মা ছিলেন আমার মামা খালাদের সবার বড় । নানার বিশাল সৈয়দ পরিবারে আমি ছিলাম প্রথম নাতী । তাই সবার মমতা ভালোবাসা আমিই বেশি পেয়েছি । বড় মামা-মামী, ছোট মামা-মামী থেকে শুরু করে খালাদের সবার কাছেই আমি ছিলাম স্পেশাল । আর নানা বেচে থাকতে আমি ছিলাম তার চোখের মনি ! নানীর কথা খুব একটা মনে নেই । আমার পাঁচ বছর বয়সে নানী ব্লাড ক্যান্সারে মারা যান । তবু ছোট বেলার সুখ স্মৃতির বেশিরভাগই আমার নানা বাড়ী কেন্দ্রীক । এখনো আমাদের সেই ভালোবাসার সম্পর্ক গুলো অটুট । মামারা লন্ডনে স্যাটেল্ড । তবু প্রায়ই মামা-মামীদের সাথে কথা হয় । তবে, রুটিন বলতে যেটা বুঝায় সেটা আমার খালাদের সাথে হয় । প্রতি শুক্রবার নাস্তা শেষ করে একে একে খালাদের ফোন দিই । খুটিয়ে খুটিয়ে কত কথা জানতে চাই । মনে হয়, মাকে খুঁজি ! কখনো বড় খালার মাঝে, কখনো মেঝ খালার মাঝে ! মা তো চলে গেছেন ২০১৭ তে । খালাদেরও বয়স বাড়ছে । আমার কেন জানি মনে হয় আমরা যত বেশি প্রযুক্তি নির্ভর হচ্ছি তত বেশি আত্নকেন্দ্রিক হয়ে পড়ছি । জীবনে আমাদের অনেক আত্নীয়স্বজন আছেন যাদের ভালোবাসায় এক সময় আমরা বড় হয়েছি । তাদের খোঁজ কী আমরা নিই ? অন্তত সপ্তাহে একবার ? আত্নীয়স্বজনের খবর না নিয়ে বাইরে চ্যারিটি করার তো কোনো মানে নেই ।
কানে হেডফোন লাগিয়ে বেড রুমের ডিভাইনে হেলান দিয়ে মোবাইল হাতে বসে আছি দেখে আমার মেয়েও এসে কাছে বসল । হঠাৎ সে কিছু একটা খেয়াল করেছে এরকম ভঙ্গিতে বলল, বাবা, আর ইউ ক্রাইং ? দাদীর কথা মনে পড়ছে ? -না রে মা, কাঁদতেছি না । লজ্জায় চোখে পানি চলে আসছে । -কী হইছে বাবা ? -কিছুনা মা, তুমি যাও । আমি তখন ইউটিউবে আব্দুর রহমান আল ওসির মধুর কন্ঠে সুরা কাহাফ’র তেলাওয়াত শুনছিলাম । এতো মধুর তেলাওয়াত আমার অন্তরকে এতটাই নরম করে দিয়েছিল যে নিজের অজান্তেই চোখে পানি চলে এসেছিল । ভীষণ লজ্জা লাগছিল । আমি যখন মিশারি আল আফাসি কিংবা খালিফা আল তুনাইজির তেলাওয়াত শুনি তখনো এরকম লজ্জা পাই । লজ্জায় আমার চোখ ভিজে যায় ! আফসোস করি, ইস ! তাদের মতো করে যদি কোরআন তেলাওয়াত করতে পারতাম । আমি আল্লাহর অতি ক্ষুদ্র বান্দা । ভুল-ভাল উচ্চারণে পড়ি, ঠিক মতো বুঝিনা কোথায় গুন্নাহ হবে (নাক ব্যবহার করে উচ্চারণ করাকে গুন্নাহ বলে ), কোন জায়গায় থামতে হবে, কোন জায়গায় মোটেই থামা যাবেনা, কোন জায়গায় টেনে পড়তে হবে, কতটা টানতে হবে, ইত্যাদি । মাঝে কিছুদিন আকবর হুজুরের কাছে শিখেছিলাম । তবুও পুরোপুরি পারিনা এখনো । ইউটিউবে শুনে শুনে কিছুটা উন্নতি করার চেষ্টা করি । মাঝে মাঝে অদ্ভুত সব চিন্তা করি । ভাবি, আমাকে যদি এই সুযোগ দেয়া হয় যে আমার সব সম্পদের বিনিময়ে আব্দুর রহমান আল ওসি বা মিশারি আল আফাসির মতো মধুর তেলাওয়াত করতে পারব ! কসম আমার মালিকের, আমি তাই বেছে নিবো । প্রিয় বন্ধুরা, আপনারা যারা কোরআন তেলাওয়াত শুনেন, কার তেলাওয়াত আপনাদের ভালো লাগে ? কার তেলাওয়াত শুনলে আপনাদের হৃদয় গলে উঠে ? কমেন্টে জানাবেন । আর দোয়া করবেন মহান আল্লাহ যেন সকলের জীবনের সমস্ত নেক ইচ্ছে গুলো পুরণ করে দেন ।
আমরা আকাশ ছোঁয়ার কত চেষ্টা করি । যত উপরেই উঠি আকাশ তবু অধরাই থেকে যায় ! তাই পা দুটো মাটিতে রাখার চেষ্টা করাই ভালো !
আব্বার কলীগ হরিপদ চক্রবর্তী কাকা ছিলেন আব্বার কাছে বড় ভাই সমতুল্য । আব্বা তাকে দাদা বলে ডাকতেন, দাদা, ও দাদা...! কাকা ছিলেন আমাদের অভিভাবকের মতোই । স্কুল জীবনে কাকার ছেলে চম্পক ছিল আমার প্রিয় বন্ধুদের একজন । আমরা একই স্কুল থেকে এক সাথে ক্লাস সিক্স থেকে এসএসসি পাশ করি । তবে কাকার সাথে আব্বার সম্পর্ক যেন যুগ যুগান্তরের । আমার জ্ঞান হওয়ার পর থেকেই দেখেছি প্রতি বছর ২৯ রমজান কাকা আমাদের বাসায় ইফতার নিয়ে আসতেন । মাগরিবের আযানের আগ পর্যন্ত কাকাকে এক ফোটা পানিও খাওয়ানো যেতনা । আযান হলে আমরা সবাই এক টেবিলে বসে ইফতার করতাম । এবং ফি বছর এই রুটিন চলতে লাগল । আমরা বড় হতে লাগলাম । এবং একসময় অবধারিত হয়ে গেল যে ২৯ রমজান হরিপদ কাকা ইফতার হাতে ছুটে আসবেনই । কাকা জাতে ব্রাক্ষণ ছিলেন । সিলেটের কুমারপাড়ায় পুজা মন্ডপে পুজা পাঠও করতেন । কিন্তু রমজান মাসে ছোট ভাই-বন্ধু’র বাসায় ইফতার নিয়ে আসতে ভুলতেননা । আব্বার কলীগ থাকার সময় কাকার বাসা আর আমাদের বাসা ছিল হাত ছোয়া দূরত্বে । দিওয়ালীতে কাকার মেয়ে শম্পা আপা আর চম্পক মিলে পুরো বাসার আসে পাশে প্রদীপ জ্বালাত । তারপর রাতভর চলত আড্ডা । খাওয়া দাওয়া । ঈদের সময় কাকা, কাকী, চম্পা আপা, চম্পক সবাই আমাদের বাসায় বেড়াতে আসত । আম্মার হাতের তৈরী চটপটি ছিল তাদের ভীষণ প্রিয় ! ৬ বছর আগে হঠাৎ করে একদিন কাকা না ফেরার দেশে চলে যান । আব্বা তখন চট্টগ্রামে । আম্মার তখন ক্যান্সার চিকিৎসা চলছে । আব্বা সিলেট যেতে পারলেন না । বাসায় বসে বসে নিরবে চোখের জল ফেললেন ।কাকাকে শেষ দেখা দেখতে না পারার যন্ত্রনা আব্বা বহুকাল বয়ে বেড়িয়েছেন । এখন আর ২৯ রমজান ইফতার নিয়ে কাকা ছুটে আসেননা । কিন্তু ২৯ রমজান আসলেই আমরা হরিপদ কাকাকে নিয়ে আমাদের সব আনন্দ স্মৃতির ঝাঁপি খুলে বসি । কাকা আমাদের দেখা পৃথিবীর শ্রেষ্ঠ ভালোমানুষদের একজন । আমাদের সাম্প্রদায়িক সম্প্রীতি অনেক মজবুত । আমরা ঈদে এক সাথে যেমন সেমাই খাই, পূজাতে তেমনি লাড্ডু খাই । আমার আল্লাহ, কিংবা তাদের ঈশ্বর কিংবা গড , সবই তো একজন । এক এবং একজন-সে আমরা যে নামেই ডাকিনা কেন ? আমি একজন ট্রু বিলিভার এবং প্র্যাকটিসিং মুসলিম হিসাবে মনে করি বর্তমান সময়ে সাম্প্রদায়িক সম্প্রীতির চেয়ে বড় কোনো শক্তি নেই । যে জাতী যত বেশি ফ্যানাটিক তারা তত বেশি ক্ষতিতে নিমজ্জিত ! সাকিব আল হাসান যদি পূজা দেখতে গিয়ে থাকেন সম্প্রীতির খাতিরে, সেজন্য তাকে হত্যা করে ফেলতে হবে ? আমি ঠিক মেনে নিতে পারিনা । আমি আর আপনি কে, জান্নাত আর জাহান্নামের ফায়সালা করার ? যিনি এর মালিক, তার হাতেই ছেড়ে দেয়া উচিত বিচারের ভার ! ডোন্ট বি জাজমেন্টাল ইন ন্যানো সেকেন্ড । পুনশ্চ: আমি কোনো ইসলামিক স্কলার নই । একজন মুসলিম । গর্বিত মুসলিম । যে অন্যধর্মকে সম্মান করে । ভিন্নমত কে শ্রদ্ধা করে । সম্প্রীতিতে আস্থা রাখে । আমার কাছে সম্প্রীতি মানে ইউনিফরমিটি নয় বরং সম্প্রীতি মানে নানা বৈসাদৃশ্যের পরও একে অন্যকে সহ্য করার ক্ষমতা !
পৃথিবীটা অদ্ভুত এক মায়ার জাল । মায়া । আহা! এই মায়ার জন্যই তো কী তুমুল হাহাকার ভেতরে । মাঝে মাঝে ভাবি-প্রিয়জন, যাদের ঘিরে আমাদের মায়ার জগত , যেদিন থাকবেনা তারা পাশে, কিংবা যেদিন আমরা থাকবোনা তাদের পাশে, কী হবে সেদিন ? ভাবতেই হীম হীম এক অনুভূতি খেলে যায় । পৃথিবীর সব শক্তি এক করে যদি একটিবারের জন্য দেখতে চাই প্রিয় কোনো মুখ যে চলে গেছে চিরতরে , মিলবে কী তার খোঁজ ? কোনো এক আকুলিবিকুলি মুহূর্তে যদি একটিবার ছুঁতে ইচ্ছে করে প্রিয় কোনো হাত...? তাই যারা পাশে আছে , যে প্রিয়রা বেঁচে আছে , আসুন, যত্ন নিই সেই সম্পর্কের ! পৃথিবীটা আসলেই এক মায়ার জাল !! 
রমজান মাস, চট্টগ্রামে তখন কভিড পরিস্থিতি নিয়ে চরম অনিশ্চয়তা । আমাদের ওয়ার্ক ফ্রম হোম চলছে তখন । ঈদের কয়েকদিন আগে সেলস টিম লিডার রায়হান আমাকে জানাল যে একজন বিনিয়োগকারী আমাদের একটা এক্সক্সুসিভ প্রকল্পে বুকিং দিতে আগ্রহী । প্রাথমিক কথাবার্তা হয়েছে । চূড়ান্ত কথা বলার জন্য আমার সাথে তিনি বসতে চান । আমরা অফিসে বসলাম । তিনি বললেন, আমি ৫০% এডভান্স দেব তবে আমাকে একটু ডিসকাউন্ট দিতে হবে । পরিস্থিতি বিবেচনায় আমরা একটা প্রাইস তাকে অফার করলাম । তিনিও তার বেস্ট প্রাইস অফার করলেন । এবং একটা প্রাইসে মোটামুটি সমঝোতা হলো আমাদের । পরের দিন ডাউন্টপেমেন্ট দেবেন বলে সেই বিনিয়োগকারী চলে যান । পরের দিন অফিসে যাই । কিন্তু সেই ইনভেস্টরের আসার কোনো খবর নেই । আমরা প্রতীক্ষা করি । রায়হান এসে আমাকে জানায়-স্যার, উনি কমন স্পেস’র ক্যালকুলেশন চেয়েছেন । -হ্যা, সমস্যা কী, দিয়ে দাও । একদম ডিটেইল হিসাব দাও । আমি কনফিডেন্টলি বললাম । রায়হান ডিজাইন টিমের পলাশ থেকে ডিটেইল ক্যালকুলেশন নিয়ে উনার সাথে বসল । এবার বিনিয়োগকারী উল্টে গেলেন । তিনি বলেন, “আপনাদের কমন স্পেস অনেক বেশি । আমি ভাই যে প্রাইস বলেছি সে প্রাইসে নেয়া সম্ভবনা “। তিনি নতুন করে প্রায় ৭৫ লাখ টাকা ডিসকাউন্ট চেয়ে বসেন । না হলে তিনি আগাবেননা । ঈদ তখন হাত ছোয়া দূরত্বে । সংশ্লিষ্ট সবাই চেয়েছিল এই বিক্রীটা হোক । রায়হান মন খারাপ করে আসল । কারন সে জানে যে প্রাইস ইনভেস্টর বলছেন সে প্রাইসে বিক্রী করা অসম্ভব । সে ভীষণ ভেঙ্গে পড়ল । বলল, স্যার, অন্য রিয়েলএস্টেট কোম্পানী গুলো তো এত ডিটেইলে বলেনা । কেবল একটা লাম-সাম পার্সেন্টেজ বলে । -দেখো রায়হান, ব্যবসায় স্বচ্ছতার কোনো বিকল্প নেই । আমরা যে ডিটেইল হিসাব দিয়েছি সেটা রিয়েল এস্টেট এক্ট ২০১০ অনুযায়ী করা । বাড়তি কোনো কিছু ধরা নেই । তুমি যে হিসাব দিয়েছ তাতে কোনো গুজামিল নেই । এখন ইনভেস্টর হিসাবে উনার অধিকার আছে ডিটেইল জানা । তার কাছে কমনস্পেস বেশি মনে হতেই পারে, কিন্তু মিথ্যা তথ্য দিয়ে আমাদের বিক্রী করার তো দরকার নেই । রায়হান ব্যক্তিগত জীবনে ভীষণ নীতিবান মানুষ । কখনো মিথ্যা কথা বলতে আমি শুনিনি । সেই রায়হানকে কিছুটা বিমর্ষ মনে হলো । আমি রায়হানকে কাছে ডেকে নিলাম । ওর কাঁধে হাত রেখে বললাম, তোমার সততার উপর বিশ্বাস রাখো । এই ইনভেস্টর ছুনার ওর লেইটার তোমার কাছে ফিরে আসবেই । আলহামদুলিল্লাহ ! আমার সেই বিশ্বাস ভুল ছিলনা । গতকাল সেই ইনভেস্টর ফের এসেছেন ওই এক্সক্লুসিভ স্পেসটি কিনতে । নতুন করে নেগোসিয়েশন শেষে আজ পেমেন্ট করেছেন তিনি । যে প্রাইস বলে সরে গিয়েছিলেন তার চেয়ে ১ কোটি টাকা বেশি দিয়ে আজ ডিল ফাইনাল করলেন তিনি । রায়হান পে অর্ডার হাতে নিয়ে আমাকে খবরটা জানাতে আসলে স্মিত হেসে বললাম, দিজ ইজ দ্যা পাওয়ার অব ট্রান্সপারেন্সি ! দিজ ইজ দ্যা পাওয়ার অব অনেস্টি !!
আজ সন্ধ্যায় চায়ের টেবিলে বসে আমার ছেলের সাথে পড়াশোনা সংক্রান্ত তার বিভিন্ন পরিকল্পনা নিয়ে কথা হচ্ছিল। সে ক্লাস সেভেনের ছাত্র, তাদের স্কুলে বর্তমানে ইনডিভিজুয়াল ক্যারিয়ার কাউন্সিলিং চলছে । বিশেষ করে ও-লেভেলে তাদের অপশনাল সাবজেক্ট চয়েস করা নিয়ে স্টুডেন্ট এবং অভিভাবকদের সাথে চলছে ওয়েভিনার কাউন্সিলিং । তো এই অপশনাল সাবজেক্ট নির্ধারণ নিয়ে যখন কথা হচ্ছে তখন আমি এবং আমার স্ত্রী আমাদের ছেলেকে পূর্ণ স্বাধীনতা দিয়েছি সাবজেক্ট পছন্দ করার । এই বিষয়ে নিজের অভিজ্ঞতা একটু বলে নিই, ছোটবেলা থেকেই আমাদের পরিবার থেকে বলে দেয়া হয়েছে ভালো স্টুডেন্টরা সায়েন্স পড়ে । তারা ডাক্তার কিংবা ইঞ্জিনিয়ার হয় । অথচ কোনোকালেই সায়েন্স আমার ভাল লাগত না । আমি সবসময় সাহিত্য, ইতিহাস এসব বিষয়ে খুব মজা পেতাম । কিন্তু পরিবারের চাপে ঠিকই আমাকে সায়েন্স পড়তে হয়েছে এবং শেষমেশ ইঞ্জিনিয়ারিং ডিগ্রী নিতে হয়েছে । বিশ্বাস করুন, শেক্সপিয়ার’র ট্রাজিডি হেমলেট, রোমিও এন্ড জুলিয়েট কিংবা কিং লেয়ার আমাকে যতটা টানত তার শিকে ভাগও টানেনি কম্পিউটার এলগরিদম । তবু আমি পড়েছি, মানে টলারেট করেছি, এনজয় করিনি । যেখানে এনজয়মেন্ট নাই, সেখানে শিখার সুযোগও খুব কম । ইস ! আবার সুযোগ পেলে আমি ইংরেজী সাহিত্য নিয়ে পড়তাম । মনে আছে এইচএসসি’র পর আব্বা মেডিক্যাল ভর্তীর জন্য রেটিনা কোচিংয়ে এডমিশন করিয়ে দিয়েছিলেন ২৫০০ টাকা দিয়ে । আড়াই হাজার টাকা ফি দিয়ে আমি কোচিং এ গিয়েছি দুদিন । আর মেডিক্যাল ভর্তী পরীক্ষায় প্রশ্ন পত্র না পড়েই মাল্টিপল চয়েজ এর বৃত্ত ভরাট করেছিলাম মাত্র আধ ঘন্টায় । সময়ের আগে খাতা যখন জমা দিচ্ছি তখন পুরা হল অবাক বিস্ময়ে তাকিয়ে ছিল- কে এই মেধাবীরে বাবা, এক ঘন্টার পরীক্ষা আধঘন্টায় শেষ করে দিল ! ঐ গল্প অন্য কোনোদিনের জন্য তোলা থাক । আজ বরং আমার ছেলের গল্প শেষ করি । তার আগে আমার স্ত্রীর গল্পটাও বলে নিই । আমার স্ত্রীর ইচ্ছে ছিল বিজ্ঞান নিয়ে পড়ার । কিন্তু আমার শ্বশুর মশাই বুঝেছিলেন, মেয়েদের বিজ্ঞান নিয়ে না পড়ে আর্টস পড়লে ভালো । আমার স্ত্রীর তাই প্রচন্ড ইচ্ছা স্বত্তেও বিজ্ঞান পড়া হয়নি । আমার ছেলের ইচ্ছা সে বিজ্ঞান নিয়ে পড়বে । তাও আবার মহাকাশ বিজ্ঞান । রোবটিক্সেও আগ্রহ তার । সারাদিন এসব নিয়েই ঘাটাঘাটি । বিষয় পছন্দে তাই তার সম্পূর্ণ স্বাধীনতা আমরা বাবা-মা হিসাবে দিয়েছি । সে নিজেই বাছাই করেছে তার সাবজেক্ট । মূল বিষয় বাংলা, ইংরেজী, গণিত, অতিরিক্ত গণিত, এর পাশাপাশি অপশনাল বিষয় থেকে বেছে নিয়েছে ফিজিক্স, কম্পিউটার সায়েন্স, রসায়ন, একাউন্টিং এবং ইকনমিক্স । আমরা তার পছন্দে হ্যা বলেছি । শুধু বলেছি, বাবা, যে বিষয়ে আনন্দ পাও, সে বিষয়ে পড়ো, যেখানে পড়তে যেতে ইচ্ছে করে, যাও । শুধু শেকড়কে ভুলে যেওনা । আর যা কিছুই জীবনে হতে চাও না কেন, সবার আগে ভালো মানুষ হওয়ার চেষ্টা করো । 
গতপরশু স্ট্যাটাস দেয়ার কয়েক ঘন্টার মধ্যেই কুরআনে হাফেজ এর দুজন ছাত্রের খবর চলে আসে । করোনায় যাদের হিফজি পড়া বন্ধ হয়ে আছে । একজনের খোঁজ দেন আমার প্রিয় শিক্ষক সালমা ম্যাডাম । তার মাধ্যমেই রাব্বির খোঁজ পাই । ইনশাআল্লাহ রাব্বী ১ তারিখ থেকে আবার মাদ্রাসা যাবে । নোমান ভাই, রবিন ভাইয়ের মাধ্যমে আরো দুজনের খোঁজ পেয়েছি । আল্লাহ চাইলে এদের পড়াশোনাও চলবে । করোনায় বহু দরিদ্র বাচ্চাদের পড়াশোনা বন্ধ হয়ে গেছে । অনেকে খেতেই পায়না আর পড়াশোনা ! এরকম এক হেফজ খানার খবর পেয়েছি যেখানে প্রায় ৩২টা বাচ্চা পড়ত । এখন ১১ টা বাচ্চার পড়া বন্ধ হবার উপক্রম । আমি আমাদের এক ভলানটিয়ার কে দায়িত্ব দিয়েছি সে সরজমিনে ভিজিট করে বিস্তারিত আমাকে জানাবে । আমার স্ত্রী সাথে আলাপ করলাম বিষয়টা নিয়ে । সে বলল, দেখো আমরা প্রতি সপ্তাহে বাইরে খেতে গিয়ে হাজার হাজার টাকা খরচ করি । এই খরচ গুলোতে একটু লাগাম পরিয়ে একবার দেখো, বহু বাচ্চার পড়ার খরচ ওখান থেকেই বের হয়ে আসবে । আল্লাহ চাইলে, আয় রোজগারেও বরকত আসবে । মানুষের জন্য করলে কখনো সম্পদ কমেনা, বরং বাড়ে বহু গুণে । আমার এক প্রিয় সহকর্মী আজ আমাকে বলেছে, সে একজন বাচ্চার দায়িত্ব নিতে চায় । গর্বে আমার বুকটা বিশাল বড় হয়ে গেছে । এই ভালো কাজের প্রতিযোগিতা গুলো ছড়িয়ে পড়ুক । #ConnecttheDots #racetoreachout #voiceofreason
আজ সকালে শুনলাম আমার সহকর্মী রায়হান এর খুব কাছের এক বন্ধু মারা গেছে । কতইবা বয়স হবে ? বড়জোর ৩৫ ! দুপুরে আমার স্ত্রী হন্তদন্ত হয়ে এসে বলল, শুনছ, শুনছ ? তার চেহারা পুরা আতংকগ্রস্থ ! আমি অসুস্থ শরীরে দড়ফড় করে বিছানা থেকে উঠে বসলাম , কী হইছে ? এরকম লাগছে কেন তোমাকে ? -মইন নাই ! -মইন ? মানে তানশির হাসবেন্ড ? আমি প্রশ্ন করি । -হ্যা, আমার বান্ধবীটা একলা হয়ে গেল ....! মইনের বয়স খুব বেশি না । মইন আর তানশী আমার স্ত্রীর ক্লাস মেট । না, তানশী আরো বেশি কিছু । বেস্ট ফ্রেন্ড ! বিকালে তানশীর বাসার উদ্দেশ্যে বেরিয়ে গেল আমার স্ত্রী । আমি অসুস্থ মানুষ ঘরে বসে মন খারাপ করে আছি । প্রতিদিন সোশ্যাল মিডিয়ায় কত খবর পড়ছি-কত তরুণ অসময়ে চলে যাচ্ছে ? বয়সের আগে । যে কোনো মুহূর্তে যে কারো ডাক চলে আসবে ! আমি তওবা করি । জায়নামাজে বসে বসে আল্লাহর কাছে ক্ষমা চাই । বড় মিছেমিছি এই দুনিয়া ! অদ্ভুত সব মায়ার জাল !! সেই মায়ার টানে রাতকে দিন আর দিনকে রাত করে ফেলছি আমরা । অনুচিত করছি ! ভীষণ অনুচিত করছি !! ভাবছি, ম্যালা সময় আছে হাতে ! মাফ চেয়ে নেব । সময় পাব ? পাপমুক্ত না হয়ে এই পৃথিবী ছাড়তে চাইনা । এমন কিছু করে যেতে চাই যাতে মরার পরও পয়েন্ট যোগ হবে ! দুজন কুরআনে হাফেজ এর পড়াশোনার ব্যবস্থা করতে চাই ।এটা আমার স্ত্রীর ইচ্ছা । আমাকে যারা ব্যক্তিগত ভাবে চেনেন তাদের জানাশোনা এরকম দুজন থাকলে আমার সাথে পরিচয় করিয়ে দেবেন । কৃতজ্ঞ থাকব । দোয়া করবেন ।
ফজরের নামাজের পর জ্বর জ্বর বোধ করায় থার্মোমিটারে মেপে দেখি ১০০ ডিগ্রী । এইস প্লাস খেয়ে শুয়ে পড়ি ।এপাশ ওপাশ করি, ঘুম আসেনা । সকালে উঠে ওয়াসরুম থেকে বের হতেই দেখি মাথা হাল্কা চক্কর দিচ্ছে । জ্বর তখনো ১০০ ডিগ্রী । হাল্কা নাস্তা করে অফিসে যাওয়ার জন্য তৈরী হতে শুরু করলে আমার স্ত্রী এসে বাঁধা দেয় -এই শরীরে অফিসে যাওয়ার দরকার নেই । -না না, যেতে হবে । দুপুর ১২ টায় জরুরি একটা বিজনেস ডেভলপমেন্ট এর মিটিং আছে । সুস্থতা বড়? না মিটিং ? আমার স্ত্রী গজগজ করতে থাকে । তারপর আব্বাও যোগ দেন । কপালে হাত দিয়ে বলেন, অফিসে যাওয়ার দরকার নেই । আমি র‍্যাংকস এ যোগ দিয়েছি প্রায় পোনে তিনবছর । আল্লাহর কী অশেষ রহমত, এই সময়ে আমাকে অসুস্থতার জন্য একদিনও ছুটি কাটাতে হয়নি ! আমি জ্বর-টর, সর্দি কাশি এসব পাত্তা দিইনা একদম । যাইহোক আমাদের হেড অব বিজনেস ডেভলপমেন্ট জুয়েল সাহেব কে ফোন দিয়ে বলি, ব্রো, শরীরটা ভালো না । দুপুর বারোটায় যে ল্যান্ডওনার সাথে মিটিং সেটা তো ঠিক আছে ? -হ্যা স্যার, ঠিক আছে । -গুড । উনাকে বলার দরকার নাই যে আমি অসুস্থ, তাহলে হয়ত উনি প্রোগ্রাম পেছাতে চাইতে পারেন । উনাকে সাড়ে এগারটায় ফোন দিয়ে জানবেন সিডিউল ঠিক আছে কিনা । আমি চেষ্টা করব মিটিংএ এটেন করতে । দুপুরের দিকে আমার জ্বর বাড়তে থাকে । সাথে কাশিও । তার আগে ল্যাপটপে বসে বসে বেশ কিছু মেইল রিপ্লাই করেছি । কিন্তু জ্বর ১০২ ডিগ্রী দেখে মনে হলো ডাক্তারের সাথে কনসাল করা দরকার । এর মাঝে জুয়েল সাহেব জানালেন যে ল্যান্ড ওনারের জরুরি কাজ পড়ে গেছে, মিটিংটা আজ হচ্ছেনা । আগামীকাল ১২ টায় হবে । একটু স্বস্তি পেলাম । সেই স্বস্তি নিয়ে ডা: বিদ্যুৎদা কে ফোন করলাম । সব শুনে তিনি কিছু ওষুধ লিখে টেক্সট করলেন । জায়েদা ফার্মেসি থেকে ওষুধ নিয়ে আসল । দুপুরে খাবারে পর থেকে ওষুধ শুরু করলাম । সন্ধ্যায় জ্বর আবার বাড়ল । মাগরিবের নামাজের পর ধীরে ধীরে জ্বর কমে এসেছে । রাতে আবার একটু একটু গা গরম হচ্ছে ! মূলত গত রোববার ঢাকা থেকে আসার পরই শরীরটা একটু একটু খারাপ লাগছিল । কিন্তু ওই যে চিরায়ত স্বভাব পাত্তা না দেয়ার-পাত্তা দিইনাই ! সুস্থতা আল্লাহর যে কতবড় নেয়ামত, অসুস্থ হলেই তা টের পাওয়া যায় । তবে শুনেছি, অসুখ বিসুখে মুমিনদের পাপ মোচন হয়। আলহামদুলিল্লাহ ! আমি মহান আল্লাহর পাপিতাপি বান্দা । প্রতিমুহূর্তে তার কত নির্দেশ জেনে-না জেনে , বুঝে-না বুঝে যে অমান্য করি । এই উছিলায় আল্লাহ যদি কিছু গোনাহ মাফ করে দেন ! ফেসবুকে আমাকে যারা অনুসরণ করেন তারা আমাকে নিদারুণ ভালোবাসেন । বহুবার নানা উপলক্ষে আমি এর প্রমাণ পেয়েছি । কিছুদিন আগে এক অনুষ্ঠানে আমার এক অনুসারি তার বাগানের ১০০ পিস মাল্টা নিয়ে আসেন আমার জন্য । তার আগে কক্সবাজার থেকে একজন গাছের কাঁঠাল পাঠান । সিজনে বহুজন আম পাঠিয়েছেন, সুদুর সুন্দরবন থেকে একজন কিছুদিন আগে খাঁটি মধু পাঠিয়েছেন । তাদের অনেককেই আমি ব্যক্তিগত ভাবে চিনিনা । আলাদা কোনো চাওয়াও নেই তাদের । এই ভালোবাসা গুলো আসলে অমূল্য । আমি বিনীত ভাবে আপনাদের অনুরোধ করব-মোনাজাতে আমাকে একটু মনে রাখবেন । আল্লাহ যেন আমার গোনাহ মাফ করেন এবং আমাকে পরিপূর্ণ সুস্থ করে দেন । সবার জন্য শুভকামনা । আল্লাহ হাফেজ !
গতকাল রাতে আমার স্ত্রীকে নিয়ে লং ড্রাইভে বেরিয়ে ফ্লাইওভার ধরে কর্ণফুলীর কাছাকাছি চলে যাই একদম । নানা বিষয়ে কথা বলছিলাম আমরা । আমাদের শৈশব, বেড়ে উঠা, বাবা-মার কথা । আম্মা নেই আজ প্রায় চার বছরের কাছাকাছি । আব্বা আম্মাকে ভীষণ মিস করেন, বুঝতে পারি আমরা । এর মাঝে বাচ্চাদের অনলাইন ক্লাস শুরু হয়ে গেছে অক্টোবর থেকে । বাচ্চা দুটো সারাদিন ব্যস্ত থাকে । অথচ করোনার কারনে আব্বা বাইরে বের হননা প্রয়োজন না হলে । আব্বার সময় কাটে কুরআন পড়ে, বই পড়ে, টিভিতে খেলা দেখে । -বাবা তো খুব একাকী ফিল করে । তেহজীব আর আলভীরা তো সারাদিন ক্লাস নিয়েই ব্যস্ত । আমার স্ত্রী বলে । -হ্যা, বুঝতে পারি । দেখি আগামী মাসে আব্বাকে নিয়ে সিলেট থেকে ঘুরে আসব । সিলেট গেলে আব্বার ভালো লাগবে । -হ্যাঁ, যাও । বাবা খুশী হবেন । জীবনে একা থাকাটা খুব কষ্টের । -হ্যা, কিন্তু আব্বা তো একা না । আমরা আছি । নাতী-নাতনী আছে । -জীবনে সঙ্গী কিংবা সঙ্গীনির যেমন প্রয়োজনীয়তা আছে তেমনি একে অপরের উপর ভিন্নরকম এক নির্ভরতা আছে ।এটা অন্য কেউ পুরণ করতে পারেনা । -হ্যা, এটা ঠিক বলেছ । আম্মার অভাব তো অন্য কেউ পুরণ করতে পারবেনা । -আমরা কী বাবার জন্য ...??? -মাথা খারাপ হইছে তোমার ? দুনলা বন্দুকের গুলি খাইতে চাও । মনে নাই গেল ডিসম্বরের কথা । আমি হড়বড় করে বলে যাই । গেল ডিসেম্বরে আব্বা আমাদের সবাইকে নিয়ে করিমগঞ্জ বেড়াতে যান তার কাজিনদের বাড়িতে । সেখানে একদিন আব্বার ভাবী সম্পর্কীয় আমাদের এক চাচী এসে সবার সামনে বলে বসেন, এই রিমন, তোমরা তোমাদের আব্বাকে আরেকটা বিয়ে করিয়ে দাও...!!! আব্বা মুহূর্তেই তেলে বেগুনে জ্বলে উঠেন । আমরা তো ছোট বেলা থেকে দেখেছি আব্বা আম্মার রসায়ন । ঐ চাচীর তো সেই সম্পর্কের গভীরতা জানার কথা না । আব্বার কাছ থেকেই শিখেছি কিভাবে স্ত্রীকে ভালোবাসতে হয়, সম্মান করতে হয় । ২০১৩ সালের কথা । আম্মার তখন ক্যান্সার ট্রিটমেন্ট চলছে ব্যাংকক হসপিটালে । আব্বাকে দেখতাম প্রতিদিন হসপিটালে যাওয়ার সময় আম্মার হ্যান্ডপার্টস নিজের হাতে নিয়ে আম্মার সাথে সাথে হাটতেন । আমার আব্বা ছিলেন একজন অবসর প্রাপ্ত সরকারী কর্তা । ছোটবেলা আব্বার ব্যাগ নিয়ে বহু মানুষকে হাটতে দেখেছি, সেই আব্বা ব্যাংককের পথ ধরে দিব্যি আম্মার পার্টস নিয়ে হাঁটছেন । বিশ্বাস করুন, এই দৃশ্য আমাকে কখনো রোমাঞ্চিত করেনি । বরং আমার কাছে মনে হতো, ইস ! আব্বা যদি আম্মার হাত ধরে হাঁটতেন ! এই যদি কোনোদিন বাস্তব হয়নি । না, আমার মা বেঁচে থাকতে আমি আমার বাবাকে কখনো দেখিনি মায়ের হাত মুঠোয় চেপে হাটতে । আমাদের সমাজ সংস্কৃতিতে এই দৃশ্য আমরা মনে হয় ঠিক নিতে পারিনা ! আমি এবং আমার স্ত্রী গাড়ী থেকে নামলাম । আমার স্ত্রীর হাতে একটা কালো রঙের পার্টস । আমি বললাম তোমার পার্টসটা আমার হাতে দাও । সে দিতে চাইলনা । আমি জোর করে ওর পার্টসটা আমার বাম হাতে নিয়ে ডান হাত দিয়ে ওর বাম হাত মুঠোয় চেপে ধরলাম । তারপর কর্ণফুলীর পাশ ঘেষে হাটতে থাকলাম । শোনো, তুমি আমাকে ফেলে কখনো একা করে যেওনা, আমার স্ত্রী বলে । -আমি মাথা নাড়াই । আব্বার কথা ভাবি । আম্মাকে ছাড়া আব্বার সময়টা অনুভব করার চেষ্টা করি । আমার স্ত্রী আমার পাশে নেই কখনো, এমনটা ভাবতেই নিজের অজান্তে গাল বেয়ে পানি নামে আমার । আমি আমার স্ত্রীর হাত আরো জোরে চেপে ধরি । কর্ণফুলীর সামনে দাঁড়িয়ে গলা ফাটিয়ে চিৎকার করে বলি -দিয়া, আই লাভ ইউ...! আমার স্ত্রী লজ্জা পেয়ে বলে, এ্যাই, লোকজন কী বলবে ? -কী বলবে ? যা ইচ্ছা হয় বলুক । জীবনে যদি কাউকে মন প্রাণ উজাড় করে ভালোবাসি তাহলে কিসের লজ্জা সেটা প্রকাশে !
এক তরুণী চট্টগ্রামের একটি নামকরা প্রাইভেট বিশ্ববিদ্যালয় থেকে এমবিএ শেষ করে একটি ব্যাংকে কাজ করছেন । আজ ফেসবুক ম্যাসেন্জারে নক দিয়ে জিজ্ঞেস করেন, ভাইয়া আপনার সাথে একটু কথা বলতে পারি ? -কী ব্যাপারে কথা বলতে চান ? আমি জিজ্ঞেস করি । -ভাইয়া, একান্তই ব্যক্তিগত একটা বিষয়ে একটু পরামর্শ চাই । অনুমতি দিলে একটু ফোন করতে চাই । আমি সম্মতি দিলে তিনি আমাকে ফোন করেন । -জি বোন, বলেন, কিভাবে আপনাকে সহযোগিতা করতে পারি ? -ভাইয়া, আমার পরিবার থেকে বিয়ের জন্য আমাকে খুব চাপ দিচ্ছে । -কনগ্রাচুলেশন ! এতো খুব ভালো খবর । -না না ভাইয়া, ভালো খবর না । বিয়ে নিয়ে আমার কিছু সাইকলজিক্যাল ইস্যু আছে । বিয়ে করতে ভয় পাই । -ভয় ? ভয়ের কি আছে ? -আমার বেশ কিছু কাজিনের বিয়ের অভিজ্ঞতা খুব একটা সুখকর হয়নি । কারো ১ বছরে, কারো কারো বিয়ে ২/৩ বছরে ভেঙ্গে গেছে ! -বিয়ে যে টেকেনি আপনার কাজিনদের সেজন্য দোষটা কাদের ? আপনার কাজিনদের না কী তাদের বরদের ? -জানিনা ভাইয়া, কাজিনরা তো খুব স্বাধীনচেতা । -কী করেন তারা ? -ওরা সবাই উচ্চশিক্ষিত । পাশ করে কেউ কেউ ব্যবসা করছে আর কেউ চাকরি । তা আপনি ভয় পাচ্ছেন কি এই কারনে যে আপনিও খুব স্বাধীন চেতা, আপনিও ভালো চাকরি করেন । আমি একদম সোজা লাইনে প্রশ্নটা করি তাকে । -ভাইয়া ঠিক বলতে পারবনা । তবে বাসা থেকে বিয়ের কথা বললেই না না অজুহাত তুলে আমি এভয়েড করি। এ নিয়ে আব্বু আম্মুর সাথে খুব রাগারাগি হয়েছে । -আচ্ছা, আপনি কী জীবনে কাউকে পছন্দ করেছিলেন কখনো । ভালবেসেছিলেন ? বা প্রতারিত হয়েছিলেন ? -না, এরকম হয়নি কখনো । তবু ভয় পাই । যে সম্পর্ক টিকবেনা সে সম্পর্কে কেন জড়াব । তা আপনি আমার কাছে থেকে কী পরামর্শ চাচ্ছেন ? -ভাইয়া, আমি আপনাকে ফলো করি অনেকদিন । আপনি কয়েকবার আমাদের বিশ্ববিদ্যালয়ে এসেছিলেন । সেখানে বন্ধু নির্বাচন, পার্টনার চয়েজ করা নিয়ে এমন কিছু কথা বলেছিলেন যেটা মনে দাগ কেটেছে আমার । তাছাড়া যতটুকু শুনেছি, আপনি এবং আপনার স্ত্রী খুবই সফল এবং সুখী দম্পতি । কাজেই যদি কোনো পরামর্শ পাই তাহলে হয়ত সিদ্ধান্ত নিতে কাজে লাগবে। সফল কিনা জানিনা তবে যতটুকু বুঝি তাতে সম্পর্ক হচ্ছে চারা গাছের মতো । এটাকে পরিচর্যা করতে হয় । আমরা বীজ রুপন করি । সেই বীজ থেকে চারা জন্মায় । চারা গাছ আমরা পরিচর্যা করি । যত্ন নিই । একসময় চারা গাছ শতবর্ষী বৃক্ষে রুপ নেয় । মানব জীবনের সম্পর্ক গুলোও এমন । সম্পর্কগুলোর যত্ন নিতে হয় । পরিচর্যার অভাবে সম্পর্ক অংকুরেই বিনষ্ট হয় । কোনো কোনো সম্পর্ক তো ব্রুন অবস্থাতেই হয় খুন । আবার কোনো কোনো সম্পর্ক সঠিক যত্নে যুগ যুগ অটুট থাকে ভালোবাসায় ,প্রেমে, পারস্পরিক বোঝাপড়ায় , শ্রদ্ধায় । শুধু ভালোবাসায় সম্পর্ক টেকেনা, যেমন টেকেনা শুধু সিমেন্টে তৈরি কোনো গাঁথুনি । আমরা সিমেন্টের সাথে বালি দিই, পানি দিই । তারপর না তৈরি হয় শক্ত ইটের গাঁথুনি । তেমনি সম্পর্ক কেবল প্রেমে টেকেনা । সেখানে শ্রদ্ধা মেশাতে হয় । বিশ্বাস মেশাতে হয় । ধৈর্য মেশাতে হয় । তারপরই তৈরী হয় সফল রসায়ন । একটানা কথা গুলো বলে যাই আমি । আপনাদের দাম্পত্য জীবনে কী কখনো রাগারাগি, মান-অভিমান হয়না, সে বেশ কৌতুহলী হয়ে জানতে চায় ! -হয়, হয়, আমি হাসতে হাসতে বলি । তখন কী করেন ? মনে হচ্ছে এই জায়গাতেই তার ফোকাস । কিছুক্ষণ চুপ থেকে বলি, দেখেন বোন, জীবনটা সরল রেখা নয় । এটা বক্র রেখার মতো । উঁচু নিচু কত বাঁক । প্রায়ই এরকম কোনো কোনো কঠিন বাঁকে আমরা খুব দ্রুত জাজমেন্টাল হয়ে পড়ি । ব্যক্তিত্বের দ্বন্ধে জড়িয়ে প্রচন্ড ইগোতে সম্পর্ক গুলোকে খুন করি । সবসময় নিজেকে সঠিক মনে করি । মনে করি, আমি কম কিসে । এই অহম, ইগো আমাদের শেষ করছে । দেখুন, আমরা তো মানুষ । আমাদের মাঝেও মান অভিমান হয় । রাগারাগিও হয় কখনো কখনো । যদি সে কোনো কারনে বেশি রেগে গিয়ে কিছু বলে ফেলে তখন আমি তার ওই মুহূর্তের আচরণটা খুব দ্রুত ভুলে যেতে চেষ্টা করি । চুপচাপ বসে জীবনে তার সাথে আমার সব মধুর রসায়ন গুলো মনে করি । ফ্লাস ব্যাকে গিয়ে সে আমার জন্য , আমার বাবা-মার জন্য, সন্তানদের জন্য, আত্নীয় স্বজনের জন্য যা যা ভালো করেছে সব মনে করতে থাকি । বিশ্বাস করুন, মুহূর্তেই আমার রাগ গলতে থাকে । আমি তার প্রতি ভীষণ ভালবাসা এবং কৃতজ্ঞতা অনুভব করতে থাকি । সম্পর্কে এই গ্রেটিটিউডটা খুব দরকার । -আর আপনি নিজে যদি কখনো ভাবীর উপর রেগে যান ? -যদি আমি রেগে গিয়ে ভুল ভাল কিছু বলে ফেলি, তাহলে কিছুক্ষনের মাঝেই ওকে জড়িয়ে ধরে সরি বলি । একবার না, বারবার বলি । কখনোই কোনো ইগো কাজ করেনা । -ভাইয়া, আজকাল সম্পর্ক নষ্ট হওয়ার পেছনে তো আরো বহু কারণ আছে ? -আছে । একসাথে না থাকার জন্য হাজারটা কারণ খোজা যেতে পারে, সাথে থাকার জন্য কেবল একটা কারনই যথেষ্ট-ভালোবাসা ।
রিক্সাচালক ফজলুর রহমান ভাইয়ের পাশে অনেকেই দাঁড়িয়েছেন । রিক্সা, চাকরি অনেক কিছুই পাচ্ছেন তিনি । এরকম অসংখ্য ফজলু আমাদের আশেপাশে আছেন, হয়তবা প্রচারের আলোটা তাদের উপর পড়েনি বলে তাদের খবর আমরা জানিনা । চলুন, তাদের খুঁজে বের করি । প্রতি দশজন মিলে একজনের দায়িত্ব নিই । কান্নার চেয়ে হাসি অনেক সুন্দর !!
আলহামদুলিল্লাহ, গতকাল ব্লাড ডোনেট করে জন্মদিন উদযাপন করলাম ! যাকে রক্ত দিয়েছি তিনি ৮০ বছর বয়সি একজন কভিড পেশেন্ট । কভিড অনেক কিছুই শিখিয়েছে এবার , তার মাঝে বড় শিক্ষা হলো অপ্রয়োজনীয় ব্যয় পরিহার করা আর যতটা সম্ভব দোয়ার থলিটা ভরা । ভীষণ অনিশ্চিত জীবনের শেষ বাশি বেজে গেলে ওই থলিটাই সাথে যাবে, আর কিছুনা । বহু বছর আগে আমার পূর্ববর্তী প্রতিষ্ঠানে কাজ করা এক ইলেকট্রিক কনট্রাক্টর বাহার কাতার থেকে কমেন্টে যে দোয়া পাঠিয়েছে, বলতে পারেন এটাই এবারের জন্মদিনের পাওয়া অমূল্য এক অনুভূতি । ২০১০ সালে বয়সে তরুণ ইলেকট্রিশিয়ান বাহারের কাজের প্রতি আন্তরিকতা এবং নেতৃত্ব গুণ দেখে তাকে ডেকে বলেছিলাম, তুমি তো দারুণ কাজ করো । তুমি তো নিজেই একজন ঠিকাদার হতে পারো । সে খুশিতে চোখে জল নিয়ে বলেছিল স্যার, গরীব মানুষ, টাকা পয়সা নাই । লোকজনের খোরাকী দিমু কেমনে ? কম করে হইলেও তো ২০হাজার টাকা পুন্জি লাগব । তাকে বলেছিলাম যদি তুমি অন্য কনট্রাক্টর থেকে বর্গফুট প্রতি ১০ টাকা রেট কম নাও তাহলে আমরা কোম্পানী থেকে তোমাকে ২০ হাজার টাকা এডভান্স দেব । পারবা কাজ চালাতে ? দেখো, যদি পার, তাহলে কিন্তু মিস্ত্রী থেকে ঠিকাদার হয়ে গেলে ! বাহার ঠিকই ঠিকাদার হয়ে গেল । তাকে পরীক্ষামূলক ভাবে ২০ হাজার বর্গফুটের একটি ছোট প্রকল্পের কাজ দিলাম । প্রকল্পটি সে সফল ভাবে হস্তান্তর করল । তারপর সে বিভিন্ন জায়গায় কাজ পেল । একসময় বড় ঠিকাদার হয়ে কাতার চলে গেল । সেটা ২০১৫ সালের কথা । তারপর আর আমার সাথে যোগাযোগ নেই । এবার হঠাৎ করে আমার ফেসবুক পোস্টে তার কমেন্ট পড়ে আমি ভীষণ আবেগ আপ্লুত হয়ে পড়ি । আমি ক্ষুদ্র মানুষ । আমার ক্ষুদ্র গন্ডিতে জীবনে নি:স্বার্থ ভাবে বহু মানুষের উপকার করার চেষ্টা করেছি । কেবল ব্লু কলার নয়, বহু হোয়াইট কলার পিপোলদেরও সুযোগ দিয়েছি । তাদের উপকার করেছি । বিশ্বাস করুন, গরীব, দরীদ্র মানুষ যাদের উপহার করেছি তারা সেটা মনে রেখেছে আজীবন । কিন্তু বিশ্ববিদ্যালয়ের সর্বোচ্চ ডিগ্রীধারী বহুজন সেসব মনে রাখেনি । এবং এখনো অনেকে মনে রাখেনা । একটু স্বার্থের হেরফের হলেই তারা যে উপকৃত হয়েছে আমার মাধ্যমে, সেটা ভুলে যায় । অথচ আমার জন্য যারা জীবনে হাটু পানিতে নেমেছে আমি সবসময় তাদের জন্য কোমর পানি এমনকি গলা পানিতে নেমেছি । নামার জন্য প্রস্তুত থেকেছি । বাহারের কমেন্টটা সত্যিই আমাকে আবেগতাড়িত করেছে ।(স্ক্রীনশর্ট টি কমেন্টে দিয়েছি) । কৃতজ্ঞতাবোধ একটা মানুষকে বড় করে, এবং এই কৃতজ্ঞতাবোধের শিক্ষার জন্য বিশ্ববিদ্যালয়ের বড় ডিগ্রী লাগেনা । আবেগ প্রবণ হয়ে অযাচিত অনেক কথা লিখে ফেললাম । ভুলভাল কিছু লিখে ফেললে ক্ষমা করবেন । সবশেষে জন্মদিনে যারা শুভকামনা জানিয়েছেন সবার প্রতি অনি:শেষ কৃতজ্ঞতা । আমার পরিবার, সহকর্মী, বন্ধুমহল, আত্নীয়স্বজন, ফেসবুক বন্ধু, ফলোয়ার সকলের ভালোবাসায় আমি আপ্লুত ! আমার নিয়ত চেষ্টা থাকবে নিজেকে মানুষ হিসাবে আরও বেশি উন্নত করার । সবার কাছে আবারো দোয়া চাই ।
আজ অফিসে প্রিয় সহকর্মীরা আমার জন্মদিন এডভান্স সেলিব্রেট করে আমাকে চমকে দিতে চেয়েছিল । আমি যে বিষয়টা এপ্রিশিয়েট করবনা সেটা তারা হয়ত ভাবেনি । অনেকটাই গোপনে, চুপিসারে আমাদের এইচআর আর সেল্সটিম মেম্বাররা এই আয়োজন করে । লাঞ্চের পর অফিস থেকে সাইট ভিজিটের জন্য বের হব তখন এইচআর এর তাশফিয়া এসে বলে স্যার, আধঘন্টা পরে বের হলে সমস্যা হবে ? একটু কাজ ছিল । এই কাজ যে আমার অগ্রিম জন্মদিন উদযাপন সেটা বুঝিনি শুরুতে । এই করোনা কালে আমরা আমাদের সকল এমপ্লয়িদের জন্মদিন উদযাপন মাসে একবার করছি । অর্থ্যাৎ মাসের শেষ দিনে ঐ মাসে যাদের যাদের জন্মদিন পড়েছে সব একসাথে উদযাপন করছি । যদিও আগে এটা দিন বিশেষেই হতো । (আমি মনে প্রাণে বিশ্বাস করি এমপ্লয়ি এনগেজমেন্ট এর অংশ হিসাবে এই উদযাপন দারুণ কাজ দেয় ) তো আমার জন্মদিন ২ অক্টোবর হলেও করোনাকালে এটা সেলিব্রেট করার কথা আমার অন্য সহকর্মীদের সাথে মাসের শেষ দিন অর্থাৎ ৩১ অক্টোবর । কনফারেন্স রুমে তাই আমি কিছুটা শক্ত ভাবে যখন আমার জন্য কেন এই ব্যতিক্রম, এই প্রশ্ন করলাম তখন আমার সহকর্মীরা অপ্রস্তুত হয়ে গেল । একজন বলল, স্যার, আপনি সিইও, তাই স্পেশাল ! আমি বললাম, মোটেই না । আমরা সবাই সহকর্মী । যে উদযাপন আমার অন্য সহকর্মীর জন্য হবেনা সে উদযাপন আমার জন্য কেন হবে ? আই ডোন্ট এপ্রিশিয়েট ইট ! তারা তখন বলল, এই উদযাপন খরচ আমরা অফিস থেকে নয়, নিজেরা বহন করছি । আপনাকে আমরা ভালবাসি । আপনি কেক কাটলে সবাই খুশি হবে । সবাইকে খুশি করতে কেক কাটলাম, সবাইকে সাথে নিয়ে । তবু মনে একটা খচখচানি রয়ে গেল । সেই খচখচানি নিয়ে সাইট ভিজিটে বেরিয়ে পড়লাম । গাড়ীতে বসে জীবনে অর্জনের হিসাব কষতে গিয়ে দেখি মানুষের ভালোবাসাই সবচেয়ে বড় অর্জন । তার মাঝে প্রিয় সহকর্মীদের এই অকৃত্রিম ভালোবাসাও আমার বড় প্রাপ্তি । জন্মদিনে সবার কাছে দোয়া চাই-জীবনে যে দর্শনের গীত আমি গাই, সেটা যেন নিজের জীবনে সবসময় ধারণ করতে পারি । কঠিন সময়েও যেন ফোকাস বদলে না ফেলি । দুনিয়া এবং আখেরাতের সব কল্যাণ যেন আল্লাহ আমাকে দান করেন । সমস্ত অকল্যাণ থেকে যেন মহান আল্লাহ আমাকে এবং আমার পরিবারকে রক্ষা করেন । জন্ম দিনে সকলের দোয়াই হবে আমার জন্য বড় উপহার । সবার প্রতি ভালোবাসা ।
গেল সপ্তাহে আমাকে সোশ্যাল নেটওয়ার্কে অনুসরণ করেন এমন একজন তরুণ ফোন দিয়ে বললেন -ভাইয়া, আপনাকে দীর্ঘদিন থেকে লিংকডিনে অনুসরণ করি । আমার কাছে মনে হয়েছে আপনি খুব চমৎকার ভাবে সময়ের ব্যবহার করেন । -ভাই, চেষ্টা করি । জানিনা কতটা সঠিক ভাবে পারি । বিনয়ের সাথে উত্তর দিই আমি । -আমি আপনার সাথে একটু দেখা করতে চাই । -কি ব্যাপারে, মানে কেন দেখা করতে চান ? -আসলে ভাইয়া টাইম ম্যানেজ করতে হিমশিম খাই । সময়ে কোনো বরকত পাইনা । আপনার কাছ থেকে কিছু টিপস নেব, কী করে আপনি টাইম ম্যানেজ করেন ! তরুণকে বেশ উৎসাহী মনে হলো । দেখুন, আমি তো কর্মদিবস গুলোতে খুব ব্যস্ত থাকি । তবে দেখা করতে চাইলে শুক্রবার বিকাল ৫ টায় চিটাগং ক্লাবের লাইব্রেরিতে আসেন । শুক্রবার বিকালে তিনি আসলেন নির্ধারিত সময়ে । আমি তাকে নিয়ে লাইব্রেবীতে বসলাম । কুশল বিনিময় শেষে বললাম, আপনাকে আমার টাইম ম্যানেজমেন্ট হ্যাকস বলার আগে আপনি আপনার ২৪ ঘন্টা কী করে কাটান এই কাগজে লিখেন । তাকে একটা কাগজ আর কলম এগিয়ে দিলাম । তিনি কিছুক্ষণ চিন্তা করে লিখলেন - ৮ ঘন্টা ঘুমাই ৮ ঘন্টা অফিস করি ২ ঘন্টা বন্ধুদের সাথে আড্ডা দিই ২ ঘন্টা পরিবারের সাথে সময় কাটাই ১ ঘন্টা টিভি দেখি ১ ঘন্টা গান শুনি ১ ঘন্টা খাওয়া দাওয়া করি ১ ঘন্টা সোশ্যাল নেটওয়ার্কিং করি লিখা শেষে তিনি কাগজ এগিয়ে দিলেন । বাহ ! ২৪ ঘন্টা তো মিলে গেল !! আমি বললাম । তিনি মাথা নাড়ালেন । নামাজ ? নামাজের জন্য কোনো সময় নাই ?? জিজ্ঞেস করি । উনি মনে হয় একটু লজ্জা পেলেন । মুখ দিয়ে কথা না বলে মাথা নাড়ালেন । ভাইরে, দিনে ৫ ওয়াক্ত মিলে মাত্র ১৭ রাকাত ফরজ । পড়তে লাগবে ৫ মিনিট করে বড় জোর ২৫ মিনিট । ২৪ ঘন্টায় ১৪৪০ মিনিটে কত কিছু করেন । কতজনের হক আদায় করেন । অথচ ২৫ মিনিট সময় কী মহান আল্লাহর হক আদায়ে বের করতে পারেন না ? -না মানে... -মানে টানে বুঝিনা বস । যেদিন থেকে এই ২৫ মিনিট বের করতে পারবেন সেদিন আর আমার কাছে আসতে হবেনা । প্রোডাক্টিভ টাইম ম্যানেজমেন্ট নিজে নিজেই করতে পারবেন । ঠিক আছে ভাইয়া । আসি । - আসরের নামাজ পড়েছেন ? -না । ক্লাব মসজিদ দেখিয়ে দিয়ে বললাম, যান, ৪ রাকাত নামাজ পড়ে নিন । লজ্জিত তরুণ কিছুটা অপ্রস্তুত ভঙ্গিতে মাথা নিচু করে মসজিদের দিকে হাঁটা শুরু করলেন । কল্যাণের পথে তার প্রতিটি ফুটস্টেপ এর দিকে আমি তাকিয়ে রইলাম। । 
ফ্যামিলি লিভিং এ ওয়াল মাউন্টেড বুক সেল্ফ তৈরীর চিন্তা থেকে ডিজাইন তৈরী করে কার্পেন্টার এর কথা ভাবতেই খোকনের কথা মনে পড়ল । খোকনের সাথে আমার পরিচয় ২০০৬ সালে, আমি তখন হাবিব গ্রুপে কাজ করি । গ্রুপ এমডি আমার অত্যন্ত শ্রদ্ধার ইয়াছিন আলী স্যার আমার সাথে খোকনকে পরিচয় করিয়ে দিয়ে বলেছিলেন,” ওর হাত খুব ভালো । পারলে ওকে কাজে লাগাও ।” ওকে কাজে লাগাতে গিয়ে আবিষ্কার করলাম যে সে কেবল ভালো কাজই করেনা । তার মনটাও অত্যন্ত সাদা । সাদা মনের মানুষদের আমি ভালবাসি । খোকনকে ভালবেসে ফেললাম । ওই সময় কাঠের কাজের জন্য খোকন, সিভিলে হানিফ, খোরশেদ, টাইলসে রতন (আসলেই একটা রতন), আর রঙে কাদের । দারুণ একটা টীম বানালাম আমরা । সেই টীম নিয়ে বহু দিন এক সাথে কাজ করেছি । তো বলছিলাম খোকনের কথা । খোকন আসলেই কাঠের কাজের একজন শিল্পী । যাত্রা পালার শিল্পীও সে । বহু বছর আগের কথা । তার বাড়ী মানিকগঞ্জ থেকে চট্টগ্রামে ফিরেছে মাত্র । অফিসে আসছে দেখা করতে । দেখি ওর পান খাওয়া লাল ঠোঁটের সাথে মাথার চুলও লাল ! লাল মানে একবারে টকটকা লাল । -খোকন ,এই লাল মোরগ সাজছ কেন ? যেমন খুশী তেমন সাজো প্রতিযোগিতায় গ্যাছিলা ? কৌতুক করে বলি আমি । -এইটা কী কইলেন স্যার । আমি শিল্পী মানুষ । চরিত্রের মাঝে ঢুকতে লাগে । চরিত্রের প্রয়োজনেই এই সাজ নিছিলাম । -শিল্পী? কিসের শিল্পী তুমি ? -স্যার,যাত্রা শিল্পী । -কও কি ? -হ স্যার । এই পর্যন্ত না হইলেও ৫০ টা শো করছি । -যাই হোক, একটা ডায়লগ কও তো দেখি । আমি কিছুটা কৌতুহল নিয়ে বলি । খোকনের ডায়লগ শুনে সেদিন পুরা অফিস জড়ো হয়ে গেছিল আমার কেবিনে । সেইদিন থেকে শিল্পী খোকনের প্রতি আমার মুগ্ধতা । ২০১০ সালের কথা । আমার ফ্ল্যাটের ইন্টেরিয়র কাজ শুরু করব । খোকন ছাড়া কাউকে আমি ভাবতেই পারছিলামনা । অথচ খোকন তখন মানিকগঞ্জে । -খোকন তুমি কী আইবা না ? -আইতাছি স্যার । আইজকাই ঢাকা আসতাছি । মনে করেন যে কাইল সকালে আপনার সামনে হাজির । পরের দিন সকাল গিয়ে বিকাল হয়, খোকনের দেখা নাই । আমি ফোন করি -খোকন, কি ব্যাপার ? -আর কইয়েন স্যার । স্কুল কমিটির মিটিং পইড়া গেছিল । -স্কুল কমিটি মানে ? -মানে স্যার গেরামের স্কুল কমিটিতে আমি সদস্য আছি কইলাম । -ওহ ! তোমার তো প্রতিভার শেষ নাই খোকন । -জি স্যার । -তা চিটাগাং কি আইবা না ? -আইমুনা মানে । এই যে যাত্রা বাড়ী থাইকা গাড়িতে উঠছি । মনে করেন যে কাইল সকালে আপনার সামনে হাজির । সকাল গিয়ে বিকাল হয় । খোকনের দেখা নাই । খোকনকে আবার ফোন দিই । -খোকন তুমি কি মশকারী করতেছ আমার সাথে । -না স্যার , মশকারী না । গাড়িতে উঠছিলাম । হঠাৎ কইরা ফোন আসল বাড়ীত থাইকা । নাইমা গেলাম । -তারমানে তুমি এখনোও মানিকগঞ্জে ? খোকন হাসে । -শোনো খোকন, হাসবানা । কাজ না করলে কও । আমি অন্য কাউরে দিয়া করাই নেই । -এইটা কী কইলেন স্যার । আপনার বাসার কাজ করব অন্য কেউ , কেমনে সম্ভব ! -তাইলে ? -তাইলে মিস নাই । এই এখনই বাসে উঠতাছি । মনে করেন যে কাইল সকালে আপনের সামনে হাজির । দিন যায় । খোকন আসেনা । তার ১ সপ্তাহ পর চিটাগাং এসে দেখা করে আমার সাথে -স্যার, মাফ কইরা দেন । এই যে চইলা আসছি । লতিফরেও সাথে নিয়া আসছি । চউক্ষের পলকের কইলাম কাম তুইলা দিমু । খোকন তার কথা রেখেছিল । এই হইল খোকন । আমাদের শিল্পী খোকন । আমাদের বাসায় সবাই খোকনের গুনমুগ্ধ । তো এবার ডিজাইন ফাইনাল করে গেল বুধবারের আগের বুধবার ওকে ফোন দিলাম । -খোকন, বাসায় একটা বুক সেল্ফ বানাইতে হইব । বড় সড় সাইজ । ওক-কাঠ দিয়া বানামু । তুমি কাজটা করবা ? -করমু মানে স্যার । আপনার কাম অন্য কেউ করব ? এইটা কেমনে সম্ভব । -না কালকে তো বৃহ:বার । চাইতেছিলাম মালপত্র কিনা শুক্র-শনিবার এই দুইদিনে কাজ শেষ করমু । -সম্ভব,স্যার । ডিজাইন কি কইরা ফালাইছেন স্যার । না করলে মামার কাছ থাইকা ডিজাইন লয়া আমু । -মামা ? কোন মামা ? কার কথা কইতাছ ? -ক্যান স্যার , গুগলু মামা । খুব কনফিডেন্ট নিয়ে খোকন বলল । -গুগলু মামা ! এই নামে কোন ডিজাইনার তো চিনিনা খোকন । -আরে স্যার ওই যে নেট মামা ! নেট মামা । -তুমি কি গুগল এর কথা বলতেছ খোকন । -হ স্যার, ওই একই কথা । নামাইতে পারি স্যার । -নারে ভাই, ইন্টারনেট থাইকা গুগল মামার ধার করা ডিজাইন লাগবনা । তবে তোমারে লাগব । -মনে করেন যে স্যার কাইল সকাল ৯ টায় আপনার বাসায় হাজির । সকালে দরজা খুইল্লাই দেখবেন, বান্দা হাজির...। ফোন রেখে মনে মনে চিন্তা করি, খোকনের কাল সকাল মানে অন্তত এক সপ্তাহ । পরের দিন সকালে অফিসে বের হবার জন্য প্রস্তুতি নিচ্ছি । এমন সময় জায়েদা এসে বলে ,স্যার, খোকন ভাই আসছে দেখা করতে । আমি ঘড়িতে দেখি নয়টা বাজে । অবাক হই । কিন্তু সেটা খোকনকে বুঝতে দিইনা । খোকনকে কাঠ, বোর্ড, তারকাটা, গাম কেনার টাকা পয়সা বুঝিয়ে দিয়ে অফিসে চলে গেলাম । ২ দিনেই কাজ শেষ করল সে । তারপর কাজ শেষে আমার স্ত্রীকে বলল, -ম্যাডাম, দেন-টাকা দেন । কাজ তো শেষ । -টাকা ! তোমার স্যার তো বাসায় নাই । কালকে আইসো । রাতে বাসায় ফিরে দেখি দারুণ কাজ করেছে খোকন । আমার স্ত্রীকে বললাম, দেখছ, আসলেই খোকন একটা শিল্পী । কী নিখুঁত ফিনিশিং ! -হুম । কাজ শেষ করে টাকা চাইল । বলছি কালকে আসতে । শোনো, ... টাকার বেশি দিওনা । ওতো সবসময় বিল বেশি করে । আমার স্ত্রী বলল । -আচ্ছা বলে মাথা নাড়লাম আমি । পরেরদিন সন্ধ্যায় একটা বিল নিয়ে বাসায় আসল খোকন । আমি তখন বিল্ডিং এর রুফটপ জিমে ঘাম ঝরাচ্ছি । সে জিমে আসল । তারপর বিলটা হাতে দিয়ে বলল-টাকা দেন, টাকা দেন স্যার । -খোকন, কত টাকা দিমু ? -আপনার যা মন চায় তাই দেন । হাসতে হাসতে বলে সে । -আমার মন তো টাকা দিতে চাইতাছেনা । মজা করে বলি আমি । -তাইলে না দেন । -না দিলে কেমনে ! তোমরা ৩ টা লোক কাজ করলা ২ দিন । তারপর আগে থেকেই জিমের ব্যাগের সাইড পকেটে রাখা একটা চেক বের করে দিলাম । খোকন সেই চেক কয়েকবার দেখল । -টাকা বেশি দিছেন মনে হয় ! আমাকে কিছুটা বিস্ময় নিয়ে প্রশ্ন করে সে । -বেশি দিইনাই তো । তুমি যে কাজ করছ তার মজুরি হয়ত অনেক কম । কিন্তু খোকন ,তুমি তো ভাই শিল্পী মানুষ ! শিল্পীর কাজের তো দাম হয়না । -স্যার আপনি আমারে ভালোবাসেন খুব । -তাই নাকী ? কে কইছে তোমারে ? কাদের না রতন ? -কেউ কয়নাই, বুঝবার পারি স্যার । এইবার খোকন যখন আমাকে চমকে দিয়ে তার কথা মতো বৃহ:বার সকাল ৯ টায় হাজির হলো আমার বাসায় তখনই আমি সিদ্ধান্ত নিয়েছিলাম ওকেও একটু চমক দেব এইবার । খোকন চেক নিয়ে চলে যায় । আমি জিম থেকে বের হয়ে ওর চলে যাওয়া দেখি । আসলেই ওকে আমি ভালোবাসি । খোলা ছাদে তারা ভরা আকাশের নিচে দাঁড়িয়ে আমার একটা গানের কথা খুব মনে পড়ে- “দেখো আলোয় আলো আকাশ, দেখো আকাশ তারায় ভরা ভরে থাকুক আমার মুঠো, দুই চোখে থাকুক ধারা... এল সময় রাজার মতো হলো কাজের হিসেব সারা...” 
দুপুরে লাঞ্চের সময় পার হয়ে যাচ্ছে দেখে তাড়াহুড়া করে ক্যাফেটেরিয়াতে যাওয়ার জন্য বের হয়েছি । লিফ্ট তখনো নিচে দেখে হেঁটেই দশতলা থেক চৌদ্দ তলায় উঠার জন্য সিঁড়িতে পা ফেলতেই পেছন থেকে কে যেন স্যার স্যার বলে ডাক দিল । ঘাড় ঘুরিয়ে দেখলাম অপরিচিত এক কিশোর চেহারা । মাস্ক পরা । তবু আন্দাজ করতে পারলাম বয়স খুব বেশি হলে আঠারো-উনিশ হবে । -কী, আমাকে ডাকছেন ? প্রশ্ন করলাম । -জী স্যার, অনেকক্ষণ থেকে আপনার সাথে দেখা করার জন্য বাইরে দাঁড়াই আছি । অফিসের ভেতরে গার্ড ভাই ঢুকতে দেয়নাই । -ওহ আচ্ছা । তা আমি কি আপনাকে চিনি ? -আপনাকে ফেসবুকে নক দিছিলাম । আপনার পেইজে । আপনি বলছেন অফিসে এসে দেখা করতে । গুগল কইরা অফিস ঠিকানা বের কইরা তারপরে আসছি । -কী নাম আপনার ? -‬স্যার, শহীদ । শহীদুল ইসলাম নামে ফেসবুকে নক দিছিলাম । -ভাই শহীদ, আমার পেইজ যারা ম্যানেজ করে সম্ভবত তারা রিপ্লাই দিয়েছে । আমি আসলে সব ম্যাসেজ পড়তে পারিনা । তা কী বিশেষ কোনো কারনে দেখা করতে আসছেন ? আর কোথা থেকে আসছেন ? -না স্যার । এমনেই আপনারে দেখতে আসছি । আপনারে খুব ভালো লাগে । আপনার লেখা পড়ি স্যার । আপনার আব্বাকে নিয়ে যে লিখা গুলো লিখেন সবগুলা পড়ি । আর চোখের পানি ফেলি । আর আমার বাড়ী স্যার কুমিল্লার দাউদকান্দি । কথা বলতে বলতে আমি কী মনে করে যেন শহীদ কে নিয়ে অফিসে ঢুকতে গিয়েও ঢুকলাম না । গার্ড ভাই ওকে আমার সাথে দেখা করার জন্য অনুমতি দেননি । তিনি শহীদকে দেখেই বুঝেছেন এই ছেলেটি ফ্ল্যাট কিনতে আসেনি । যারা আমাদের কাস্টমার কিংবা ফ্ল্যাট কিনতে আসেন তাদের আমরা দারুণ অভ্যর্থনা দিই । লাউঞ্জে নিয়ে বসাই । নানা রকম কফি পরিবেশন করি । শহীদকে জিজ্ঞেস করলাম, লাঞ্চ করছ ভাই ? কিছু মনে করোনা, তুমি করে বললাম । -না স্যার, তুমি করেই বইলেন । আমার ভালো লাগছে ।লাঞ্চ করবনা স্যার । -চা খাবে ? অফিসের নিচে মামার দোকানে খুব ভালো চা বানায় । -চা খেতে পারি স্যার । চলো তাহলে, বলেই ওর কাঁধে হাত রাখলাম । লিফ্টে নিচে নেমে চায়ের দোকানে গিয়ে মামাকে বললাম, ঘন করে দুধ দিয়ে দু’কাপ মালাই চা দেন মামা। তা তুমি করো কি শহীদ ? আগ্রহ নিয়ে প্রশ্ন করলাম আমি । -এইচএসসি দিব স্যার । করোনার কারনে তো এইবার পরীক্ষা হইলনা । এখন কাজের খুঁজে চিটাগাং আসছি ।মা-বাপ নাই । সৎ ভাই খুব খারাপ ব্যবহার করে । তাই আর বাড়ীত যামুনা । একটা কাজ পাইলে দিনে কাজ করমু আর রাইতে পড়মু । -এখানে কে আছে তোমার ? কোথায় থাকবা ? কী করবা ? -জানিনা স্যার । -কী জানিনা ! আচ্ছা সত্যি করে বলত, তুমি কি আমার কাছে কোনো সাহায্য চাইতে আসছ ? -না স্যার! বিশ্বাস করেন আমি শুধু আপনারে দেখতে আসছি । এর মাঝে চা আর সিঙ্গারা শেষ করল শহীদ । চা’টা খুব মজা হইছে স্যার, শহীদ বলল । -হ্যা,শহীদ, মামা খুবই ভালো চা বানায় । আমার কলিগরা মামার চায়ের খুব প্রশংসা করে । আজ আমিও পেলাম মালাই চায়ের অমৃত স্বাদ । হঠাৎ পকেট থেকে মোবাইল বের করে শহীদ বলল স্যার, আপনার সাথে একটা সেলফি নিতে পারমু ? -হ্যা, অবশ্যই পারবা । সে তার মোবাইলের ঘোলা ক্যামেরায় খুব ঝাপসা মতন একটা সেলফি তুলল । তারপর বলল, থ্যাংকুউ স্যার । -শহীদ তুমি এখন কি করবা ? -জানিনা স্যার । দোয়া করবেন । তবে সৎ ভাইয়ের কাছে আর যাইতেছিনা । আপনি বড় ভাগ্যবান । আপনার বাবা আছে । আমি তো এতিম স্যার । আমি ওর কাঁধে ফের হাত রাখলাম । ঠিক বলেছ শহীদ । বড় বেশি ভাগ্যবান আমি । তোমার জন্য দোয়া রইল । আমার মোবাইল নাম্বার রাখো । প্রয়োজন হলে ফোন দিও । -না স্যার । মোবাইল নাম্বার লাগবনা । শুধু দোয়া কইরেন স্যার । তারপর সে সালাম দিয়ে পোর্ট মুখী রাস্তার দিকে হাঁটা শুরু করল । হাটতে থাকল । বার কয়েক পেছন ফিরে তাকাল । আমি হাত তুললাম । সেও । লিফ্টে উঠতে উঠতে মনটা কেমন জানি হয়ে গেল । দাউদকান্দি থেকে একটা ছেলে আমার সাথে দেখা করতে আসছে । কোনো কারণ ছাড়া । এমনি এমনি । অথচ তাকে আমি অফিসে বসতে বললাম না । আমি খুব আনমনা হয়ে পড়ি । ভাবি, আল্লাহ চাইলে জীবনের কোনো একসময়, হয়তবা যখন রিটায়ার করব তখন শুধু শহীদদের জন্য একটা অফিস বানাব । সেখানে একটা লাউঞ্জ থাকবে । লাউঞ্জের কোনায় থাকবে চা-কফি কর্ণার । কেউ দেখা করতে আসলে নিরাপত্তা রক্ষী সোজা লাউঞ্জে এনে বসাবে । আমি নিজে তাকে রিসিভ করব । তারপর জিজ্ঞেস করব-কফি খাবে ? কী কফি খাবে ? ক্যাপাচিনো, লাতে, এসপ্রেসো, আমেরিকানো ? -ভাই, মালাই চা খাব, ঘন দুধ দিয়ে মালাই চা ! আমি হেসে বলব, অবশ্যই ! তারপর চা মেকারে নিজ হাতে ঘন দুধের মালাই চা বানিয়ে পরিবেশন করব । এসব ভাবনার মাঝেই লিফ্ট এসে লেবেল টেনে থামল । আমি নেমে পড়লাম । লবিতে দাঁড়িয়ে গ্লাসের ফাঁক দিয়ে শহীদকে দেখার চেষ্টা করলাম । না, শহীদকে আর দেখা যাচ্ছেনা । এসময় আমাদের অফিস সহকারী এসে বলল, স্যার, লাঞ্চের সময় তো চলে যাচ্ছে । লাঞ্চ করবেনা না ! -না রে, পেট ভরে গেছে । আজ আর লাঞ্চ করার ইচ্ছে নেই আমার !
বাসায় ইন্টেরিয়র এর কিছু সংস্কার কাজ হচ্ছে গত দুদিন ধরে । এই কারণে পুরাতন অনেক কিছুই ঘাটাঘাটি হচ্ছে । বেশকিছু ফাইল পত্র ঘাটতে গিয়ে বেরিয়ে এলো প্রায় ১৯ বছর আগের একটি ছবি । আমার স্ত্রী তখন তুখোড় স্টুডেন্ট লিডার । মাননীয় প্রধানমন্ত্রীর সাথে তার এই ছবি এতটা অযত্নে পড়ে থাকতে দেখে তাকে প্রশ্ন করি-কী, এই ছবিটা তো অন্য কেউ হলে বাধাই করে রাখত ! সে কোনো উত্তর দেয়না । শুধু মুচকি মুচকি হাসে । এই হাসির অর্থ আর কেউ না বুঝুক আমি অন্তত বুঝি । পুনশ্চ: ক্যান এনিওয়ান স্পট মাই ওয়াইফ ইন দ্যাট পিকচার ?
গাড়ী তখন প্রায় ১৩০ কিমি গতিতে চলছে । আমি সাধারণত এই গতিতে কখনোই ড্রাইভ করিনা । তবু আজ অদ্ভুত রোমাঞ্চকর এক অভিজ্ঞতার সাথে পরিচিত হয়ে কেমন জানি বাধাহীন হয়ে পড়েছি । আমার বান্ধবী জাহ্নবী বলে, বেবি, তোমার হাতটা ধরি ? -ইস ! বেবি শব্দটা আমার মাঝে তুমুল ভাঙনের সৃষ্টি করে । আমি নিজের অজান্তেই আমার হাতটা বাড়িয়ে দিই । সে আমার হাতটা তার মুঠোয় পুরে আমার আঙ্গুল নিয়ে খেলতে শুরু করে । -এই গাড়ী অনেক জোরে ছুটছে । থামো, প্লিজ । আমি বলি । -বেবী, লুক এট মি । আম সো-হট, ইয়াং এজ’ন্ট ইট ? সে তার ঠোঁট জোড়াকে পাউট করে কেমন নেশা নেশা চেহারা নিয়ে বলল । -আমি কেমন মোহ নিয়ে ওর মুখের দিকে তাকাই । তাইত । কী চমৎকার চেহারা । মনে হচ্ছে দুনিয়ার সব আকর্ষণ ওই মুখে । দারুণ গড়ন-লম্বা, ফর্সা আর ডেফিনিটলি ভেরি ভেরি হট । বয়স তার উনিশ-কুড়ির বেশি হবেনা । -বেবী, ইউ ডিসার্ভ মি । ইউ ডিসার্ভ সামওয়ান ভেরি ইয়াং এন্ড বিউটিফুল ! -ইস ! তার বেবী ডাক আমার ভেতরে ফের ভাঙন তৈরী করে । ও হঠাৎ করেই বলে, বেবী প্লিজ, গাড়ীটা একটু সাইড করো । একটা জরুরী কথা বলতে চাই । আমি রাস্তার বাম পাশে নিয়ে গাড়ী থামাই । নির্জন সড়ক । জোসনা রাত । আকাশের রুপালী থালা থেকে সব যৌবন উপচে পড়ছে ধরায় । -হ্যাঁ বলো , কী তোমার জরুরী কথা, জাহ্নবীকে বলি । কিছু না বলেই সে খুব আবেগী ভঙ্গীমায় ক্রমেই আমার আরো কাছে আসতে শুরু করে । এর মাঝেই কে যেন আমার গাড়ীর জানালার কাচে আঙ্গুল দিয়ে ঠক ঠক করে নক করল । জাহ্নবী বলল, বেবী দেখোতো এই রোমান্টিক মুহূর্তটা মাটি করতে কে আসল আবার ! আমি ভীষণ বিরক্তি নিয়ে জানালা খুলেই দেখি-আমার স্ত্রী । ভয়ে আতংকে ধড়ফড় করতে করতে ঘুম থেকে জেগে উঠি আমি । এতক্ষণ স্বপ্ন দেখছিলাম আসলে । তখনো বুক ধড়ফড় থামেনি আমার । দেখি আমার স্ত্রী পাশেই পরম নির্ভরতায় ঘুমিয়ে আছে । ডিম লাইটের আলোয় ওর চেহারাটা স্পষ্ট দেখতে পাই আমি । মায়া-মমতা আর নির্ভরতার গর্বিত মুখ । আমি ওর চেহারার দিকে তাকিয়ে অতীতে ফিরে যাই । আমার ২২ বছর বয়সে যখন সে আমার স্ত্রী হিসাবে ঘরে আসে তখন লং ড্রাইভে যাবার জন্য আমার কোনো গাড়ী ছিলনা । আমরা রিক্সা করে জোসনা কালে পুরো শহর ঘুরে বেড়াতাম । তখনো শহরের অভিজাত এলাকায় আমার কোনো দামী এপার্টমেন্ট ছিলনা । একটা ছোট্ট দুকামরার ভাড়া বাসায় দুজন থাকতাম । এই নগরে তখন ফাইভ স্টার হোটেল ছিলনা । আর থাকলেও সেই হোটেলে ক্যান্ডেল লাইট ডিনার করার মতো টাকা আমার ছিলনা । আমরা উইকেন্ডে সাধারণ মানের কোনো চাইনিজ রেস্তোরায় খেতে যেতাম । আমি তখন কোনো বড় কর্পোরেট প্রতিষ্ঠানের সিএক্সও না । ছিলাম একজন তরুণ ম্যানেজমেন্ট ট্রেইনি । তবু সবসময় আমার স্ত্রী আমার সুখে-দুখে ছায়ার মতো পাশে থেকেছে । কখনো কোনো আব্দার করেনি । একসময় আমরা বাবা-মা হলাম । তার ৫ বছর পর দ্বিতীয়বারের মতো সেই অসাধারণ অভিজ্ঞতা হলো । আমাদের ঘর পরিপূর্ন হলো । বাচ্চাদের দেখভাল করা । ওদের পড়াশোনা করানো-সব এক হাতে সামলে শ্বশুর-শ্বাশুড়ীর যত্নেও কোনো অবহেলা ছিলনা তার । আজ আমরা লেইট ত্রার্টিসে । বাচ্চারা বড় হচ্ছে । আমরা এখন বছরে দুবার দেশের বাইরে হলিডেতে যাই । বড় রেস্টুরেন্ট এ খাই । দামী গাড়ী চড়ি । অভিজাত এলাকায় থাকি । অনেকেরই চোখ পড়তে পারে এদিকে । কেউ কেউ তৃতীয় পক্ষ হিসাবে অযাচিত ঢুকে যাবার চেষ্টাও করতে পারে । ফেসবুক যুগে এটা আরো মামুলি বিষয় এখন । ফেসবুকে যাদেরকে আমরা যুক্ত করি, বন্ধু বলি-তারা আসলে কতটা প্রকৃত বন্ধু ? একজন ১৯/২০ বছর বয়সি তরুণী যখন ম্যাসেন্জারে টেক্সট করে- বেবি, ইউ আর মাই ক্রাস ! তখন পা পিছলে পড়ে যাব নাকী দাঁড়িয়ে থাকব সে সিদ্ধান্ত কিন্তু আমাদেরকেই নিতে হবে । একজন তরুণী যখন লিখে, বেবি-ওয়ানা গো ফর এ্যা লং ড্রাইভ ! তখন জানতে হবে, কোথায় থামতে হবে । আমি ঘড়ি দেখি, চারটা বাজে । ফজরের আযানের আর খুব বেশি বাকী নেই । আস্তে আস্তে বিছানা থেকে নেমে সাইড টেবিলে রাখা পানির জগ থেকে এক গ্লাস ঠান্ডা পানি খাই । কিছুক্ষণ ঘরময় পায়চারি করি । দু:স্বপ্নটা নিয়ে ভাবি । তখনো আমার স্ত্রী প্রশান্তির ঘুমে । আমি ধীরে ধীরে ওর মাথার কাছে যাই । কপালে হাত রাখি । তারপর ওর মাথার চুলে আঙ্গুল দিয়ে বিলি করার চেষ্টা করি । ও চোখ মেলে তাকায়, জিজ্ঞেস করে-কী আযান হয়ে গেছে ? -না না , এখনো হয়নি । হঠাৎ ঘুম ভেঙে গেল তো, তাই উঠে পড়েছি । সে নিজেও উঠে বসল । আমরা দুজন অযু করে নামাজের প্রস্তুতি নিতে শুরু করলাম । ফজরের নামাজ আমরা ঘরে জামাতেই পড়ি । আমি নামাজ শেষে অনেকক্ষণ ওর দিকে তাকিয়ে থাকলে ও আমাকে প্রশ্ন করে- এ্যাই, এই বুড়ো বয়সে কী আবার নতুন করে আমার প্রেমে পড়ছ নাকী ? আমি হাসি । এই হাসিতে স্পষ্ট সম্মতির লক্ষণ । জীবনে একটা মানুষ অনেক মানুষের প্রেমে পড়তে পারে । এটাই স্বাভাবিক । কিন্তু একই মানুষের প্রেমে বারবার পড়া মোটেও স্বাভাবিক কিছু না । বিগত ১৭ বছর ধরে এই অস্বাভাবিক কাজটাই আমি অকৃত্রিম ভাবে করে যাচ্ছি । আমি আমার স্ত্রী হাত দুটো ধরে তাকে রাতে দেখা দু:স্বপ্নের কথাটা বলি । -জাহ্নবীটা আবার কে ? সব শুনে সে আমাকে প্রশ্ন করে । -জাহ্নবী হলো মোহ ! এরা আশেপাশেই আছে । হয়ত ফেসবুকে বন্ধু সেজে, হয়ত পাশের বাসার প্রতিবেশি হয়ে কিংবা অফিসে কলিগ হিসাবে । এরা আছে, এরা থাকবে... কিন্তু সেই মোহ জালে আটকা পড়ে যাব কিনা সেই সিদ্ধান্ত কিন্তু আমাদেরকেই নিতে হবে । -হুম মানলাম । সিদ্ধান্ত আমাদের নিতে হবে । কিন্তু কি করে নিজেকে রক্ষা করবে এই মোহ থেকে । আমার স্ত্রী খুব আগ্রহ নিয়ে জানতে চাইল । -তুমিই বলো । আমি পাল্টা তাকে প্রশ্ন ছুঁড়ে দিলাম । -প্রকৃত ভালবাসা হয়ত রক্ষা করবে । যদি কেউ কাউকে গভীরভাবে ভালোবাসে তাহলে হয়ত সে এই মোহ জালে আটকাবেনা । সে বলল । -হ্যাঁ, কিছুটা সহমত । তারপরও মনে হয় কেবল ভালবাসা দিয়ে হয়ত এই যুদ্ধে জেতা সম্ভব না । সাথে পার্টনার এর প্রতি শ্রদ্ধাও থাকতে হবে । খোদাভীতি লাগবে । আল্লাহকে ভয় করতে হবে । -তারমানে তুমি কী বোঝাতে চাচ্ছ ? তুমি যদি আল্লাহ কে ভয় না করতে তাহলে ওই চুড়েল এর সাথে লং ড্রাইভে যেতে ? অনেকটা অভিমানী স্বরে সে বলে উঠল । -শোনো শোনো, বিতর্ক দরকার নেই । আমি তোমাকে বিয়ন্ড ইনফিনিটি ভালোবাসি, শ্রদ্ধা করি এবং আমি আল্লাহকে সবচেয়ে বেশি ভয় করি । এই দুটোই আমাকে বাঁচিয়ে রাখে জাগতিক মোহ থেকে । আর জীবনে কামের (Lust) আনন্দই সব নয় -ভালোবাসার গৌরবও আছে । এই গৌরব নিয়েই মহান আল্লাহর রহমতে আমি-আমরা বেঁচে থাকতে চাই ।
শুক্রবারে ফজরের নামাজ পড়ে একটু আয়েশ করে ঘুমানোর অভ্যাস আমার । অফিস নেই, তাই কোনো কিছুতেই খুব তাড়া নেই । তবু আজ সকাল সকাল ঘুম ভেঙে গেলো চট্টগ্রাম ফিল্ড হসপিটালের প্রতিষ্ঠাতা ডা: বিদ্যুৎ দার ফোনে । উনি বললেন আজই তাদের সব মানবিক এবং অসীম সাহসী ভলানটিয়াররা ফিল্ড হসপিটাল ছেড়ে যাচ্ছে । যদি সম্ভব হয় তবে যেন ওদেরকে ভালোবাসা জানাতে ১১টার দিকে ফৌজদার হাটে ফিল্ড হসপিটালে যাই । বের হবার জন্য তৈরী হতে হতে বুকটা হঠাৎই মুচড় দিয়ে উঠল । কভিড পরিস্থিতিতে ফিল্ড হসপিটালের প্রতিষ্ঠালগ্ন থেকে একজন ক্ষুদ্র কন্ট্রিবিউটর হিসাবে দাদার পাশে থাকার চেষ্টা করেছি । ভলানটিয়ারদের সাহস দেয়ার চেষ্টা করেছি । এপ্রিল-জুন এই সময়টায় করোনার আগ্রাসী বিস্তার ছিল চট্টগ্রামে । কোনো বেসরকারী হসপিটাল করোনা রোগীদের সেবা দিচ্ছিলনা তখনো, সরকারী হসপিটাল গুলোতে রোগী ধারনের জায়গা নেই, তখন এই বিদ্যুৎ দার নেতৃত্বে অসীম সাহসী সব ভলানটিয়াররা (এনজেলস) বুক চিতিয়ে দাঁড়িয়ে গেলেন । কভিডে নিশ্চিত আক্রান্ত হবার বিপদ কিংবা মৃত্যু ভয় কোনো কিছুই তাদের দমাতে পারেনি । টানা প্রায় চারমাস কোনো ধরনের আইসোলেশনে না গিয়ে, কভিড রোগীদের সেবা দেয়ার অনন্য এবং বিরল এক মানবিক দৃষ্টান্ত স্থাপন করে চট্টগ্রাম তথা পুরো বাংলাদেশের মানুষের হৃদয় জয় করেছেন এই সম্মুখ সমরের যোদ্ধারা । আমি নিজেকে খুবই ভাগ্যবান মনে করি শুভ কাজের একজন ক্ষুদ্র কর্মী হিসাবে এই সময়টায় এই অসাধারণ মানুষগুলোর সাথে আমার আত্নার সম্পর্ক তৈরী হয়েছে বলে । এরা কেউ আমার রক্ত সম্পর্কীয় কেউ নয়, তারপরও মনে হয়-কত আপন ! তো সকালে ফিল্ড হসপিটালে পৌছে দেখি দাদা আমাকে চমকে দেয়ার আয়োজন করেছেন । প্রিয় ভলানটিয়ারদের সাথে গল্পশেষে দেখি দাদা আমাকে সম্মাননা জানানোর ব্যবস্থা করেছেন । সবাইকে ডেকে আবেগঘন সব কথা শেষে আমার হাতে ক্রেস্ট তুলে দিলেন দাদা । যদিও আমি মনে করি এই ক্রেস্ট পাওয়ার মতো কিছুই আমি করতে পারিনি নানা সীমাবদ্ধতার কারনে । বরং আমি বিদ্যুৎ দা, তার পুরো টীম এবং ফিল্ড হসপিটালের কাছে কৃতজ্ঞ । আহা ! কঠিন সেই সময়ে আমার অনুরোধে কত অসহায় মানুষকে যে তারা সহায়তা করেছেন, সেবা দিয়েছেন বিরামহীন, সেটা অতুলনীয় । আমার বহু সহকর্মীকে দাদা নিজে প্রেসক্রিপশান দিয়েছেন, সাহস দিয়েছেন । আমি, আমরা, পুরো চট্টগ্রামবাসী কৃতজ্ঞ এই মানবিক মানুষগুলোর কাছে । আজ ফিল্ড হসপিটাল বন্ধ হচ্ছে । তবে দাদা বলেছেন এই হাসপাতাল সম্পূর্ণ নতুন আঙ্গিকে আরো বড় পরিসরে সব ধরনের রোগীদের সেবা দিতে পরিপূর্ণ প্রস্তুতি নিতেই এই বিরতীতে যাচ্ছে । তবে তারা ফিরবেন ! মানুষের যে ভালোবাসা এবং দোয়া তারা কামিয়েছেন, মানুষকে বাঁচানোর যে নেশায় তারা আক্রান্ত হয়েছেন এই নেশাটা সংক্রামক হয়ে ছড়িয়ে পড়ুক সবখানে । আমাদের আরো বিদ্যুৎ বড়ুয়া চাই । আরো মানবিক ভলানটিয়ার চাই । আরো মানবিক মানুষ চাই । পৃথিবীটা ঘৃণার নয় । পৃথিবীটা ভালোবাসার । আসুন, আমরা সবাই ভালোবাসায় বাঁচি ।
না, আব্বা সিলেট যাচ্ছেন না ! ফেসবুকে আমার লিখা পড়ে আজ সকালে ওসি হালিশহর রফিক ভাই ফোন দিয়ে বললেন, ভাই আপনার বাসার পাশে নাসিরাবাদ তিন নাম্বার রোডে বিভাগীয় হিসাব বিভাগে গিয়ে চাচার পেনশন চালু রাখার জন্য লাইভ ভেরিফিকেশন করিয়ে নিতে পারবেন । চাচাকে সিলেট গিয়ে এটা করতে হবেনা । আমি রফিক ভাই এর কথা শুনে আনন্দে আব্বার কাছে দৌড়ে যাই -আব্বা, বলছিনা , সিলেট যাইতে হবেনা , এখানেই করা যাবে ভেরিফিকেশন ! আব্বা আমার কথা শুনে মুচকি মুচকি হাসেন । -হাসবেন না আব্বা, আমি সিরিয়াস, এই যে রফিক ভাই এখনো লাইনে আছেন । -হ্যালো রফিক ভাই, কার কাছে যাব ? কখন যাব ? আমি জিজ্ঞেস করি । -জসীম সাহেবের নাম্বার আপনাকে টেক্সট করে দিচ্ছি উনি আপনাকে হেল্প করবেন ,আপনি আঙ্কেলকে নিয়ে এখনি চলে যান । রফিক ভাই স্বতস্ফুর্ত ভাবে জানান । আমি আব্বাকে তৈরি হতে বলি ।আইডি কার্ড এর ফটোকপি নিয়ে কিছুক্ষণের মাঝেই পৌঁছে যাই হিসাব অফিসে। বাইরে অপেক্ষায় ছিলেন জসীম ভাই । তিনি কয়েক মিনিটের মাঝে ফরমালিটিস শেষ করে দিলেন এবং শেষে আব্বাকে বললেন, স্যার একটু চা খাওয়াই ? আব্বা বললেন, না না ভাই, চা খাবনা । আমি আব্বাকে কানেকানে বললাম, চা খাওয়াতে চাওয়া মানে উনি চা-পানি খেতে চাচ্ছেন মনে হয় ! একটু ইতস্থ করে চুপিচুপি জসীম ভাইকে বললাম , ভাই ,মানে চা পানির জন্য কত দিব ? উনি লজ্জায় জীব কাটলেন , বললেন, মাথা খারাপ ! আপনি স্যার কে নিয়ে চলে যান, এক সপ্তাহের মধ্যে মেসেজ যাবে স্যারের মোবাইলে ! সত্যি বলতে কিছুটা অবাক হলাম । এত ভালো মানুষের ছড়াছড়ি ! মাঝে মাঝে ব্যতিক্রমী এইসব অনুভূতি চোখে জল আনে । সেই জল লুকিয়ে আমি আব্বাকে বাসায় নামিয়ে দিয়ে অফিসে পৌঁছি । একটা মিটিং এ বসেছি এমন সময় দেখি আব্বার টেক্সট , লাইভ ভেরিফিকেশন এর রিপ্লাই চলে আসছে-লাইভ ভ্যারিফিকেশন কমপ্লিটেড ! আমি আমার স্ত্রীকে ফোন করে বললাম, দেখো, লাইভ ভেরিফিকেশনের উছিলা তো কাটালাম । এখন তুমি কোনো ভাবে সিকিউরিটি মামুনের ছুটির বিষয়টা সামলাও । বাসায় ফিরে রাতে জানতে পারি এটার একটা সমাধান বের করে ফেলেছে সে । আমাদের সিলেটের বাসার বাবুর্চি আছিয়া খালার জামাই মামুনের প্রক্সি দেবে ওর ছুটিকালিন সময়ে । আমি, আমরা এটাই চেয়েছিলাম । আব্বাকে এই সময়ে যেন সিলেট যেতে না হয় । ও হ্যা, রফিক ভাইকে ফোন করে ধন্যবাদ দিতে হবে । রফিক ভাই আমার দেখা প্রচার বিমুখ অসাধারণ এক পুলিশ কর্মকর্তা । প্রেসিডেন্ট পদক পেয়েছেন । সবসময় মানুষের উপকার করার চেষ্টা করেছেন । আজ আবারো তিনি তার প্রমাণ দিলেন । এই ভালো মানুষ গুলোর জন্যই পৃথিবী এতো সুন্দর । এতো মায়ার !
আব্বা সিলেট যাবেন এই কথাটা মুখে নেয়ার পর থেকে আমাদের ঘরে হুলুস্থুল পড়ে গেছে ! এই করোনা কালে আব্বাকে কোনো অবস্থায় একলা সিলেট যেতে দেয়া যাবেনা । আমার স্ত্রী প্রথমেই ভেটো দিয়েছে আব্বার মুখ থেকে সিলেট যাবার কথা শুনে-বাবা, কোনো কথা এইটা, এই অবস্থায় যেখানে চার মাস ঘর বন্দি ছিলেন এমনকি মসজিদে পর্যন্ত যাননি সেখানে কি এমন কাজ যে আপনাকে সিলেট যেতে হবে এখন ! -শোনো মা , আমার পেনশন এর টাকা বন্ধ হয়ে যাবে , আমি যে করোনায় মরিনি, এখনো যে বেঁচে আছি এই প্রমাণ স্বশরীরে গিয়ে আমাকে দিতে হবে , মোবাইলে ম্যাসেজ আসছে , আব্বা বললেন কিছুটা শক্ত ভাবে । -না বাবা, পেনশন তো বন্ধ করতে পারবেনা, সাময়িক হয়ত স্থগিত করবে, করুক , তারপরও আপনার যাবার দরকার নাই । আমার স্ত্রী খুব জোর দিয়ে বলল । ওর ভুমিকায় আমিও কিছুটা সাহস পেয়ে গেলাম , হ্যাঁ আব্বা, ও ঠিক বলছে , এই সময় আছিয়া খালার হাতের রান্না খাওয়া আপনার ঠিক হবেনা , আপনার বয়স সত্তোরের ঘরে , এই অবস্থায় ট্রাভেল করা তো রিস্ক আব্বা…। আমরা আপনাকে জেনেশুনে রিস্কে ফেলতে পারিনা । -শোনো, আছিয়াকে তোমার মা যে ট্রেনিং দিয়ে গেছেন ওইটার অর্ধেকও যদি ও পালন করে তাইলে কোনো চিন্তা নাই । বুজলাম, আব্বা খুবই সিরিয়াস, সিলেট যাবেনই । অবশ্য আমার মন বলছে অন্য কথা-আব্বা আসলে আম্মার কবর জিয়ারত করার জন্য এমন ছটফট করছেন , ৬ মাস পার হয়েছে আব্বা সিলেট যাননি, কখনো এতটা লম্বা সময় আব্বা সিলেট না গিয়ে থাকেন নি ! আমার কাছে মনে হচ্ছে পেনশন স্রেফ একটা উছিলা, আব্বার মন টানছে সিলেটের জন্য …। এর মাঝে অন্যও চিন্তা আসল মাথায় , দল ভারী করার চিন্তা , লন্ডনে আমার ছোট ভাই তানজীবকে জানানো হলো বিষয়টা, সেও বলল এই সময় যাওয়া কোন ভাবেই ঠিক হবেনা , সে আব্বাকে বুঝাল । কিন্তু না, আব্বা তার যাবার সিদ্ধান্তে স্থির । নতুন আরো একটা কারণ বললেন-আমাদের বাড়ীর সিকুরিটি মামুন ছুটিতে যাবে , সে প্রায় ৭ মাস নাকী বাড়ী যায়না ! আব্বা সিলেট গেলে সে ৪ দিনের জন্য ছুটি পাবে । আমার মেয়ে আলভীরাকে যখন আব্বা জানালেন তিনি সেপ্টেম্বর এর প্রথম সপ্তাহে সিলেট যাবেন , আলভীরার সাফ কথা- যাওয়া যাবেনা । গতকাল রাতে আমার ছেলে তেহজিব বলল, বাবা , দাদাকে একটু বুঝাও প্লিজ...! তারপর আব্বাকে তার মাইনাস ফাইভ চশমার ফাঁক দিয়ে চোখ গুলো বড় বড় করে প্রশ্ন করল-দাদা তুমি কিসে যাবা ? -ট্রেনে যাব দাদা, আব্বা উত্তর দেন । -না, তুমি ট্রেনে যাবানা , তুমি গাড়ী নিয়ে যাও , ট্রেনে কত লোকজন উঠবে, সেফ হবেনা । আব্বা বলেন-দাদা , তুমি যেমনে বলবে ঠিক তেমনি যাব । এর মাঝে আলভীরা বলে উঠে, দাদা, তোমার সাথে আড়ি । আব্বা হেসে বলেন, অক্টোবরে তোমার বার্থডে , দাদা টাকা না তুললে তোমাকে গিফট দিব কেমনে ? আলভীরা বলে , দাদা আমার গিফট লাগবেনা , তুমি যেওনা…! আব্বা কি করবেন ? আব্বা কি শেষমেশ মামুনকে ছুটি দিতে আর পেনশন এর টাকা তুলতে সিলেট যাবেন ? না, কেবল পেনশন এর টাকার জন্য আব্বার সিলেট যাবার কথা না , ওই টাকা আব্বার ব্যাংকেই তো পড়ে রয় , আব্বা মাঝে মাঝে নাতি নাতনির জন্য আবার কখনো আত্মীয়স্বজনের জন্য গিফট কেনেন তার নিজের টাকা থেকে । আর তো কোনো খরচ নেই বললেই চলে আব্বার । হঠাৎ এই পেনশন এর টাকার কথা বলতে গিয়ে ৭ বছর আগের একটা ঘটনা মনে পড়ে গেল । আম্মার তখন ভীষণ ব্যয়বহুল ক্যান্সার ট্রিটমেন্ট চলছে ব্যাংকক হসপিটালে । আমি ব্যাংকক থেকে দেশে ফিরব আব্বা আর আম্মাকে ব্যাংককে রেখে । আব্বা মন খারাপ করে আসলেন আমার কাছে । আমি আব্বার দিকে তাকিয়ে জিজ্ঞেস করি, আব্বা, আপনার মন খারাপ কেন ? আম্মার জন্য চিন্তা হচ্ছে ? আব্বা বললেন তোমরা দুই ভাই তোমাদের মায়ের জন্য যা করছ তাঁর জন্য আমি গর্বিত , তোমরা আমাকে একটু সুযোগ দাও , তোমাদের সাথে আমাকেও শরিক করো । তোমাদের মা আমার জীবন সঙ্গিনী, আমাদের ৩৪ বছরের সংসার , আমি একটু তোমাদের সাথে কনট্রিবিউট করতে চাই...! ছলছল চোখে আব্বা একটা চেক লিখে দিলেন আমাকে , ব্ল্যাংক চেক কিন্তু সাইন করা ! আমি কিছুটা সময় চেকটা দেখে চুপ করে থাকি , আমরা দুই ভাই কোনদিন আব্বাকে জিজ্ঞেস করিনি, আব্বা আপনার ব্যাংক এ কত টাকা আছে ? আব্বা কত টাকা এককালীন পেনশন পেয়েছিলেন সেটাও আমরা জানিনা , আমরা শুধু জানতাম যে আব্বা আমাদের ভালোবাসেন বিয়ন্ড ইনফিনিটি ! ছোট বেলা মনে হত আম্মার চেয়েও বেশি ভালোবাসেন আব্বা , আব্বা সেটা কোনকালে স্বীকার করেননি । আব্বা বলতেন, শাসন তোমাদের মায়ের চয়েস ছিল আমি তাই আদরের দায়িত্ব নিয়েছিলাম । দুজন একসাথে শাসন কিংবা দুজন একসাথে আদর বেছে নিই নাই আমরা । আব্বার সেই কথার প্রমাণ আমরা পরে পেয়েছি । যখন বড় হয়েছি , আম্মার শাসনের খোলস হটাৎ করেই গায়েব হয়ে গেল, আমরা আম্মাকে অসীম মমতাবান আবেগময়ী এক মা হিসাবে আবিষ্কার করলাম । তো আমি ব্ল্যাংক চেক এ কত টাকার অংক বসাব ? আমি কিছুটা বোকা বনে গেলাম সেদিন । আব্বা বললেন, তোমরা যা ইচ্ছা হয় তুমি বসিয়ে দিও । আব্বা টাকাটা না নিলে মনে কষ্ট পাবেন তাই আমি চেকটি পকেটে ঢুকালাম । কতটাকা তুলেছি সেই অংকটা না হয় নাই বললাম । তবে এটুকু বলি। আমাদের জীবনে খুব বড় কোনো চাওয়া নেই । আমাদের বাবা-মা আমাদের বুক ভরা ভালোবাসা দিয়েছেন, প্রয়োজনে শাসন করেছেন, জীবনে মূল্যবোধ শিখিয়েছেন এবং সুশিক্ষায় শিক্ষিত করেছেন । আমরাও চাই আমাদের সন্তানদের সুশিক্ষায় শিক্ষিত করতে । জীবনে মূল্যবোধ শিখাতে । প্রাচূর্য, ধন-সম্পদ তো ভীষণ ক্ষণস্থায়ী । কিন্তু সুশিক্ষা, ভ্যালুস এমন এক বৃক্ষ যেটা সারাজীবন ফল দেবে । আমরা সন্তানদের এই ভ্যালুস গুলো দিতে চাই । যখন আমরা কেউ থাকবনা আমাদের সন্তানদের মাঝে যেন আমাদের মূল্যবোধ গুলো বেচে থাকে ।
তুখোড় দুই ছাত্রনেতা এখন মানবিক সব দৃষ্টান্ত স্থাপন করছেন সামনে থেকে । তবু আলোচনা সমালোচনা থেমে নেই । কাজ করতে গেলে সেটা হবেই । আমরা একটু গভীরভাবে আলো ফেলতে চাই তাদের কাজে । শুনতে চাই তাদের ভবিষ্যত ভাবনা ।
আমার এক বন্ধু গ্লোবাল একটি প্রতিষ্ঠানে বড় পদে কাজ করে । প্রায়ই সে আমাকে দেশ ছেড়ে যাইনি বলে নানা ভাবে খোঁচাতে চেষ্টা করে । বোঝাতে চেষ্টা করে, বিদেশে গ্লোবাল ক্যারিয়ার না গড়ে জীবনে কত বড় ভুল আমি করেছি । ঠারেঠোরে বোঝাতে চেষ্টা করে, সে কতটা সফল আর আমি কতটা আটপৌরে ! গতকাল ফোনে এরকম এক ডিবেট হলো তার সাথে । সে তার নতুন একটা জব অফারের গল্প শোনাচ্ছিল আমাকে, যেখানে বাংলাদেশী টাকায় তার বাৎসরিক বেতন হবে প্রায় সাড়ে চার কোটি টাকা । সাথে বিজনেস ক্লাসে ট্রেবেল, দামী অ্যাপার্টমেন্ট, লাবলাবলা...! তারপর শুরু হলো তার স্বভাব সুলভ কাসুন্দি-শোন, তুইও চাইলে পারতি , কিন্তু তুই তো হালায় দেশপ্রেমিক ! দেশ ছাড়বিনা ! জীবনে কি পাইছস বল ? -দোস্ত, অনেক কীছুই পাইনাই , কিন্তু এমন অনেক কিছু পাইছি যেটা তুই পাছ নাই ! যেমন ? তোর কত টাকা আছে ? রেগে গিয়ে বলে সে । -না দোস্ত, খুব বেশি টাকা পয়সা নাই রে । -আমার ব্যাংকে কয়েক কোটি টাকা আছে ! কণ্ঠে প্রবল দম্ভ ! -দোস্ত আমার আব্বা আছে, প্রতিদিন সকালে আব্বার সাথে নাস্তা করি । আব্বার দোয়া নিয়ে বাসা থেকে বের হই । সন্ধ্যায় বাসায় ফিরে এক সাথে চায়ের টেবিলে গল্প করি ...তা, দোস্ত চাচার সাথে তোর শেষ কবে কথা হয়েছেরে ? আমার বন্ধু চুপ হয়ে যায় । তারপর বলে, হুম, ব্যস্ততার জন্য খুব একটা কথা হয়না বাড়ীতে । আমার যখন দিন তখন উনাদের রাত । বুঝছ তো ব্যাপারটা । -হ্যাঁ, বুঝি দোস্ত । বিদেশ বলে কথা ! সে কথা পাল্টায়, জানিস আমার পেন্টহাউসটা প্রায় ৫ হাজার বর্গফুট । নিজস্ব পুল আছে, জিম আছে । মন খারাপ হলে পুলে সাইডে বসে বসে ড্রিংকস করি । এই যে গেলো উইকেন্ডে একদম গলা পর্যন্ত গিলেছি ! -দোস্ত, আমি তো এখনো দশবছর আগের কেনা ২১০০ বর্গফুটেই আছি । আব্বা, আমার স্ত্রী, ছেলে-মেয়ে, রুমি, জায়েদা ...। পুল নাই , জিম নাই , বার নাই...। কিন্তু দোস্ত ভালোবাসা আছে কোনায় কোনায়...। তা তোর ৫ হাজার বর্গফুটে তোরা কজন থাকিস ? -একা এবং একজন । আমিই রাজা আমার রাজত্বে । ডিস্টার্ব করার কেউ নেই । ডিবোর্স হয়ে যাবার পর আমার এক্স ওয়াইফ একমাত্র মেয়েটাকে নিয়ে আটলান্টায় সিফ্ট করেছে । মাঝে মাঝে মেয়েটার সাথে কথা হয় । পড়াশোনার খরচ পাতি দিই । ঝামেলা মুক্ত আমি । রাতে কোল বালিশ জড়িয়ে ধরে ঘুমাই...। মাঝে মাঝে মেয়ে বন্ধুরা আসে । স্লিপ ওভার করে । -দারুণ জীবন দোস্ত । খুবই এক্সাইটিং । আমার জীবনটা তোর মতো এত রঙিন না রে । আমি তো আটপৌরে । মন খারাপ হয়না তেমন । হলে বউকে নিয়ে দখিনা টেরেসে বসি । ওর হাতটা মুঠোয় পুরে বলি, আমার প্রিয় রবীন্দ্র সঙ্গীতটা গাইতে । সে তার গলায় পৃথিবীর সব ভালোবাসা নিয়ে এসে অসীম মায়া ভরা কন্ঠে গেয়ে উঠে- কতবারো ভেবেছিনু আপনা ভুলিয়া...! আর শোন, আমার কোল বালিশ জড়িয়ে ঘুমাতে হয়না দোস্ত। আমার মেয়ে যে আমার বুকে ঘুমায়...! পুনশ্চ: আমার ছোটভাই ক্যারিয়ার পারসিউ করতে লন্ডন গিয়েছে ১৪ বছর আগে । প্রতিদিন তিন বেলা আব্বাকে ফোন করে । আমার বড় মামা ৪০ বছর, ছোট মামা ২১ বছর ধরে লন্ডনেই স্যাটেল্ড । দুই মামার প্রতিদিন অন্তত একবার আব্বার সাথে কথা বলতে হয় । জামাল চাচা সিলিকন ভ্যালীতে স্যাটেল্ড করেছেন প্রায় ৩০ বছর । প্রায়ই ফোন করেন তিনি । জীবন-জীবিকার প্রয়োজনে মানুষ ইউরোপ-আমেরিকা চষে বেড়াক, আপত্তি নেই । কিন্তু শেকড় যেন না ভুলে ! প্রিয়জনদের যেন না ভুলে । কারণ তৃপ্তি-শান্তি তো শেকড়ে, মাটির সোঁদা গন্ধে, প্রিয়জনদের মায়ার চাদরে...! আমি দেশে থেকেই আনন্দে আছি, যেভাবে আছি , যে অবস্থায় আছি সব সময় সন্তুষ্ট আছি-আলহামদুলিল্লাহ !
গতকাল এক বড় দূর্ঘটনা থেকে আল্লাহ রক্ষা করেছেন আমার একমাত্র ছোট ভাই তানজীব, তার স্ত্রী এবং আমাদের মামাত বোনদের । কেন্টে বড় মামার বাড়ীতে ঈদ পরবর্তী দাওয়াত ছিল আমার ছোটভাই আর ছোট মামার । রাতের খাবার শেষে আমার ভাইয়ের বাসা ডেগেনহামে ফেরার পথে লিস্টার ফিল্ড রোডে এই দূর্ঘটনা ঘটে । তানজীব নিজেই ড্রাইভ করছিল, তার পাশের সিটে ছিল তার স্ত্রী জান্নাত । আর পেছনের সিটে আমাদের তিন কাজিন । মূল সড়কে নিয়ন্ত্রিত গতিতেই চলছিল আমার ভাইয়ের গাড়ী । হঠাৎ বাই লেইন থেকে একটা গাড়ী ৬০/৭০ কিলোমিটার গতিতে এসে নিয়ন্ত্রন হারিয়ে আঘাত করে তাদের গাড়ীটিকে । দুমড়ে মুচড়ে যায় গাড়ীর সামনের অংশ । এয়ার ব্যাগ বের হয়ে আসে । জান্নাত মাথায় আঘাত পায় বেশ । প্রায় আধঘন্টা জ্ঞান ছিলনা ওর । আমাদের কাজিন হৃদা হাতে ব্যাথা পায় । মাহি এবং নুহা অনেকটা ট্রমাটাইজড হয়ে পড়ে ঘটনার আকস্মিকতায় । যে গাড়ীটা দূর্ঘটনা ঘটিয়েছিল সেটি প্রায় ১০০ হাত দূরে গিয়ে একটা দেয়ালের সাথে ধাক্কা খায় । ছোট মামা, মামী সহ পেছনে তাদের গাড়িতে ছিলেন । উনারা ধরাধরি করে সবাইকে বের করেন আমার ভাইয়ের গাড়ী থেকে । কিছুক্ষণ পর পুলিশ আসে । ওই গাড়ীর মালিককে (একজন আফ্রিকান বৃটিশ ) ধরে নিয়ে যায় । দূর্ঘটনার পর জান্নাতের মাথায় সিটি স্ক্যান করানো হয়েছে । সে ভালো আছে । সামনের সপ্তাহে একটা এমআরআই করানো হবে । আমার ভাই ব্যথা পেয়েছে শরীরে আর কাজিনরা মোটামুটি স্বাভাবিক হয়ে এসেছে । কত বড় একটা বিপদ থেকে আল্লাহ বাঁচিয়েছেন আমাদের ! আলহামদুলিল্লাহ ! আমার ভাই তো আমার জীবনের অনেক বড় একটা পার্ট ! সে ফোনে বারবার বলছিল, একটু এদিক সেদিক হলে ভয়াবহ কিছু হতে পারত । ফাবিআইয়ি আ'লায়িরাব্বিকুমা তুকাজ্জিবান -তোমার রবের কোন কোন অনুগ্রহ তুমি অস্বিকার করবে ? আল্লাহ সত্যি বড় মেহেরবান । পুনশ্চ: কেবল নিজে ভালো গাড়ী চালালেই সড়কে নিরাপদ থাকা যাবেনা যদিনা অন্য চালকরাও সেইফ ট্রাইভ করে !
কম্পিউটার বিজ্ঞানে ইন্জিনিয়ারিং ডিগ্রী নিয়ে একটা প্রাইভেট গ্রুপ অব কোম্পানিজে ম্যানেজমেন্ট ট্রেইনি হিসাবে কাজ শুরু করেছি মাত্র। আব্বা আম্মা প্রাইভেট ক্যারিয়ারকে পাত্তা দিচ্ছিলেননা ।আম্মার ছিল এক কথা-লন্ডন যাও, উচ্চতর ডিগ্রী নাও । তারপর সেখানে কাজ করো । আব্বা অবশ্য মনে মনে চাইতেন দেশেই থাকি । তবে সরকারী কামলা কিংবা আমলা হই । বিসিএস পরীক্ষা দেয়ানোর জন্য আব্বা পেছনে লেগে গেলেন । সে অবশ্য ২০০৩ এর কথা । আব্বা ফর্ম কিনে দিলেন । সম্ভবত ৩০০ টাকা একটা ফর্মের দাম ছিল । তো আমি সেই ফর্ম যত্ন করে আমার স্ত্রীকে তুলে রাখতে দিই । আব্বা সিলেট থেকে ফোন করে জিজ্ঞেস করতেন, কি, তোমার বিসিএস পরীক্ষার রেজাল্ট কি ? -টিকিনাই আব্বা । -টিকনাই মানে ? পরীক্ষা না ভালো দিছিলা বলছিলা ? -আব্বা, নিশ্চয়ই আমার চেয়ে আরো ভালো পরীক্ষা বাকীরা দিয়েছে । তাই হয়ত আমি টিকিনাই । আব্বা কিছুক্ষণ চুপ থেকে বলতেন , সমস্যা নাই, তোমার তো বয়স পড়ে আছে । আগামী বছর আবার ট্রাই করো । আর এখন থেকে ভালো করে প্রস্তুতি নাও । -জি আব্বা । পরের বছর আবার আব্বা ফর্ম কিনে পাঠান । আমি সেটি আবার আমার স্ত্রীকে যত্নে তুলে রাখতে বলি । ফর্ম আর পুরণ করা হয়না । এর পরের বছর আবার আব্বা ফর্ম পাঠান । আমি বলি, আব্বা বিসিএস আমার কপালে নাই । দুইবার দিয়েও পারলাম না । আব্বা বলেন, না না এইবার হয়ে যাবে । তুমি চেষ্টা করো । সেই চেষ্টা আমি করেছি আমার স্ত্রীকে তৃতীয়বার ফর্মটি যত্নে তুলে রাখতে বলে । এর বহু বছর পরের ঘটনা । তখন আমি কর্পোরেট জগতে তরুণ CXO হিসাবে মোটামুটি পরিচিতি পেয়েছি । মাঝে মাঝে আমার ভেতর একটা মোচড় দিয়ে উঠত । ওই সময়টায় বেশ কিছু বিসিএস ক্যাডার এর সাথে আমার সখ্যতা তৈরী হয় । Mahbub Kabir Milon ভাই তাদের একজন । তখন খুব সম্ভবত তিনি যুগ্ম সচিব । একদিন আমাদের রোটারী ক্লাবের প্রোগ্রামে অতিথী বক্তা হিসাবে আসলেন । বাপরে বাপ- কী বক্তব্যটা না দিলেন । চিন্তা চেতনায় বিরাট একটা ভূমিকম্প হয়ে গেল সেদিন । তারপর থেকেই যোগাযোগ । স্যার ডাকব না ভাই ডাকব দুটানায় যখন তখন মিলন ভাই নিজেই ব্যাপারটা সহজ করে দিলেন, রিমন, আমাকে কিন্তু ভাই ডাকবা, বুঝছ ! তারপর মিলন ভাই অতিরিক্ত সচিব হলেন । নিরাপদ খাদ্যে যোগ দিলেন । এবং রীতিমতো জাদু দেখাতে শুরু করলেন । আমি তার সাথে পরিচয়ের সেই প্রথম দিনের কথা গুলো মনে করা শুরু করলাম । মানুষের বৃহত্তর কল্যাণে সিস্টেম বদলানোর সুকঠিন এক মিশনে যখন তিনি সম্মুখ সমরে তখন আমরা একে একে আশ্বস্ত হতে শুরু করলাম । খাদ্যে ফরমালিন, ক্যালসিয়াম কার্বাইড, ইউরিয়া, মশলায় ইটের রঙ, ঘন চিনির নামে রাসায়নিক, হার্টের রিঙ বাণিজ্য , ফার্মের মুরগীর বিষাক্ত খাবার সহ নানা অনিয়ম-অপকর্ম কে তিনি প্রায় বন্ধ করতে পেরেছিলেন । আমরা বিশ্বাস করতে থাকি -আমাদের সন্তানরা ভেজাল মুক্ত, বিষমুক্ত খাবার খেয়ে বড় হবে । দেশে ক্যান্সার আর কিডনী ফেইলিওরের রোগী কমে আসবে । তারপর হঠাৎ গেল এপ্রিলে রেল মন্ত্রনালয়ে বদলী হয়ে গেলেন । সেখানে যোগ দিয়েই তিনি দারুণ সব কাজ শুরু করলেন । আমি তখন রেলের সুসময়ের প্রতীক্ষায় উন্মুখ হয়ে ভাবি, ইস, কেন যে তখন বিসিএস পরীক্ষা দিলাম না ! ইস ! আমার আফসোস বাড়তে থাকে যখন আমি চিনতে শুরু করি বাদল সৈয়দ নামক এক আপাদমস্তক সৎ এবং কর্মবীর কর-কমিশনারকে , যখন পরিচয় হয় এস এম মোস্তাক আহমেদ খান নামের একজন অতিরিক্ত পুলিশ কমিশনারের সাথে । পুলিশের ইফতি ভাই, বিজয় বসাক দাদা, মহসিন ভাই , সানী সারওয়ার ভাই, মাশরুফ হোসাইন ভাই কিংবা দুদকের বানসুরি এম ইউসুফ ভাইকে দেখে আমার সেই আফসোস আরো বেড়েছে । আমার মনে হয়েছে বিরাট একটা ভুল করেছি । আব্বাই সঠিক ছিলেন । গতকাল সন্ধ্যায় যখন মিলন ভাইয়ের ওএসডি হবার খবর পেলাম তখন অনেকক্ষণ মুড অফ ছিল । অফিস থেকে বাসায় ফিরে চুপচাপ শুয়ে ছিলাম । রাতে খাবার টেবিলে আব্বা বলেন, কী তোমার মন খারাপ ? -না, আব্বা ! -দেখো বাবা , আমি জানি তোমার মন খারাপ ? মিলন সাহেবের খবর আমি ফেসবুকে দেখেছি । -আব্বা, আসলেই আমার মনটা খুব খারাপ । নিতে পারছিনা আব্বা । -বাদ দাও । ছাদে গিয়ে কিছুক্ষণ হাটাহাটি করে আসো । -আচ্ছা আব্বা । -আর শোনো, তুমি বিসিএস পরীক্ষা না দিয়ে ভালোই করেছ । না হলে হয়ত কোনদিন তোমাকেও এরকম অবস্থায় পড়তে হতো । আমি আব্বার কথা শুনে চমকে উঠি । আব্বা কী করে জানেন যে আমি ফর্ম ফিলাপ করি নাই । এত বছর পর,এত বছর পর আব্বা হঠাৎ কোথা থেকে এই সত্য খুঁজে পেলেন ? -আব্বা, আমি যে বিসিএস পরীক্ষা দিইনাই সেটা কি আপনি জানতেন ? আব্বা হাসেন । -আব্বা, প্লিজ, উত্তর দেন । আপনি কী জানতেন ? -হ্যা, জানতাম । -কে বলছে আপনাকে ? ও বলেছে, আমরা স্ত্রীর দিকে তাকিয়ে বলি । -না, কেউ বলেনি । আমার ছেলে পরীক্ষা দেবে আর টিকবেনা, সেটা আমি কী করে বিশ্বাস করি বলো ? -আব্বা, আমি দু:খীত । আমার এরকম করা ঠিক হয়নাই । আপনাকে সত্যটা বলা দরকার ছিল আমার । -বাবারে, তুমি আমার ছেলে । তোমাদের চেহারা দেখে আমরা সব টের পেয়ে যাই । আর দু:খিত হবার কিছু নাই । তোমার মাও জানতেন তুমি পরীক্ষা দাও নাই । তোমার মা তোমাকে নিয়ে গর্ব করতেন । তুমি যা করেছ ঠিক করেছ । আব্বার কথা শুনে আমার নিজেকে খুব হাল্কা লাগে । মুহূর্তেই আবারো মন খারাপের মেঘ ঢেকে দিতে চায় আমার হাল্কা অনুভূতি ।মিলন ভাইদের মতো মানুষদের ছোট, অনিচ্ছাকৃত ভুল-ভাল আমরা ক্ষমা সুন্দর দৃষ্টিতে দেখতে পারিনা । অথচ কত বড় বড় ঘটনা চাপা পড়ে রয় । মিলন ভাইদের পরিণতি যদি এরকম হয় তবে আর কেউ কখনো মানুষের কল্যাণে কাজ করার সাহস নিয়ে এগিয়ে আসবেনা । ছাদে হাটতে হাটতে ভাবি, মিলন ভাইকে একটা ফোন করব । দুবার মোবাইলে ডায়েল করে কেটে দিই । কী বলব? মন খারাপ করবেননা ? সব ঠিক হয়ে যাবে ! এরকম সত্যের মশালধারী একজন মানুষের সাথে মিথ্যা কথা অন্তত আমি বলতে পারবনা । আমি ফোন কেটে দিই । হঠাৎ করেই রাত বড় বেশি অন্ধকার মনে হয় !
ব্যাপারটা আমার কাছে অভাবনীয় মনে হচ্ছে । আমার খুবই স্নেহের ছোট ভাই, গায়ক ইমরান যখন বন্যার্তদের সহযোগিতায় তার ইউকেলেলে নিলামে তোলার সিদ্ধান্ত নিয়ে আমাকে ফোন দিয়েছিল তখন আমি তাকে জিজ্ঞেস করেছিলাম তুই কত টাকা আশা করিস । উত্তরে সে স্বভাব সুলভ ভঙ্গিতে বলেছিল, ভাইয়া এই ধরো ২/৩ লাখ তো পাওয়া যাবে, নাকী ! আমি তাকে বললাম, তোর ইউকেলেলে বিক্রী করার দরকার নেই । দেখী বিক্রী না করে তোকে কোনোভাবে সহায়তা করা যায় কিনা । গতকাল রাতে আমরা সেই মহত মানুষটার শুভ কাজের পাশে থাকার জন্য কানেক্ট দ্যা ডটস থেকে একটা লাইভ শো করি । সেই লাইভ শোতে যোগ দিয়ে চট্টগ্রাম কর্ণফুলী ফাউন্ডেশন এর অন্যতম উদ্যোক্তা সাফিয়া গাজী রহমান এবং রাশেদুল আমিন ২০০০ পিস কাপড় এবং নগদ ৫০ হাজার টাকা সহায়তা ঘোষণা করেন । কাজী আইটির চেয়ারম্যান মাইক কাজী টেক্সট করে ৫০ হাজার টাকা দেবেন বলে জানান যা ইতিমধ্যে ইমরানের কাছে পৌছে গেছে । কানাডা থেকে ইফতি ভাই ১০০০ ডলার পাঠাবেন বলে জানান । আমার সহধর্মীনি রোকসানা শাহরিয়ার লাইভ চলা কালে ইনবক্স করে আমাকে জানায়, আমরাও ৫০ হাজার টাকা কনট্রিবিউট করব । মানুষ মানুষের জন্য ফাউন্ডেশন এর প্রেসিডেন্ট চন্দ্রনাথ দাদা তাদের ১০ লাখ টাকার ত্রাণ তহবিল থেকে ত্রাণ এবং ভলান্টিয়ার সহযোগিতা নিয়ে পাশে থাকবেন বলে আজ সকালে আমাকে জানিয়েছেন । আজ বিকালে রাশেদ ভাই বললেন আমাদের এই শুভ কাজে ঢাকার এক তৈরী পোশাক ব্যবসায়ী ২০০০ হাজার পিস নতুন কাপড় দিয়ে সহযোগিতা করতে চান । এসময় পাশে ছিলেন আমাদের আরেক বন্ধু এলভিয়ন গ্রুপের চেয়ারম্যান রাইসুল উদ্দীন সৈকত । তিনি তার প্রতিষ্ঠান থেকে ইমরানের মহতি উদ্যেগে জরুরি ওষুধ সরবরাহ করতে ইচ্ছা প্রকাশ করেছেন । এই অসাধারন সব ভালো মানুষগুলোর কারনে সবসময় সাহস পাই । ভালো কাজের এই চেইনটা আরো বড় হোক । অনেক ধন্যবাদ সবাইকে । বিশেষ করে গতকাল লাইভে যারা সময় দিয়েছেন সেই প্রিয় শামীম হাসান সরকার, মৌসুমী হামিদ, ফাহাদ লোকমান, চন্দ্রনাথ দাদাকে অযুত কৃতজ্ঞতা ।
আমার প্রায় ১৮ বছরের রিয়েল এস্টেট ক্যারিয়ারে কোরবানীর ঈদের পরপরই অফিস খোলার ঘটনা একদম মনে নেই । অন্তত সপ্তাহ খানেক বন্ধ এই ইন্ডাস্টির জন্য খুবই সাধারণ ব্যাপার । ঈদের পর প্রকল্প সাইট চালু হতে লাগে কমপক্ষে ২/৩ সপ্তাহ । অথচ আজ আমরা সবাই পুরোদমে কাজে ফিরলাম । আমাদের অনেক সহকর্মী যাদের বাড়ি যেতেই লাগে ২ দিন তারা সবাই এবার চট্টগ্রামেই ঈদ করেছেন । সবচেয়ে ভালো লেগেছে আমাদের ফাইন্যান্সের সাইফুলকে দেখে । ১ মাস পর সুস্থ হয়ে কাজে ফিরল সে । সবার দোয়া তাকে আবার আমাদের মাঝে ফিরিয়ে এনেছে ! লক ডাউনের স্থবির সময়টা পুষিয়ে নিতে এরকম মরিয়া হওয়া ছাড়া কোনো পথ খোলা নেই । জীবিকার চাকা স্বাভাবিক করতে সময়ের অতিরিক্ত কাজ এখন করতেই হবে । যেমন ঈদের দিন সন্ধ্যায় আমি একটা জরুরি ক্নায়েন্ট মিটিং করেছি যিনি কেবল একদিনের জন্যই চট্টগ্রাম এসেছেন, রোববার কর্মস্থলে ফিরে গেছেন তিনি । গতকাল আমাদের সেল্স স্টার সালাহ একটা ক্লায়েন্টকে নিয়ে প্রকল্প ভিজিট করেছে । এবং সেই সেল্স ক্লোস হবে এই সপ্তাহে, ইনশাআল্লাহ । আমাদের ইন্জিনিয়ারিং টিম ৫ আগষ্ট থেকে ফের প্রকল্প চালু করার সিদ্ধান্ত নিয়েছে । কোরবানী ঈদে ৪ দিন পর প্রকল্প চালু করা একটা রেকর্ড হবে বটে । আর এজন্য আমাদের কনট্রাক্টর ভাইদের আলাদা করে ধন্যবাদ দিতেই হয় । তারা নিশ্চিত করেছেন সকল শ্রমিক ভাইরা ছুটি সংক্ষিপ্ত করে এর মাঝেই কাজে যোগ দেবেন । লকডাউন থেকে ফিরে প্রয়োজনে শুক্রবারেও কাজ করার যে ঘোষণা আমরা দিয়েছিলাম, আমি বিশ্বাস করি আমার টীম প্রয়োজন হলে স্বতস্ফুর্ত ভাবে তাই করবে । কারন তারা প্রতিষ্ঠানকে ওউন করে । তারা এক জাহাজের আরোহী এবং জানে কোথায় নোঙর করতে হবে । আলহামদুলিল্লাহ !
দেশে চলমান বন্যায় আক্রান্তদের সাহায্যার্থে জনপ্রিয় সংগীত শিল্পী ইমরান হোসাইন তার ইউকেলেলে টি নিলামে তোলার সিদ্ধান্ত নিয়েছিলেন । উদ্দেশ্য নিলাম থেকে প্রাপ্ত টাকা দিয়ে তিনি সহায়তা পৌছে দেবেন দূর্গতদের মাঝে । এ নিয়ে দেশের বিভিন্ন সংবাদ পত্র এবং অনলাইন মিডিয়ায় সংবাদ প্রকাশিত হয় । কানেক্ট দ্যা ডটস তার এই শুভ উদ্যেগে পাশে দাঁড়ানোর সিদ্ধান্ত নিয়েছে । তার অতি প্রিয় এই ইনস্ট্রুমেন্টটি বিক্রী না করে কি করে তাকে সহযোগিতা করা যায় সেই পথ খোঁজার চেষ্টা থেকে আজকের এই আয়োজন । পুনশ্চ : ইতিমধ্যেই জেনে গেছেন ইমরানের ইউকেলেলে তার কাছেই থাকছে । ২ হাজার দূর্গত মানুষের জন্য নতুন কাপড় । নগদ ৫ লাখ টাকা পৌছে যাবে বন্যা দূর্গতদের কাছে । ভালোকাজের এই মিছিল আরো দীর্ঘ হোক ।
ঈদের নামাজ পড়ার জন্য বাসা থেকে বের হওয়ার সময় আব্বাকে খুব উত্তেজিত মনে হলো । উত্তেজনায় হোক কিংবা মু্ক্ত বাতাসে নি:শ্বাস নেয়ার আনন্দে আব্বা মাস্ক পরে ফেলেছেন উল্টা । সেটা ঠিক করে দিতে গেলে আব্বা বললেন, সোয়া চার মাস পর ঘর থেকে বের হলামরে বাবা । আব্বাকে ভীষণ এক্সাইটেড দেখে আমার ছেলে বলল, দাদা, আমি বের হলাম সাড়ে চারমাস পর । স্কুল বন্ধ দেবার পর আজই প্রথম বের হয়েছি । আমাদের সোসাইটি মসজিদে একসাথে তিনপুরুষ ঈদের নামাজ আদায় করে ছুটলাম আমাদের এক প্রকল্প সাইটে । কোরবানীর গরু সেখানেই জবাই করা হবে । আবাসিক এলাকায় অনেকেই কোরবানীর পশু জবেহ করছেন, কিন্তু আমার কাছে মনে হয়েছে আবাসিকের বাইরে করলেই ভালো । এবার আমার সাথে কোরবানী করছেন আমার সিস্টার ফ্রম এনাদার মাদার, ফাস্ট সিকিউরিটি ব্যাংকের পরিচালক হালিমা আপা । তাদের পারিবারিক কসাই আব্দুস সবুর ওরফে বালি কসাইকে আমরা কাটাকুটির দায়িত্ব দিয়ে মোটামুটি নিশ্চিন্ত হয়েছি । এই শিল্পের দারুণ এক শিল্পী বালি ভাই । কোরবানীর প্রায় ঘন্টা খানের আগে এসে বালি ভাই হাজির তার চার সদস্যের গ্যাং নিয়ে সবার হাতে ছুরি, চাকু সহ আনুসাঙ্গিক সব সরঞ্জাম । আমি সাইটৈ আসার আগেই তারা পৌছে যান । এসে দেখি তারা শান দিচ্ছেন তাদের অস্ত্রে । আমাকে দেখে ল্ম্বা সালাম দিয়ে বালী কসাই বললেন , স্যার, খনো চিন্তা ন গইজ্জ্যুন ।এক ঘন্টার ভিতর ফুরা গরু সাইজ গরি ফেলাইয়্যুম । -না না , চিন্তা করছিনা বালি ভাই । আমি আপনার অনেক নাম ডাক শুনছি । আমার কথা শুনে অদ্ভুত তৃপ্তির হাসি দিয়ে মুখে পান পুরে আপন মনে আবার ছুরি শান দেয়া শুরু করেন তিনি । প্রতি বছর সিলেটে ঈদ করি । আব্বাই সব সামলান । আজকে আব্বাকে কিছু ধরতে দিচ্ছিনা । একটা চেয়ার এগিয়ে দিয়ে বলেছি , আব্বা, আপনি শুধু বালি ভাইয়ের হাতের কাজ দেখেন । চামড়া থেকে মাংস আলাদা করা এতো সহজ কাজ না । কিন্তু বালি ভাই এই কাজটা দারুণ দক্ষতায় করেন । এ জন্যই তাকে এই শিল্পের একজন আর্টিস্ট হিসাবে ধরা হয় । আমার কথা শুনে বালি ভাইয়ের চোখ মুখ উজ্জ্বল হয়ে উঠে । স্যার, এক ছটাক গোস্তও ন থাকিবু চামড়ার গত ! বালি ভাই কনফিডেন্স নিয়ে বলেন । আমি আব্বার চেহারার দিকে লুকিয়ে লুকিয়ে খেয়াল করি, আব্বাকে খুশি খুশি লাগছে । মাস্ক পরে আছেন বলে মুখের অভিব্যক্তিটা পুরা ধরতে পারছিনা । তবে সকালে বের হবার সময় যে উত্তেজনা দেখেছি সেটার কন্ট্রোল নিয়ে ফেলেছেন আব্বা । সাথে আমার ছেলে তেহজীবকেও কন্ট্রোল করার চেস্টা করছেন । আমি আমাদের অফিসের সব নিরাপত্তা রক্ষীদের মাঝে আমাদের আত্নীয় স্বজন এবং গরীবদের ভাগটা বিতরণ করে দিতে বলেছি । আমাদের সিকিউরিটি সুপারভাইজার অবসর প্রাপ্ত নেভী সদস্য দিদার সাহেব এই বন্টনের দায়িত্বটা নিয়েছেন । এই মানুষটার কারনে আমার কাছে এইসব কাজ সহজ মনে হয় । সবসময় প্রয়োজন মুহূর্তে এই মানুষটা বুক উচিয়ে দাঁড়িয়ে যান । তার ভাষায় তিনি আমার প্রতি তার ভালোবাসা থেকে এটা করেন । ভালোবাসা থেকে আমার সাবেক গাড়ী চালক ইব্রাও এসেছে কোরবানীর সাইটে ।সাথে আমার বর্তমান গাড়ী চালক রনি, ইলেক্ট্রিশিয়ান মোজাম্মেল, অফিস সহকারী শোয়েব আর আশরাফও এসেছে । ইব্রাকে অনেক দিন পর দেখে ভালো লাগল । ড্রাইভার রনি আমার স্ত্রীর দেয়া একটা লম্বা লিস্ট এনে আমরা হাতে ধরিয়ে দিয়ে বলল, স্যার, ম্যাডাম এই লিস্ট ধরে গোস্ত বিতরণ করতে বলছেন । এই ভাগাভাগির মাঝেই ঈদের আসল আনন্দ । আল্লাহ আমাদের সবার কোরবানী কবুল করুন ।”তাক্বাব্বাল আল্লাহু মিন্না ওয়া মিনকুম” । সবাইকে ঈদের শুভেচ্ছা-ঈদ মোবারক !
গতকাল রাতের খাবার শেষে আমার স্ত্রী বলল, কী, কালকে রোজা রাখবা ? -কাল আরবী মাসের কয় তারিখ ? উল্টা প্রশ্ন করলাম আমি । -আমাদের এখানে জিলহজ্জ মাসের ৮ তারিখ । তবে সৌদি আরবে তো ৯ তারিখ । আরাফার দিন । কাজেই এই দিনে রোজা রাখার অনেক সওয়াব । উত্তর দিল সে । আব্বা আমার পাশের চেয়ারেই বসা ছিলেন । আমার স্ত্রীর মুখ থেকে কথা কেড়ে নিয়ে আব্বা বলেন, সত্যিই অনেক ফজিলত । এবং বছরের শ্রেষ্ঠতম দিন হলো এই আরাফার দিন । আর বছরের শ্রেষ্ঠতম রাত -কদরের রাত । আর তোমরা তো জানো, বছরের শ্রেষ্ঠতম মাস হলো রমজান । আমি বললাম, জানি আব্বা । তবে আমি একটু কনফিউজড যে রোজা কাল রাখব না শুক্রবার রাখব । কারন আরাফার দিন মানে তো হলো ৯ জিলহজ্জ । আমাদের ৯ তারিখ তো শুক্রবার । -আব্বা বলেন, তুমি ঠিকই বলেছ । তবে এই রোজার এতো ফজিলত যে সহিহ মুসলিমে বলা হয়েছে, যে আরাফার দিন অর্থাৎ ৯ জিলহজ্জ সিয়াম পালন করবে তার পেছনের ১ বছর ও সামনের ১ বছরে গুনাহ আল্লাহ‌ মাফ করে দিবেন ! -বাবা, যেহেতু সৌদিতে আরাফার দিন কাল তাইলে আমরা কালকে মানে বৃহ:বার (৮ জিলহজ্জ ) একটা রোজা রাখি । আবার শুক্রবার আরেকটা রাখি, এতে করে ৯ জিলহজ্জ এর আমল টাও হয়ে গেল । কি বলেন ? আমার স্ত্রী আব্বার সামনে তার যুক্তি তুলে ধরল । আমার কাছে যুক্তিটা খুবই পছন্দ হলো । আমি আব্বাকে বললাম, তাইলে আব্বা, দুইটা রাখি, বৃহ:বার আর শুক্রবার । আব্বা সম্মতি সুচক মাথা নাড়ালেন । আমার ছেলে হঠাৎ করে আলোচনায় যোগ দিল । সে তার মাকে উদ্দেশ্য করে বলল, মা চিকেন আছে তো সেহরীর ম্যানুতে ? আমিও রোজা রাখব । 
অফিস থেকে ফিরে কলিং বেল বাজালে এখন আব্বাই দরজা খুলেন । এটা একদিন দুদিন হলে এক কথা । প্রতিদিন এরকম হচ্ছে । তারমানে আব্বা জানেন আমি কখন বাসায় ফিরব, আব্বা অপেক্ষায় থাকেন । কিংবা আমার বাসায় ফেরার সময় ঘনিয়ে এলে প্রধান দরজা লাগোয়া ডাইনিং এ এসে বসেন । এবং কলিং বেল বাজার অপেক্ষায় থাকেন । আব্বার হাতে থাকে একটা সেনিটাইজার । অফিসের ব্যাগটা নির্দিষ্ট স্থানে রেখে মাস্কটা ওয়েস্ট বিনে ফেলে হাত, মোবাইল আর মানিব্যাগ স্যানিটাইজ করি । তারপর শাওয়ার করতে ঢুকে যাই । মাগরিবের নামাজ শেষে চায়ের টেবিলে আমাদের পারিবারিক আড্ডা হয় । পরশু রাতের ঘটনাটা বলি । এমনিতে রাত ১১টায় আব্বা ঘুমিয়ে পড়েন । ওই দিন রাতে আমাদের একটা প্রকল্পের ছাদ ঢালাই ছিল । বাসা থেকে বের হবার সময় আব্বাকে সবসময় বলে গেলেও এই করোনা কালীন সময়ে এত রাতে বের হচ্ছি-আব্বা টেনশন করবেন, তাই চুপি চুপি আমার স্ত্রীকে বলে রাত পোনে এগারটায় বেরিয়ে পড়ি । ঢালাই শুরু হয় পোনে ১২ টায় । আমি আরো ঘন্টাখানেক সময় সাইটে থেকে ১ টার দিকে বাসায় ফিরি । আমার স্ত্রীই দরজা খুলে দেয় । লক্ষ্য করি আব্বার রুমে লাইট জ্বলছে । তার মানে আব্বা কী জেগে আছেন ? এত রাতে আব্বা তো জেগে থাকার কথা না । ধীরে ধীরে আব্বার রুমের দরজা খুলি । দেখি আব্বা ফোনে আমার ছোট ভাইয়ের সাথে কথা বলছেন । আব্বার সাথে চোখাচুখি হয় । আব্বা কিছু বলেন না । তবু আমি তার নি:শব্দ চাহনির ভাষা পড়তে পারি । আমি আব্বার রুম থেকে বের হয়ে আসি । কিছুক্ষণ পর দেখি বাতি নিভিয়ে দিয়েছেন আব্বা । আব্বা আসলে আমার ফেরার অপেক্ষায় ছিলেন ! আমি শাওয়ার করে ফ্রেশ হতেই আমার স্ত্রী বলে, কী, ঘুমাবা না ! আমি লাইট নিভিয়ে দিই রুমের । তারপর বিছানায় এসে গুটিশুটি মেরে শুয়ে পড়ি । চোখ বন্ধ করে কত কি ভাবী । আব্বার হাত ধরে প্রথম স্কুলে যাবার কথা মনে পড়ে । দুষ্টু ছেলেরা ভয় দেখাত , আমি ভয় পেতাম না । বলতাম, আমার বাবাকে বলে দেব ! প্রতিদিন সন্ধ্যায় আমাদের দুইভাইয়ের জন্য কিছু না কিছু হাতে নিয়ে বাসায় ফিরতেন আব্বা । প্রতি মঙ্গলবারে তখন হাট বসত । আব্বা হাওয়াই মিঠাই নিয়ে আসতেন । আমার কেন জানি মাঝরাতে খুব হাওয়াই মিঠাই খেতে ইচ্ছে করে । মুখে দেয়ার সাথে সাথে ফুঁস ! আমাদের জন্ম, বেড়ে উঠা, আব্বার ৭০ বছরে পা দেয়া-সব কিছু হাওয়াই মিঠাইয়ের মতো মনে হয় । এই সেদিন স্কুলে গেলাম আর এখন আমার ছেলে-মেয়েরা স্কুলে যাচ্ছে । ছেলেতো মাশাআল্লাহ লম্বায় আমাকে ছাড়িয়ে গেছে । ছাড়িয়ে যাক । আরো ছাড়িয়ে যাক । উচ্চতায় যত বড়ই হোক মা-বাবার সামনে আসলে এমনিতেই সন্তানের মাথাটা ঝুকে যায় । মাথা যে বুক খুঁজে । সন্তানরা আসলে বাবা মার কাছে কখনো বড়ই হয়না ! আমি নিশ্চিত, বেঁচে থাকলে আমার ৭০ এ আমি আমার বাবার মতোই আমার ছেলের ঘরে ফেরার অপেক্ষায় থাকব । মা-বাবারা এমনই । আমার বাবা আমার মাথার উপর বিরাট এক বটগাছ । বাবা চোখের সামনে আছেন এর চেয়ে বড় প্রশান্তীর আর কিছু নেই । এর চেয়ে বড় ভরসার কিছু নেই । আমরা তো আম্মাকে অসময়ে হারিয়েছি । আল্লাহ যেন আমাদের বাবাকে সুস্থভাবে বাঁচিয়ে রাখেন । বাবাদের জন্য ভালোবাসা !
ভ্রু কুচকে নাকের ডগা থেকে চশমাটা নামিয়ে ইকবাল ভাই বলেন, বস , কাজ কাজ করে তো পরিবারকে সময়ই দিচ্ছেননা । অলটারনেটিভ ওয়ার্ক ডে চলছে আর আপনি প্রতিদিন অফিস করছেন ! ভাবী কিছু বলেন না ? -ভাই আমি তো কাজকে কাজ মনে করে করিনা । আনন্দের জন্য কাজ করি । এটাকে প্যাশন মনে করি । আর আপনার ভাবী আমার এই প্যাশনকে শ্রদ্ধা করে । -আপনি তো অসুস্থ হলেও অফিস করেন । গেল এক বছরে আপনি একদিনও সিক লিভ নেননি ! আপনার মতো ওয়ার্কহোলিক তো সচরাচর দেখা যায়না । -ইকবাল ভাই, সামান্য সর্দি জ্বরকে কোনো কালেই পাত্তা দিইনাই । আর আল্লাহর অশেষ রহমতে তিনি আমাকে সুস্থ রাখেন । আলহামদুলিল্লাহ ! -ঘুম ! ঘুমের সাথেও তো মনে হয়না খুব একটা সখ্যতা আছে ! -এডজাস্ট হয়ে গেছে ভাই । ৫ ঘন্টার বেশি ঘুমানোর দরকার হয়না । আলহামদুলিল্লাহ । হাল ছেড়ে দেবার ভঙ্গিতে এবার ইকবাল ভাই বললেন, বস আপনার সাথে পারা যাবেনা । তবে ফ্যামিলিকে মনে হয় আরেকটু টাইম দেয়া উচিত । আহা ! কী মমতা নিয়ে লোকটা আমার জন্য ভাবছে । আমি কিছুক্ষণ ইকবাল ভাইয়ের মুখের দিকে তাকাই ।লোকটা কতটা দরদ দিয়ে আমার সাথে কথা বলছে । আমি তাকে মন থেকে একটা ধন্যবাদ দিয়ে বলি , ব্রো, আপনার কনসার্ন এক জন্য কৃতজ্ঞতা । তবে আমি ফ্যামিলিকে সময় দিই । জীবনে টাইম ম্যানেজমেন্ট খুব গুরুত্বপূর্ণ । আপনি দিনের ২৪ ঘন্টা কি করে প্রোডাকটিভ করছেন সেটি খুব গুরুত্বপূর্ণ । আমি এই জিনিসটা ঠিকঠাক করার চেষ্টা করি । বউ বাচ্চাকে সময় দিই । বাবার সাথে গল্প করি । ডাক্তারের কাছে নিজে নিয়ে যাই । শুক্রবার তাদের নিয়ে আউটিং এ বের হই । বাচ্চাদের গল্প বলি । তাদের গল্প শুনি । স্ত্রীকে প্রতিদিন অন্তত দশবার ভালোবাসি বলি । আমাদের বিয়ের ১৭ বছর হয়েছে । এই ১৭ বছরে আমরা কখনো বোর হইনি । আমরা প্রতিদিন উপলক্ষ খুঁজি উদযাপনের । এবং শত ব্যস্ততার মাঝেও আমরা এটা করি । ছোট ছোট ক্ষুদে বার্তা পাঠাই । ভালোবাসি, এই একটা ছোট শব্দের যে কী ক্ষমতা ! -কিন্তু আমাদের ধারনা ছিল আপনি অফিস এবং সামাজিক ব্যস্ততার জন্য ঠিকমতো পরিবারকে সময় দিতে পারেননা ! ইকবাল ভাই এবার বেশ কৌতুহলী হয়ে উঠেন -হাহাহা, অনেকেই এরকম হয়ত মনে করে । কিন্তু বাস্তবতা হলো ভিন্ন ! হ্যাঁ, সামাজিক কাজও করি । এটা আমাকে আনন্দ দেয় । কিছু মানুষ আছে দেখবেন নিয়মিত পার্টিতে যায়, ড্রিংক করে, এটা হয়ত তাদের আনন্দ দেয় । কিছু মানুষ স্টারপ্লাসে ডেইলি সোপ দেখে মজা পায় । কেউ গান গায় । কবিতা লিখে । ভ্রমনে যায় । এবং আনন্দ পায় । আনন্দ পাওয়াটা গুরুত্বপূর্ণ । এখন আমি যে সামাজিক কাজ করি এটা আমাকে সতেজ রাখে । মনকে প্রফুল্ল রাখে । আপনার শরীরের বয়স আছে । এটা বুড়ো হয় । বাধ্যক্যে যায় । কিন্তু মনের কোনো বয়স নেই । এটা চীর তরুন । এজন্যই জীবনানন্দ লিখেছিলেন, দেহ যদি ঝরে যায় যাক, তবু যেন না ঝরে মন ! মনটাকে সবসময় তরুন রাখতে চাই । এজন্য আনন্দে থাকাটা ভীষণ দরকার । আমি আনন্দে থাকার জন্য লিখি ।বইয়ে ডুব দিই । কুরআন পড়ি । জিম করি । পরিবারকে সময় দিই । আর কাজকে এবাদতের মতো করে ভালোবাসি ।নিজের প্রতি একাউন্টেবল থাকি । আয়নায় চেহারাটা দেখার চেষ্টা করি । আয়নাতে নিজের চেহারা একদম পরিস্কার দেখতে পাই । দিনশেষে এখানেই সবচেয়ে আনন্দ । আমি কাউকে ঠকাইনি । মিথ্যা বলিনি । হালাল উপার্জন করেছি । এইতো ! আর হ্যাঁ, শিখার চেষ্টা করি প্রতিমুহূর্তে, কিছুই জীবনে শিখিনি এটা ভেবে । জীবনে এই ক্ষিধেটা থাকা চাই । কেউবা ৮ ঘন্টা কাজ করে মনে করে অনেক কিছু করে ফেলেছে কেউবা ১৬ ঘন্টা কাজ করেও ভাবে ইস ! কত কিছু বাকী ! মাইন্ডসেট ! সবকিছু মাইন্ডসেটের উপর নির্ভর করে । এখন আপনি যদি ক্লোসড মাইন্ডসেটের মানুষ হয়ে থাকেন তবে আপনি সবকিছুতেই নেগেটিভিটির খোঁজ করবেন । কিন্তু আপনি যদি গ্রোথ মাইন্ডসেট ধারণ করেন তবে দেখবেন আপনি অন্ধকারেও আলো দেখছেন !
গত সোমবারে অফিস থেকে ফিরে ফ্রেশ হয়ে সন্ধ্যায় রুটিন মাফিক চায়ের টেবিলে বসি । আমার মগ ভর্তী চা খাওয়ার অভ্যাস । আমার বউ অ-সা-ধা-র-ণ চা বানায় । আমি সেই চায়ের রেসিপি ওর কাছ থেকে শিখেছি কিন্তু কখনো বানাতে পারিনি । রেসিপিটা সরল-চায়ের পাতা পানিতে জাল দিতে হয় অনেকক্ষণ । তারপর সেই পানিতে এলাচি, তেজপাতা দেয়া হয় । পাউডার দুধ লাগে তিন চামচ । চিনি দেড় চামচ । তারপর সেই চা পরিবেশন যখন হয় তখন অমৃত মনে হয় । আমার স্ত্রী প্রায় বছর খানেক হয় সেই চা বানানো শিখিয়েছে রুমিকে । এবং বলা যায় সে প্রায় ৮০ শতাংশ একই স্বাদের চা বানানো শিখে গেছে । তো আমি চায়ের মগে চুমুক দিয়েই টের পেলাম চা’টা কেমন পাংশে, পাতলা হয়ে গেছে ! ঘন এবং কড়া চায়ের যে স্বাদ, সেটা পাচ্ছিনা । ৩/৪ দিন ধরেই এমন হচ্ছে । কিন্তু খাবার সংক্রান্ত বিষয়ে অভিযোগ করাটা আমি তেমন পছন্দ করিনা । কিন্তু এটা তো চা । আমরা সবচেয়ে পছন্দের পানীয় ! আমি আমার স্ত্রীকে বললাম, এ্যাই, তুমি চা টা খেয়ে দেখতো ? সে চুমুক দিয়েই বলল, এটা তো পাতলা হয়ে গেছে ! আরেক কাপ বানিয়ে দিতে বলি । -না ,না দরকার নেই । তবে মনে হচ্ছে রুমি মন দিয়ে চা বানাচ্ছেনা । গত ৩/৪ দিন ধরে এরকমই হচ্ছে । -কই, তুমি তো বলনি আমাকে ! -বলিনি । এখন এক কাজ করি, রুমিকেই বলি । রুমি , রুমি-আমি ডাকতে থাকি । রুমি কিচেন থেকে দৌড়ে আসে, জি আংকেল, বলেন । -রুমি তুই তো মাশাআল্লাহ দারুণ চা বানাচ্ছিস । এতো মজা হচ্ছে যে আমি ভাবছি তোকে দিয়ে একটা অনলাইন চায়ের ব্যবসা শুরু করব । রুমি আমার কথা বার্তার আগামাথা কিছু বুঝল কিনা জানিনা, খালি সে চোখ বড় বড় করে বোকা বোকা একটা চাহনি দিল । -রুমি -জি, আংকেল -তুই যে এত ফাটাফাটি চা বানাস এটা তো বাজারে গেলে সুপার হিট হবে । আমি তোর এই চায়ের নাম ঠিক করছি-স্পেশাল রুমি’স টি ! কেমন হবে নাম ? রুমি কোনো উত্তর দেয়না । চোখ কখনো বড় করে, কখনো ছোট করে বোঝার চেষ্টা করছে যে আসলে কী ঘটনা ? আমি এর মাঝে রুমির মা জায়েদা কে ডাক দিই-জায়েদা , জায়েদা । জায়েদা টিভিতে বাংলায় ডাব করা সিআইডি সিরিয়াল দেখছিল । এসিপি প্রদ্যুমান এর দারুণ ভক্ত জায়েদা । জায়েদা দৌঁড়ে এসে বলল, স্যার, তাড়াতাড়ি কন । এসিপি দয়ারে দরজা ভাঙ্গবার অর্ডার দিতাছে । আমি হাসতে হাসতে বললাম, শোনো, দয়া তো প্রতি পর্বেই দরজা ভাঙ্গে । আজকের ভাঙ্গাটা না হয় নাই দেখলা । -আচ্ছা স্যার । কন স্যার । -শোনো, তোমার মেয়েকে বলছি ওর নামে এরটা চায়ের দোকান দিব-স্পেশাল রুমি’স টি ! কী বলো তুমি ? -খুব ভালো অইব স্যার । কুন জাগাত দিবাইন স্যার দুকান ? -এই ধরো কম্পিউটারের ভিতর ! -স্যার মজা করতাছইন ! আমি হা না কিছুই বল্লাম না । শুধু হাসলাম । জায়েদা সিআইডি দেখতে চলে গেলে রুমিকে বলি, এরকম মজা করে চা বানাতে থাক । তুই বিখ্যাত হয়ে যাবিরে রুমি ! রুমি মাথা চুলকাতে চুলকাতে আবার কিচেনের দিকে চলে গেলে আমার স্ত্রী আমাকে কনুই দিয়ে গুতা মেরে বলে , তুমি পারো, মাশআল্লাহ ! এরপর থেকে আসলেই মাশাআল্লাহ বলার মতোই ঘটনা হয়েছে । বিগত ৩ দিন আমি খেয়াল করলাম রুমির চা’টা আর পাতলা হচ্ছেনা । বরং আগে যে ব্রেঞ্চ মার্কের ৮০ শতাংশ সে এচিভ করেছিল বিগত তিনদিনে সে আরো ৫ শতাংশ বেশি ভালো করছে । 