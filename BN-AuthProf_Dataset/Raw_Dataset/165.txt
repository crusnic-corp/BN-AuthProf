অনেকেই বলেন "আমার আড়ালে খারাপ কথা না বলে সামনে বলেন।" আমি অবশ্য এটা বলিনা। ইনফ্যাক্ট আমার আড়ালে কেউ খারাপ কথা বললেও আমি কিছু মনে করিনা। কারণ আড়ালেরটা তো আমার আড়ালেই রয়ে গেল। সামনে খারাপ কথা বললেও তেমন গায়ে মাখিনা। তবে না বললেই ভাল লাগে। বরং আমার প্রশংসা শুনতেই ভাল লাগে। কেউ আমার প্রশংসা করলে তাকে আমার ভাল মন্দ খাওয়াতে ইচ্ছে করে। আমার অনেক টাকা হলে আমি তাই করব। ☺️
কোন কোম্পানির কোভিড ভ্যাক্সিন দেবেন সেই সিদ্ধান্ত আমার কাছে জানতে চাইবেন না৷ আপনি ছোট বেলায় ছয়টি রোগের টিকা দিয়েছেন। কোন কোম্পানির টিকা দিয়েছেন জানতে চেয়েছেন? কোনটা ভাল হবে সেটা কি আমার কাছে জেনে তারপর নিয়েছিলেন?
এরশাদের কবিতা কান্ড ################ "আমার দেশের একটা চরিত্র আছে। যখন সে জাগে, তখন সে গান শোনে আর কবিতা পড়ে। আর যখন তার অবক্ষয় শুরু হয়, তখন সে কবিতা থেকেও দূরে সরে যায়।"- মোহাম্মদ রফিক ১৯৮৩ সালের দিকে এসে হঠাৎ সবাই লক্ষ্য করল যে আমাদের প্রধান সেনাশাসক কাম রাষ্ট্রপতি একজন কবি। তিনি নিয়মিত কবিতা লিখছেন। সেই কবিতা ছাপা হচ্ছে দেশের প্রায় সব পত্রিকার প্রথম পাতায়। সে বছরই কোন এক বিদেশ সফর শেষে এরশাদ সংবাদ সম্মেলন ডাকলেন। প্রবল প্রতাপশালী, রাজনীতির অসংখ্য মহারথীর পদসেবায় পুষ্ট এরশাদকে তখন বাসস'র সাংবাদিক প্রশ্ন করলেন। -মি. প্রেসিডেন্ট, আমি কি আপনাকে একটি অরাজনৈতিক প্রশ্ন করতে পারি? -জি নিশ্চয়ই। -আপনি কি সব পত্রিকাকেই নির্দেশ দিয়েছেন আপনার কবিতা প্রথম পাতায় ছাপানোর জন্য? চাটুকারের তো অভাব হয়না। এরশাদের পাশেও ছিলেন একজন চাটুকার সচিব। তিনি চোস্ত ইংরিজিতে বললেন "শামসুর রাহমান ইজ নট সিএমএলএ। " মানেটা হলো শামসুর রাহমান তখন দৈনিক বাংলা ও বিচিত্রার সম্পাদক। চাটুকার বলতে চাইছেন এরশাদের কবিতা তো সম্পাদকের ইচ্ছাতেই ছাপা হয়। সম্পাদকেরাতো আর প্রধান সামরিক শাসক নন। তারা নিজেদের বিবেচনায় ছাপেন। এরশাদ ঠান্ডা মাথার চালাক মানুষ। এবং অবশ্যই বিনয়ী মানুষ। খপ করে চাটুকারের কাছ থেকে কথা কেড়ে নিলেন এবং ইশারা করে চাটুকারকে থামতে বললেন৷ মুচকি হেসে বললেন- - আমি দেশের জন্য এত কিছু করি। আপনারা আমার জন্য এটুকু করবেন না? - না, তা আপনি কবিতা লিখতেই পারেন। ছাপতেও পারেন। কিন্তু সংবাদপত্রের প্রথম পাতাটিতো সংবাদের জন্য, কবিতার জন্য না। এই সৌভাগ্যতো দেশের প্রধান কবি শামসুর রাহমানেরও হয়নি। - ঠিক আছে, আপনারা না চাইলে আর ছাপা হবেনা। দোর্দন্ড প্রতাপশালী সামরিক শাসকের মুখের উপর ওরকম কথা বলাটা সে সময়ের জন্য খুব অবিশ্বাস্য রকমের সাহসী ব্যাপার ছিল। সবাই হতচকিত হয়ে যায়। এরশাদের বিনয়ী প্রতিক্রিয়াও সবাইকে মূগ্ধ করে। এই ঘটনার পর এরশাদের কবিতা প্রথম পাতা থেকে চলে গেল ভেতরের পাতায়। মাঝে মাঝে প্রথম পাতায় আবির্ভূত হতেন। আর বাসস'র সেই সাংবাদিক জাহাংীর হোসেন ঢাকা থেকে বদলী হয়ে গেলেন চট্টগ্রামে। অষ্টপ্রহর তার পিছে টিকটিকি লেগে থাকে৷ শেষাবধি তিনি চাকরি ছাড়তে বাধ্য হন। সরকারি ট্রাস্টের পত্রিকা দৈনিক বাংলা ও সাপ্তাহিক বিচিত্রার সম্পাদক কবি শামসুর রাহমানের সাথে এরশাদের খিটিমিটি লেগেই থাকে। শামসুর রাহমান ধারণা করা যায় প্রথম প্রথম এডাজাস্ট করে নেবার চেষ্টা করেছেন। কিন্তু কিছুদিন পর আর পারেননি। এরশাদের ক্লোজ মনিটরিং ও পত্রিকার সেন্সরশিপ শামসুর রাহমানকে বিক্ষুব্ধ করে। শামসুর রাহমানকে এরশাদ নানারকম টোপও দেন। শেষে শামসুর রাহমানকে প্রধান সম্পাদক বানিয়ে দেন। শুনলে মনে হবে প্রমোশন। আসলে সেটা ছিল অনেকটা ক্ষমতাহীন আলংকরিক পদ। শামসুর রাহমানও এক পর্যায়ে সম্পাদকের চাকরি ছাড়তে বাধ্য হলেন। আশির দশকের শুরু থেকেই প্রায় সব তরুন কবিরাই এরশাদের বিরুদ্ধে নানাভাবে কবিতা লিখতে শুরু করলেন। সবাই একাট্টা হয়ে গেলেন নব্য সামরিক শাসকের বিরুদ্ধে। এরশাদও আচমকা কবি ও কাব্যানুরাগীরূপে আবির্ভূত হলেন। ক্ষমতায় আসার পর তার প্রথম কবিতার বই বেরুলো " কনক প্রদীপ জ্বালো"। তার পক্ষে কিছু স্তাবক কবিও দাঁড়িয়ে গেল। বংগবভবনে কবিতার আসর বসতে লাগলো নিয়মিত। স্তাবক কবিরা সেই আসর মাতিয়ে রাখল। এই কবিদের দলে ছিলেন ফজল শাহাবুদ্দীন, মোফাজ্জল করিম, সৈয়দ আলী আহসান। আর তাদের গুরু ছিলেন ওয়ান এন্ড অনলি আল মাহমুদ। অন্যদিকে ছিলেন কবি মোহাম্মদ রফিক, রফিক আজাদ, আহসান হাবীব এরা। এদের সাথে ছিলেন সেসময়ের প্রায় সব তরুন কবি। আর গুরু রূপে ছিলেন শামসুর রাহমান। রূদ্র মুহম্মদ শহীদুল্লাহরা ছিলেন এই তরুনদলের প্রাণ। এরশাদের বিশ্বস্ত দলটির নাম ছিল 'কবি কন্ঠ'। এরা এরশাদের আনুকূল্যে ধানমন্ডিতে একটি বাড়ি বরাদ্দ পেয়েছিলেন৷ সেখানে মাসে একদিন করে কবিতার আসর বসত। শামসুর রাহমানদের যে সংগঠন তার নাম ছিল সম্ভবত কবিতা পরিষদ। সৈয়দ শামসুল হক তখন কোন দিকে ছিলেন? কেউ কেউ বলেন উনি দুইদিকেই ছিলেন। কবিতা সূত্রে এরশাদের বিশেষ ঘনিষ্টতা লাভে ধন্য হয়েছিলেন সে সময়ের দুজন যুগ্মসচিব কাম কবি। একজনের নাম মোফাজ্জল করিম। মোফাজ্জল করিম সে সময় পাঠ্যপুস্তকে তার দুই একটি নিম্নমানের কবিতা ঢোকাতে সক্ষম হয়েছিলেন। নব্বইয়ের দশক পর্যন্ত সেসব কবিতা পাঠ্যপুস্তকে বহাল ছিল। আমরা সেই কবিতা পড়তে বাধ্য হয়েছিলাম। কিন্তু কবিতার নামটা মনে নেই। একটি লাইনও মনে নেই। মোফাজ্জল করিম পরবর্তীতে তিনি বিএনপিতেও যোগ দিয়েছিলেন। ভাল পদ পেয়েছিলেন। এমপি ইলেকশনও মনে হয় করেছিলেন বা এরকম কিছু। আজকাল জাতীয় দৈনিকে উনি কলাম লেখেন। আরেকজন যুগ্মসচিবের নাম ইমরান নূর৷ এটি তার ছদ্মনাম। আসল নাম মনযুরুল করিম। গণভবনে কবিতার আসরগুলির সম্ন্বয় করতেন। কবিযশলোভী এরশাদ ও সুবিধালোভী কবিদের মধ্যে যোগসূত্র স্থাপন করতেন। ইনিও চাকরি জীবনে বেশ কিছু সুবিধা পেয়েছিলেন। বাংলাদেশ স্কাউটসের জাতীয় কমিশনার হয়েছিলেন। ইমরান নূর নামে স্কাউটদের প্রায় সব জাম্বুরী সংগীতের রচয়িতা ছিলেন ইনি। বলাবাহুল্য গানগুলি ছিল অখাদ্য। বলা হতো এরশাদের হয়ে কবিতা লেখার কাজ করতেন এই দুই সচিব ও আনুকূল্য প্রার্থী কবিদের কেউ কেউ। এরশাদ বিরোধী আন্দোলন চলছিল। রাজনৈতিক দলগুলো কখনো উজ্জীবিত হয়, কখনো স্তিমিত হয়। নিজেদের বোঝাপড়ায় টানাপোড়েনও চলে। থেমে থাকেনা কবি ও ছাত্ররা। কবি ও বিশ্ববিদ্যালয়ের শিক্ষক মোহাম্মদ রফিক একরাতে একটা কবিতা লিখেন। ষোল পৃষ্ঠার দীর্ঘ কবিতা। "সব শালা কবি হবে, পিঁপড়ে গোঁ ধরেছে উড়বেই, দাঁতাল শুয়োর এসে রাজাসনে বসবেই।" এই কবিতা কেউ ছাপালোনা। কার এত বড় হিম্মত! মোহাম্মদ রফিকের কিছু অনুরাগী ছাত্র নিজেদের উদ্যোগে ষোল পৃষ্ঠার এই কবিতা ছেপে হাতে হাতে বিলাতে লাগলো। মুহুর্তেই রাষ্ট্র হয়ে গেল সেই কবিতার কয়েক লাইন। বলাবাহুল্য এরপর কবি মোহাম্মদ রফিকের জীবনে আজাব নেমে এসেছিল। আর্মির ইন্টারোগেশন নামের মানসিক অত্যাচারে জর্জরিত হয়েছিলেন তিনি। " ১৯৮৭ সালের ফেব্র‍্যারি মাসে এই বিদ্রোহী কবিদের দল একটি কবিতা সম্মেলনের আয়োজন করে। নাম দেয় জাতীয় কবিতা উৎসব। যদ্দুর মমে পড়ে এই আয়োজনের আহবায়ক ছিলেন কবি শামসুর রাহমান। সাধারণ সম্পাদক ছিলেন মোহাম্মদ রফিক। দুইদিন ব্যপী সেই আয়োজনে অধিকাংশ কবি তাদের লেখা রাজনৈতিক ও স্বৈরাচার বিরোধী কবিতা পাঠ করে। সে সময় এরশাদের আশীর্বাদধন্য কবিরা এরশাদের মদদে পাল্টাপাল্টি আরেকটি আয়োজন করে যার নাম দেয় " এশিয়া কবিতা উৎসব"। আশেপাশের দেশের দুইএকজন কবিকে এনে একটা আন্তর্জাতিক রূপ দেন। এই আয়োজনের প্রধান কুশীলব ছিলেন ফজল শাহাবুদ্দিন, ইমরান নূর। আল মাহমুদ ছিলেন মুরুব্বি। এরশাদ সেই আসরে এসে কবিতা পড়েছেন। এর একবছর পর ফজল শাহাবুদ্দিন একুশে পদক পান। জাতীয় কবিতা উৎসবের সেই আসরে সভাপতির আসনে ছিলেন পটুয়া কামরুল হাসান। সভামঞ্চে বসে উনি নিচের দিকে ঝঁুকে কি যেন আঁকছিলেন। এর মধ্যে হঠাৎ তাঁর হার্ট এটাক হয়। মঞ্চেই ঢলে পড়েন কামরুল হাসান এবং হাসপাতালে নেওয়ার পর মারা যান। সেই ছবি পরদিন পোস্টার আকারে ছাপা হয়। কয়েক কপি ছড়িয়ে পড়ে ঢাকা বিশ্ববিদ্যালয়ের দেয়ালে দেয়ালে। কামরুল হাসান ছবিটির শিরোনাম দিয়েছিলেন ' বিশ্ববেহায়া'। ছবির সাথে সাথে শিরোনামটিও অমর হয়ে যায়৷ তথ্যসূত্রঃ বিবিসি বাংলাদেশের তারিখ- মুহম্মদ হাবিবুর রহমান মোহাম্মদ রফিকের সাক্ষাতকার। (পুনঃপোস্ট)
ধারণা করেছিলাম 'ফেসবুক লাইভ' ব্রডকাস্টিং মিডিয়ায় একটি বিরাট জায়গা দখল করতে আসছে৷ ধারণা সত্য হতে চলেছে। প্রায় সবগুলো টিভি চ্যানেল তাদের ফেসবুক পেইজ থেকে স্ট্রিম ইয়ার্ড বা জুমে লাইভ প্রোগ্রাম করছে।
শৈশবে আমরা পরোটার ভেতর চিনি দিয়ে রোল বানিয়ে খেতাম। না মানে, মাস্টার শেফ প্রোগ্রামের জন্য একটা আইডিয়া দিলাম আর কি।
না বাঁধিলাম ডাঙ্গাতে ঘর, না ডুবিলাম জলে না পাইলাম কূল কারও মনে, না ভাসলাম অকূলে।
আমাদের বাণিজ্যিক ছবির একজন সফল ফিল্ম মেকার মালেক আফসারি এখন আর তেমন ফিল্ম বানান না৷ কারণ ফিল্মের বাজার নেই, প্রোডিউসার নেই৷ তবে এখন তিনি ইউটিউব করেন, ভ্লগ করেন। ফেসবুক পেইজেও সেগুলো দেন। এটা খুবই ভাল উদ্যোগ আমি বলব। কারণ তাতে তিনি বেকার বসে থাকার চেয়ে কিছু করতে পারছেন। নতুন প্রযুক্তির সাথে নিজেকে খাপ খাইয়ে নিয়ে নিজের অস্তিত্ব টিকিয়ে রেখেছেন। আফসারি সাহেবের ভাষায় তার চ্যানেল জমে গেছে। এবং তিনি ভাল আয় করতে পারছেন। তার ভিডিও কন্টেন্টের মূল বিষয় হলো বাংলা ফিল্ম। পুরনো দিনের সিনেমা পেছনের গল্প। নায়ক নায়িকাদের গল্প ৷ সেগুলো প্রচুর মানুষ দেখে। যারা দেখে তাদের বড় অংশই বাংগালি মুসলমান। তারা ইসলামি জীবনবোধে বিশ্বাসী। এক ভিডিওতে মালেক আফসারি তার ছেলেকে নিয়ে এসেছেন। ছেলের সম্পর্কে গর্ব করে বলেছেন "ছেলে ফিল্ম করতে চায়না। সে পাঁচওয়াক্ত নামাজ পড়ে। পারফেক্ট মুসলিম। এ হে হে হে। " আফসারি সাহেবের দর্শক, যারা সিনেমার গল্প শুনতে তাঁর চ্যানেলে যান, তারা বলছেন- "মাশাল্লাহ কি ভাল ছেলে!!! একজন অভিনেত্রী এবং ফিল্ম মেকারের ঘরে এত ভাল ছেলে জন্ম নিয়েছে এটা সত্যিই গর্বের কথা। ভাবাই যায়না।" আফসারি সাহেব এসব মন্তব্যে খুব গদ গদ হন। এরকম মন্তব্য একটি বা দুটি না, অসংখ্য। যেন এক 'নিষিদ্ধ পল্লীতে জন্ম নেওয়া ভদ্র সন্তানে'র কাহিনী শুনছে সবাই। বাংলাদেশে কেন ভাল সিনেমা হয়না আমরা সম্ভবত এখান থেকে একটা আইডিয়া পেতে পারি। এই দেশে যারা সিনেমা দেখে, যারা সিনেমা বানায়, যারা সিনেমায় অভিনয় করে তারা সবাই মনের কোণে এর প্রতি একটা ঘৃণা লালন করে। এক অদ্ভুত স্ববিরোধীতা নিয়ে অথবা অপরাধবোধ নিয়ে তারা সিনেমা বানায়, সিনেমা দেখে, সিনেমায় কাজ করে। এভাবে আর যাই হোক শিল্পের নন্দন কাননে সুগন্ধি ফুল ফোটেনা।
শুনলাম মেসি নাকি বিসিএস (এডমিন ক্যাডার) পাশ করছে। নেইমার হেলথ ক্যাডারে টিকছিলো। কানতে কানতে শেষ। অভিনন্দন মেসি। 
এমনো জীবন তুমি করিবে গঠন মরণে 'হা হা' রিয়েক্ট দিবে তুমি 'স্যাড' দিবে জনগণ। 
আমি ব্রাহ্মণবাড়িয়ার সাপোর্টার। ইনশাল্লাহ ব্রাহ্মণবাড়িয়া জিতবে।
হে আমেরিকান, তোমরা এমন কেন? আমার নামের মূল অংশটাই তো নাই। এই সার্টিফিকেট লইয়া আমি কি করিব? এখন আমি কি করে জনগণকে বুঝাই যে এটা আমিই? কি করে বুঝাবো আপনাদের ডাঃ গুলজার "আমেরিকান কলেজ অব ফিজিশিয়ান্স" এর মেম্বারশিপ অর্জন করেছে। শামসুল আরেফিন জাকিয়া সুলতানা তোমরা কিছু বল।
দিলীপ কুমার (ইউসুফ খান) সাহেবের গাওয়া একমাত্র সিনেমার গান। পিলু রাগে বাঁধা এই রাগাশ্রয়ী গানটি তিনি গেয়েছেন একজন চর্চিত শিল্পীর সমান মুন্সীয়ানায়। শুনলে মনে হবে মোহাম্মদ রফি বা তালাত মাহমুদ গাইছেন। এই সিনেমার পর তিনি আর কোন সিনেমায় গান করেননি। একটি সিনেমায় তিনি সেতারও বাজিয়েছিলেন। সেই সিনেমাটির নাম আমার মনে নেই। অভিনয়ের স্বার্থে সেতার বাজানো রপ্ত করে তিনি পুরোদস্তুর সেতার বাদকের মত করেই সেতার বাজিয়েছিলেন৷ 
বাংলাদেশে নব্বই দশকের মাঝামাঝি সময়ে এরোমেটিক বলে একটা টয়লেট্রিজ ব্র‍্যান্ড বাজারে এসেছিলো। হঠাৎ তারা হালাল সাবান বলে একটা সৌন্দর্য-সুগন্ধি সাবান আনলো। তারা ঘোষণা দিলো এই সাবান হালাল। তার মানে এদ্দিন যে সাবান আমরা ব্যাবহার করেছি সেটা ছিল হারাম! তাদের বিজ্ঞাপনের ভাষায় অনেকটা সেরকম বার্তাই। তারা বিজ্ঞাপন বানিয়ে দেখালো মালয়েশিয়ার বিস্তীর্ণ অঞ্চল জুড়ে পাম গাছের বাগান। সেখান থেকে তারা পাম ওয়েল সংগ্রহ করে তৈরি করে তাদের সাবান। তারা এও বলল, বাজারের আর সব সৌন্দর্য সাবানে আছে শুকরের চর্বি। এই বিজ্ঞাপনের ম্যাসেজ লোকে লুফে নিলো। পয়সা দিয়ে হালাল সাবান রেখে কে হারাম সাবান কিনতে চায়? আমিও কিনলাম হালাল সাবান। তখন এইচএসসি তে পড়ি। লেমন ডিউ, রেক্সোনা, লাক্স ছেড়ে একটাকা বেশি দিয়ে এরোমেটিক হালাল সাবান কিনতাম। আস্তে আস্তে অন্য কোম্পানিও তাদের সাবানকে হালাল বলে ঘোষণা দিল। শুধু ঘোষণা না, মোড়কের উপর আরবি দিয়ে লিখে দিতো 'হালাল'। বাংলায় না। শুনেছিলাম সে বছর লাক্সের বাজারের শেয়ার অর্ধেকেরও নিচে নেমে এসেছিলো। তবে লাক্স এখনো পূরনো দাপটেই বহাল আছে। আজকাল সাবানের হালাল হারাম নিয়ে কোন মার্কেটিং ভাইভ দেখিনা৷ এরোমেটিক সাবানটি আদৌ আর বাজারেই আছে কিনা আমার জানা নাই। কসকো সাবান বিজ্ঞাপন বানালো পাত্রী সেজেগুজে বসেছে। কিন্তু চেহারা দেখে পাত্রপক্ষের ভাল লাগলোনা। পাত্রীর বোন/বান্ধবী কসকো সাবান দিয়ে মুখ ধুয়ে নিয়ে এলো। তারপর বিয়ে হয়ে গেলো। এরকম কন্সেপ্টের বিজ্ঞাপন তখন খুব কমন ছিলো। ফেয়ার এন্ড লাভলি বিজ্ঞাপন বানালো। এক মেয়ে কালো বলে স্বামীর কাছে উপেক্ষিত হতে থাকলো। স্বামী তাকে পছন্দ করেনা। তারপর সে ফেয়ার এন্ড লাভলি মাখা শুরু করলো। এখন স্বামী তাকে কদর করে। সমাজ বদলাতে থাকলো। নারীদের অধিকার ও মর্যাদা নিয়ে মানুষ সোচ্চার হলো। এসব বিজ্ঞাপনে প্রগতিশীলরা খুব খেপে গেল। তারপর ফেয়ার এন্ড লাভলি স্ট্র‍্যাটেজি বদলে ফেললো। তারা বিজ্ঞাপন বানিয়ে নারীকে স্বাবলম্বী দেখালো। অসুস্থ বাবার সংসারে হাল ধরতে এগিয়ে এলো ঘরের মেয়েটি। ফেয়ার এন্ড লাভলি মেখে আত্মবিশ্বাসী (ফর্সা নয়) হলো। তারপর তার চাকরি হলো। বাবা এবার মেয়েকে নিয়ে গর্বিত হলো। ছেলে না থাকার আফসোস ভুলে গেল। সমাজের ধর্মানুভুতি কিংবা প্রগতিশীল অনুভুতি বা নারীর প্রতি দৃষ্টি ভংগিকে কাজে লাগিয়ে যুগে যুগে ব্যাবসা হয়েছে। পুঁজির দুনিয়া পুঁজিকেই উপাস্য জ্ঞান করে। মুনাফাই এখানে আসল। ধর্ম, প্রগতি বা নারীবাদ কোন কিছুই পুঁজিবাদের জন্য সমস্যা না। সব কিছুকেই নিজেদের ফেভারে নিয়ে ব্যাবসা চালানো যাবে৷ বরং মানুষ কোন একটা ইজম নিয়ে বুঁদ হয়ে থাকলে তার ক্রিটিক্যাল থিংকিং এর ক্যাপাসিটি কমে যায়। তাকে তখন মোটিভেট করা সহজ হয়। সেটা পুঁজিবাদের জন্য একটা উর্বর জমি হিসেবে কাজ করে। তবে দিন শেষে কোয়ালিটি একটা ফ্যাক্টর। ক্লাস ইজ পারমানেন্ট বলে একটা কথা আছে। মার্কেটিং স্ট্র‍্যাটেজির কারণে কেউ সাময়িক সাফল্য পেলেও শেষ অবধি টিকে থাকে ক্লাস।
ছিল চাঁদ মেঘের পারে কথাঃ অজয় ভট্টাচার্য সুরঃ হিমাংশু দত্ত প্রথম শিল্পীঃ গীতশ্রী গীতা দাশ প্রথম রেকর্ড ১৯৪০
সুষম খাবার (ব্যালেন্সড ডায়েট) খান। সুষম খাবার হলো সেটাই যেখানে শর্করা, আমিষ, স্নেহ এই তিনটি প্রধান, আই রিপিট প্রধান খাদ্যোপাদান এর পাশাপাশি ভিটামিন, মিনারেল,ফাইবার ও পানি সুষম মাত্রায় উপস্থিত থাকে৷ অতিরিক্ত ওজন ঝরাতে খাবার থেকে মোট ক্যালোরি কমিয়ে দিন। কিন্তু রেশিও বা অনুপাত ঠিক রাখুন। বিশেষ প্রয়োজনে রেজিস্টার্ড চিকিৎসক বা পুষ্টিবিদ আপনার বয়স, পেশা, জেন্ডার, শরীরে বিদ্যমান অসুখ, কি ওষুধ খাচ্ছেন ইত্যাদি বিবেচনায় রেখে অনুপাত সামান্য কমবেশি করতে পারেন। কিন্তু কোন প্রয়োজনীয় খাদ্যোপাদানকে জিরো বা জিরোর কাছাকাছি করে দেবেন না। ওজন কমাতে খাবার নিয়ন্ত্রণের পাশাপাশি শারীরিক পরিশ্রম বা এক্সারসাইজের উপর গুরুত্ব দিন। যে কাজ করলে শরীরে ঘাম ঝরে ও হৃদস্পন্দন বেড়ে যায় সেটিই শারীরিক প্ররিশ্রম। শারীরিক পরিশ্রম ছাড়া ওজন কমানো আর ডেস্টিনি করে দ্রুত বড় লোক হওয়া একইরকম চিন্তা। এই জাতীয় প্রলোভনকে এভয়েড করতে শিখুন। দ্রুত ওজন কমানোর চেষ্টা একটি অবৈজ্ঞানিক, ক্ষতিকর, ঝুঁকিপূর্ণ চেষ্টা। এটিকে দীর্ঘমেয়াদের পরিকল্পনা হিসেবে গ্রহণ করাই উত্তম। চিকিৎসা বিজ্ঞানের ভাষায় (মেডিসিনের টেক্সট বুক অনুযায়ী) মাসে দুই কেজি ওজন কমানো হলো আদর্শ পরিকল্পনা। এর সামান্য কম বেশি হতে পারে। কিন্তু সপ্তাহে দুই কেজি কমলে আপনি ধরে নেবেন আপনি সঠিক পথে নেই। দ্রুত ওজন কমালে হৃদরোগ, হরমোনের ভারসাম্যহীনতা, কিডনির সমস্যা, মানসিক সমস্যা ইত্যাদি হতে পারে। অতিরিক্ত সবকিছুই খারাপ। এমনকি দরকারি জিনিসও অতিরিক্ত খারাপ।
ইসলামিক পরিভাষায় 'কর্জে হাসানা' বলে একটি শব্দ আছে। যার অর্থ সূদ মুক্ত ঋণ। সূদ ইসলামে অত্যন্ত ঘৃণ্য একটি ব্যবস্থা হিসেবে স্বীকৃত। শরীয়া অর্থনীতির অন্যতম লক্ষ সূদমুক্ত সমাজ গঠন করা। আমার প্রশ্ন হলো বাংলাদেশে অনেকগুলো ইসলামি শরীয়া ভিত্তিক ব্যাংক আছে। তারা কেউ কি সূদ মুক্ত ঋণ বা কর্জে হাসানা দেয়? জানার জন্য পোস্ট। জানা হয়ে গেলে মুছে দেওয়া হবে। সেই অর্থে এটি একটি সাময়িক পোস্ট। অগ্রীম ধন্যবাদ।
বডিশেমিং, ইন্টারনেট ঘেঁটে কিটো ডায়েট,  দ্রুত অস্বাভাবিক ওজন হ্রাস, অতঃপর মৃত্যু।
প্রযুক্তি বদলের সাথে সাথে বদলে যায় অনেক কিছুই। যে পরিবর্তনের সাথে খাপ খাওয়াতে পারেনা সে হারিয়ে যায়। নতুন দুনিয়াতে যে নিজেকে যোগ্য প্রমান করতে পারে সেই টিকে যায়। 
আমার ক্ষুদ্রজীবনের অভিজ্ঞতায় আমি বুঝেছি কারো দায়িত্ব নিলেই তার ভাল করা হয়না। অধিকাংশ ক্ষেত্রেই যার যাবতীয় দায়িত্ব নেওয়া হয় সে নিজে একজন পরমুখাপেক্ষী অকর্মন্য মানুষ হিসেবে বেড়ে ওঠে। এবং যিনি দায়িত্ব নেন তার দায়িত্ব নেওয়াটাকে নির্ভরশীল ব্যক্তিটি তার প্রাপ্য বলে মনে করে। এতে উভয়ের মধ্যে একটি ভারসাম্যহীন সম্পর্কের সৃষ্টি হয়। কাউকে সাহায্য করার চেয়ে তাকে সহযোগিতা করাকে অধিক মহত্ব বলে আমি মনে করি। কেউ যেন নিজেই নিজের দায়িত্ব নিতে পারে সেই সহযোগিতাটা বরং জরুরি। আমাদের অনেকেরই বাবা আমাদের হাতে খুব বেশি টাকা বা সম্পদ তুলে দিতে পারেননি। তারাই শ্রেষ্ঠ বাবা যারা সন্তানদের শিখিয়ে দিতে পেরেছেন কিভাবে নিজেকে সম্পদে পরিণত করা যায়৷ উপরের কথাগুলো আমার আব্বা বলতেন। উনি উনার ভাষায় বলতেন। ঠিক এভাবে বলতেন না। তবে মূল থিম এটাই ছিলো। আব্বা আমাদের সব ভাই বোনকে কিছু কারিগরি বিদ্যা শিখিয়েছিলেন যেন আমরা নিজেরা ছাত্রাবস্থাতেই কিছু উপার্জন করতে পারি। আমার ভাইকে শিখিয়েছিলেন নষ্ট ক্যাসেট, রেডিও মেরামত করার বিদ্যা৷ কারণ ওর যন্ত্রপাতিতে আগ্রহ ছিল। এসএসসি পরীক্ষার পর রীতিমতো বাজারের এক রেডিও মেকানিকের দোকানে বড় ভাইকে বিনা বেতনে শিক্ষা নবিশি দিয়েছিলেন। এ নিয়ে আমাদের পাড়ায় টিজিং কম হয়নি। আমার ভাইয়ের বন্ধুরাও হাসাহাসি করেছে। একজন প্রথম শ্রেনীর সরকারি কর্মকর্তার ছেলে বাজারে মেকানিকের সহকারি হয়ে কাজ করে। কেউ কেউ আমাকে বলত "তোর ভাইকে মনে হয় তোর বাপ আর পড়ালেখা করাবেনা। " আব্বার একটা বড় গুন ছিলো। কে কি বলল তা নিয়ে ভাবতেন খুবই কম। হেসে উড়িয়ে দিতেন। না, ভুল বলেছি। আব্বা একটা বিষয় নিয়ে খুব ভাবতেন। খারাপ, অন্যায় বা দূর্নীতি করলে লোকে কি ভাববে সেটা নিয়ে খুব ভাবতেন। তাই কোন অধস্তন কর্মচারী " ভাবী, আমাদের বাগানের লিচু" বলে বাসায় উপহার পাঠিয়ে দিলেও আব্বা লজ্জায় মিশে যেতেন। আমি আব্বার মত অতটা সৎ হতে পারিনি বলে প্রায়ই আত্মগ্লানিতে ভুগি। তাই এই প্রসংগ থাক। যাইহোক লেখাপড়ার পাশাপাশি অর্থকরি বা কারিগরি বৃত্তিমূলক কর্মকান্ড হিসেবে আমার ভাগে ছিলো ফিচার রাইটিং। আব্বা বলতেন "তুই লিখবি ফিচার। তোর লেখার হাত আছে। পত্রিকায় ফিচার লিখলে টাকা পাওয়া যায়। আমি হয়তো তোকে খুব বেশি টাকা দিতে পারবোনা। যতটুকু দিব তা দিয়ে তোর প্রয়োজনটা হয়ত মিটবে৷ কিন্তু বাড়তি শখের খরচটা যেন নিজেই তুলতে পারিস তার জন্য তোকে এই পরামর্শ দিলাম। এবার একটা ফিচার লিখ। কি নিয়ে লিখবি বল?" আমি সম্ভবত আব্বার এই বয়ানের তিন বছর পর হোস্টেল জীবনে প্রবেশ করেছি। কিন্তু আব্বা ভেবে রেখেছেন তিন বছর আগেই। হোস্টেল জীবনের দ্বিতীয় বছর থেকেই আমি আমার নিজের প্রায় পুরো খরচই নিজে উপার্জন করতে শুরু করি। এমনকি কিছু উদবৃত্তও থাকতো। বন্ধুদের মাস শেষে কারো হাত খালি হলে টাকা ধার দিতে পারতাম। আমি আসলে খরচও করতাম খুব কম। অধিকাংশ বিকেলে নাস্তা করতাম না। কারণ আমার তাতে অসুবিধা হতোনা। আবার এই আমিই একদম শুরুর দিকেই মোবাইল ফোন কিনেছিলাম। যে জিনিস কাজে লাগে তাকে কখনই বিলাসিতা বলে ভাবিনি। এটাও আব্বাই বলতেন। যাই হোক ছাত্রাবস্থায় আমার টাকা আসতো পত্রিকায় লিখে, টিউশনি করে আর কোচিং এ পড়িয়ে। মনে আছে প্রায়ই ঢাকায় এসে জনকন্ঠের সজল আশফাক ভাই আর ভোরের কাগজের সঞ্জীব চৌধুরী দাদাকে পোক করতাম। ভাই চেক টেক আছে কিছু? এই দুটো রাস্তা আবার আমাকে দেখিয়ে দিয়েছিলেন আশীষ চক্রবর্তী দাদা। উনার ঋণ কি করে ভুলি? আব্বার চাকরি চলে গেল। রিটায়ারমেন্টের পুরো টাকাটাও পেলেন না। কিন্তু ঐ সময়ের পর থেকে আজ অব্দি আমার ব্যাংক একাউন্টে সব সময় পজিটিভ ব্যালেন্সই ছিল। ফলে প্রচন্ড সীমাবদ্ধতা ছিলো কিন্তু দারিদ্র ছিলোনা কখনই। কথাগুলো কেন বললাম? হয়তো আজকের অনেক স্ট্রাগল করা ছেলেমেয়েদের কাজে লাগবে। আমার অনুজপ্রতিম ছাত্রছাত্রী আর জুনিয়র স্টুডেন্টরাও আছে আমার বন্ধু তালিকায়। এই লেখার আরেকটা কারণ আছে। মাঝে মাঝেই আব্বাকে খুব মিস করি। রাত গভীর হলে আব্বাকে মনে পড়ে। আব্বাকে আমি মনে মনে তীরন্দাজ বলে ডাকতাম। অন্ধ তীরন্দাজ৷ যে চোখে না দেখেও তীর বিদ্ধ করতে পারতো।
সত্তুরোর্ধ বয়সেও একই রকম সুরে গান করেন। রেকর্ডের মতই গাইতে পারেন লাইভে এসে। বাংলাদেশের আর কোন লিজেন্ডকে এরকম রেকর্ডের মত সুরে গাইতে দেখিনা। লাইভে এলে সবাই কম বেশি এদিক ওদিক করেন। আজকাল অনেকেই শুনেছি ট্র‍্যাক ছেড়ে দিয়ে লিপ সিংক করেন। সেদিন একটি বেসরকারি চ্যানেলে নব্বই দশকের একজন সেরা শিল্পীর গান শুনলাম। আমি তার গানে মূগ্ধ ছিলাম একসময়। কিন্তু সেদিন সরাসরি গান শুনে মনে হলো এই কি দশা কন্ঠের! বিশটা বছরও টেনে নিতে পারলেন না? বয়স এখনো পঞ্চাশ হয়নি। যত্ন ছাড়া সম্পর্কও টেকেনা। যত্ন ছাড়া গান থাকবে কেন? এই চল্লিশোর্ধ বয়সে এসে একটা জিনিস উপলব্ধি করেছি, ডিসিপ্লিন ছাড়া কোন প্রতিভাই বেশিদিন আলো দেয়না। আগে ভাবতাম বোহেমিয়ান না হলে বুঝি শিল্প হয়না। 
সাতকানিয়ায় একজন ডাক্তারকে অর্থদন্ড দিয়েছে একজন ইউএনও।  প্রতি লকডাউনেই এরা একটা করে সিন ক্রিয়েট করে ডাক্তারদের সাথে। কেন করে? এর পেছনের মনস্তাত্ত্বিক ব্যখ্যাটা কি?
শুভ গোধূলি সন্ধ্যা। হে বারান্দা বিকেল তোমাকে লকডাউনের শুভেচ্ছা।
আজ (৩/০৭/২০২১) রাত সাড়ে নটায় আমার ওয়ালে লাইভে আসব গান নিয়ে। আধুনিক গান ও চলচ্চিত্রের কিছু প্রিয় গান গাইবো। সাথে থাকার আমন্ত্রণ।
হ্যাপি বার্থডে মাহফুজুর রহমান বাদল ওরফে 'বোম বাদল' ভাই। সন্ত্রাসের পথ ছেড়ে, বোমা বাজির পথ ছেড়ে আজ আপনি জনপ্রিয় অর্থোপেডিক সার্জন। সবই আল্লাহ পাকের ইশারা। ক্যাম্পাসে আপনার বোমাবাজি আজো আমাদের মনে শিহরণ জাগায়। শুভ জন্মদিনে বোমারু শুভেচ্ছা।
হাসিনা সরকার পিনাকীর চাইতে কম ফ্যাসিবাদী - ব্রাত্য রাইসু।
ঢাকা বিশ্ববিদ্যালয়ের কি হইছে? অনেকেই দেখলাম লিখতেছে, আমি ঢাকা বিশ্ববিদ্যালয়ে চান্স পাইছিলাম কিন্তু পড়িনাই।
তারপর বলেন,  আপনারা যারা কিটো ডায়েট করছিলেন তারা কেমন আছেন?
একটি কল্যান রাষ্ট্রে সরকারের উচিত সবার আগে সেবাখাতের কর্মচারীদের বিনা সূদে গাড়ির ঋণ ও বিনা শুল্কে গাড়ি কেনার সুযোগ প্রদান করা। প্রতিটা হাসপাতালে দশটি বড় যাত্রীবাহী বাস থাকলে প্রায় সমস্ত কর্মচারিকে সার্ভিস দেওয়া সম্ভব। ব্যাংক বা এরকম জরুরি সেবা দানকারী প্রতিষ্ঠান চাইলেই তাদের কর্মচারীদের জন্য স্টাফ বাসের ব্যবস্থা করতে পারে। শুধু দরকার এই মাইন্ড সেটিংটা যে আমাদের এমপ্লয়ীদের আমরা কমফোর্ট দেবো। প্রয়োজনে কর্মচারীরা ট্রান্সপোর্ট বাবদ মাসে একটা টাকা অফিসে জমা দেবে। প্রতিটা প্রতিষ্ঠান তাদের শ কোটি টাকা বিনিয়োগের সাথে এটিকেও বিনিয়োগ হিসেবে ভাবলেই চলে। শুধু লকডাউন না অন্যান্য সময়েও এই সার্ভিস কর্মকর্তা কর্মচারিদের যাতায়াতকে সহজ করবে। ঢাকা শহরে আজকাল মধ্যবিত্তরাও ব্যক্তিগত গাড়ি ব্যবহার করছে৷ আসলে বাধ্য হচ্ছে। আগে এই বাড়তি বোঝাটা ছিলনা। এখন পথের হয়রানি থেকে বাঁচতে তারা গাড়ি কিনতে বাধ্য হয়। প্রতিষ্ঠানগুলো স্টাফ বাস এনশিউর করলে ব্যক্তিগত গাড়ির ঝামেলা থেকে অনেকেই রক্ষা পাবে। পাবলিক ট্রান্সপোর্টের হয়রানি থেকেও মুক্তিলাভ হবে৷ রাস্তার জ্যামও অনেকখানি কমে যাবে।
লকডাউন আর হরতাল দুটো শব্দই তাদের পুরনো মহিমা হারিয়ে ফেলেছে। শাটডাউনও কি একই পরিণতি ভোগ করবে?
তেজগাঁও ইমপালস হাসপাতালের সামনে ওয়ার্কশপে গাড়ি বানাচ্ছে এক ওয়ার্কশপের কর্মচারী। বললাম দাম কত পড়বে? নিতে চাই। ত্যাড়া ত্যড়া উত্তর দিল। আমি আর কথা বাড়ালাম না। মাইনা নিলাম। প্রতিভাবানদের কথাবার্তা একটু ত্যাড়াই হয়।
আমি নিশ্চিত পাঞ্জাবিটা আপনাদের ভাল লেগেছে। এটি #মনিকা_পাঞ্জাবি। টেকসই, মানসম্মত কাপড়ের তৈরি, আধুনিক ডিজাইন আর আর.... আর দামে কম মানে ভাল। হ্যাঁ..... দামে কম,মানে ভাল #মনিকা_পাঞ্জাবি দামে কম, মানে ভাল #মনিকা_পাঞ্জাবি .............. পাঞ্জাবিটা উপহার দিয়েছেন স্বনামখ্যাত নজরুল সংগীত শিল্পী Pujan Das দাদা৷ এটি পূজন দার নতুন বিজনেস #মনিকা_পাঞ্জাবি ও ফ্যাশন হাউস এর পাঞ্জাবি। আপনাদের কারো প্রয়োজন হলে পূজন দাকে নক করবেন। এ উদ্ধেশ্যে ফ্রি তে মডেলিং করলাম। 💗🤤 আজ গরীবের বোট ক্লাবে এই পাঞ্জাবি পরেই সন্ধ্যা যাপন করছি। সকলের মংগল হোক।
মাসুদ ভাল হয়ে গেছে৷ তার সাথে হঠাৎ দেখা। সে এখন ভাজা মাছটি উলটে খেতে জানে। জটিল বক্ষব্যাধির অপারেশনও করতে পারে। সে এখন আর পুরনো খেলা খেলেনা। তাকে নিয়ে গিয়েছিলাম ক্যান্সার হাসপাতালের পেছনের দোকানগুলোতে যেখানে সারি সারি পাউরুটি আর সাগর কলা ঝুলছিলো।
আজ করোনায় মৃতের সংখ্যা ১০৮ জন। নতুন রোগী শনাক্ত ৫৮৬৯ জন।
আমি বুঝলাম না। নোয়াম চমস্কি কি আপনাদের কাছে রিপনের নামে বিচার দিয়েছে? নোয়াম চমস্কি যে রিপনের মত একজন লো প্রোফাইল সাংবাদিককে ইন্টারভিউ দিতে সম্মত হয়েছেন সেটাতো আপনার আমার কাছে পারমিশন নিয়েও হননাই। রিপনের জ্ঞান-বুদ্ধি-কান্ডজ্ঞান যে মানের তার কাজ কর্মও তো সেই মানেরই হবে। এর দায় আপামর বাংলাদেশের কিভাবে হলো? চমস্কি যদি হিরো আলমকেও ইন্টারভিউ দিতে রাজি হতেন আমার আপনার কি বলার থাকতো? যিনি ইন্টারভিউ দিয়েছেন দায়টা তার। এটা তো কোন রাষ্ট্রীয় প্রোগ্রাম না। ফেসবুক লাইভের ইন্টারভিউ৷ তাও আবার একটি কাপড়ের দোকানের সৌজন্যে। এতে বাংলাদেশের ভাবমূর্তি ক্ষুণ্ণ হয় কিভাবে? নাকি চমস্কির মত মানুষের ইন্টারভিউ কেমনে নিলো এটা ভেবেই আপনাদের সহ্য হচ্ছেনা।
টেলিফিল্মের জন্য গান করলাম। রাজীব রসূলের পরিচালনায় টেলিফিল্ম "বিশেষ অতিথি" প্রচারিত হবে আগামীকাল (শুক্রবার) চ্যানেল আইতে, বিকেল ৩ঃ১৫ মিনিটে।
এটেনশন সিকিং একটা মানসিক রোগ। নতুন রোগ না। তবে প্রাদুর্ভাব বেড়েছে ইদানিং কালে। 
প্রায় সমস্ত মতবাদেরই একটা ছাগু ফর্ম থাকে। ছাগু ফর্ম হলো কট্টর অনুসারী বা অন্ধভক্ত ফর্ম। এরা একচোখা, অন্ধ। মাথা খাটাবেনা। চিন্তা করবেনা। এরা যেটা বিশ্বাস করবে তার থেকে একচুলও নড়বেনা, উলটো দিকটা দেখতে পাবেনা, দেখতে চাইবেওনা। এরা যা জানে তার চেয়ে বেশি মানে। ছাগুদের কিছু স্পেশাল আইকন থাকে। এই আইকনিক ফিগারগুলোকে তারা নবী, পীর বা খলিফার মর্যাদা দেয়। কোন পরিস্থিতিতে কে পীর হয়ে যাবে বলা মুশকিল। পীরদের সাধারণ চরিত্র উন্মুক্ত হয়ে গেলেও এদের হ্যাং ওভার কাটেনা৷ প্রথমে বিশ্বাস করবেনা। পরে যখন সব খোলাসা হয়ে যাবে তখন নিজেদের আইডিওলজির বাইরে গিয়েও এরা বলবে "এটাতো হইতেই পারে, এটা উনার ব্যক্তগত বিষয়।" কিছুদিন আগে এসব আমরা দেখেছি। ছাগুদের প্রধান চালিকা শক্তি হলো এদের আবেগ। ধর্মীয় মতবাদের ছাগুদের আমরা চিনি। বেশ আলোচনাও হয় এদের নিয়ে। নারীবাদ ও প্রগতিবাদের ছাগুদের নিয়ে তেমন আলোচনা হয়না। বা করলেও একটা বিশেষ শ্রেনীর মধ্যে সে আলোচনা আটকে থাকে। নারীবাদের ছাগুরা নারীর অপরাধকে নিজেদের পরাজয় বলে গণ্য করে। কেন করে কে জানে? সম্ভবত অতি আবেগ থেকে। এরাও নিজেদের আইকনিক ফিগারকে সকল কলুষতার উর্ধে বলে গণ্য করে বা করতে চায়৷ এদের চোখে নারী মাত্রেই এক অতল সংগ্রামী চরিত্র। সে অন্যায় করতে পারেনা। এরপর অন্ধকার চরিত্রটি উন্মুক্ত হয়ে গেলে বলে "এইটাতো হইতেই পারে। " নাস্তিকদের ভেতরও ছাগু আছে। নাস্তিক ছাগুরা সাম্প্রতিককালে নিজেদের নবুওত নিয়ে বিরাট ক্যাচালের ভিতর আছে। তারা আলাদা আলাদা লাইভের আয়োজন করে একদল আরেকদলের উপর লানত বর্ষণ করতেছে। দিন শেষে মনে হয় " এসব দেখি কানার হাটবাজার"।
সায়েন্স ফিকশন হলো বিজ্ঞানের স্বপ্নদ্রষ্টা। এই সিনেমার দৃশ্যটিকে বলা যায় একটি গুরুত্বপূর্ণ সায়েন্স ফিকশন, যা আমাদেরকে মোবাইল ফোনের স্বপ্ন দেখতে উদবুদ্ধ করেছে।
সময়টা এমন হয়েছে যে একটু সুখে শান্তিতে কোথাও গিয়ে ডুব মেরে থাকবো তার উপায় নাই। গুম গুম বলে মাথা খেয়ে ফেলবে। মাঝে মাঝে সবারই তো একটু সংসার ত্যাগী হতে ইচ্ছে করে। আমাদের ছোট বেলাতেও দেখেছি কেউ উধাও হয়ে গেলে পত্রিকায় বিজ্ঞাপন দিতো। "বাবা অমুক তুমি ফিরে এসো। তোমার চিন্তায় তোমার মা /বউ শয্যাশায়ী। কথা দিচ্ছি তুমি ফিরে এলে তোমাকে কেউ কিছু বলবেনা। " সেই দিন আর নেই। গৌতম বুদ্ধ এ যুগে জন্মালে বিপদেই পড়তেন।
আজ সন্ধ্যায় গরীবের বোট ক্লাবে...... দেশ ও জাতি নিয়া গভীর চিন্তায় মগ্ন আছি। এই জাতির ভবিষ্যৎ কি?
আপনারা যারা নারীর প্রতি সহিংসতার বিরুদ্ধে অবস্থান নিতে চান কিন্তু যুৎসই ইস্যু খুঁজে না পেয়ে ভুলভাল জায়গায় চেতনার অপচয় করছেন তাদের জন্য........
ক্রিটিক্যাল থিংকিং একটু আনকমন জিনিস। স্টেরিওটাইপ চিন্তার বাইরে মানুষ যেতে পারেনা সহজে। অধিকাংশ মানুষ চালিত হয় সেন্টিমেন্ট দিয়ে। এটাকে আমরা বলি পাবলিক সেন্টিমেন্ট। তাই যারা একটু চালাক তারা সেন্টিমেন্টকে কাজে লাগায়। এরা আমাদের সমাজে সাক্সেসফুল হিসেবে পরিচিতি পায়। ইদানিং ফেসবুক পাবলিক সেন্টিমেন্ট উৎপাদনের এক উর্বর জমিতে পরিণত হয়েছে৷ তাই যারা একটু বেশি চালাক তারা ফেসবুকের আম আদমীদের সেন্টিমেন্ট কাজে লাগিয়ে অল্প চাপে বেশি পানি বের করছেন। সাধারণভাবে যা সহজে পারা যায়না ফেসবুক সেন্টিমেন্ট ক্রিয়েট করে তা সহজেই হাসিল করা যাচ্ছে৷ বেশ সফলতাও আসছে তাতে। আম ফেসবুকাররা একটি ঘটনার যেকোন একটি ন্যারেটিভকেই সত্য বলে ধরে নেয়। সেই সত্যকে তারা বিবেচনা করে কখনো ধর্মীয় মূল্যবোধের দ্বারা প্রভাবিত হয়ে, কখনো প্রগতিবাদের চোখ দিয়ে, কখনো পুরুষতন্ত্রের প্রতিনিধি হয়ে, কখনো বা নারীবাদের দৃষ্টিকোণ থেকে। বস্তুত অপরাধ মনস্তত্ত্ব মানুষের প্রবৃত্তির একটি ফল। এর সাথে আরো কিছু উপাদান থাকে। এটি প্রায় সকল মতবাদের উর্ধে। তাই যে কোন অপরাধমূলক ঘটনাকে দেখতে হয় একদম উপর থেকে নির্লিপ্ত দর্শকের চোখ দিয়ে। নাহলে যে কেউ যখন তখন অন্যায়ভাবে ভিক্টিমাইজ হতে পারে। একারণেই মানুষ সভ্য হবার সাথে সাথে বিচার ব্যবস্থা প্রতিষ্ঠা করেছে৷ বিচার ব্যবস্থাকে পাকাপোক্ত করতে উকিলের প্রচলন করেছে। আইনের শাসন যেখানে আছে সেখানে একজন খুনীরও উকিল থাকে। সেই উকিল অভিযুক্তের হয়ে তার পক্ষের যুক্তিগুলো উপস্থাপন করে। আবার ভিক্টিমেরও উকিল তার মক্কেলের পক্ষে বলে। দুটো ভিন্ন ন্যারেটিভকে বিবেচনায় নিয়ে পদ্ধতিগতভাবে বিচারের কাজটি করা হয়। উকিল মূলত একাধিক ন্যারেটিভ তৈরির কাজটিই করে দেন যেন বিচার প্রক্রিয়ায় বিচারক একটি বিস্তৃত দৃশ্যপট দেখতে পান। একাধিক ন্যারেটিভকে বিবেচনায় রেখে মতামত দেওয়াটা সভ্য ও পরিণত সমাজের বৈশিষ্ট্য। আম ফেসবুকাররা ইদানিং এক নতুন বিচার ব্যবস্থা কায়েম করেছে, সেটিকে বলা হচ্ছে মিডিয়া ট্রায়াল। এটি টানেল ভিশনের একটি প্রতিফলন। এখানে এক পক্ষের উকিল আরেক পক্ষের উকিলকে মানতে পারেনা। পারেনা তো পারেইনা৷ এখানে একাধিক ন্যারেটিভকে একসাথে দেখার চল নাই। মিডিয়া ট্রায়াল বিচারকে প্রভাবিত করছে অনেকটা। অন্তত প্রাথমিকভাবে কাউকে অপরাধী সাব্যস্ত করে সামাজিকভাবে হেয় করছে। যদিও পরে দেখা যাচ্ছে সোশ্যাল মিডিয়া যাকে ফেরেশতা ভেবেছিল সেই আসল অপরাধী। উদাহরণ দিয়ে বলি, কিছুকাল আগেও বরগুনার মিন্নি এবং পুলিশ অফিসার বাবুলকে আমি ভাল মানুষ ভেবেছিলাম। যারা এদের সন্দেহ করেছিলো আমি তাদের জটিল মানুষ ভেবেছিলাম। পরে কি বেরুলো সবাই তো জানেন। কিন্তু একটা অন্তত ভাল কাজ আমি করেছি। সেইসব ইস্যুতে আমি মতামত দেইনি। কারণ এটুকু আমি জানতাম "যে কোন কিছুই হতে পারে।" ফেসবুক রাস্তার মোড়ের চায়ের দোকান কিংবা গ্রামের পুকুর ঘাটের সমাজ বিশ্লেষণের আধুনিক রূপান্তর হলেও অনেক ক্ষেত্রেই সোশ্যাল ইঞ্জিনিয়ারিং এ ভূমিকা রাখছে। এটি ভাল এবং মন্দ দুটোই। নির্ভার হয়ে ভাল বলা যেতো যদি এর ব্যবহারকারীরা ন্যুনতম বুদ্ধি রাখে সেই নিশ্চয়তা পেতাম। কিন্তু বিপদটা হলো এখানে আসলে সবাই সেন্টিমেন্টাল হয়ে যায়৷ কলেজ পড়ুয়া টিনএজ থেকে শুরু করে বিশ্ববিদ্যালয়ের শিক্ষক পর্যন্ত। সবার উদ্দেশ্য থাকে একটাই "সর্বোচ্চ শুদ্ধ নীতি কথা বলতে হবে"। নিজকে নীতিবান হিসেবে প্রচার করার এই উদ্দেশ্য হাসিল করতে যেয়ে নীতি বিরুদ্ধ হতেও তাদের বাধেনা। ফেসবুক যেন আজব নেশা। মধ্যরাতে ক্লাবে গিয়ে মদ খেয়ে মাতলামি করার মতই ফেসবুকে মাতাল হতে আসে ছেলেবুড়ো অনেকেই। মাতালে মাতালে ঝগড়া করে এর ওর নামে দল বেধে বিষোদগারও করে। মদ তবু একটি নিরপেক্ষ জিনিস৷ ফেসবুকের মাতালরা মাতলামি করে সমাজ ও রাষ্ট্রের সিরিয়াস ইস্যু নিয়ে। এরা রীতিমত দার্শনিকের চরিত্রে অভিনয় করে। অনেকেই এদেরকে সিরিয়াসলিও নেয়। বিপদটা এখানেই।
একটি মামুলি স্মৃতিচারণ অথবা নিছক ফিকশন ********-************* ১. আমি তখন ঢাকার একটি সুপরিচিত হাসপাতালে সিএমওর দায়িত্বে। একজন ফটোসাংবাদিক ইঞ্জুরি নিয়ে হাসপাতালে এলেন। রেফারেন্স ছিল একটি নামকরা পত্রিকার বিভাগীয় সম্পাদকের। এমডি সাহেবও বিষয়টিতে ইনভলভ। বেশ গুরুত্বের সাথে দেখছেন। সুতরাং আমরাও সবাই সদাসচকিত। আমরা যথাযথ মর্যাদা ও গুরুত্বের সাথে রোগীকে সরাসরি অপারেশন থেটারে পাঠালাম। অপারেশন টেবিলে অজ্ঞান করবার আগে তিনি যন্ত্রণাকাতর অভিব্যক্তি নিয়ে বললেন, তাঁর স্ত্রীর সাথে একবার দেখা করতে চান। খুবই মানবিক আবেদন। তাঁর স্ত্রী অপারেশন থিয়েটারের দরজায় হাজির ছিলেন। তাঁকে গাউন পরিয়ে ভেতরে আনা হলো। আমরা সবাই ধাক্কা খেলাম। সাংবাদিকের স্ত্রী একজন অপরূপা তরুনী। জানতে পারলাম তিনি একজন মডেল ও উঠতি নায়িকা। তরুনী অপারেশন থেটারে প্রবেশের সাথে সাথেই টেবিলে শোয়া কথিত স্বামীকে জড়িয়ে ধরে ওষ্ঠে চুম্বন করলেন। সেই চুম্বন চকিত নয়। দীর্ঘ ও স্থির। আমরা কিংকর্তব্যবিমুঢ় হয়ে গেলাম৷ মুখ চাওয়া চাওয়ি করতে লাগলাম। কিছুক্ষণ পর সিস্টারকে ইশারা করলাম। সিস্টার তাকে সরিয়ে নিয়ে গেলেন। কিন্তু অনিচ্ছুক তরুনী সিনেমাটিক ভংগিমায় কোনরকমে স্বামীর হাত ছুঁয়ে শেষাবধি বিচ্ছিন্ন হলেন। যেন বলতে চাইলেন ওকে নয় আমাকে কাটাছেঁড়া কর। তরুনী কেঁদে কেঁদে আমাকে বললেন "ডক্টর আমাকে অজ্ঞান করেন, আমাকে অজ্ঞান করেন"। আমি তাকে আশ্বস্ত করতে বললাম "আচ্ছা, আমি বিষয়টা দেখছি"। ২. মাইনর ইঞ্জুরি। একদিন বা দুদিনেই হাসপাতাল থেকে ছুটি দেওয়া যায়। কিন্তু তাদের ছুটি নেবার তাড়া নেই। বলল আরো দুই-এক দিন থাকবে তারপর যাবে৷ রোগীর তরুনী স্ত্রী সারাদিন বাইরে থাকে। শুনেছি শ্যুটিং করেন। আসেন রাত দশটায়৷ কেবিনে এসেই বাইরের পোশাক বদলে বিশেষ ঘরোয়া পোশাক পরে স্বামী-স্ত্রীতে বিশ্রাম নেন। আমাদের নিউরোসার্জন প্রতিদিন রাউন্ডে আসেন রাত সাড়ে দশটায়৷ আমাদের ইয়ং নিউরো সার্জন ছুটি দেওয়া রোগীকেও প্রতিদিন এসে ভিজিট করেন। আর তাঁর কথিত উঠতি নায়িকা স্ত্রীকে আশ্বস্ত করেন। আমাকে নিউরোসার্জন বললেন "উজ্জ্বল ওর তো ছুটি। তবে বাড়িতে গেলে নাকি কেয়ার পাবেনা। ওর ওয়াইফ সারাদিন ব্যাস্ত থাকে। তাই এখানেই থাকতে চাচ্ছে আর কয়েকটা দিন।" আমি বললাম "আচ্ছা বস আমি বিষয়টা দেখছি। " ইয়ং নিউরোসার্জনের স্ত্রীও ইয়ং। দূর্ভাগ্যজনকভাবে ঐ হাসপাতালেই কাজ করেন। আমাকে ডেকে বললেন "উজ্জ্বল, তোমার ভাইয়াকে বলবা ঐ কেবিনে রাউন্ড না দিতে আর।" আমি বললাম "আপা, আমি ব্যাপারটা দেখছি"। ৩. দুইদিন পর আমার দুইজন অত্যন্ত সিন্সিয়ার ডিউটি ডক্টর ( যাদের একজন নারী) আমাকে আমার অফিস কাম চেম্বারে এসে বললেন " ভাইয়া আমরা পাঁচ তলায় ডিউটি করতে পারবোনা। আপনি একটা একশন নেন, নয়ত আমাদের রেজিগিনেশন এক্সেপ্ট করেন। " আমি বললাম, কি হয়েছে? ঐ যে পাঁচতলার পাঁচশ অমুক নাম্বারের পেশেন্ট, যার বউ নায়িকা, মেয়েটা প্রতিদিন রাত দশটায় রুমে আসে। এগারটার পর আপনারা চলে যান। বারটার পর থেকে ওরা ড্রিংক শুরু করে। উদ্ভট চিল্লাচিল্লি, হৈ চৈ করে। কড়া গন্ধ। ফ্লোরে শুয়ে থাকে এলমেলো হয়ে৷ কাল রাত চারটায় বাথ্রুম থেকে বের হয়ে ফ্লোরে পড়ে গেছিল মনে হয়। আমি আর সিস্টার শব্দ শুনে রুমে গেলাম। রুমে ঢুকে দেখি জঘন্য অবস্থা। মেয়েটা প্রায়...... ভাইয়া বলতে পারছিনা। আমাদেরকে দেখার পর শুরু করলো অকথ্য গালিগালাজ। হাজব্যন্ড ওয়াইফ দুজন মিলে আমাকে লক্ষ্য করে গালি দিতে থাকলো। একটা মানুষ ফ্লোরে পড়ে গেছে৷ আমি তো অন্তত প্রেসারটা দেখব। মেয়েটা আমাকে...... " আমি বললাম " তোমরা টেনশন নিওনা, আমি বিষয়টা দেখছি"। পরদিন এক রকম জোর করে বের করে দেওয়া হলো রোগীকে। বের করতে অনেক কাঠখড় পোড়াতে হয়েছে৷ সেই গল্প থাক। বছর খানেক পরে দেখি ঐ রোগীর কথিত তরুনী স্ত্রীর চারপাশে ব্যপক নাম ডাক৷ মেয়েটি বিখ্যাত নায়িকা হয়ে গেছে। দেশজুড়ে তার ব্যাপক চর্চা। তবে সেই সাংবাদিকের সাথে আর কখনো আমার দেখা হয়নি।
৬৫ বছর বয়স্ক রেলমন্ত্রী বিয়ে করেছেন বলে বিভিন্ন মাধ্যমে শোনা যাচ্ছে। তিনি বিপত্নীক। ছেলে মেয়েরা বিয়ে থা করে সংসারী। কয়েকটি সংবাদপত্র এটা নিয়ে যেভাবে শিরোনাম করেছে তাতে বোঝা যায় তারা এটা নিয়ে স্থুল কৌতুক ও রঙ্গ করার সুযোগটি ছাড়তে চাইছেনা। জনতাও লুফে নিচ্ছে। একজন বয়স্ক বিপত্নীক পুরুষ একজন একা নারীকে নিয়ে যদি পুনর্বার সংসারী হয় এবং সুখী হয় সেটা দুপক্ষের জন্যই নিঃসন্দেহে ভাল। সেটা নিয়ে হাস্যকৌতুক করা খুবই অমানবিক আর অরুচিকর ব্যপার। বাংলাদেশে একজন সিনিয়ির সিটিজেন বিয়ে করবেন আর তাকে নিয়ে দল বেধে কৌতুক করবেনা এমনটা বিরল। মূলত মানুষের সত্যিকারের সংগী লাগে শেষ বয়সেই। এই সমাজ সিনিয়র সিটিজেনদেরকে খুব অবহেলার চোখে দেখে। তাদের নিঃসংগ, বিদ্ধস্ত, অবসাদগ্রস্ত,পরান্নজীবী আর হতাশ দেখতেই পছন্দ করে। একজন নিঃসংগ সিনিয়র সিটিজেনের বিয়ে করার ইচ্ছেকে তারা পায়ের তলায় পিষতে চায়। লজ্জা দিয়ে সেই ইচ্ছেকে মেরে ফেলতে চায়।
সবাই মাওয়া ঘাটে ইলিশ খাইতে যায়। যেহেতু সবাই যায় তাই আমারও মনে হইলো যাওয়া দরকার। সেই হিসাবে গেছিলাম একবার। মাওয়া হইল পদ্মার পাড়। পদ্মার পাড়ে গিয়ে ইলিশ খাওয়া মানে পদ্মা নদীর ইলিশ খাওয়া। এইটাই সহজ চিন্তা। আমার ধারণা ছিল নদী থেকে ইলিশ মাছ তুলে এনে রেঁধে দিবে। নিদেন পক্ষে সদ্য তোলা মাছ রেঁধে দিবে। কিন্তু ঘটনা দেখলাম তা না। দেখলাম ডিপ ফ্রিজ থেকে মাছ বের করতেছে। আমার আশা ভংগ হইল। এইরকম ডিপ ফ্রিজ থেকে মাছ বের করে তো বাসাতেই খাই। তারপর ভাবলাম পদ্মা নদী দেখতে দেখতে মাছ খাওয়া যাবে। তাতেও চলবে। দেখলাম সেইটাও ভুল। হোটেলগুলো যেখানে তার আশেপাশে পচা এঁদো ডোবা। তারপরও মাওয়া ঘাটে ইলিশ খাইতে যাই। কারণ এইটা আসলে আউটিং। আমাদের আউটিং ভাল লাগে।
কিছুদিন আগে ছায়ানটে তোলা ছবি। ছবির দুজন মানুষ আমাদের নজরুল অংগনের দুই বাতিঘর সেলিনা হাসান আপা ও জোসেফ কামাল রদ্রিগেস দাদা। আজ জানতে পেলাম দুজনই এবছর নজরুল পদক পাচ্ছেন। এরকম ফ্রেমবন্দী কাকতালীয় বটে। সেলিনা আপা আমার সরাসরি শিক্ষক। কমল দা শিক্ষক না হয়েও আমার শিক্ষক। সেই শৈশব থেকেই হৃদয়ে আসন নিয়ে আছেন প্রিয় শিল্পী হিসেবে৷ দুজন মানুষই আসলে সাধক। তাঁদের দীর্ঘদিনের নির্লোভ সাধনার এই প্রাপ্তি আমাকে আপ্লুত করেছে। আমি গর্বিত এঁদের স্নেহ-সান্নিধ্য পেয়ে। ছবিটি তুলে দিয়েছেন রফিক সুলায়মান ভাই।
প্রায় সব ফার্নিচারের দোকানেই এরকম সিংহাসন টাইপ কিছু চেয়ার পাওয়া যায়। দোকানিরা বলেছেন, এই চেয়ারের চাহিদা এখন বেশি। ভাল বিক্রি হয়। কিন্তু আমার প্রশ্ন- এগুলো কারা কেনে?
"আমারে দু দন্ড শান্তি দিয়েছিলো নাটোরের বনলতা সেন।" দুদন্ডের শান্তি আসলে কেমন শান্তি? যার নামের সাথে এলাকার নাম জুড়ে দিতে হয় তিনি আসলে কেমন শান্তিদাতা? কেন তার নিজের নামটিই যথেষ্ট নয়? তাহলে কি কবির ঢাকার, নোয়াখালির, কুড়িগ্রামের, গাইবান্ধার শান্তিদাতাও ছিলো? অনেক শান্তির ভেতর একজনকে আইডেন্টিফাই করতে গিয়ে জেলার নাম জুড়ে দিতে হলো? মতামত দিন।
দেশে প্রচুর স্ত্রীরোগ বিশেষজ্ঞ আছেন, কিন্তু কোন পুরুষরোগ বিশেষজ্ঞ নেই। এতেই বোঝা যায় সমাজে পুরুষেরা কত অসহায়। এখন অবশ্য ইউরোলজিস্টরা (কিডনি, মূত্র ও জননতন্ত্রের সার্জন) বলবেন, আমরা তো আছি। চর্ম ও যৌনরোগ বিশেষজ্ঞরা বলবেন আমরাও আছি। আরে ভাই সাইকিয়াট্রিস্টরাও তো আছেন। তাতে কি হয়েছে?
লাকী আখন্দ যখন প্যালিয়েটিভ কেয়ারে, নিরাময় চিকিৎসার আর কোন সুযোগ নেই, তখন মাঝে মাঝে তাঁকে দেখতে যেতাম। একই বিল্ডিং এ আমার ডিপার্টমেন্ট আর লাকী ভাইয়ের ওয়ার্ড৷ লাকী ভাইয়ের মস্তিষ্কে তখন ক্যান্সার ছড়িয়ে পড়ায় কিছুটা অসংলগ্ন আচরণ করতেন। চেহারা দেখে বোঝার উপায় নেই 'এই সেই লাকী আখন্দ'। ১৫-১৬ বছরের একটি ছেলে টেক কেয়ার করত। ফাঁকে ফাঁকে উনার মেয়ে আসতো। আমি গেলে লাকী ভাই খুশি হতেন। হয়ত অন্যরা গেলেও খুশি হতেন। তবে শেষ সময়ে আমি আর তেমন কাউকে আসতে দেখিনি। প্রথম প্রথম, যখন কেবিনে ছিলেন, তখন অনেক সেলিব্রেটিকে আসতে দেখেছি। রাত করে তারা বিএসএমএমইউ ক্যাম্পাসে এসে লাকী ভাইয়ের সাথে আড্ডা দিয়ে যেতেন। লাকী ভাই আমাকে দেখলে বলতেন "আমি সুস্থ হলে আপনি আমার বাসায় আসবেন। ৭১ আরমানিটোলা আমার বাসা। সরিষার তেল আর পেঁয়াজ দিয়ে মুড়ি মাখিয়ে দেব। আমরা মুড়ি খাবো, গল্প করব আর গান করব। " আজ ৭ জুন। লাকী আখন্দের জন্মদিন। আমাদের একজন লাকী আখন্দ ছিল, ভাবলেও এখন অবাক লাগে।
'বাঁশরী' নিবেদিত গাজী টিভিতে প্রচারিত কাজী নজরুল ইসলামের সংগীত ও কবিতা ভিত্তিক অনুষ্ঠান 'আমারে দেবনা ভুলিতে' এর শ্যুটিং শেষে শিল্পী নাসিমা শাহীন ফ্যান্সি, শিল্পী পাপিয়া শাহীন, বাঁশরীর সভাপতি ইঞ্জিনিয়ার ড. খালেকুজ্জামান, বাচিক শিল্পী ফয়সাল আজিজ, উপস্থাপক কবি রেজাউদ্দিন স্তালিন,  রোমান  ও শিল্পী আরশেদা পারভীনের সাথে।
এই শহর বিনোদনের দুর্ভিক্ষে ভুগছে। বুভুক্ষ চার্লি চ্যাপলিন ছেড়া জুতাকে খাদ্য ভেবে খেয়েছিলো। এই শহরের মানুষেরও একই দশা। বিনোদন ভেবে গোগ্রাসে গিলছে যা পাচ্ছে তা।
কিছুটা কম বয়সে কিছু ভারী বই পড়ে ফেলেছিলাম। তার একটি হলো ওরিয়ানা ফালাচির 'ইন্টারভিউ' বইটি। বইটিতে বিশ্বের কয়েকজন আলোচিত প্রভাবশালী নেতার সাক্ষাতকার ছিল। প্রশ্নগুলো ছিল ভিন্নরকম। গতানুগতিকতার বাইরে। নেতাদের চেনা চেহারার বাইরের একটা অচেনা মুখকে কায়দা করে বের করে আনা এবং পাঠকদের একটা ভিন্ন পাঠ দেওয়া ছিল লেখকের উদ্দেশ্য। বইটির ভালমন্দ নিয়ে আলাপ করতে চাইনা। আলাপের প্রসংগ ভিন্ন। এই বইয়ে ইন্দিরা গান্ধী তার সাক্ষাৎকারে বলেছেন "এক সময় ফিরোযের সাথে (ইন্দিরার স্বামী) আমার প্রতিরাতে ঝগড়া হতো। বিশ্রী ঝগড়া।" বইয়ের এই খানটায় এসে আমি আটকে গিয়েছিলাম। একজন দাপুটে প্রধানমন্ত্রীর সাথে তার স্বামীর প্রতিরাতে ঝগড়া হতো! বিষয়টা কোনভাবেই মেনে নিতে পারিনি। এখন আমার পরিণত বয়স৷ ব্যপারটা মেনে নিতে অসুবিধা হয়না। ☺️
কর্পোরেট হাসপাতাল থেকে বেরিয়ে ফুটপাতের দোকান থেকে কলা কিনে খেলাম। এক কাপ চা খেতে পারলে ভাল হতো। ড্রাইভার ডাক দিয়ে গাড়িতে উঠালো। 😋
ব্যাক্তিগত ডায়েরি ............................ ২০০৭ সালের অগস্ট মাসে বাবা-মা-স্ত্রী-পুত্র সহ চলে এলাম ঢাকায়। এক ট্রাক ভর্তি সংসার আর একটা মাইক্রোবাসে করে মানুষগুলোকে নিয়ে এলাম ঢাকায়। উন্নত জীবনের আশায় এবং দেশ জাতির কাছে নিজেদেরকে (আমার স্ত্রী তখন ডিএমসিতে পোস্ট গ্রাজুয়েশন কোর্সে এডমিশন নিয়েছিলো) আরো সমৃদ্ধ পরিসরে প্রস্তুত করবো বলে রাজধানী শহরে এসেছিলাম। সাথে ছিলো আমার গুরুতূল্য বড়ভাই আশীষদার সাথে তাঁর হাসপাতালে কাজ করার এডভ্যাঞ্চারাস জার্নি শুরুর উত্তেজনা। জীবন যেন এরপর হঠাৎ করেই জীবনেরই এক বিপুল তরংগে এসে আছড়ে পড়ল। মাত্র সাতাশ বছর বয়সে একটি দ্রুত বিকাশমান হাসপাতালের ক্লিনিক্যাল কো অরডিনেটরের (আমার ডেজিগনেশন ছিল আর এম ও) দায়িত্ব নিতে গিয়ে আমাকে যে চাপ সামলাতে হয়েছে তা একই সাথে রোমাঞ্চকর আবার স্ট্রেসফুল। প্রথম প্রথম রাতে ঘুমাতে পারতাম না। কুমিল্লা হাউজিং এস্টেটের শান্ত স্থির জীবনের সাথে ঢাকা শহরের রাত্রিদিনের পার্থক্য অনেক। সারাক্ষণ যেন মাথার কাছে একটা Noise চেপে ধরত। মনে আছে কুমিল্লার জনৈক সুহৃদ শিক্ষককেকে ফোন করে আমি কেঁদে ফেলেছিলাম। Sir, I am badly missing cumilla. Dhaka is not for me. আয়েশা মেমোরিয়াল হাসপাতালে আমার দায়িত্বটি ছিল সার্বক্ষণিক। হাসপাতাল ক্যাম্পাসের ভেতরেই থাকতাম। মানে আমাকে হাসপাতালের পাশেই একটি ভবনের আড়াই কামরার একটি বাসায় থাকতে দেওয়া হয়েছিলো। আমার সেই বয়সে ঢাকা শহরের ঐটুকু ঠাঁই ছিল অনেক বড় পাওয়া। ইমার্জেন্সি, ডিউটি ডাক্তার, নার্সদের কাজকর্ম দেখভাল করার পাশাপাশি হাসপাতালের বাকি প্রায় সব কাজেই আমাকে অংশগ্রহন করতে হতো। সবচেয়ে বড় যে বিষয়, প্রায়ই হাসপাতালে দুর্বৃত্তের উৎপাত হতো। সেগুলো সামলাতে হতো। হাসপাতালের পরিচালক আশীষদাকে এসব কাজে এসিস্ট করাটাও আমার কাজ। আড়াই বছর পর ২০১০ সালে একটু বড় বাসায় উঠলাম। হাসপাতালের পেছনের আবাসিক এলাকায় একটা সদ্য নির্মিত এপার্টমেন্ট বিল্ডিং এ পুরো পরিবার নিয়ে ভাড়া থাকতে শুরু করলাম। ততদিনে হাসপাতালে লোকবল বেড়েছে। এরপর জীবনের আনন্দ-বেদনার, প্রাপ্তি-অপ্রাপ্তির এক নাগরদোলায় কেটে গেল এগারটা বছর। সরকারি চাকরি, স্ত্রীর পড়াশুনা শেষ করা, আমার একটা কোর্স থেকে বেরিয়ে আরেকটা পোস্ট গ্রাজুয়েশনে ঢোকা, আয়েশা মেমোরিয়াল হাসপাতালের দায়িত্ব থেকে অব্যাহতি নেওয়া, আব্বার মৃত্যু, আমার কোর্স শেষ করা, নতুন করে আবার চেম্বার ও প্রায়ভেট প্র‍্যাক্টিস শুরু করা, অবশেষে আম্মার অসুস্থতা ও মৃত্যু। আম্মার মৃত্যুর পর প্রচন্ড মানসিক আঘাত পেয়েছি। এখনো কাটিয়ে উঠতে পারিনি। আব্বা মারা গেছেন স্ট্রোক করে৷ তার আগে অনেকদিন চোখের অসুখে ভূগেছেন। তবে রোগ ও মৃত্যুর শারীরিক যন্ত্রনা তেমন পাননি। আম্মা মারা গেলেন প্রচন্ড কষ্ট ভোগার পর। ক্যান্সার সনাক্ত হবার পর আম্মাকে বছর খানেক বাঁচিয়ে রাখার একটা তীব্র বাসনা আমার ছিল। খুব বেশি কিছু চাইনি। আম্মাকে আমি সে অর্থে কখনো খুব আদরে আহ্লাদে রাখতে পারিনি। নিজে নিয়েছি ষোল আনা। আম্মা চেয়েছিলেন ছেলেকে ব্যস্ত ডাক্তার হিসেবে দেখতে। দুহাতে টাকা কামাবো, ভাল ফ্ল্যাট কিনব এসব দেখতে চেয়েছিলেন। আমি চেয়েছিলাম আস্তে আস্তে হোক। আম্মা তো আছেনই। এমনকি বয়স হয়েছে! আমার সব হিসাব নিকাশ পাল্টে দিয়ে আম্মা চলে গেলেন৷ মহাখালি, শাহীনবাগের যে বাসাটায় আমি দীর্ঘ প্রায় বারোটা বছর কাটালাম সেটা ছেড়ে দিলাম গতকাল। আম্মার মৃত্যুর এক বছর হয়েছে। একবছর পার করে বাবা মায়ের ঘরটা ছেড়ে এলাম। যে ডাইনিং স্পেইসে বসে আব্বা খেতেন, গল্প করতেন সেই জায়গাটা খালি করে দিয়ে এলাম। আম্মার টিভি দেখার ঘরটাও। বাসাটার প্রতি একটা অভিমানও জমেছিলো আমাদের। মমতা খালা সহ আমাদের ছয়জনের সংসার এখন চারজনে এসে ঠেকেছে। চারটা মানুষ আর দুইট্রাক ভর্তি সংসার নিয়ে গতকাল বারিধারায় এসে উঠলাম। না, নিজের ফ্ল্যাট নয়। ভাড়া বাসাতেই। বুকের ভেতর তীব্র হাহাকার কাজ করছে। শাহীনবাগের সেই গমগমে পরিবেশ, মাঝরাত অব্দি গলির হৈ হুল্লোর, আড্ডাবাজ মাঝবয়সী পুরুষ- মহিলাদের চেচামেচি, বাসার নিচের চেনা দোকানদার, মোড়ে দাঁড়িয়ে থাকা চেনা রিকশাওয়ালা সব নস্টালজিয়া হয়ে আমাকে বিদ্ধ করছে। কাল সন্ধ্যায় প্রচন্ড কষ্টে ভেতরে ভেতরে ভেংগে পড়ছিলাম। আজ সকালে আরো বেশি। রাতে অনেকক্ষণ গান করেছি। আজ একটু খানি লিখে কষ্টের ভার হালকা করলাম। কাজ থেকে একটু খানি আড়ালও নিলাম। জীবনে এত মায়া আর পিছুটান থাকে আগে এত তীব্রভাবে অনুভব করিনি। একসময় সামনে এগুনোর বাসনা কাজ করতো। তবে এও জানতাম সামনে এগুতে গেলে পেছনের মায়া আমাকে টেনে ধরবে৷ আজ সেটাই ভাবছি। শাহীনবাগ থেকে বারিধারায় এসেই আমার কত হাহাকার হচ্ছে! দেশ ছাড়লে আমি বোধ হয় মরেই যেতাম। ভাগ্যিস তা করিনি।
গল্পটা কোথায় পড়েছিলাম কিছুতেই মনে করতে পারছিনা। শুধু কাহিনীটা আবছা মনে পড়ছে। ফিলিস্তিনি এক তরুন পড়াশুনা করতে গিয়েছিলো ভিনদেশে- সম্ভবত মিশরে। তারপর পড়াশুনা শেষ করে ভাবলো দেশে আসবে। কারণ দেশে তার অনেক দায়িত্ব। স্বজনেরা আক্রান্ত। দেশে ফেরার সময় সে তার ছোট্ট ভাতিজির জন্য একটা লাল ট্রাউজার কিনেছিলো। দেশে ফিরে দেখে ভাতিজি হাসপাতালে। ইজরায়েলি বোমার আঘাতে তার দুই পা উড়ে গেছে৷
এটা কোন ধরণের ভুল ছিল? কোম্পানীর নাম 'রবি' বলে কি কাজী সাহেবের জন্মদিনেও রবি বাবুর ছবি দিতে হবে? ন্যাক্কারজনক এই আচরণটি কোনভাবেই গ্রহণযোগ্য নয়। প্রতিবাদ জানাই৷ 
এই যে দিব্যি একটা বছর চলে গেল স্কুল কলেজ ছাড়াই, এতেই বুঝা যায় এই প্রতিষ্ঠানগুলি আমাদের না হলেও চলে।
কবি নজরুল আমার প্রিয় কবি শুধু নয় প্রিয় ব্যক্তিত্বও। নজরুলের প্রতি আমি একধরণের ইশক অনুভব করি। এই আশেকী সব কিছুর উর্ধে। একদম বাল্যকাল হতেই আমি নিজের ভেতরে নজরুলকে অনুভব করেছি। নজরুলের গানে ও কবিতায় নিজেকে নির্মান করার চেষ্টা করে গেছি। আমি আসলে নজরুলই হতে চেয়েছিলাম। কিন্তু ওরকম সাহসী, নিয়মভাংগা, বিদ্রোহী আর বেহিসাবী হতে পারিনি বলে আমি হয়েছি একটা আধাখেঁচড়া। সেটাও যে একদম উপভোগ করিনা তা নয়৷ নিজের সব কিছুকে এরকম প্রানের আনন্দ নিয়ে উচ্ছল উপভোগ করাটাও নজরুলেরই শেখানো। আমার আটপৌরে নজরুল যাপনের এই সচলচিত্রসমেত গানখানি আপনাদের দরবারে পেশ করলাম। কবির জন্মদিবসে কবির গানেই শ্রদ্ধাতর্পন করলাম। গঙাজলে গঙাপূজো আরকি। তিন বছর আগের রেকর্ড। গানের ত্রুটি উপেক্ষা করলে আপনারাই মহান হবেন। 😊 সবার জীবনে নজরুলীয় স্পর্শ মিলুক।
খোদার প্রেমের শরাব পিয়ে বেহুঁশ হয়ে রই পড়ে ছেড়ে মসজিদ আমার মুর্শিদ এলো যে এই পথ ধরে। 
ইয়েমেনে গত কয়েক বছরে সৌদি জোটের বোমা হামলায় মানুষ মরেছে ১ লাখ ২০ হাজার। প্রায় সমান সংখ্যক মরেছে দুর্ভিক্ষ জনিত কারণে। হাসপাতাল, মসজিদ ও গুরুত্বপূর্ণ স্থাপনা ধ্বংস হয়েছে অনেক। এই ছবিগুলো দেখে আপনার করুনা হতে পারে। আপনি হয়ত ভাবছেন আজই খাদ্য আর ওষুধের জাহাজ পাঠিয়ে দেবেন ইয়েমেনে। কিন্তু পারবেন না। আপনার ত্রাণের জাহাজ ডুবিয়ে দেওয়া হবে। নয়ত ভিড়তে দেওয়া হবেনা৷ দেশটি কার্যত অবরুদ্ধ। জাতিসংঘ বলছে বর্তমান বিশ্বের সবচেয়ে বড় মানবসৃষ্ট বিপর্যয় চলছে ইয়েমেনে।
ইয়েমেনে গত ৪ বছরে সরাসরি সউদী হামলায় এবং ইন্ধনে ২ লাখ ৩৩ হাজার মানুষ নিহত হয়েছে। এত অল্প সময়ে এত মানুষের মৃত্যু আর কোন মুসলিম দেশে হয়েছে কি? গত সত্তুর বছরে ফিলিস্তিনেও কি এত মানুষ মারা গেছে?
"কিভাবে গাড়ি চালাতে হয়" তার উপর বিদেশ থেকে উচ্চতর প্রশিক্ষণ নিয়ে আসার পর কতিপয় বানর.... ছবিঃ সংগ্রহ
কাঠগোলাপ আমার প্রিয় ফুল। তোমারও। তোমার বারান্দায় গাছটা ছিলো। তোমার চোখের সামনে। গাছটা এখন তোমার সিথানের কাছে। ফুল ফুটেছে। তুমি কি দেখ? গন্ধ পাও, আম্মা?
গ্রামে জংগল কেটে সাফ করা হচ্ছে। বাড়ি হবে। প্রকৃতির বুক কেটে মাটি গেড়ে বসবে ইটের স্তুপ। বড় ভাই তদারক করছে। আমি খড়ের গাদায় শুয়ে গরম উপভোগ করছি। বড় ভাই থাকলে আমি কোন কাজ করিনা। এইটা আমার অভ্যাস।
আজ ২২ মে, আমার শ্রদ্ধেয় সংগীত গুরু খালিদ হোসেন স্যারের মৃত্যু বার্ষিকী। তিনি একজন সুরুচিশীল ভদ্রলোক ছিলেন৷ আপাদমস্তক শিল্পী বলতে কেমন ব্যক্তিত্বের মানুষ বোঝায় সেটা খালিদ স্যারকে দেখে বুঝেছি। মৃত্যুর আগ পর্যন্ত সংগীতে নিবেদিত ছিলেন তিনি। মানুষটাই যেন ছিলেন নিখুঁত সুরে বাঁধা। প্রয়ান দিবসে গুরুকে গভীর শ্রদ্ধা জানাই।
সাত সকালে ভরপেট মিষ্টি। মাধবদী বাসস্ট্যান্ডের পিপাসা সুইটমিটের মিষ্টি। অসাধারণ। রসগোল্লা,স্পঞ্জ, চমচম,ল্যাংচা,আমিত্তি। দামে কম, মানে ভাল।
একজন সুপরিচিত গায়ক (আমার দৃষ্টিতে বেশ ভাল গায়ক) সোশ্যাল মিডিয়াতে অসংলগ্ন আচরণ করছে বেশ কিছুদিন ধরে। সবাই তাকে বেয়াদব, ছোট লোক বলছে৷ কিন্তু কেউ ভাবলোনা ছেলেটা জটিল মানসিক রোগে ভুগতে পারে!  এমনকি সাবস্ট্যান্স এবইউজের কেইসও হতে পারে৷ সেই সম্ভাবনা কেউ দেখলোনা!
সামিয়া সাদ্দাফ নতুন একটি গান করেছেন। মৌলিক গান। এর গীতিকার,সুরকার সবাই আমাদের গানেরই মানুষ। সবাই গানের শিল্পী৷ শুভ কামনা রইল তাদের প্রতি।
তওবা আজ সন্ধ্যায় ডাঃ আবিদ তার বাইশ বছর আগে বিয়ে করা বউকে, তার সন্তান উসাইলা, উরুজ, উসামার মা'কে দ্বিতীয়বার বিয়ে করবেন। কাজী সাহেব আসছেন। তাঁদের দুই পক্ষের আত্মীয়স্বজনরাও আসছেন। ডাঃ আবিদ লম্বা হয়ে শুয়ে আছেন তাঁর বেডরুমের বিছানায়। সন্ধ্যা বেলায় বেডরুমে শুয়ে থাকার লোক তিনি না। আজ তার গাধামির জন্যই এই সন্ধ্যাবেলা তাকে ঘরে শুয়ে থাকতে হচ্ছে। আফসোস। বিষয়টা যে গুরুতর আবিদ সাহেবের বড় কন্যা উসায়লা বিনতে আবিদ সেটা আঁচ করতে পেরেছে। তাই সে বাবাকে ঘাটাচ্ছেনা৷ অন্য সময় হলে বাবার কাছাকাছি ঘুরঘুর করতো। বাবাকে এই সন্ধ্যায় বাসায় পাওয়া বিরল ঘটনা। কিন্তু এত বড় বিরল প্রাপ্তি উদযাপন করার মত পরিবেশ এই বাড়িতে নেই। ডাঃ শায়লা শুয়ে ছিলেন কন্যাদের ঘরে। তিনি উঠে এলেন রান্নাঘরে। রান্নাটা তদারক করা দরকার। কারো সাথে কথা টথা বলছেন না তেমন৷ শুধু মালেকার মা কে টুকটাক নির্দেশনা দিচ্ছেন। জর্দার আইটেমটা তিনি নিজে বানিয়েছেন। জর্দাটা একটু স্পেশাল৷ বিয়ে পড়ানোর পর একটা মোনাজাত হবে৷ এরপর উপস্থিত সবাইকে জর্দা খাওয়ানো হবে। খাঁটি ইরানি জাফরান দেওয়া জর্দা। আবিদ সাহেবের ভাইরা এসেছেন কাজি সাহেবকে নিয়ে। কাজি সাহেব এসেছেন শুনে ডাঃ আবিদ তড়াক করে বিছানা ছেড়ে ড্রইং রুমে চলে এলেন। কাজি সাহেবের সাথে এসেছেন ফরিদাবাদ জামে মসজিদের খতিব মাওলানা রইসুদ্দিন মাদারীপুরী। কিছুক্ষণ পর শায়লার বড় খালা-খালু আর বোন-দুলাভাইরা এসেছে। শায়লার কোন ভাই নেই। মাওলানা রইসুদ্দীনের পরনে সোনালী লেস লাগানো কালো সিল্কের আবা। মাথায় হাজি রুমাল।।দেখলেই ভক্তি হয়। কাজি সাহেব একটু মডার্ন। নকশাদার পাঞ্জাবির সাথে নকশাদার কোটি। মাথায় শক্ত মখমলী টার্কিস টুপি। ডাঃ আবিদ ড্রইং রুমে এসে বসলেন। মাওলানা সাহেব গলায় কাশি দিয়ে আলাপ শুরু করলেন। শেষ জমানার ঈমান ও আমল সংক্রান্ত কিছু বয়ানের পর তিনি মূল পর্বে এলেন৷ "ভাই সাহেব আগে তওবাটা পড়ে নিতে হবে। আপনি আমার এই রুমালের মাথাটা আপনার দুইহাতে ধরেন।" আবিদ সাহেব রুমালের মাথা দুই হাতে ধরেছেন। দোয়া কালাম শুরু হলো। দোয়া কালাম চলুক। এই ফাঁকে আমরা জেনে নেই এই তওবা এবং পুনর্বিবাহের কারণ কি? তওবার কারণটি হলো, ডাঃ আবিদ সাহেব মনের ভুলে একটা বিরাট ভুল কাজ করে ফেলেছেন। দুপুরে তিনি যখন সরকারি হাসপাতালে তার নিজ কক্ষে বসেছিলেন তখন আকাশ কালো করে জ্যোষ্ঠের প্রথম বৃষ্টি এলো। বৃষ্টি দেখেই বোঝা গেল এ আর সহজে থামবেনা। আজ বিকেলে এই বৃষ্টির ভেতর তো চেম্বারে রোগী আসবেনা। তিনি মন খারাপ করে তাঁর এক সহকর্মীকে বললেন " বৃষ্টিটা আজকে আমার রিজিকটা নিয়া গেল"। পরক্ষণেই মনে হলো এটা কি ভয়াবহ একটা কথা হয়ে গেলো! বৃষ্টি আমার রিজিক নিয়া গেল মানে কি? বৃষ্টি কি রিজিকের মালিক? একি বলে ফেললাম আমি! এতো শেরেকি! এরপর বিষয়টা ডাঃ আবিদের দ্বীনদার সহকর্মী রহমত ভাইয়ের সাথে আলাপ করা হয়েছে৷ তিনি সমাধান দিলেন "আপনি শেরেক করেছেন ভাই। আপনার বিবি তালাক হয়ে গেছে। তওবা করে পুনরায় মুসলমান হতে হবে। বিবিকে যদি হালাল করে নিতে চান তাহলে আবার বিয়ে করতে হবে। " এই ছিলো ঘটনা। তওবা করা শেষ হলো। এবার কাজি সাহেবের পালা। ভেতরের ঘরে ডাঃ শায়লা বসা। তাকে ঘিরে বসে আছেন তার বড় খালা আর বোনেরা। শায়লার ছোট মেয়ে উরুজ বলল "মাম্মা তুমি একটা কাতান শাড়ি পরোনা"। শুনে সবাই ফিক করে হেসে দিলো। তবে হাসি দীর্ঘ হলোনা। সবাই হাসি গিলে ফেলে গম্ভীর হয়ে গেল। কাজী সাহেব গলা খাকারি দিয়ে ঘরে প্রবেশ করলেন। বিয়ের ফরমালিটি চলতে লাগলো। (সত্য ঘটনা অবলম্বনে)
একমাসে দুইজন পলিসাইথেমিয়া রোগী পেলাম।  দুইজনই সীসাবারের কর্মচারী।
স্বাস্থ্য খাতের দূর্নীতি ও সমস্যা তুলে ধরার জন্য উপজেলা হাসপাতালের ইমার্জেন্সি , জেলা সদর ও মেডিকেল কলেজ হাসপাতালের ইমার্জেন্সি, ইনডোর, পরিচালকের কক্ষ এসব জায়গায় যাওয়াই ভাল। ঝামেলা কম। পাবলিকও খাবে। "সকল সমস্যার মূলে ডাক্তার" এটাই যপতপ করবেন। সফট টার্গেট নেবেন। অহেতুক ঝামেলা বাড়িয়ে কেন শুধু শুধু জীবনকে কঠিন করবেন ভাই? একটাই তো জীবন। এই জীবনে প্রচুর বড় হইতে হবে। প্রচুর টাকা কামাতে হবে। জীবনে কোন ঝুঁকি না নিয়েই কতশত সাংবাদিক কত বড় লোক হয়ে গেল!! বুদ্ধিমান হউন, ঠিক কাজটি করুন।
এসে হীরক দেশে দেখে হীরের চমক এতো খাতির পেয়ে দেখে রাজার জমক মোদের মন ভরে গেছে খুশিতে মোদের মন ভরে গেছে খুশিতে মোরা সেই কথা জানাই।
ক'দিন ধরে প্রচুর ফিলিস্তিন-ইজরায়েল চর্চা চলছে। হ্যাশট্যাগ চলছে। আবেগের ছড়াছড়ি। কারো কথা একটু পছন্দের ঘরানার বাইরে গেলেই নানা যুক্তি টুক্তি দিয়ে তাকে শুইয়ে দেওয়া হচ্ছে। ফিলিস্তিন আবেগ যখন চরমে তখন একদল আবার পারসোনাল বিকাশ নাম্বার দিয়ে বলছে "টাকা পাঠান ফিলিস্তিনে সাহায্য পাঠানো হবে।" মোটা দাগে এটাই হচ্ছে সারাবিশ্বে ফিলিস্তিন ইস্যুতে মুসলিম জনগোষ্ঠির কর্মকান্ডের সংক্ষিপ্ত চিত্র। কিছুদিন পরপরই এইসব কান্ড চলে। কিন্তু ফিলিস্তিনি বেচারাদের ভাগ্য বদলায়না।
যে কারণে 'বুবলির মন খারাপ' বা 'মিথিলা-সৃজিত শপিং করলেন' জাতীয় হেডলাইন ও খবর ছাপা হয় আজকাল.......
আপনি দুর্বল। যখন একজন সবল প্রতিপক্ষের কাছে আপনি দিনের পর দিন মার খাবেন তখন আপনি কি করবেন? ১. আল্লাহর কাছে বিচার চাইবেন ২. অভিশাপ দিবেন যেন সে বজ্রপাত হয়ে মারা যায় ৩. অপেক্ষায় থাকবেন ছোটবেলায় গল্পে শোনা রূপকথার সেই রাজকুমারের জন্য, যে ঘোড়া চালিয়ে এসে আপনাকে উদ্ধার করে নেবে ৪. স্রেফ ঘৃণা করবেন এবং ধিক্কার দেবেন ৫. অনেক বেশি পোলাপান জন্ম দেবেন যেন তারা বড় হয়ে আপনাকে উদ্ধার করে ৬. প্রচুর কান্নাকাটি করবেন ও প্রতিপক্ষের নামে সত্য মিথ্যা বদনাম করবেন যেন জগতের সবাই তাকে ঘৃণা করে ৭. প্রস্তুতি ছাড়া পালটা মার দিতে যাবেন এবং বেঘোরে মারা পড়বেন ৮. তার শক্তির উৎসকে আইডনেটিফাই করবেন এবং আপনি তার চেয়েও শক্তিশালী কিভাবে হতে পারেন সেই চেষ্টা করবেন ১ থেকে ৮ পর্যন্ত উপরের যেকোনো একটি, দুটি বা ততোধিক উত্তর আপনি বেছে নিতে পারেন। কোন উত্তরই প্রমান করেনা যে আপনি অমানুষ, আপনি খারাপ মানুষ বা আপনি পিশাচ। জাস্ট আপনি আপনার মানসিক শক্তি, শিক্ষা, রুচি, মোটিভেশন আর এটিচউডের প্রতিফলন পাবেন উপরের উত্তরগুলির মধ্যে। আর কিছুনা। একেক মানুষ একেকরকম শিক্ষা, পরিবেশ ও মানসিক গঠন নিয়ে বড় হয়। তাই একেকরকমভাবে চিন্তা করে৷ এটাই বাস্তবতা। 
ডিজি স্যারকে আন্তরিক ধন্যবাদ এই ধন্যবাদ জ্ঞাপনের জন্য। "ধন্যবাদ দিয়ে ছোট করবোনা" টাইপ চিন্তা থেকে যে আমরা বেরুতে পারছি, এটা কম কি!
"বাইবেলের বানী" বলে একটি পেইজ আছে। এই পেইজে কারা ইন্টারএক্ট করে দেখুন। কিভাবে ইন্টারএক্ট করে দেখুন। এই পেইজটার এমন কোন পোস্ট পাওয়া যাবেনা যেখানে এরকম মন্তব্য পাবেননা। এটাকে কি আমরা 'খ্রিস্টান ফোবিয়া' বলতে পারি? এই যে এদের এত হীনমন্যতা এর পেছনের কারণটা কি? এই শিক্ষা এরা কোথায় পায়?
আমি যাকে ঘৃণা করা কর্তব্য মনে করি, যাকে অভিশপ্ত মনে করি, যাকে একদিন কচুকাটা করা হবে বলে স্বপ্ন দেখি এবং কচুকাটা করার দৈব প্রতিশ্রুতিতে বিশ্বাস করি, আমি চাই সে আমার প্রতি মানবিক আর সদয় হোক।
সেইসব দিন তো আর নাই যে ঈদের দিন সকালে নামাজ পড়েই বেরিয়ে যাব বন্ধুদের সাথে পাড়ায় পাড়ায় ঘুরতে। আজকাল বন্ধু বলে যাদের জানি তারা সব ফেসবুক,ইনবক্সে,ম্যাসেজে,হোয়াটসঅ্যাপে শুভেচ্ছা পাঠাচ্ছেন৷ তাতে কি আর মন ভরে? এর ভেতর আবার শুরু হয়েছে ভয়ংকর ভাইরাসের চোখ রাঙানি। বাবা মা বিহীন ঈদ জীবনের নতুন পর্বের ইংগিত দিচ্ছে। এক ধাক্কায় বয়স অনেক বেড়ে গেল মনে হয়। ঈদের দিন স্বজনহীন গৃহবন্দিত্বের মাঝে স্বজন হয়ে সংগ দেন আহমদ ছফা। আমার পরনের পাঞ্জাবিটা নিশ্চয়ই আপনাদের পছন্দ হয়েছে। এটি বানিয়ে দিয়েছে প্রিয় অনুজা প্রতিম শিল্পী মিরাজুল জান্নাত সোনিয়া, এটি তাঁর 'এলোনা বেলোনা' ক্রিয়েশনের একটি সূচিশিল্পকর্ম। গতকাল বিকেলে হাতে পেয়েছি। দিব্যচোখে দেখতে পাচ্ছি সোনিয়া-জিতু দম্পতি কোটিপতি হতে চলেছে৷ কাজের মান, ডেডিকেশন, প্যাশন ও প্রফেশনালিজম ১০০/১০০। আর কি লাগে? সুচিশিল্পের চাপে সোনিয়ার কন্ঠশিল্প যেন হারিয়ে না যায়, আজ এটুকুই প্রত্যাশা। সবাই ভাল থাকুন। ঈদ ভাল কাটুক। ঈদ মোবারক।
মা দিবস, বাবা দিবস, পহেলা বৈশাখ, হিজরি নববর্ষ, ইংরেজি নববর্ষ, ঈদে মিলাদুন্নবী, জশনে হায়দার, ব্যক্তিগত জন্মদিন ইত্যাদি দিবসকেও আস্তে আস্তে বিকল্প পারিবারিক গেটটুগেদারের উপলক্ষ হিসেবে প্রতিষ্ঠিত করুন। ঐসব দিবসেও বাচ্চা কাচ্চাদের নতুন জামা কাপড় কিনে দেবেন। তাহলে ঈদের উপর চাপ কমবে। বাচ্চাদের নতুন কাপড়ের ব্যাগ পানিতে পরে গেছে সেই কাপড় তুলতে বাবা পানিতে ঝাঁপ দিয়ে মরতে বসেছিলো- এইসব নিউজ দেখলে কষ্টে বুক ভেংগে যায়। এত আবেগ কেন আমাদের! ছোট একটা দেশ অল্প ক'টা রাস্তা। ঈদ উপলক্ষে বাংলাদেশে তিন দিনে দুইকোটি লোক রাস্তায় নেমে পড়ে৷ এইটা সামাল দেওয়া হজরত উমর (রাঃ) এর পক্ষেও কঠিন হইতো।
আমার প্রিয় মানবতাবাদী ভাই ও বোনেরা, ফিলিস্তিন সংকট একটি জটিল সংকট৷ মানবসভ্যতার অন্যতম ক্ষত এই ফিলিস্তিন সংকট। এর পেছনের ইতিহাস দীর্ঘ। সমস্যা চতুর্মুখী। এমনকি আরব পরাশক্তিগুলোর জটিল হিসাব নিকাশও আছে। ইহুদীদেরও আছে দীর্ঘ বেদনার রক্তাক্ত ইতিহাস৷ দেশ থেকে উচ্ছেদ হবার কষ্ট আছে, আছে হলোকাস্টএর করুন কাহিনী। কিন্তু আমরা দাঁড়িয়ে আছি যে বর্তমানে সেখানে ফিলিস্তিনিরা প্রতিমুহুর্তে আঘাত প্রাপ্ত হচ্ছে৷ এই মুহুর্তে তারাই মজলুম। তাদের প্রতি সহানুভূতি জানান। তাদের কথা বলুন। ইতিহাসের পূর্বাপর বিশ্লেষণ চলতেই পারে। কিন্তু মানুষ নিহত হলে সেখানে মানবতাই ক্ষতবিক্ষত হয়। ইতিহাসের মলম দিয়ে তার ঘা শুকায় না।
১৯২০ সাল, জেরুজালেমের ওয়েস্টারন ওয়ালে প্রার্থনারত একদল ইহুদি। পোশাক আর বেশভূষায় আজকের মুসলিমদের সাথে মিল পাওয়া যায়?
ছুটির আমেজ চারপাশে। একটু রিল্যাক্স হওয়া যাক। আজ রাত নটায় জনপ্রিয় নজরুল সঙ্গীত ও আধুনিক গানের শিল্পী উত্তমকুমার রায় এর সাথে লাইভ সংগীত আড্ডা " উজ্জ্বল সন্ধ্যার আসর" এ উপস্থিত থাকব। উপভোগ করুন, চোখ রাখুন আমার টাইম লাইনে ও "উজ্জ্বল সন্ধ্যার আড্ডা" গ্রুপে। আজ শিল্পী গাইবেন মূলত কিশোর কুমারের গান। যারা কিশোর কুমারের গান ভালবাসেন তারা নিশ্চয়ই উপভোগ করবেন৷
খানা এ আকবরী এবং বেগমাৎ ই ছালিয়াৎ ************************ সম্রাট আকবর লুচি খেতে বিশেষ পছন্দ করতেন। এবং উনার লুচি খাবার বিশেষ কোন সময় ছিলোনা। রাত তিনটায় ঘুম থেকে উঠে উনার লুচি খেতে ইচ্ছে হলে তখনই রেঁধে দিতে হবে৷ তাই সব রকম আয়োজন করাই থাকতো। শুধু বলার অপেক্ষা৷ আয়োজন বলতে লুচির খামির প্রস্তুত করার জন্য থাকতো নির্দিষ্ট জমি থেকে উৎপাদিত গমের ময়দা, ১০৩ পদের ডাল, খাঁটি ঘি ইত্যাদি। এক সের ঘিয়ে একটি লুচি ভাজা হতো, একাধিক না। ঘি গরম হয়ে একটি নির্দিষ্ট তাপমাত্রায় পৌঁছালে পরে সেখানে ছাড়া হতো লুচি। একবার একটি লুচি ভাজা হলে সেই ঘি ফেলে দেওয়া হতো। নোকররাও সেটা ব্যাবহার করতে পারতোনা। লুচি খেতেন সাধারণত কোয়েলের মাংস দিয়ে। আহারের পর পান খেতেন। সেই পান বানাতো দক্ষ পানসাজিরা। একশর উপর জর্দার আইটেম ছিলো। সেসব দিয়ে অনবদ্য পানের খিলি বানানো হতো। তবে সুপারিটা কাটতেন হারেমের নির্ধারিত বেগমরা। বেগম মানে কি? সেটারও ক্লারিফিকেশন আছে৷ তার জন্য আরেকটা লেখা লাগবে। যাইহোক, বেগমদের কাটা সুপারিটা ছিলো শাহী পানের সবচেয়ে সুক্ষ অংশ। সেই সুপারি কাটার একটা বিশেষত্ব ছিলো। চৌকোনা করে কাটা সুপারি। প্রতিটি চৌকো টুকরো হতো একই মাপের। কোনা গুলো বিশেষভাবে কাটা হতো যেন কোন শার্প এন্ড না থাকে, মুখে চোট না লাগে। এই সুপারি কাটার সিলসিলাকে বলা হতো "বেগমাৎ ই ছালিয়াৎ''। খানাদানার এই শাহী খান্দান চালু ছিলো শেষ সম্রাট (আসলে পুতুল সম্রাট) বাহাদুর শাহ জাফরের সময় পর্যন্ত। বাহাদুর শাহ জাফরের প্রতিদিনের খাদ্য তালিকায় ৮০-৯০ পদের খাবার থাকতো। মেহমান থাকলে সে সংখ্যা আরো বেড়ে যেত। ইফতার করতেন শ খানেক পদ দিয়ে। ময়ুরের পেখম দিয়ে বানানো কাবাব, বাছুরের বুকের গোশত দিয়ে বানানো কাবাব, ভেড়ার রান দিয়ে বানানো রোস্ট, বঙাল মুলুকের সুমিষ্ট পাকা আম, জাফরানমিশ্রিত পেস্তা বাদামের শরবত, গোলাপ জল,কেওড়া দেওয়া জিলাপি ইত্যাদি আইটেম থাকতো। এইসব বাদশাহী জীবন যাপনের ব্যায় ভার মেটাতে ব্রিটিশদের কাছ থেকে তিনি পেতেন বাৎসরিক একলক্ষ টাকা বৃত্তি। সিপাহী বিদ্রোহের পর তিনি যখন বন্দী হন তখন তার জন্য বরাদ্দ ছিল দৈনিক এগার টাকা। সে আরেক ট্র‍্যাজেডি। সে গল্প আজকে থাক। #সম্রাট_হইতে_মঞ্চায়
ঢাকার একটি চার তারকা হোটেলে জালেবি নাম দিয়ে জিলাপি বিক্রি হচ্ছিল, যার দাম ছিল ২২০০ টাকা কেজি। জিলাপি কেন জালেবি, আর এর দাম কেন ২২০০ টাকা কেজি সেটা নিয়ে আমি ট্রল করে পোস্টও দিয়েছিলাম। জালেবি যেহেতু কোন ব্যাক্তি বা গোষ্ঠী নয় তাই এই ট্রলে আমার অনুশোচনা নাই। তবে অনুসন্ধান ছিলো। আজকাল নেটজগতে তো দুনিয়ার তাবত তথ্য মেলে খুব সহজেই। আমি ইউটিউব, গুগল আর আমার ব্যক্তিগত শেফের সাথে আলাপ করে যা জানলাম তার কিয়দংশ পেশ করছি। আফগানিস্তান ও পাকিস্তানে জিলাপিকে জালেবি বলে। ভারতের হিন্দিভাষীরাও বলে। আফগান জালেবি বেশ মশলাদার আর শাহী আন্দাজে তৈরি হয়। এখানে রঙ ও স্বাদে বিশেষত্ব আনতে ব্যবহৃত হয় স্যাফরন।  স্যাফরন হলো একটি সুগন্ধি মশলা বিশেষ যা জাফরান নামে পরিচিত। বাজারে জাফরান বলে আমরা যেটা কিনি এবং জর্দায় ব্যবহার করি সেটি আসলে খাবারের কৃত্রিম রঙ, আসল স্যাফরন নয়। আসল স্যাফরন তৈরি হয় ক্রোকাস ফুলের গর্ভমুন্ড থেকে যার বৈজ্ঞানিক নাম Crocus Sativus. পৃথিবীর ৯০ % স্যাফরন ফুল উৎপাদিত হয় ইরানে। অল্প কিছু হয় আফগানিস্তানে৷ চারতারকা হোটেলের জালেবিতে অরিজিনাল স্যাফরন ব্যবহৃত হয়। এছাড়াও এর রেসিপিতে আরো কিছু জিনিস থাকে যা একে আলাদা করে দেয় সাধারণ জিলাপি থেকে। যেমন পেস্তা বাদাম। যেহেতু আমি শেফ বা রন্ধন বিশারদ না তাই এই আলাপ বাদ দিচ্ছি। স্যাফরন পৃথিবীর সবচেয়ে দামী মসলা। স্যাফরনের দামটা শুনতে চান? আজ গুলশান ডিসিসি মার্কেটে দেখলাম এর দাম চাচ্ছে ১ গ্রাম ২০০ টাকা। হ্যাঁ, ১ গ্রাম ২০০ টাকা৷ কেজি কত দাড়াচ্ছে তাহলে? ২ লক্ষ টাকা কেজি। সেকারণেই ঐ জালেবির দাম ২২০০ টাকা কেজি। তবে আশার কথা হলো যে, এই জালেবি না খেলে আপনার কোন অসুবিধা হবেনা। এটি আপনার হার্ট এটাক বা কিডনির সমস্যা দূর করবে সেরকম কিছুনা। বা না খেলে আপনার করোনা হবে, তা'ও না।
গানটা অল্পশ্রুত একটি নজরুল সঙ্গীত। বর্ষার গান। বর্ষা সমাগত প্রায়। আজ বৃষ্টি হলো, তাই শোনাতে ইচ্ছে হলো। আপনাদের ভাল লাগলে ধন্য হব৷
কাজী নজরুল ইসলামের  তুরস্কের 'কাটিবিম' এর সুরে লেখা  "শুকনো পাতার নুপুর পায়ে",  মিশরীয় গানের সুরে 'মোমের পুতুল মোমের দেশের মেয়ে' দক্ষিণ ভারতীয় বন্দিশের সুরে " কাবেরি নদী জলে কে গো',  উত্তর ভারতীয় প্রচলিত কাজরি গানের সুরে 'রুমঝুম রুমঝুম ঝুম'  প্রচলিত ঠুমরি "বাজু বন্দ খুলে খুলে যায়" এর সুরে 'ভাংগা মন জোড়া নাহি যায়'  কিউবান গানের সুরে 'দুর দীপ বাসিনী' ছায়ানট রাগের বন্দিশ ও  রবীন্দ্রনাথের 'অল্প লইয়া থাকি' গান এর সুরে 'শূন্য এ বুকে পাখি মোর'  ওমর খৈয়ামের রুবাই অবলম্বনে "তরুন প্রেমিক প্রনয় বেদন" (লিখে শেষ করা যাবেনা) - এগুলো কি  চুরি, নাকি এডাপ্টেশন, নাকি ইন্সপিরেশন, নাকি ডাইভারসিটি অব কালচারাল ট্যালেন্ট?
অষ্টম শতকে ইরান ও মধ্য এশিয়া থেকে তাড়া খেয়ে পার্সিয়ানরা (জরথ্রুস্টবাদী/অগ্নিউপাসক) ভারতের গুজরাটে এসে আশ্রয় নিলো। গুজরাটের রাজার দরবারে গিয়ে তারা আর্জি জানালো। গুজরাটের রাজা অভিনব কায়দায় আশ্রয়দানে তার অপারগতা প্রকাশ করল। একটি কানায় কানায় পূর্ণ দুধের পাত্র পার্সিয়ানদের সামনে হাজির করা হলো। যার অর্থ আমার রাজ্য কানায় কানায় পূর্ণ। এখানে তো বহিরাগতদের রাখবার সুযোগ নেই। পার্সিয়ানদের নেতা সেই পাত্রে এক পোটলা চিনি ঢেলে মিশিয়ে দিল। যার অর্থ আমরা এই অঞ্চলের মানুষের মাঝে এভাবেই মিশে যাব। কোন অসুবিধা হবেনা বরং মিষ্টতা বাড়বে। কথিত আছে সেই পার্সিয়ান নেতার উপস্থিত বুদ্ধির গুনেই রাজা খুশি হয়ে আশ্রয় দিয়েছিলো পার্সিয়ানদের। ইতিহাস স্বাক্ষী, ভারতবর্ষে পার্সিয়ানরা তাদের কথা রেখেছে।
এই প্রথম আস্ত একটা সাদাত হোসাইন পড়লাম। উপন্যাসের নাম 'আরশি নগর'। সাদাত হোসাইন ভাল গল্প বলতে পারেন। অনেক বড় গুন এটা৷ সাদাত হোসাইন বড় ক্যানভাসে গল্প বলতে পারেন। অনেকগুলো চরিত্রকে একসাথে নিয়ে খেলা করতে পারেন। পাঠকের উত্তেজনাকে ধরে রাখতে পারেন। লেখার ধরণ অনেকটাই হুমায়ুনীয়। সেটা তেমন দোষের না। হুমায়ুন আহমেদের মত লেখকরা একটা প্রজন্মকে প্রভাবিত করবেন এটা স্বাভাবিক। আশা করি লিখতে লিখতেই সাদাত হোসাইনের নিজস্বতা চলে আসবে। নিজস্বতা যে একেবারে নেই, তাও নয়। একধরণের গীতল ধর্মী গদ্য লিখেন তিনি। তবে বেশ মেলোড্রামাটিক৷ মাঝে মাঝে সেটা বেশ লাউড হয়ে ওঠে। তখন হুমায়ুন ওভারলোডেড হয়ে যায়। বিরক্তও লাগে সে সময়। মেদহীন হয়ে উঠতে পারলে তিনি আরো শানিত হবেন। তিনি ইতোমধ্যেই বেশ জনপ্রিয়। সামনের দশকের সেরা জনপ্রিয় ঔপন্যাসিক হয়ে উঠবেন আশা করছি। তাঁর জন্য শুভ কামনা রইল।
চঞ্চল চৌধুরীকে হিন্দু হিসেবে আবিষ্কার করে বাংগালি মুসলমান সমাজের একাংশ যে ধাক্কাটা আজ খেয়েছে রবীন্দ্রনাথকে নিয়ে সেই ধাক্কাটাই পঞ্চাশের দশক থেকে ননস্টপ খেয়ে যাচ্ছে। সেই ধাক্কা আজো কাটিয়ে উঠতে পারেনি ।
আজ সকালে গাজীপুর থেকে আমার এক পুরনো রোগী আমাকে ফোন দিয়ে সন্ধ্যায় এপয়েন্টমেন্ট নিয়েছিলো। সে একজন ক্যান্সার সারভাইভার। ফলো আপ করতে আসে৷ ক্যান্সার সারভাইভার বলে আমার কাছ থেকে বিশেষ খাতির পায়। সন্ধায় রোগী দুঃখ প্রকাশ করলো। জানালো সে আজ আমাকে দেখাতে পারছেনা। ঢাকায় এসে সে শপিং এ ঢুকেছিলো। সেটা শেষ করতে পারেনি। আর শেষ করলেও তার হাতে সময় থাকবেনা। রাতেই তাকে গাজিপুর ফিরতে হবে৷ " স্যার,আড়ং এ ঢুকছিলাম। যে ভিড়!!!! কেনাকাটা শেষ করতে পারিনাই। মাইন্ড কইরেন না স্যার। স্যার ফোনেই একটা কথা সাইরা নেই। আমার স্যার রানের চিপায় কয়েকটা গোটা উঠছিলো। আমি চল্লিশ টাকা দামের বড়ি গুলা, আপনে আগে একবার দিছিলেন, ঐগুলা খাইছিলাম, কিন্তু... .." আমি ফোনটা কেটে দিলাম। মনে মনে পণ করলাম আর কাউকে পারসোনাল ফোন নাম্বার দেবনা। 
করোনা প্যান্ডেমিকের এই সময়ে ঈদের ছুটিতে মানুষের ঘরে ফেরা নিয়ে যে পোস্টটা আজ সকালে দিয়েছিলাম ভেবে দেখলাম পোস্টটিতে লেখা আমার যে পর্যবেক্ষণ তা যথাযথ ও সার্বজনীন নয়। এটি ছিলো একপেশে ও সুপারফিশিয়াল। নানাজনের মন্তব্য ও নিউজ ফিডের বিভিন্ন পোস্ট দেখে আমার এই উপলব্ধি হয়েছে। আমার লেখাটি কেবলই একজন উচ্চ মধ্যবিত্ত চিকিৎসকের দৃষ্টিকোণ থেকে লেখা হয়েছে। নিম্নবিত্তের অসহায়ত্ব সেখানে উপেক্ষিত। ঢাকা শহরে ঈদের ছুটিতে অনেকের পক্ষেই থাকা সম্ভব না৷ এই শহর যে যথেষ্ট নিষ্ঠুর আর অমানবিক তা আমার তো ভালই জানবার কথা ছিল। কিন্তু শ্রেনী উত্তরণের সাথে সাথে আমি কত সহজেই তা ভুলে গেলাম। হয়ত আমি স্বাস্থ্যঝুঁকির কথাটি ভেবে ক্রোধে ও দুঃখে কিছুটা অন্ধ হয়েছিলাম। এই শহরে দৈনিক রোজগারের পথটি দুইদিন বন্ধ থাকলে যার এখানে থাকাটাই অসম্ভব হয়ে পড়ে তার কাছে করোনা খুব সামান্য বিষয়। জীবন যাকে তেমন কিছু দেয়না মৃত্যু তাকে কতটাই বা ভয় দেখাতে পারে? আমি পূর্বের পোস্টটি সরিয়ে নিচ্ছি। সকলকে ধন্যবাদ। 
রাষ্ট্রের মৌলবাদী গোষ্ঠী ভাবে এই রাষ্ট্রে মুসলমানের দাম নাই, ধর্মের মূল্যায়ন নাই, রাষ্ট্র খালি রবীন্দ্রনাথকে পৃষ্ঠপোষকতা দেয়। আর সেকুলার গোষ্ঠীভাবে রাষ্ট্রে রবীন্দ্রনাথ তো দুরের কথা আর্ট কালচারেরই দাম নাই, পৃষ্ঠপোষকতা নাই। দুই গোষ্ঠীই পরস্পরকে গর্দভ আর নিজেদের আলোকিত অথচ বঞ্চিত ভাবে৷ রাষ্ট্রকে ভাবে ভুল পথে চলা উট বা ছাগল। রাষ্ট্র বেচারা কিভাবে? কারও আপন হইতে পারলিনা অন্তর? 
এই যে নাড়ির টানে ঘরে ফেরা বা মরন পণ করে গ্রামে বাবা মায়ের কাছে ফেরা এর মনস্তাত্ত্বিক ব্যাখ্যা কি? বাংলাদেশের মানুষ কি আসলেই এতটাই গ্রাম অন্তঃপ্রান? বৃদ্ধ বাবা মায়ের জন্য এতটাই জান-পেহেচান? খোজ নিলে দেখা যাবে এরা অনেকেই বাবা মায়ের প্রতি নূন্যতম দায়িত্বও পালন করেনা। বৃদ্ধ বাবা মাকে নিযেদের সাথে রাখা তো দুরের কথা টাকা পয়সাটাও ঠিকভাবে দেয়না। যৌথ সংসার তো উঠেই গেছে৷ এক শহরে থেকেও দুই বাড়িতে থাকে। এই গ্রাম অন্তঃপ্রান মানুষেরাই তো খেয়ে না খেয়ে কটা টাকা জমলে ঢাকা শহরে একটা ফ্ল্যাট কেনে। গ্রামের বাড়ির অংশ বিশেষ বেচে দিয়ে হলেও কেনে। গ্রাম ছেড়ে শহরে আসতে পারলে সেটাকে তার সাফল্য ভাবে। এর একটা সুন্দর নামও দিয়েছে, আপওয়ার্ড মোবিলিটি।
পেশাজীবিদের মধ্যে যারা মূলধারার সংগীত চর্চাকে আঁকড়ে ধরে আছেন সংগত কারণেই আমি তাঁদের আইডল মানি। আমার এরকম একজন আইডল ছিলেন দেশের নজরুল সংগীত অংগনের অত্যন্ত জনপ্রিয় মুখ জনাব শাহজাহান পাটোয়ারী । শাহজাহান পাটোয়ারী ভাই মূলত নজরুল সংগীত শিল্পী। নজরুল সংগীত সংশ্লিষ্ট সংগঠনগুলিতে সক্রিয় ছিলেন। 'প্রসংগ নজরুল সংগীত'র মাধ্যমে তাঁর সংগে আমার পরিচয়। তাঁর সাথে আমার প্রথম পরিচয়ের মূহুর্তটি কোন দিন ভুলবোনা। এরপর দেখা হতো বিভিন্ন অনুষ্ঠানে। বাংলাদেশ বেতারের রেকর্ডিং রুমেও দেখা হতো। দেখলেই কথা বলতেন আগ্রহ নিয়ে। বাংলাদেশের বিভিন্ন বড় বড় হাসপাতালের প্রকৌশল অবকাঠামো নির্মানের স্মৃতি চারণ করতেন। তিনি পেশায় ছিলেন দেশের একজন শীর্ষ স্থানীয় প্রকৌশলী। বেশ কয়েকটি সরকারি সংস্থায় প্রধান প্রকৌশলী হিসেবে দায়িত্ব পালন করেছেন। এই সংগীত অন্তপ্রান মানুষটি গানের জগতে আসতেন একেবারে পরিপূর্ণ গানের মানুষ হয়ে। আমাকে বিশেষ স্নেহ করতেন। উৎসাহ দিতেন। তাঁর প্রমিত উচ্চারণ ও দরাজ গলার উৎসাহ ব্যঞ্জক কথা শুনে আমার মন বড় হয়ে যেত। আজ সকালে ঘুম থেকে উঠেই নিউজ ফিডে দেখলাম পাটওয়ারী ভাই নেই। আমার বুকটা ব্যথায় ভরে উঠল। এ কোন গ্রহণের কাল! একে একে সব আলো নিভে দিয়ে চলে যাচ্ছে আমাদের স্বজনেরা। এই মিছিল কবে থামবে? পাটোয়ারী ভাই আপনাকে ভুলবোনা। কোনদিন ভোলা যাবেনা। একজন সংগীত অন্তপ্রান মেধাবী মানুষের মুখচ্ছবি হয়ে আপনি চিরদিন জেগে থাকবেন আমার স্মৃতিতে।
ছোটবেলায় আমাদেরকে বাসায় পড়াতে আসতেন যে স্যার, তিনি বলতেন "রবীন্দ্রনাথ একটা বিশ্ব হারামি। রবীন্দ্রনাথ ষড়যন্ত্র করে সাধাসিধা, আলাভোলা নজরুলকে বিয়ে দিয়েছিলেন রবীন্দ্রনাথেরই ভাগ্নি প্রমীলার সাথে। প্রমীলা চুরি করে নজরুলের লেখার খাতা রবীন্দ্রনাথের কাছে পাচার করে। সেই লেখা দিয়েই রবীন্দ্রনাথ নোবেল পাইছে"। আমি সেই স্যারের ছাত্র হয়েও কবিগুরুর ভক্ত হয়েছি। এর জন্য একটা নোবেল প্রাইজ তো আমি দাবী করতেই পারি। শুভ জন্মদিন কবিগুরু। 
ভারতের বর্তমান করোনা নাজুক পরিস্থিতির জন্য মোদী সরকারের ব্যর্থতা কতখানি দায়ী বলে মনে করেন।
আজ বন্ধের দিন সাবেক প্রধানমন্ত্রীর জন্য পাসপোর্ট অফিস খোলা রেখে সরকার যে উদার রাজনৈতিক সংষ্কৃতির আভাস দিয়েছে তার জন্য সাধুবাদ জানাই। বেগম খালেদা জিয়ার আরোগ্য কামনা করি।
যদ্দুর জানলাম, সোহরাওয়ার্দী উদ্যানের গাছ কেটে বানানো হচ্ছে রেস্টুরেন্ট। এই দেশে আর কত রেস্টুরেন্ট লাগবে? এই জাতি কি খাইতে খাইতেই ধ্বংস হয়ে যাবে? পূর্ব প্রজন্ম ঠিকভাবে খাইতে না পাওয়ার কি নির্মম প্রতিক্রিয়াশীল আত্মহনন!