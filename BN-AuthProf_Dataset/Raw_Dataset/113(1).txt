পৃথিবীর অন্যতম প্রাচীন ও গৌরবময় চলচ্চিত্র উৎসব কানে প্রশংসিত হয়েছে বাংলাদেশের সিনেমা ‘রেহানা মরিয়ম নূর’। তরুণ নির্মাতা আবদুল্লাহ মোহাম্মদ সাদের পরিচালনায় সিনেমাটি কানে প্রদর্শীত হওয়ার পর ‘স্ট্যান্ডিং ওভেশন’ পেয়েছে। প্রায় পৌনে ২ঘন্টার এই সিনেমাটির শুরু থেকে শেষ অবধি হল ভর্তি দর্শক দেখেছেন পিনপতন নিরবতায়।ছবিটি শেষ হওয়ার পর দর্শক দাঁড়িয়ে সম্মান প্রদর্শন করেন এবং হাত তালিতে মুখরিত করেন ডবসি থিয়েটার। এসময় সেখানে উপস্থিত ‘রেহানা মরিয়ম নূর’ এর পুরো টিম আবেগে ভাসেন! আমি মনে করি স্বাধীনতার ৫০ বছরে এটি বাংলাদেশের বিরাট অর্জন। এই সিনেমার পরিচালক সাদসহ সবাইকে অভিনন্দন।
ভারতে গত চারমাসের মধ্যে যেদিন সবচেয়ে কম রোগী শনাক্ত বাংলাদেশে সেদিন দেড়বছরের মধ্যে সর্বোচ্চ রোগী শনাক্ত। গত ২৪ ঘণ্টায় মারা গেছেন ১৬৩ জন। আক্রান্ত ১১ হাজার ৫২৫ জন যা এ যাবৎকালের সর্বোচ্চ রেকর্ড। পরিস্থিতি আসলে ভয়াবহ। তবে আমরা বেশিরভাগ মানুষই বোধহয় সেই ভয়াবহতা বুঝতে পারছি না। আতঙ্কের বিষয় হলো, শুধু ঢাকা নয়, গ্রামে-গঞ্জেও ছড়িয়ে পড়েছে করোনা। বগুড়ায় ২৪ ঘণ্টায় মারা গেছেন ২০ জন মারা গেছেন। সিলেট বিভাগে শনাক্তের হার ৩৫ দশমিক ৪১ শতাংশ। এক দিনে এটি শনাক্তের নতুন রেকর্ড। খুলনা ও চট্টগ্রামেও শনাক্তের নতুন রেকর্ড হয়েছে। আমাদের হাসপাতালগুলোতে রোগী ভর্তি। অনেক জেলায় অপেক্ষা করেও ওয়ার্ডে জায়গা হচ্ছে না সাধারণ রোগীদের। আবার অক্সিজেন দিতে গিয়ে হিমশিম খেতে হচ্ছে। স্বাস্থ্য অধিদপ্তর গতকালই বলেছে, রোগীর সংখ্যা যেভাবে বাড়ছে তাতে সামনে অক্সিজেন নিয়ে চ্যালেঞ্জ হতে পারে। সামনে যে আরও ভয়ঙ্কর দিন আসবে সন্দেহ নেই। আমাদের প্রস্তুতি কী? আমাদের উপজেলা জেলা কিংবা বিভাগীয় হাসপাতালগুলোও কী প্রস্তুত? আমাদের জনগণেরই বা করনীয় কী? অবশ্য পরিস্থিতি নিয়ন্ত্রণ মানে আমাদের কাছে শুধু লকডাউন। কঠোর লকডাউন চলছে। আর সেই লকডাউনের ষষ্ঠ দিনে রাজধানীর বিভিন্ন সড়কে রিকশা, ব্যক্তিগত গাড়িসহ অন্যান্য যানবাহনের চলাচল বেড়েছে বলে জানাচ্ছে গণমাধ্যম। এমনকি আগারগাঁও, বছিলা, মোহাম্মদপুর, আসাদগেট, ফার্মগেট ও কারওয়ান বাজারসহ বিভিন্নস্থানে যানজটও নাকি ছিল। একদিকে যেমন গাড়ি বেড়েছে অন্যদিকে গলিগুলোতে সবসময় আড্ডা লেগেই থাকছে। এই যদি হয় লকডাউন তাহলে সামনে কী হবে? আর শুধু লকডাউন দিয়ে কখনোই সমাধান নয়। এ কারণেই গতকাল চাঁপাইনবাবগঞ্জ মডেলের কথা লিখেছিলাম। চাঁপাইনবাবগঞ্জে সংক্রমণ নিয়ন্ত্রণে প্রধান ভূমিকা ছিল জনগণের সম্মিলিত উদ্যোগ। সেখানে জেলা প্রশাসন, পুলিশ প্রশাসন, স্বাস্থ্য বিভাগ, স্থানীয় জনপ্রতিনিধিসহ সমাজের বিভিন্ন শ্রেণি–পেশার মানুষকে সম্পৃক্ত করে সামাজিকভাবে করোনা প্রতিরোধে কাজ হয়েছে। বিশেষ করে তরুণদের নিয়ে পাড়া-মহল্লায় ৫০০টির মতো কমিটি গঠন করা হয়েছিল। এসব কমিটি মাস্ক পরা, শারীরিক দূরত্ব মানা ও মানুষকে বিনা প্রয়োজনে ঘর থেকে বের হতে নিরুৎসাহিত করতে কাজ করে। ফলে করোনার সংক্রমণ দ্রুত কমতে শুরু করে। আমার কাছে মনে হয় এই মডেলই সমাধান। প্রত্যেকটা এলাকায় এমন কমিটি হতে পারে। স্কাউট, বিএনসিসিসহ স্বেচ্ছাসেবীদের নামানো যেতে পারে। তারা একদিকে সবাইকে সচেতন করবে, মাস্ক পরতে বলবে আরেকদিকে দিতে হবে গণহারে টিকা। টিকা দেওয়ার জন্য বয়স ৪০ থেকে ৩৫ বছরে নামানো ইতিবাচক সিদ্ধান্ত। তবে আমি এখনো মনে করি দেশের সব লোককে দ্রুত টিকার আওতায় আনা ছাড়া বিকল্প নেই। যে করেই হোক সেটা করতে হবে। প্রয়োজনে শুধু জাতীয় পরিচয়পত্র নিয়ে এলেই টিকা দিতে হবে। এক্ষেত্রে কোন এলাকার কোন ইউনিয়ন বা ওয়ার্ডের লোক কবে কোথায় টিকা নেবে সেটা জানাতে হবে। টিকার পাশাপাশি মাস্ক পরা বাধ্যতামূলক করতেই হবে। ঢাকার বাইরের স্বাস্থ্য ব্যবস্থার প্রতি বিশেষ নজর দিতে হবে। অক্সিজেন-আইসিইউ জরুরী। বিশেষ করে সামনে কোরবানি, ঈদ। আরও অনেক লোক ছুটবে। আমাদের বিপদের আরও বাকি। আফসোস, আমরা অনেক সময় পেয়েছিলাম। অন্যদের দেখেও আমার শিখলাম না। যথাযথ প্রস্তুতি নিলাম না। ভারত থেকে করোনা এসে ছড়িয়ে পড়বে বলে যে আশঙ্কা করা হচ্ছিল সেটাই হলো। স্বাস্থ্যসেবা তো পরের কথা, আমি মনে করি করোনা পরীক্ষাতেও আমরা এখনো যথেষ্ট পিছিয়ে। যেখানে প্রতিদিন লাখ পরীক্ষা করার কথা সেখানে এখনো পরীক্ষা ৩৬ হাজার। আমি মনে করি, আমাদের এখন অনেক বেশি পরিমানে এন্টিজেন টেস্ট করা দরকার। শহরে, গ্রামে গঞ্জে সর্বত্র। একইভাবে প্রত্যেকটা এলাকায় কোভিড নিয়ন্ত্রণে স্বেচ্ছাসেবী দল করা দরকার। আমাদের নীতি নির্ধারক, সরকার, রাজনীতিবিদ, সাধারণ মানুষ সবাইকে বুঝতে হবে, এবারের সংকটটা ভয়াবহ। আমার মনে হয় আরও খারাপ হয়ে যাওয়ার আগে চলুন আমরা ডাবল মাস্ক পরি। নিয়ম মানি। খুব প্রয়োজন না হলে ঘর থেকে বের না হই। সবাই সবার পাশে থাকি।মনে রাখবেন, আমরা যদি মাস্ক না পরি, টিকা না দেই, হাসপাতালগুলোকে প্রস্তুত করতে না পারি তাহলে ভারতের মতো আমাদের দেশটাও মৃত্যুপুরিতে পরিনত হবে। তবে আমি এখনো বিশ্বাস করি আমরা সবাই নিয়ম মানলে, সরকার ও নীতি নির্ধারকরা যথাসময়ে যথা সিদ্ধান্ত নিতে পারলে পরিস্থিতি নিয়ন্ত্রণে আসবে। আল্লাহ আমাদের সবাইকে ভালো রাখুন। ভালো থাকুক প্রিয় বাংলাদেশ। 
প্রধানমন্ত্রী যেটাকে ইবাদত হিসেবে নিয়েছেন সেটাতে যখন আমরা ব্যর্থ হই তখন সেটা আমাদের ব্যর্থতা এবং লজ্জার বিষয়। আসলে পৃথিবীর শুরু থেকেই শয়তানের উপস্থিতি ছিলো তা এখনো আছে। যে শয়তান আদমকে (আ.) ধোঁকা দিয়ে গন্দম ফল খাইয়েছে সেই শয়তান এখনো আছে। তবে শয়তানের এমন কার্যক্রম থেকে আমাদের বেরিয়ে আসতে হবে। আমরা সেই চেষ্টা করে যাচ্ছি এবং তার জন্য প্রয়োজনীয় ব্যবস্থা নেয়া হয়েছে। --প্রধানমন্ত্রীর মুখ্য সচিব ড. আহমদ কায়কাউস। আমার শুধু দুটো প্রশ্ন: এই কাজে মোট বাজেট কত ছিল? ঘর নির্মাণের জন্য কতো টাকা করে দেওয়া হয়েছে? আরেকটা গুরুত্বপূর্ণ প্রশ্ন। ওএসডি আর বদলি বদলি করে শয়তান দমন করা যাবে কি?
দেশটা নিশ্চয়ই মগের মুল্লুক না!  আইনশৃঙ্খলা রক্ষাকারী বাহিনীকে দ্রুত এ ব্যাপারে ব্যবস্থা নেওয়ার অনুরোধ করছি। এমন ব্যবস্থা নিন যাতে এই ধরনের ঘটনা কেউ ঘটনার সাহস না পায়।
সরকার বিদেশগামী বা প্রবাসী কর্মীদের টিকা দেওয়ার সিদ্ধান্ত নিয়েছে। সুরক্ষা অ্যাপে গিয়ে টিকার জন্য সেই নিবন্ধন করতে হবে। তবে বিদেশগামী বা প্রবাসী পরিচয় নিশ্চিত করার জন্য জনশক্তি, কর্মসংস্থান ও প্রশিক্ষণ ব্যুরোর (বিএমইটি) নিবন্ধন লাগবে। মাত্র তিন ধাপে ঘরে বসেই ‘আমি প্রবাসী’ অ্যাপের মাধ্যমেই সেটি করা যাবে। গত চারদিনে ২০ হাজার বিদেশগামী এভাবে নিবন্ধন করেছেন। আরও ১৫ হাজার নিবন্ধন শেষ করার প্রক্রিয়ায় আছেন। বৈদেশিক কর্মসংস্থান সংক্রান্ত সেবা আরও সহজ ও ডিজিটালাইজড করার লক্ষ্যে প্রবাসী কল্যাণ ও বৈদেশিক কর্মসংস্থান মন্ত্রণালয় গত ৮ মে এই অ্যাপটি চালু করে। এর উদ্বোধন করেন প্রবাসী কল্যাণ ও বৈদেশিক কর্মসংস্থানমন্ত্রী ইমরান আহমদ। বাংলা ট্র্যাক গ্রুপ অ্যাপটির কারিগরী সহায়তা দিচ্ছে এবং বেসরকারি সংস্থা ব্র্যাক সাধারণ মানুষের কাছে পৌঁছানোর কাজটি করছে। ঘরে বসে যে কেউ এই নিবন্ধন করতে পারবেন। গুগলরে প্লে স্টোর থেকে আমি প্রবাসী অ্যাপটি নামানো যাবে। সাইটে গিয়েও অ্যাপটিতে নিবন্ধন করা যাবে। নিবন্ধন করতে হলে, প্রথমধাপে নিজের মোবাইল নম্বর দিয়ে আমি প্রবাসীতে নিবন্ধন করতে হবে। দ্বিতীয় ধাপে নির্দেশনা অনুযায়ী পাসপোর্টটি স্ক্যান করতে হবে। এরপর প্রদত্ত তথ্য পাসপোর্ট ডাটাবেজের ভেরিফিকেশনের জন্য অপেক্ষা করতে হবে। সেই মেসেজ এলেই তৃতীয় ধাপে বিএমইটির নিবন্ধনটি করা যাবে। এই মেসেজ আসতে ৭২ ঘন্টা সময় লাগতে পারে। বিএমইটির নিবন্ধন হয়ে গেলেই প্রবাসীরা কোভিড-১৯ ভ্যাকসিন প্রাপ্তির লক্ষ্যে সুরক্ষা অ্যপে গিয়ে টিকা গ্রহণের জন্য রেজিস্ট্রেশন করতে পারবেন। বিএমইটির নিবন্ধন করা থাকলে বয়স ৪০ বছর না হলেও প্রবাসী কর্মীরা সুরক্ষায় নিবন্ধনের সুযোগ পাবেন। এ ছাড়া বিএমইটি নিবন্ধন করা থাকলে সুরক্ষায় পাসপোর্ট নম্বর দেওয়ার পর স্বয়ংক্রিয়ভাবে সেটি যাচাই হয়ে যাবে। সুরক্ষা অ্যাপে নিবন্ধন হয়ে গেলে নির্ধারিত মোবাইল নম্বরে টিকা সেন্টার ও টিকা গ্রহণের তারিখ জানিয়ে দেওয়া হবে। এরপর সেই টিকা নিয়ে কেন্দ্রে যেতে হবে। টিকা নিবন্ধনের জন্য সুরক্ষার পাশাপাশি আমি প্রবাসী অ্যাপে নিবন্ধনের প্রয়োজনীয়তা সম্পর্কে প্রবাসী কল্যাণ ও বৈদেশিক কর্মসংস্থান মন্ত্রী ইমরান আহমেদ এবং বিএমইটির মহাপরিচালক শহীদুল আলম জানিয়েছেন, দেশে পাসপোর্টধারী কোটি মানুষ আছেন। তাদের মধ্যে কারা বিদেশে কাজ করতে যাচ্ছেন সেটি বিএমইটির নিবন্ধন ছাড়া নিশ্চিত করা সম্ভব নয়। সে কারণেই এই নিবন্ধন। আমি প্রবাসী অ্যাপের মাধ্যমে ঘরে বসেই সেই কাজটি হচ্ছে।
চট করে কোন সিদ্ধান্তে না এসে এ নিয়ে আরও গবেষণা প্রয়োজন। হ্যাঁ, ঢাকা বিশ্ববিদ্যালয় প্রতিষ্ঠার ছয় বছর আগেই তিনি মারা যান, যে জায়গায় বিশ্ববিদ্যালয় প্রতিষ্ঠিত তার অধিকাংশই সরকারি খাসজমি। কিন্তু জমি না দিলেও বিশ্ববিদ্যালয় প্রতিষ্ঠায় তাঁর অনেক ভূমিকা ছিল। কাজেই আরও গবেষণা প্রয়োজন।
রোজ মৃত্যু আর আক্রান্তের নতুন রেকর্ড। ৫০, ১০০ পেরিয়ে গত ২৪ ঘণ্টায় করোনাভাইরাসে সংক্রমিত হয়ে ১৫৩ জনের মৃত্যু হয়েছে। মোট মৃত্যু ১৫ হাজার ছাড়িয়েছে। আমি মনে করি সামনে আরও খারাপ দিন আসছে। একটু হিসেব করলেই দেখবেন, সর্বশেষ এক হাজার মানুষ মারা গেছে মাত্র আট দিনে। দেশে করোনা মহামারিতে এটি দ্রুততম সময়ে এক হাজার মৃত্যুর রেকর্ড। আশঙ্কার বিষয় হলো, অধিকাংশ রোগীর অক্সিজেন প্রয়োজন হচ্ছে। স্বাস্থ্য অধিদপ্তর আজ বলেছে, অক্সিজেনের উৎপাদন ও সরবরাহে এখনো কোনো সংকট নেই। তবে রোগীর সংখ্যা বেড়ে গেলে সেটা চ্যালেঞ্জ হতে পারে। ইতিমধ্যে ঢাকার বাইরে সেই চ্যালেঞ্জ দেখা যাচ্ছে। শহর থেকে গ্রাম, সর্বত্র ছড়িয়ে পড়ছে করোনা। সামনে যে আরও ভয়ঙ্কর দিন আসবে সন্দেহ নেই। আমাদের প্রস্তুতি কী? আফসোসের সাথে বলতে হয়, স্বাধীনতার ৫০ বছর হতে চলেছে অথচ আমাদের জেলা-উপজেলার হাসপাতালগুলোর অবস্থা খুব একটা সুবিধার না। শুনতে অবাক লাগলেও সত্য দেশে করোনা রোগীদের জন্য নির্ধারিত সরকারি ১০০টি হাসপাতালের মধ্যে ৫২টিতেই আইসিইউ নেই। এর মধ্যে ৩৫টিই জেলা সদর হাসপাতাল। একবার ভাবেন ৩৫ টা জেলা সদর হাসপাতালেই যদি আইসিইউ না থাকে আমাদের স্বাস্থ্য ব্যবস্থার কী হাল! শুনে অবাক হবেন যে এক বছর আগে গত বছরের ২ জুন একনেকের সভায় প্রধানমন্ত্রী শেখ হাসিনা প্রতিটি জেলা হাসপাতালে আইসিইউ ইউনিট স্থাপনের নির্দেশ দেন। একই সঙ্গে প্রতিটি হাসপাতালে ভেন্টিলেটর স্থাপন এবং উচ্চ মাত্রার অক্সিজেন সরবরাহব্যবস্থা বাড়াতে বলেন তিনি। এ জন্য প্রয়োজনীয় যন্ত্রপাতি কেনার নির্দেশও দেন। কিন্তু ১৩ মাসেও সেগুলা হয়নি। লিখতে গেলে আরও অনেক কিছু লেখা যায়। মাঝে মধ্যে মনে হয় করোনা থেকে আমরা কিছুই শিখিনি। আমরা এখনো আছি দুর্নীতি নিয়ে। আজকে একজন সরকারি কর্মকর্তা আমাকে দুঃখ করে বললেন, ২০-২১ অর্থবছরে এই দেশের বেশিরভাগ সরকারি দপ্তরের বাজেট শেষ হয়নি। সেই টাকা সরকারি কোষাগারে ফেরত না দিয়ে ভুয়া বিল ভাউচার বানিয়ে অধিকাংশ দপ্তর লুটপাট করেছে। এসব শুনে হাসবো না কাঁদবো বুঝতে পারছি না। দুর্নীতি লুটপাট কোনটাই বন্ধ হচ্ছে না। বরং বেড়েছে। পরিস্থিতি নিয়ন্ত্রণে আমরা একটা জিনিষই শিখেছি লকডাউন। ১ জুলাই থেকে ফের সেই লকাউন চলছে। প্রথম চারদিন মোটামুটি ভালই গেছে। তবে ৎসোমবার থেকে ব্যাংক খোলার পর ব্যাংকাররা যেমন কাজে যাবে, সাধারণ মানুষও বের হবে। এভাবে আস্তে আস্তে কঠোর লকডাউনে শিথিলতা আসবে। এরপরও পরিস্থিতি নিয়ন্ত্রণে লকডাউন হয়তো ১৪ জুলাই পর্যন্ত বাড়বে। কিন্তু শুধু লকডাউন দিয়ে কতোদিন? এখন লকডাউন দেবেন। কিন্তু ঈদের আগে তো গরুর হাটের জন্য লকডাউন তোলা হবে। তখন কিন্তু আবার সংক্রমণ বাড়বে। আর লকডাউন তো আসলে সমাধান নয়। তাহলে সমাধান কী? দুদিন আগে একটা টেলিভিশনে এ নিয়ে কথা বলেছিলাম। আমি স্বাস্থ্য বিশেষজ্ঞ নই। তবুও বলেছিলাম, ঘর থেকে বের হলেই শতভাগ লোককে মাস্ক পরানো আর সবাইকে টিকার আওতায় আনা ছাড়া সমস্যার সমাধান নেই। অনুষ্ঠানে একজন সিনিয়র ডাক্তার বলছিলেন চাঁপাইনবাবগঞ্জ মডেলের কথা। আমার মনে হয় কেন্দ্রীয়ভাবে সব সমাধানের চেয়ে এই মডেল কার্যকর হতে পারে। আপনারা জানেন, চাঁপাইনবাবগঞ্জে গত ২৪ মে পর্যন্ত করোনাভাইরাসে সংক্রমণ ছিল ৬২ থেকে ৬৬ শতাংশ। মাত্র তিন সপ্তাহের মধ্যে এই জেলায় সংক্রমণের হার নেমে এসেছে ১০ শতাংশে। এই সংক্রমণ নিয়ন্ত্রণে প্রধান ভূমিকা ছিল জনগণের সম্মিলিত উদ্যোগ। এই উদ্যোগে জেলা প্রশাসন, পুলিশ প্রশাসন, স্বাস্থ্য বিভাগ, স্থানীয় জনপ্রতিনিধিসহ সমাজের বিভিন্ন শ্রেণি–পেশার মানুষকে সম্পৃক্ত করে সামাজিকভাবে করোনা প্রতিরোধে কৌশল নির্ধারণ করা হয়। বিশেষ করে তরুণদের নিয়ে পাড়া-মহল্লায় ৫০০টির মতো কমিটি গঠন করা হয়েছিল। এসব কমিটি মাস্ক পরা, শারীরিক দূরত্ব মানা ও মানুষকে বিনা প্রয়োজনে ঘর থেকে বের হতে নিরুৎসাহিত করতে কাজ করে। ফলে করোনার সংক্রমণ দ্রুত কমতে শুরু করে। চাঁপাইনবাবগঞ্জে যে ২৩ জন করোনায় আক্রান্ত মারা গেছেন, তাঁরা কেউ করোনার টিকা নেননি বলে একটা অনুষ্ঠানে জানিয়েছেন সেখানকার সাংসদ সামিল উদ্দিন আহমেদ। তিনি বলেন, করোনার দুই ডোজ টিকা নেওয়া ব্যক্তিদের মাত্র একজন ও এক ডোজ টিকা নেওয়া ব্যক্তিদের মধ্যে মাত্র কয়েকজন আক্রান্ত হন। করোনার সময় ১ লাখ মাস্ক বিতরণ করা হয়েছে উল্লেখ করে তিনি বলেন, সে সময় শিবগঞ্জের ৬৬ শতাংশ মানুষ মাস্ক ব্যবহার করায় শিবগঞ্জ উপজেলায় করোনার সংক্রণের হার দ্রুত কমে এসেছিল। আমার কাছে মনে হয় এই মডেলই সমাধান। প্রত্যেকটা এলাকায় এমন কমিটি হতে পারে। স্কাউট, বিএনসিসিসহ স্বেচ্ছাসেবীদের নামানো যেতে পারে। আর দেশের সব লোককে দ্রুত টিকার আওতায় আনতেই হবে। এর আর কোন বিকল্প নেই। যে করেই হোক সেটা করতে হবে। আর টিকা নেওয়ার পদ্ধতি এতো জটিল না করে জাতীয় পরিচয়পত্র নিয়ে যে যাবে তাকেই টিকা দিতে হবে। এক্ষেত্রে কোন এলাকার কোন ইউনিয়ন বা ওয়ার্ডের লোক কবে কোথায় টিকা নেবে সেটা জানাতে হবে। টিকার পাশাপাশি মাস্ক পরা বাধ্যতামূলক করতেই হবে। এক্ষেত্রে কানে ধরা, নানা সাজা এগুলো না করে আর্থিক জরিমানা করতে হবে। মাস্ক পরে কেউ বের না হলেই হাজার টাকা জরিমানা করা হোক। তবে অনেকেই হয়তো আছে মাস্ক কেনার টাকা নেই। সেক্ষেত্রে বিনামূল্যে মাস্ক বিতরণ করতে হবে। আবার যাদের টাকা নেই তারা কাপড় দিয়ে মাস্ক বানাতে পারেন। করোনা নিয়ন্ত্রণে আমাদের স্বাস্থ্য ব্যবস্থার প্রতি বিশেষ নজর দিতে হবে। বিশেষ করে ঢাকার বাইরে। সেখানে অক্সিজেনের জন্য এখুনি নজর দিতে হবে। আইসিইউর দিকে নজর দিতে হবে। ডাক্তার-নার্সসহ প্রয়োজনীয় জনবল দিতে হবে। জেলা-উপজেলা হাসপাতালগুলোকে চিকিৎসার জন্য প্রস্তুত করতে হবে। আমাদের নীতি নির্ধারক, সরকার, রাজনীতিবিদ, সাধারণ মানুষ সবার জন্য একটাই কথা-এবারের সংকটটা ভয়াবহ। আমরা যদি সম্মিলিতভাবে দ্রুত সিদ্ধান্ত নিতে না পারি, সবাই সবাইকে সহযোগিতা না করি সামনে কঠিন দিন আসবে। কাজেই এখন আমাদের মাস্ক, টিকা, হাসপাতাল আর এলাকায় এলাকায় চাঁপাইনবাবগঞ্জ মডেল কার্যকর করতে হবে। আমি এখনো বিশ্বাস করি আমরা সম্মিলিতভাবে লড়লে পরিস্থিতি নিয়ন্ত্রণে আসবে। আল্লাহ আমাদের সবাইকে ভালো রাখুন। ভালো থাকুক প্রিয় বাংলাদেশ। 
ফেসবুকে এই চিঠি পেলাম। কেউ ঘটনা জানেন? আমি চিঠির ভাষা পড়ে হতভম্ব হয়ে গেলাম। এই আমরা সাংবাদিকরাই কয়েকদিন আগেই সচিবালয়ে সংবাদ সংগ্রহ করতে গিয়ে একজন সাংবাদিকের স্বাস্থ্য মন্ত্রণালয়ে আটকে রাখার ঘটনা নিয়ে সোচ্চার ছিলাম। তাহলে এমন ঠুনকো অভিযোগে একটা গণমাধ্যম কী করে একজন সাংবাদিককে বহিস্কার করে? স্থানীয়রা বলছেন, কয়েক দিন আগে ভূমি সংক্রান্ত অনিয়ম নিয়ে নিউজ করায় সময় তাকে মারধর করা হয়। এই দুঃসময় যখন তার পাশে সবার থাকার কথা তখন উল্টো তাকে চাকরীচ্যুত করা হলো। আচ্ছা আব্বাস আলী একজন জেলার সাংবাদিক বলে আমরা সবাই চুপ তাই না? আমি বহুবার আমার বহু লেখায় বলেছি এই দেশের সাংবাদিকতায় রাষ্ট্রীয় বাঁধা সবসময় ছিলো, আছে। কিন্তু এর চেয়েও বড় বাঁধা নিজ প্রতিষ্ঠান। এই চিঠি তারই প্রমাণ। প্রতিটা গণমাধ্যমে এমন ঘটনা কম-বেশি ঘটছে। নিজ প্রতিষ্ঠানের এসব অনিয়ম নিয়েও সাংবাদিকদের সোচ্চার হওয়া উচিত।
ছোটখাটো নানান বিষয়ে আমাদের ধর্মীয় অনুভূতি যতোটা শক্ত, ঘুষ-দুর্নীতি, আরেকজনের জমি দখল বা অবৈধ আয়ের মতো গুরুত্বপূর্ণ বিষয়ে ততোটা শক্ত না। ফলাফল দেশে-বিদেশে খেতে গিয়ে মুরগিটা হালালভাবে জবাই হয়েছে কিনা তা নিয়ে যত চিন্তা আমাদের, হালাল রুজি নিয়ে ততোটা চিন্তা নেই। এমনকি হারাম আয়ে যে ইবাদত কবুল হয় না, সেই গুরুত্বপূর্ণ বিষয়টা আমরা ভুলে যাই। অথচ কথাটা মনে রাখলে সারাজীবন দুর্নীতি করে শেষ জীবনে হজ করার ভাবনা মাথায় আসতো না। আমি মনে করি আমরা যদি সবসময় হালাল রুজি নিয়ে চিন্তা করতাম, তাহলে ঘুষ-দুর্নীতিসহ অনেক অপরাধ কমে যেত বাংলাদেশে। আর কোন মানুষের আয়টা হালাল হলে তিনি নিজেও বহু অপরাধ থেকে দূরে থাকবেন। আফসোস আমরা সেদিকে নজর দেই না। বরং যার টাকা আছে হোক সেটা যেনতেন ভাবে তাকেই আমরা ভাবি ক্ষমতাবান। চলুন আমরা ছোট্ট একটা নীতি নিয়ে চলি। সবসময় সৎ থেকে আয়টা হালাল রাখবো আর সবসময় মানুষের বিপদে পাশে দাঁড়াবো। দেখবেন আমাদের অধিকাংশ সমস্যা মিটে গেছে। মনে রাখবেন দেশটা খুব ছোট। আপনি যে ঘুষ খান দুর্নীতি করেন আপনাকে সামনা সামনি লোকে সালাম দেয় কিন্তু আসলে সবাই জানে আপনি দুর্নীতি করেন। আল্লাহ আমাদের সবাইকে বোধ দিক‌। ঘুষ-দুর্নীতি হারাম থেকে দূরে রাখুন। হালাল রুজির ব্যবস্থা করুক। ভাল থাকুন সবাই। ভালো থাকুক প্রিয় বাংলাদেশ।
ফুটবলের রাত। অনু ভাইয়ের ফেরা উপলক্ষে আমরা ফিরেছি জহরুল হক হলের স্মৃতিতে। অনু ভাই মানে স্পোর্টস এনসাইক্লোপিডিয়া। তাঁর কথা শুনতে শুনতে একটার পর একটা ম্যাচ দেখছি। এখন চলছে ইতালি-বেলজিয়াম ম্যাচ। টানা ৩১ ম্যাচ ধরে অপরাজিত ইতালির দুর্দান্ত আক্রমণাত্মক ফুটবল।
মানব পাচার বিষয়ক সদ্য প্রকাশিত বৈশ্বিক প্রতিবেদনে বাংলাদেশের অবস্থার কোন উন্নতি হয়নি। কিছুটা স্বস্তির খবর হলো বাংলাদেশের অবস্থান নিচেও নামেনি। ২০১৭, ২০১৮ ও ২০১৯ এই তিন বছর পরপর টায়ার-২ ওয়াচলিস্ট বা নজরদারির থাকায় বাংলাদেশ অবস্থান বেশ সংকটাপন্ন অবস্থায় ছিল। কিন্তু গতবছর টায়ার-২ ওয়াচলিস্ট থেকে বেরিয়ে বাংলাদেশ টায়ার-২ তে আসে। এবারও সেই অবস্থানেই আছে। টায়ার-২ এর অর্থ হল, পাচার নির্মূলের লক্ষ্যে ন্যূনতম মান এখনও বাংলাদেশ অর্জন করতে পারেনি, তবে তা অর্জনে সরকার আন্তরিকভাবে চেষ্টা করছে। আমি মনে করি সামনের দিনগুলোতে পরিস্থিতি যেন খারাপ না হয় এবং আমরা আরেকটু এগুতে পারি সেদিকে নজর দেওয়া দরকার। একটু সহজ করে বলি। আগেও এ নিয়ে লিখেছিলাম। মানবপাচার পরিস্থিতি বিবেচনা করে দেশগুলোকে তিনটি স্তরে ভাগ করে যুক্তরাষ্ট্রের পররাষ্ট্র দপ্তর। এর মধ্যে যেসব দেশ পাচার বন্ধে ‘কার্যকর’ ব্যবস্থা নিয়েছে মানে , ট্রাফিকিং ভিকটিমস প্রোটেকশন অ্যাক্টস এর ন্যূনতম মান পূরণে সক্ষম হয়েছে সেসব দেশকে টায়ার-ওয়ান-এ রাখা হয়। মান অর্জন করতে পারেনি কিন্তু যারা সেটা অর্জনের জন্য আন্তরিকভাবে চেষ্টা করছে তাদের টায়ার-টুতে রাখা হয়। যাদের সেই চেষ্টায়ও ঘাটতি রয়েছে এবং পরিস্তিতি খারাপ তাদের টায়ার-টু ওয়াচলিস্টে রাখা হয়। আর যেই দেশগুলোর পাচার পরিস্থিতি খুব খারাপ তাদের টায়ার-থ্রিতে রাখা হয়। বাংলাদেশ বহু বছর ধরে এই টায়ার-২ ও টায়ার-২ ওয়াচলিস্টে ঘুরছে। এবার যেমন টায়ার-২ তে। প্রতি বছরের জুন মাসেই এই প্রতিবেদন প্রকাশ করা হয়। এ বছরের প্রতিবেদন প্রকাশ করো হলো ১ জুলাই। প্রতিবেদনে বলা হয়েছে, আগের বছেরর তুলনায় সরকারের চেষ্টার ঘাটতি ছিলো না। এমনকি কোভিড পরিস্থিতিতে বিশেষ করে পাচার বন্ধে আন্তদেশিয় উদ্যোগ, কুয়েতে বাংলাদেশের একজন সাংসদের মানবপাচারে জড়িয়ে পড়ার ঘটনায় তদন্ত কমিটি গঠন ইত্যাদি ঘটনা উল্লেখযোগ্য। তবে এরপরেও অনেকগুলো জায়গায় বাংলাদেশ নূন্যতম মানদণ্ডও প্রদর্শন করতে পারেনি। বিশেষ করে সাজার পরিমান কমেছে, রোহিঙ্গা নারী ও শিশু পাচারের বিষয়টি উপেক্ষিত থেকে গেছে। এ ছাড়া ভিয়েতনামে কয়েকশ বাংলাদেশির পাচারের ঘটনা ঘটলেও সেটা যাচাইবাছাইয়ের বদলে পাচারের শিকার লোকদের জেলে পাঠানোর ঘটনায় বাংলাদেশের ভাবমুর্তি ক্ষুন্ন হয়েছে। প্রতিবদেনে জাতীয় কর্মপরিকল্পনা বাস্তবায়নসহ বাংলাদেশের জন্য ১৬ টি সুপারিশ করা হয়েছে। বিস্তারিত প্রতিবেদন আমার কাছে আছে। অনলাইনেও পাবেন। আমি মনে করি বাংলাদশেরে স্বার্থে মানপাচারেরর বিরুদ্ধে আমাদের লড়াই অব্যাহত রাখতেই হবে।
গল্পের পরতে পরতে উত্তেজনা, নতুন চিন্তার খোরাক! লকডাউনে কোন কাজ না থাকলে মহানগর দেখতে পারেন। নাটক বলেন, সিনেমা কিংবা ওয়েবসিরিজ! বহুদিন পর ভীষণ আনন্দ নিয়ে, উত্তেজনা নিয়ে, ভালোলাগা নিয়ে আমি একটা গল্প দেখলাম। এই শহরের গল্প, ঢাকার একটি রাতের কয়েক ঘণ্টার গল্প। আর তাতেই যেন উঠে এসেছে একটা দেশের সমাজ ব্যবস্থার অনেক চিত্র। আমার মহানগর দেখার শুরু গতকাল গভীর রাতে। একটা নতুন প্রকল্পের ডিজাইন নিয়ে কাজ করতে করতে ক্লান্ত। এরমধ্যেই কারো একজনের ফেসবুক স্ট্যাটাস দেখলাম মহানগর নিয়ে। গত কয়েকদিন ধরেই এ নিয়ে স্ট্যাটাস দেখছি। শুনেছি ওটিটি প্ল্যাটফর্ম হইচই-তে ‘মহানগর’ প্রকাশ পাবার পর থেকে দুই বাংলার গণমাধ্যমে অভিনেতা-অভিনেত্রীদের অভিনয় নিয়ে প্রশংসা বয়ে চলেছে। সবকিছুর যোগফলে ঘুমাতে যাওয়ার আগে কী মনে করে দেখা শুরু করলাম। এরপর আমার ঘুম শেষ! গভীর রাতে ল্যাপটপে মহানগর দেখার শব্দে আমার বউ মধ্যরাতে ঘুম থেকে উঠে বিস্ময় নিয়ে তাকিয়েছে! আমি যে কাজ বাদ দিয়ে কোনো টিভি সিরিজ এত উত্তেজনা নিয়ে ভোররাত পর্যন্ত দেখতে পারি তার ধারণা ছিল না। আসলে এই দেশে ওয়েব সিরিজ মানেই যে ফালতু জিনিষ না তার প্রমাণ মহানগর। অসাধারণ এক গল্প। অসাধারণ অভিনয়! দেখতে শুরু করলে শেষ না করে পারবেন না। মহানগরের মূল চরিত্র ওসি হারুনের ভূমিকায় অসাধারণ অভিনয় করেছেন মোশাররফ করিম। আমার মনে হয়েছে একজন ওসির সত্যিকারের জটিলতা, পাবলিক পারসেপশন প্রায় সবকিছুই উঠে এসেছে। এরপর মলয়ের চরিত্র! একজন সৎ কর্মকর্তার লড়াই ফুটে উঠেছে। সাব-ইন্সপেক্টর মলয়ের চরিত্রে মোস্তাফিজুর নুর ইমরানের অভিনয় দারুণ হয়েছে। মোশাররফ করিমের পাশে তিনিও ছিলেন উজ্জ্বল। ক্ষমতাশালী রাজনীতিবিদের পুত্র আফনানের ভূমিকায় শ্যামল মাওলাও দূর্দান্ত অভিনয় করেন। বিশেষ করে ওসিকে চড় মারার দৃশ্যটা খুব কনফিডেন্টলি করেছেন। দাপুটে এসি শাহানার ভূমিকায় জাকিয়া বারী মম চমৎকার অভিনয় করেছেন। তবে স্বল্প উপস্থিতিতেই নিখুঁত অভিনয়ে মাতিয়েছেন নাসিরউদ্দিন খান। মাঝে মাঝেই কয়েদী চরিত্রে নাসিরের ফিচেল হাসি ভোলা যায় না। এক কথায় প্রত্যেকেই অভিনয় গুণে মুগ্ধ করেছেন দর্শকদের। সমালোচনার জায়গা থেকে ছোট্ট একটা পয়েন্ট। প্রচণ্ড উত্তেজনার মধ্যে এক পর্ব শেষে আরেক পর্বে যাওয়ার সময় আবার শুরুর কয়েক সেকেণ্ডের সময়টায় শুধু বারবার মনে হয়েছে, একটানে হলেই ভালো লাগতো। তবে যেহেতু ওয়েব সিরিজ তাই হয়তো আট পর্ব করেছেন। তবে পর্বগুলির নাম পছন্দ হয়েছে। 'ঈশানের মেঘ', 'চিচিং ফাঁক', 'শাপে বর', 'গলার কাঁটা', 'অমাবস্যার চাঁদ', 'অন্ধের যষ্ঠি', 'গোড়ায় গলদ' এবং 'কিস্তিমাত'। পরিচালক একটি থ্রিলার নির্মাণ করতে চেয়েছেন বলেই সম্ভবত এই সব সাংকেতিক উপ-শিরোনাম। ধন্যবাদ নির্মাতা আশফাক নিপুন। বহুবছর ধরে সাংবাদিকতা করি বলেই মনে হয়েছে, একটা দেশের সিস্টেম আর সমস্যাগুলো এভাবে সাহসিকতার সাথে তুলে আনাটাই গুণী নির্মাতার কাজ। আপনাকে অসংখ্য ধন্যবাদ। ধন্যবাদ সব অভিনেতাদের। ধন্যবাদ এই কাজের সাথে যুক্ত সবাইকে। এই দেশের প্রত্যেকটা ভালো সিনেমা আমি দেখার চেষ্টা করি, শোনার চেষ্টা করি প্রত্যেকটা ভালো গান। দর্শকদের শুধু একটা কথাই বলবো, আলতু ফালতু জিনিষ ভাইরাল না করে, সময় নষ্ট না করে মহানগর দেখুন। দেখুন এই শহরের গল্প। আমি নিশ্চিত কোভিডের নানা দুশ্চিন্তা, ব্যক্তিগত ক্লান্তি সব কেটে যাবে উত্তেজনায়! আমি এখন অপেক্ষা করছি মহানগরের দ্বিতীয় সিজনের। আশা করছি প্রথম পর্বের ভালো লাগালাগা ছাড়িয়ে যাবে। খুব করে চাই এই বাংলায় এমন কাজ আরও হোক। জয়তু মহানগর।
বাংলাদেশে থাকা প্রবাসী ও বিদেশগামীদের করোনার টিকা দেয়ার সিদ্ধান্ত নিয়েছে সরকার। তবে টিকা নেওয়ার ক্ষেত্রে প্রবাসী কর্মীদের দুই দফা নিবন্ধন কার্যক্রমের মধ্যে দিয়ে যেতে হবে বলে জানিয়েছে স্বাস্থ্য অধিদপ্তর। প্রথমে জনশক্তি কর্মসংস্থান ও প্রশিক্ষণ ব্যুরোতে (বিএমইটি) এবং পরে স্বাস্থ্য অধিদপ্তরের সুরক্ষায় গিয়ে নিবন্ধন করতে হবে। এরপর টিকা দেওয়ার মেসেজ আসবে। এই মেসজ নিয়ে ঢাকা মেডিকেল কলেজ হাসপাতাল, স্যার সলিমুল্লাহ মেডিকেল কলেজ হাসপাতাল, শহীদ সোহরাওয়ার্দী মেডিকেল কলেজ হাসপাতাল, মুগদা মেডিকেল কলেজ হাসপাতাল, বঙ্গবন্ধু শেখ মুজিব মেডিক্যাল বিশ্ববিদ্যালয়, শেখ রাসেল গ্যাস্ট্রোলিভার হাসপাতাল ও কুর্মিটোলা জেনারেল হাসপাতাল-এই সাত কেন্দ্রে গেলে সেখান থেকে টিকা নিতে হবে। জাতীয় কোভিড-১৯ ভ্যাকসিন পরিকল্পনার সদস্য সচিব শামসুল হক বৃহস্পতিবার দুপুরে ভার্চুয়াল ব্রিফিংয়ে এসব তথ্য জানিয়ে বলেন, টিকাকেন্দ্রে গিয়ে ভিড় করলে টিকা পাওয়া যাবে না। অভিবাসী কর্মীদের ভ্যাকসিন নিতে গেলে অবশ্যই জনশক্তি, কর্মসংস্থান ও প্রশিক্ষণ ব্যুরোর (বিএমইটি) মাধ্যমে রেজিস্ট্রেশন করতে হবে। বিএমইটি জানিয়েছে, 'আমি প্রবাসী'অ্যাপের মাধ্যমে এই নিবন্ধন করা যাবে। এছাড়া প্রবাসীদর নিবন্ধনে সহায়তা করতে আগামীকাল শুক্রবার (২ জুলাই) থেকে সারাদেশে জনশক্তি কর্মসংস্থান ও প্রশিক্ষণ ব্যুরোর (বিএমইটি) জেলা ৫৩টি কেন্দ্রে টিকার রেজিস্ট্রেশন করতে পারবেন। প্রবাসী কল্যাণ মন্ত্রী ইমরান আহমেদ জানিয়েছেন, নিবন্ধনের জন্য আগামীকাল ২ জুলাই থেকে (প্রতিদিন সকাল ৯টা থেকে ৪টা পর্যন্ত) দেশের ৪২ টি জনশক্তি অফিস,৯ টি কারিগরি প্রশিক্ষণ কেন্দ্র এবং ১টি মেরিন টেকনোলজি ইনস্টিটিউটে যাওয়া যাবে। এছাড়া 'আমি প্রবাসী' অ্যাপে বিএমইটি'র এই রেজিস্ট্রেশন কার্যক্রম চলবে। প্রবাসী কল্যাণ মন্ত্রণালয় বলছে, যেসকল কর্মীর বিএমইটি’র ডাটাবেজে নিবন্ধন ও স্মার্ট কার্ড নেই অথবা ০১ জানুয়ারি২১ এর আগের স্মার্ট কার্ড আছে সে সকল কর্মীর টিকার জন্য সুরক্ষা এ্যাপে নিবন্ধনের সুবিধার্থে বৈধ পাসপোর্ট দিয়ে ০২ জুলাই ২০২১ তারিখ হতে বিএমইটির ডাটাবেজে নিবন্ধন করতে হবে। তবে জানুয়ারি ২০২১ হতে নিবন্ধিত কর্মীদের নতুনভাবে নিবন্ধনের প্রয়োজন হবে না। শামসুল হক বলেন, বিএমইটির নিবন্ধনের পর অভিবাসী কর্মীকে সুরক্ষা অ্যাপের মাধ্যমে রেজিস্ট্রেশন করে ভ্যাকসিন নিতে হবে। সুরক্ষা অ্যাপ থেকে পাওয়া ভ্যাকসিন কার্ড ছাড়া কেন্দ্রে গেলে ভ্যাকসিন দেওয়া সম্ভব হবে না। ইতোমধ্যে দুই লাখ প্রবাসীর তালিকা পেয়েছেন জানিয়ে শামসুল হক বলেন, রবিবারের মধ্যে সেই তালিকা যাচাই শেষ হবে। সোমবার রাত থেকে এসএমএস যাবে এবং মঙ্গলবার থেকে প্রবাসীরা টিকা নিতে পারবেন। ডা. শামসুল হক জানিয়েছেন, করোনা প্রতিরোধে বিদেশগামী প্রবাসীকর্মীদের যুক্তরাষ্ট্রের ফাইজার এবং চীনের সিনোফার্মের দুই টিকাই দেওয়া হবে। এক্ষেত্রে সৌদি আরব-কুয়েতসহ যেসব দেশে সিনোফার্মের টিকা নিয়ে জটিলতা রয়েছে, শুধুমাত্র তাদেরকেই ফাইজারের টিকা দেওয়া হবে। আর বাকি সব প্রবাসীদের দেওয়া হবে সিনোফার্মের টিকা। ডা. শামসুল হক বলেন, আমাদের কেন্দ্রগুলো প্রস্তুত রয়েছে। আগামীকাল থেকে (১ জুলাই) ফাইজারের টিকা দেওয়ার জন্য আমরা প্রস্তুত। তিনি বলেন, সাতটি কেন্দ্রে এর আগে যারা টিকার জন্য নিবন্ধন করেছিলেন, যারা বিভিন্ন কারণে সে টিকা নিতে পারেননি, এখন তারা আগের নিবন্ধনের প্রেক্ষিতে যদি এসএমএস পেয়ে থাকেন টিকাকার্ড সঙ্গে এনে টিকা নিতে পারবেন। তবে অবশ্যই টিকা কেন্দ্রের এসএমএস থাকতে হবে। সেসব প্রবাসী শ্রমিক এখনও জনশক্তি কর্মসংস্থান ও প্রশিক্ষণ ব্যুরোতে (বিএমইটি) নিবন্ধিত হননি তাদের দ্রুত নিবন্ধিত হওয়ার পরামর্শ দিয়ে প্রবাসী কল্যাণ মন্ত্রী ইমরান আহমেদ বলেন, “টিকা নেওয়ার জন্য অবশ্যই নিবন্ধন করতে হবে, পাসপোর্ট নিয়ে আসলে হবে না। বিএমইটিতে রেজিস্ট্রেশন করলে নাম আর পাসপোর্ট নম্বর স্বয়ংক্রিয়ভাবে হেলথের কাছে চলে যাবে। তখন অ্যাপের (সুরক্ষা ওয়েবসাইট) মাধ্যমে রেজিস্ট্রেশনের সময় পাসপোর্ট নম্বর দিলেই রেজিস্ট্রেশন করা যাবে। টিকা নেওয়ার জন্য কোন হাসপাতালে যেতে হবে, অ্যাপ সেটাও বলে দিবে।” 
প্রয়াত লতিফুর রহমানকে স্মরণ করছি। প্রথম আলো-ডেইলি স্টারের মালিক, বাংলাদেশের অন্যতম বড় ব্যবসায়ী গোষ্ঠী ট্রান্সকম গ্রুপের চেয়ারম্যান লতিফুর রহমান গত বছরের এই ১ জুলাই মারা যান। খবরটা শুনেই ভীষণ মন খারাপ হয়েছিল। লতিফুর রহমান শুধু প্রথম আলো ও ডেইলি স্টার নয়, এসকেএফ ফার্মাসিউটিক্যালস লিমিটেড,আন্তর্জাতিক ফুড চেইন পিৎজা হাট ও কেএফসি, পেপসি এবং ফিলিপসের বাংলাদেশে ফ্রাঞ্চাইজির মালিক ছিলেন। তিনি ২০১২ সালে মর্যদাপূর্ণ বিজনেস ফর পিস অ্যাওয়ার্ড পেয়েছিলেন। নিয়তির কী পরিহাস তিনি এমন দিনে ঘুমের মধ্যে মারা গেলেন, যেদিন তার প্রিয় নাতি ফারাজ আইয়াজ হোসেনেরও মৃত্যুবার্ষিকী। ফারাজ ২০১৬ সালের ১ জুলাই তারিখে ঢাকার হোলি আর্টিজান রেস্তোরায় জঙ্গি হামলার নিহত হন। সেদিন রাতে আমি গুলশানে ছিলাম। সিমিন আপাসহ এই পরিবারের অনেককে কাছ থেকে দেখেছি। আমি সবসময় বলি, বাংলাদেশে যদি লতিফুর রহমানের মতো আরও কয়েকজন সত্যিকারের সৎ বিনিয়োগকারী থাকতেন তাহলে গোটা গণমাধ্যমের চেহারা বদলে যেতো। প্রথম আলো-ডেইলি স্টারের মালিক হয়েও কোনদিন তিনি এতোটুকু এই ক্ষমতার ব্যবহার করেননি। বরং সবসময় ছিলেন ভীষণ বিনয়ী। আমি ১২ বছর প্রথম আলোয় কাজ করেছি। কোনদিন দেখিনি, শুনিনি তিনি প্রথম আলো বা ডেইলি স্টারের সম্পাদক বা কোন সাংবাদিকের ওপর বা কোন খবর নিয়ে প্রভাব রাখার চেষ্টা করেছেন। সত্যি বলতে কী, প্রতিষ্ঠাবার্ষিকির দিন ছাড়া তিনি কখনো প্রথম আলোতেই আসতেন না। ফলে সাধারণ মানুষ যেমন তাকে চিনতো না, এমনকি এই পত্রিকার সাংবাদিকরাও তাকে চিনতো না। আমি নিজে এমন কয়েকটি ঘটনার স্বাক্ষী। কোন এক প্রতিষ্ঠাবার্ষিকীতে লতিফুর রহমান প্রথম আলোতে ঢুকবেন। রিসিপশনের সোনিয়া আপা তাকে আটকে দিয়েছে। কারণ সোনিয়া আপা তাকে চেনেন না। আমি নিজে তখন তাকে এগিয়ে আনি। তিনি এতোটুকু কিছু মনে করেননি। বরং বলেছিলেন, মেয়েটা তার কাজটা ঠিকমতো করেছে। আরেকটা ঘটনা শুনেছি রাজিবের মুখে। লতিফুর রহমানকে প্রথম আলোর এক কর্মী না চিনে লিফট থেকে নেমে যেতে বলেছিলেন। তিনি চুপ করে বেরিয়ে গিয়েছিলেন। আমি এমন অনেক ঘটনা বলতে পারবো। প্রথম আলো শুরুতে সবাইকে ওয়েজবোর্ড দিতে চাইছিল না বিশেষ করে প্রুফ রিডারদের। তিনি তখন প্রথম আলোকে বলেন, অল্প কিছু টাকার জন্য কিছু লোককে কেন বঞ্চিত করবে? একইভাবে তিনি সাংবাদিকদের গাড়িসহ নানা সুযোগ সুবিধা ও মর্যাদা দেয়ার কথা সবসময় বলতেন। সাংবাদিকদের একজন মানুষ কতোটা সম্মান করতে পারেন তার প্রমাণ ছিলেন তিনি। আমি বলবো অনেক সম্পাদক সাংবাদিকের চেয়েও তিনি সাংবাদিকদের বেশি মর্যাদা দিতেন। আমার পর্যবেক্ষণ হলো, প্রথম আলো আর ডেইলি স্টারের আজকে এই জায়গায় আসার পেছনে সবচেয়ে বড় অবদান লতিফুর রহমানের। সাংবাদিকদের তিনি সত্যিকারের শ্রদ্ধা করতেন। গণমাধ্যমের পেশাদারিত্ব চাইতেন। সাংবাদিকদের বেতন সুযোগ সুবিধা ও মর্যাদা সবসময় বাড়ানোর কথা বলতেন। সবসময় বলতেন, গণমাধ্যমের নিজের আয়ে চলা উচিত। তাহলে মালিক পক্ষ কখনো সেখানে প্রভাব বিস্তার করতে পারবে না। মাঝে মধ্যেই মনে হয় লতিফুর রহসানের মতো মানুষের বিনিয়োগ গণমাধ্যমকে অনেক দূর এগিয়ে নিতে পারে। ডেইলি স্টার, প্রথম আলো, সাপ্তাহিক ২০০০, এবিসি রেডিও সবকিছুর প্রমাণ তিনি। এই ক্রান্তিকালে তার চলে যাওয়া ভীষণ কষ্টের। সত্যিকারের ব্যাবসায়ী মানুষ তিনি। লতিফুর রহমান নেই কিন্তু তাঁর জীবনের আদর্শগুলো আমরা চর্চা করতে পারি। একজন লতিফুর রহমানের কাছ থেকে কিছু শিখতে পারি বহু কিছু। ব্যবসায়ীরা শিখতে পারেন কি করে আজীবন সৎভাবে ব্যবসা করতে হয়। শিখতে পারেন একজন উদ্যাক্তা কিভাবে কর্মী বান্ধব হতে পারেন। ক্ষমতাশালীরা শিখতে পারেন ক্ষমতা বা প্রভাব থাকলেও সেগুলো ব্যবহার না করে কি করে বিনয়ী থাকা যায়। মিডিয়া মালিকরা শিখতে পারেন কি করে নিরপেক্ষ মিডিয়া গড়ে তোলা সম্ভব। শিখতে পারেন দেশের সবচেয়ে প্রভাবশালী মিডিয়ার মালিক হওয়ার পরেও কি করে সেখান থেকে নিজেকে দূরে রাখতে হয়। শিখতে পারেন কি করে সাংবাদিকদের মর্যাদা দিতে হয়। কথায় কথায় যারা বিদেশে সম্পদ করেন তারা শিখতে পারেন নিজে এবং নিজের পরিবারের সবাইকে নিয়ে কি করে বাংলাদেশের নাগরিকত্ব নিয়ে দেশে থাকা যায়। হাঁচি কাশি হলেই যারা বিদেশে চিকিৎসার জন্য যান তারা শিখতে পারেন অসুস্থ হলে বিদেশের বদলে নিজের গ্রামের বাড়িতে চলে যাওয়া যায়। হতাশ ও কষ্ট পাওয়া মানুষরা শিখতে পারেন নানান শোকে ভেঙে না পড়ে, কি করে আবার ঘুরে দাঁড়াতে হয়। লিখলে আরও বহু কথা লিখা যায়। বাংলাদেশের এত বড় একজন শিল্পপতি অথচ সবসময় নিজে সবার আগে তাঁর কর্মীদের সালাম দিতেন। এর নাম বিনয়! আফসোস আমরা লতিফুর রহমানদের কাছ থেকে শিখি না। এমনকি তার গড়া অনেক প্রতিষ্ঠানের কর্ণধাররাও না। আর সে কারণেই বাংলাদেশে আবুল বাবুল শ্যামলা শাতুলদের মতো হাজার হাজার কোটিপতি থাকে, কিন্তু লতিফুর রহমানের মত মানুষ থাকেন হাতে গোনা। অথচ সততা, মানবিকতা, দেশপ্রেম, বিনয়, মানুষের প্রতি মর্যাদাবোধসহ বহুকিছুর পাঠ্য হতে পারেন লতিফুর রহমান। আজ মৃত্যুবার্ষিকীতে শ্রদ্ধা। আল্লাহ তাকে বেহেশতে নিক। ভালো থাকুন প্রিয় লতিফুর রহমান স্যার।
ঢাকা বিশ্ববিদ্যালয় ক্যাম্পাসটা এই শহরের সবচেয়ে প্রিয় জায়গা আমার এবং আমাদের। শাহবাগ, নীলক্ষেত, পলাশী, হাইকোর্ট যে প্রান্ত দিয়েই প্রবেশ করি না কেন মনে হয় নিজ নিড়ে ফিরলাম। এই শহরে আমাদের আর কোথাও যে যাওয়ার জায়গা নেই। মনে আছে, বিশ্ববিদ্যালয়ে যখন পড়তাম, তখন ছুটি শেষে ক্যাম্পাসে পা রাখলেই মনে হতো আমার আশ্রয়। আজো ঘুরে-ফিরে যখন আমি আমার প্রিয় ঢাকা বিশ্ববিদ্যালয়ে যাই মনে হয়, আমার ঠিকানায় এসেছি। আমি নিশ্চিত এই বিশ্ববিদ্যালয়ের সাবেক বর্তমান সবারই হয়। এ যেন এক অনুভূতি, এ যেন এক আবেগ। আজ ১ জুলাই আমাদের প্রিয় ঢাকা বিশ্ববিদালয়ের জন্মদিন। শতবর্ষে পড়লো এই বিশ্ববিদ্যালয়। কোভিড আর লকডাউনের কারণে বিশ্ববিদ্যালয় ক্যাম্পাসে হয়তো উৎসব আয়োজ নেই। তবে আমার কাছে মনে হয় ঢাকা বিশ্ববিদ্যালয়ের শত বছর, বাংলাদেশের ৫০ বছর সবই যেন একসুতোয় গাঁথা এই ২০২১ সালে। শতবছরের মূল্যায়ন ক‌রতে হয় তবে বলতে দ্বিধা নেই, আমার চোখে ঢাকা বিশ্ববিদ্যালয় পুরোপুরি একটি রাজনৈতিক বিশ্ববিদ্যালয়। ভেবে দেখেন, ঢাকা বিশ্ববিদ্যালয় প্রতিষ্ঠাটাই রাজনৈতিক। ফলে এই দেশের ইতিহাস আর ঢাকা বিশ্ববিদ্যালয়ের ইতিহাস একসাথে গাঁথা। সেই জন্ম থেকে শুরু করে ভাষা আন্দোলন, ছয় দফা আজ অবিধ স্বাধীনতা, স্বাধিকার আর গণতন্ত্রের যতো আন্দোলন সবই হয়েছে এই বিশ্ববিদ্যালয়ের নেতৃত্বে। অথচ সেই তুলনায় শিক্ষা আর গবেষণায় এই বিশ্ববিদ্যালয়ের অবদান অনেক কম। বিশেষ করে স্বাধীনতার পর। আমি বলবো, যে রাজনীতি ঢাকা বিশ্ব‌বিদ্যালয়কে জাতির দিশারিতে পরিনত করেছিল, আজকে সেই রাজনীতিই বোধহয় এই বিশ্ববিদ্যালয়কে ধ্বংস করছে। উপাচার্য থেকে শুরু করে শিক্ষক-কর্মকর্তা একজন কর্মচারী নিয়োগেও রাজনী‌তি। ফলে বিশ্ববিদ্যালয়টা ক্রমেই ধ্বংস হচ্ছে। অন্যদিকে ছেলেমেয়েদেরও বিশ্ববিদ্যালয় নিয়ে ওতো ভাবনা নেই। বিশ্ববিদ্যালয়ের পড়ালেখার চেয়ে প্রথম বর্ষ থেকেই তারা চাকুরির পড়া মুখস্থ করছে। ফলাফল হয়তো এই যে সরকারি বেসরকারি সব দপ্তরের প্রধান থেকে শুরু করে এখনো এখানকার শিক্ষার্থীদের প্রাধান্য। আবার দেখবেন দুর্নীতিবাজ আর লুটেরাদের মধ্যেও আছে তারা। অবশ্য ভালো মানুষও নিশ্চয়ই আছে কিছু। আর এই ভালো মানুষ তৈরিটাই যে শিক্ষার আসল উদ্দেশ্য। জানি না ঢাকা বিশ্ববিদ্যালয়ের ভবিষ্যত কী? তবে প্রায়ই মনে হয় লাখ লাখ ছেলেমেয়েক সনদ দেয়া আর প্রচুর সরকারি বেসরকারি কেরানি তৈরির পাশাপাশি ঢাকা বিশ্ববিদ্যালয় যদি সত্যিকারের একদল মানুষ তৈরি করতে পারতো যারা এই দেশ এবং পৃথিবীর নেতৃত্ব দেবে! অহঙ্কারী নয় বিনয়ী সত্যিকারের একদল মানুষ যারা এই দেশ আর পৃথিবীর কথা ভাববে। সত্যি বলতে কী বর্তমান অবস্থা দেখে ঢাকা বিশ্ব‌বিদ্যালয় ও বাংলাদেশ নিয়ে যেমন হতাশ হই, তেমনি এখনো যে আশা নিয়ে বাঁচি তাও এই বিশ্ববিদ্যালয়ের কারণেই। কাজেই শতবর্ষে মরে যেও না। বরং নতুন প্রাণে বাঁচো। ঠিকানা হয়ে থাকো এই রাষ্ট্রের। শুভ জন্মদিন ঢাকা বিশ্ববিদ্যালয়। আমাদের প্রিয় ঠিকানা।
মনে হচ্ছিল হলিউডের কোনো সিনেমা দেখছি। বাস্তবের এই সিনেমার নাম ‘অপারেশন থান্ডারবোল্ট’।
শহর থেকে গ্রাম, সর্বত্র ছড়িয়ে পড়ছে করোনা। টানা চার দিন ধরে প্রতিদিন শতাধিক মানুষের মৃত্যু। দেড়বছরের মধ্যে সর্বোচ্চ শনাক্ত। সাতক্ষীরায় অক্সিজেনের অভাবে নয়জনের মৃত্যু। সবমিলিয়ে করোনার সবচেয়ে সংকটকাল সময় পার করছে বাংলাদেশ। এমন পরিস্থিতিতেই করোনার সংক্রমণ নিয়ন্ত্রণে আজ বৃহস্পতিবার থেকে শুরু হচ্ছে সাত দিনের কঠোর বিধিনিষেধ। এবার বেসামরিক প্রশাসনকে সহায়তার জন্য টহলে থাকবে সেনাবাহিনী। পুলিশ জানিয়েছে, জরুরি প্রয়োজন ছাড়া কেউ রাস্তায় বের হলে তাঁকে গ্রেপ্তার করা হবে, আনা হবে আইনের আওতায়। দেখেন আপনি আমি লকডাউন চাই কী চাই না, লকডাউন কতোটা খারাপ কী ভালো সেগুলো ভিন্ন এক আলোচনা। আপনি আমি চাই বা না চাই আজ থেকে সাত দিনের যে বিধিনিষেধ শুরু হচ্ছে। সব সরকারি, আধা সরকারি, স্বায়ত্তশাসিত ও বেসরকারি অফিস, শপিংমল, মার্কেটসহ সব ধরনের দোকানপাট বন্ধ থাকবে। সড়ক, রেল ও নৌপথে সব ধরনের যন্ত্রচালিত যানবাহন, এমনকি অভ্যন্তরীণ রুটে বিমান চলাচলও বন্ধ থাকবে। আসলে এই মুহুর্তে আমরা যে সংকটে আছি সেই সংকট থেকে আমরা উত্তরণ পাবো কী না সেটা নির্ভর করছে আমাদের প্রত্যেকের দায়িত্বশীল আচরণের ওপর। নাগরিক থেকে নির্ভর করে যারা নানা দায়িত্ব পালন করবেন, যারা নীতি নির্ধারক সবার সম্মিলিত ভূমিকা দরকার। কারণ, বাংলাদেশের করোনার সবচেয়ে সংকটকাল এখন। ভেবে দেখেন, আগে শুধু ঢাকা বা কয়েকটি শহরে ছড়ালেও ভারতীয় ভ্যারিয়েন্ট কিন্তু এবার সারাদেশে ছড়িয়েছে। অনেক জেলায় যআমরা জানি না ভবিষ্যত কোন পথে। জানি না ভারতের মতোই সামনের দিনগুলো মৃত্যুপুরি হয়ে উঠবে কী না এই বাংলাদেশ! কাজেই আমাদের সবার দায়িত্বশীল আচরণ দরকার। দেখেন প্রশ্ন উঠতেই পারে, লকডাউন কী কোন সমাধান? এমন প্রশ্নও উঠতে পারে সেই ৫ এপ্রিল থেকেই তো এখনো লকডাউন চলছে। সেটা তো থামেনি। বরং লকডাউনে মানুষের অনেক ক্ষতি হচ্ছে। সবই কম বেশি সত্য। কিন্তু বাস্তবতা হলো পরিস্থিতি নিয়ন্ত্রণে লকডাউনের বিকল্প এখনো কিছু আমরা বের করতে পারিনি। আর আমাদের স্বাস্থ্য ব্যবস্থা উন্নত নয়। জেলা পর্যায়ের হাসপাতালগুলোর নানা সমস্যা, নানা সংকট। তাই এবারো লকডাউন দিয়ে সবকিছু বন্ধ করে পরিস্থিতি নিয়ন্ত্রণের সর্বশেষ চেষ্টা। আমাদের প্রত্যেকের উচিত তাতে সহায়তা করা। মনে রাখবেন, সরকারকে সব কিছুর জন্য দায়ী করে যেন সমাধান হয় না তেমনি জনগনকেও সবকিছুর জন্য দায়ী করার মানে নেই। বরং সবারই সমান দায়িত্ব রয়েছে। নীতি নির্ধারকদের পুরোনো কথাটা আবার মনে করিয়ে দেই, শুধু লকাডাউন দিয়ে কখনোই স্থায়ী সমাধান আসবে না। কাজেই আমাদের স্বাস্থ্যখাতটা ঠিক করতে হবে। দ্রুত সবাইকে টিকার আওতায় আনতে হবে। আমি মনে করি ঈদের পর প্রত্যেকটা খাতের বিকল্প পরিকল্পনা নিয়ে এগুতে হবে। আমি চাই এই লকডাউনে আর আগামী এক মাস আমরা সব গোছাই যাতে করে কোরবানির ঈদের পর আমাদের সবকিছু নতুন করে শুরু হতে পারে। তবে তার আগে বর্তমান সংকটটা মোকাবেলাও জরুরী। কাজেই কঠোর এই লকডাউনে নাগরিকদের সরকারের সব নির্দেশনা মেনে চলা উচিত। আবার রাজপথে পুলিশ, প্রশাসনের যারা থাকবেন তাদেরও কঠোর কিন্তু সর্বোচ্চ সংবেদনশীল আচরণ করতে হবে। কেউ যেন না খেয়ে থাকে সেটাও আমাদের নিশ্চিত করতে হবে। যে কারও সংকট মোকাবেলায় পাশে থাকতে হবে। আমরা সবাই যেন সবার খোঁজ রাখি। আমি বিশ্বাস করি আমরা সবাই মিলে চাইলে গভীর এই সংকট থেকে আমরা রেহাই পাবো। নিশ্চয়ই মেঘ কেটে ভালো দিন আসবে। আল্লাহ আমাদের সবাইকে ভালো রাখুন। ভালো থাকুক বাংলাদেশ।
কুমিল্লা বিশ্ববিদ্যালয়ের ভিসি বড় না রেজিষ্ট্রার? ভিসি মিথ্যা বলছেন নাকি রেজিস্ট্রার? নাকি আসলে তারা একই নাটকের ভিন্ন চরিত্রে অভিনয় করছেন? নাকি আসলে সবই পদ-পদবীর লোভ? বিশ্ববিদ্যালয়ের শিক্ষক-কর্মকর্তা হওয়ার নৈতিক অধিকারও কী তারা হারাননি? এই যে দেখেন একদিকে ভিসি বলছেন, গণযোগাযোগ ও সাংবাদিকতা বিভাগের শিক্ষক কাজী আনিসকে সহকারী অধ্যাপক হিসেবে দেওয়া পদোন্নতি এখনো বাতিল হয়নি। অন্যদিকে বিশ্ববিদ্যালয়ের রেজিস্ট্রার আবু তাহের বলছেন, যথাযথভাবে আবেদন না করায় কাজী এম. আনিছুল ইসলামের পদন্নোতি বাতিল করা হয়েছে। যথাযথভাবে আবেদন না করার ঘটনা শুনবেন? কুমিল্লা বিশ্ববিদ্যালয়ে গত আড়াই বছর ধরে প্রভাষক হিসেবে কর্মরত আছেন আনিছ। এর আগে তিনি বেসরকারি আরেকটা বিশ্ববিদ্যালয়ে আড়াই বছর পড়িয়েছেন। ওই বিশ্ববিদ্যালয় থেকে কুমিল্লা বিশ্ববিদ্যালয়ে পাঠানো চিঠিতে নাকি টু রেজিস্ট্রারের বদলে টু হুম ইট মে কনসার্ন লিখেছিল। এতেই নাকি যতো বিপত্তি! হাসবো না কাঁদবো বলেন? আরও শুনবেন? কাজী আনিছ সহকারী অধ্যাপক হয়েছেন ৭৯তম সিন্ডিকেটে। এরপর কাজী আনিছকে সেটি বিশ্ববিদ্যালয় জানিয়েছে। আনিছ যোগও দিয়েছে। অথচ পরের সিন্ডিকেটেই মানে ৮০তম সিন্ডিকেটে সেটি বাতিল করা হয়েছে। অবাক কাণ্ড হলো, ৮০তম সিন্ডিকেটের আগেই রেজিস্ট্রার সাহেব ডায়েরি এবং বিশ্ববিদ্যালয়ের ওয়েবসাইট থেকে কাজী আনিছের পদবী সহকারী অধ্যাপক থেকে প্রভাষক পদে নামিয়ে দিয়েছেন। তা সিন্ডিকেটের বাতিলের আগেই তিনি জানলেন কী করে বাতিল হবে? পরিস্কার বোঝা যাচ্ছে এটা পূর্ব ষড়যন্ত্র। আমার ধারণা, সার্বিক অবস্থা দেখে ভিসি সাহেব এখন বলছেন, আনিছের সহকারী অধ্যাপক হিসেবে দেওয়া পদোন্নতি এখনো বাতিলই হয়নি। তা উপাচার্য মহোদয় বাতিল না হলে সিন্ডিকেট হওয়ার আগেই আপনার রেজিষ্ট্রার কী করে ওয়েবসাইটে সহকারী অধ্যাপক থেকে প্রভাষক পদে নামিয়ে দিলেন। আর আপনার কথা সত্য হলে আপনি রেজিস্ট্রারের বিরুদ্ধে ব্যবস্থা নিচ্ছে না কেন? বিশেষ করে যে রেজিস্ট্রার বলেন, সাংবাদিকতা বিভাগ খোলা পাপ? নাকি ভিসি সাহেব এখন সুর বদলাচ্ছেন? ওদিকে সাংবাদিকতা বিভাগের আরেক শিক্ষক মাহবুবুল হক ভূঁইয়া তারেকের বিরুদ্ধে অভিযোগ তো রীতিমত হাস্যকর। আগেই লিখেছি, বিশ্ববিদ্যালয়ের ভর্তি পরীক্ষায় অংশ না নিয়েও একজন প্রার্থী ১২তম হয়ে যান। পরীক্ষার দায়িত্বে যারা থাকলেন তারা কেউ বিষয়টা টেরও পেলেন না। মাহবুব সেই ঘটনা প্রশাসনকে জানালেন। বিষ্ময়কর বিষয়, যাদের ব্যর্থতা বা ভুলে এই ঘটনা ঘটেছে তাদের খুঁজে বের না করে মাহবুবের বিরুদ্ধেই এখন ব্যবস্থা নেওয়ার সুপারিশ করেছে সিন্ডিকেট। এখানেও একই ঘটনা। রেজিস্ট্রার সাহেব বলছেন, মাহবুবুলের বিরুদ্ধে সরকারি কর্মচারী আইনে ব্যবস্থা নেওয়ার সিদ্ধান্ত হয়েছে। আর ভিসি বলছেন, এখনো কোন সিদ্ধান্ত হয়নি। এরা আসলে এতো দ্রুত কী করে অবস্থান বদলায়? এসব কারণেই লিখেছি, মাঝে মধ্যে মনে হয় দেশটা মগের মুল্লুক আর বিশ্ববিদ্যালয়ের অনেক ভিসি সেই মুল্লুকের হীরক রাজা। কুমিল্লা যেন সেই হীরকের দেশ। একজন সচেতন নাগরিক হিসেবে আমি দুজন সত্যিকারের শিক্ষকের বিরুদ্ধে ব্যবস্থা নেওয়ার তীব্র প্রতিবাদ জানাচ্ছি। আশার কথা শুধু আমি নয়, বিবেকবোধসম্পন্ন সব মানুষই এই প্রতিবাদে শামিল হচ্ছেন। আশা করছি কুমিল্লা বিশ্ববিদ্যালয়ের নীতি নির্ধারকদেরও বোধ ফিরবে।
একটা বিশ্ববিদ্যালয় প্রশাসন কতটকু অবিবেচক হলে এমন ঠুনকো কারণে একজন শিক্ষকের সঙ্গে এমন অন্যায্য আচরণ করতে পারে? কাজী আনিছ সহকারী অধ্যাপক হয়েছেন ৭৯তম সিন্ডিকেটে। সেটি বাতিল করা হয় ৮০তম সিন্ডিকেটে।কিন্তু বিশ্ববিদ্যালয়ের রেজিস্ট্রার ৮০তম সিন্ডিকেটের আগেই ডায়েরি এবং বিশ্ববিদ্যালয়ের ওয়েবসাইটে কাজী আনিছের পদবী সহকারী অধ্যাপক থেকে প্রভাষক পদে নামিয়ে দিয়েছেন। যা বিশ্ববিদ্যালয়ের ৭৯তম সিন্ডিকেটের সিদ্ধান্তের সুস্পষ্ট লংঘন। আমরা রেজিস্ট্রারের বিচার চাই। জবাব দিতে হবে ভিসিকেও।
খবরটি উদ্বেগের। মিয়ানমার সীমান্তে টাওয়ার বসিয়েছে। বাংলাদেশে বসেই ব্যবহার করা যাচ্ছে মিয়ানমারের মোবাইল। ইয়াবা আসছে, হচ্ছে মানবপাচারও। যাচ্ছে না রোহিঙ্গারাও।
কুমিল্লা বিশ্ববিদ্যালয়ের ভর্তি পরীক্ষায় অংশ না নিয়েও ফলাফলে একজন ১২তম। পরীক্ষার দায়িত্বে যারা থাকলেন তারা কেউ বিষয়টা টেরও পেলেন না। বিবেকবান একজন শিক্ষক সেই ঘটনা প্রশাসনকে জানালেন। বিষ্ময়কর বিষয়, যাদের ব্যর্থতা বা ভুলে এই ঘটনা ঘটেছে তাদের খুঁজে বের না করে যিনি জানিয়েছিলেন তাঁর বিরুদ্ধেই এখন ব্যবস্থা নেওয়ার সুপারিশ করেছে সিন্ডিকেট। সাংবাদিকতা বিভাগের সেই সহকারী অধ্যাপক মাহবুবুল হক ভূঁইয়ার বিরুদ্ধে অভিযোগ, তিনি নাকি গণমাধ্যমে খবরটা প্রকাশ করেছেন। অথচ বিশ্ববিদ্যালয় প্রশাসনকেই তিনি জানিয়েছিলেন। বিষয়টা এমন চুরি করলে দোষ নেই, চুরির তথ্য আসলেই সব সমস্যা। কুমিল্লা বিশ্ববিদ্যালয়ের সিন্ডিকেটকাণ্ড এখানেই শেষ নয়। সাংবাদিকতা বিভাগের আরেকজন শিক্ষক কাজী আনিস -এর পদোন্নতি আটকে দিয়েছে তারা। অথচ আগের সিন্ডিকেটেই তাকে পদোন্নতির সুপারিশ করা হয়েছিল। আনিছের বিরুদ্ধে এখনকার অভিযোগ আরো হাস্যকর। কুমিল্লা বিশ্ববিদ্যালয়ে গত আড়াই বছর ধরে তিনি প্রভাষক হিসেবে কর্মরত আছেন। এর আগে তিনি বেসরকারি আরেকটা বিশ্ববিদ্যালয়ে তিনি আড়াই বছর পড়িয়েছেন। সেখান থেকে কুমিল্লায় আবেদন করার সময় বেসরকারি ওই বিশ্ববিদ্যালয় কুমিল্লা বিশ্ববিদ্যালয়ে টু রেজিস্ট্রারের বদলে টু হুম ইট মে কনসার্ন লিখেছিল। এতেই নাকি যতো বিপত্তি! এজন্যই লিখেছি, মাঝে মধ্যে মনে হয় দেশটা মগের মুল্লুক আর বিশ্ববিদ্যালয়ের অনেক ভিসি সেই মুল্লুকের হীরক রাজা। একজন সচেতন নাগরিক হিসেবে আমি দুটো ঘটনারই তীব্র প্রতিবাদ জানাচ্ছি। এই দুই শিক্ষককে আমি ব্যক্তিগতভাবে চিনি। দুজনেই শিক্ষক হিসেবে অসাধারণ। মাহবুবুল হক ভূঁইয়ার বিরুদ্ধে অভিযোগের বিস্তারিত শোনেন তাহলেই ঘটনা বুঝতে পারবেন। ২০১৯-২০ শিক্ষাবর্ষের বি ইউনিটের ভর্তি পরীক্ষায় অংশ না নিয়েও একজন শিক্ষার্থী মেধা তালিকায় ১২তম হয়। এই অসঙ্গতির বিষয়টি বি-ইউনিট কমিটির সভাপতি ও সদস্যসচিবকে জানান প্রবেশপত্র বাছাই কমিটির সদস্য সচিব মাহবুবুল হক ভূঁইয়া। কিন্তু সে সময় কোনো ব্যবস্থা না নিয়ে, পরীক্ষায় অনুপস্থিত হয়ে ১২তম হওয়া সে শিক্ষার্থীকে মৌখিক পরীক্ষার জন্য ডাকা হয়। পরবর্তীতে সে তথ্য বিভিন্ন গণমাধ্যমে প্রকাশিত হলে, ওই শিক্ষার্থীর ভর্তি প্রক্রিয়া বন্ধ হয়। গণমাধ্যমের খবর বলছে, এরপর বিশ্ববিদ্যালয় প্রশাসন দুটি তদন্ত কমিটি করে। প্রথম কমিটি ওই ঘটনায় দায়ী কারা জানায় এবং তাদের বিরুদ্ধে ব্যবস্থা নিতে বলে। কিন্তু এই প্রতিবেদন পছন্দ না হওয়ায় আরেকটি তদন্ত কমিটি করে কর্তৃপক্ষ। কার মাধ্যমে সাংবাদিকরা খবর পেল সেই সোর্স বের করার চেষ্টা করে কমিটি। এ যেন যিনি চুরি খুঁজে বের করলেন তাকেই ফাঁসাতে হবে। হলোও তাই। এবার তদন্ত কমিটি কল রেকর্ড বের করে জানায়, ওই খবর গণমাধ্যমে প্রকাশিত হওয়ার ২৬ সেকেন্ড আগে মাহবুব ওই সাংবাদিকের সঙ্গে কথা বলেছে। কাজেই সে-ই সাংবাদিকদের জানিয়েছে। আচ্ছা চুরি করা অপরাধ না, চুরির তথ্য প্রকাশ করা বুঝি অপরাধ? আপনাদের মনে করিয়ে দেই, কুমিল্লা বিশ্ববিদ্যালয়ের বর্তমান ভিসি এমরান কবির কিন্তু পিএসসির সদস্য ছিল। পিএসসিতেও তখন একই ধরনের একটি ঘটনা ঘটেছিল। ২৯তম বিসিএস পরীক্ষায় এমন একজন প্রার্থী প্রথম হয়েছিলেন যিনি কী করে প্রথম হলেন তা নিয়েই পিএসসি সন্দিহান ছিল। সাংবাদিক হিসেবে এই ঘটনার অনুসন্ধান করেছিলাম। চাইলে নিউজটা পড়তে পারেন। সেদিনও এই ঘটনায় এমন একজনকে ফাঁসানো হয়েছিল যিনি ঘটনার কিছুই জানেন না। একাত্তর টেলিভিশনে কুমিল্লা বিশ্ববিদ্যালয়ের শিক্ষক সমিতির সাবেক সভাপতি আইনুল হকের বক্তব্য শুনছিলাম। তিনি বলছিলেন, কুমিল্লা বিশ্ববিদ্যালয়ে ছাত্র হত্যা থেকে শুরু করে দুনীতি-লুটপাটসহ নানা ঘটনা ঘটলেও সেগুলোর তদন্ত হয় না। তদন্ত রিপোর্টও প্রকাশ হয় না। আর সাংবাদিকতা বিভাগের শিক্ষকদের বিরুদ্ধে ব্যবস্থা নেওয়া হচ্ছে মূলত তাদের শায়েস্তা করতে। কুমিল্লা বিশ্ববিদ্যালয়ের রেজিস্ট্রার আবু তাহেরের বিরুদ্ধেও বরং তিনি নানা অভিযোগ করলেন। ওদিকে বিশ্ববিদ্যালয়ের ট্রেজারার অধ্যাপক ড. মো. আসাদুজ্জামান উপাচার্যকে উদ্দেশ্য করে বলেছেন, ”আপনার জন্য সবজি নিয়ে বিশ্ববিদ্যালয়ের গাড়ি ঢাকায় যেতে হয়। সপ্তাহে ২ থেকে ৩ বার ঢাকায় যেতে হয় আপনাকে সার্ভ করার জন্য। অথচ আপনাকে সার্বক্ষণিক দায়িত্ব দেওয়া হয়েছে ক্যাম্পাসে থাকার জন্য।” আমি এসব পড়ি আর ভাবি এই দেশে অন্যায় করা অন্যায় নয়, অন্যায়ের প্রতিবাদ করাই বুঝি অন্যায়। তবুও দুই শিক্ষক মাহবুবুল ও কাজী আনিছকে বলবো, ন্যায়ের পক্ষে কাজ করে যাও। বিশ্ববিদ্যালয়ের ছেলেমেয়েদের জন্য তোমরা যা করছো অব্যাহত রাখো। দিনশেষে নিশ্চয়ই সত্যের জয় হবে। আর এই বিশ্ববিদ্যালয়ের মাননীয় উপাচার্যকে বলবো, পারলে অন্যায়কারীদের শাস্তি দিন। অন্যায়ের প্রতিবাদকারীদের নয়। বিশ্ববিদ্যালয়ের শিক্ষা তো সেটাই হওয়া উচিত তাই না! 
অন্যায় ধরিয়ে দেয়ায় কোথায় তাকে পুরুষ্কৃত করা হবে তা না, উল্টো তাকে শাস্তি দেয়া হচ্ছে। তীব্র প্রতিবাদ জানাচ্ছি এই ঘটনার।
এই শহরে অনুপম ফকির, আমাদের অনু ভাই। ১৯ বছর আগে ঢাকা বিশ্ববিদ্যালয়ের জহরুল হক হলে পাওয়া বড় ভাই। এরপর ঘনিষ্ঠতা। অনু ভাইকে নিয়ে লিখলে মহাকাব্য হয়ে যাবে। ক্রীড়া সাংবাদিকতা করেন আনন্দ নিয়ে। তবে তার চেয়ে বেশি আনন্দ পান পায়ে হেঁটে বাংলাদেশ দেখে। বাঘ দেখতে মাসের পর মাস সুন্দরবন থাকা, হঠাৎ গায়েব হয়ে যাওয়া তাঁর জন্য ডাল-ভাত। তবে এবার হারিয়েছিলেন সাড়ে ছয় বছরের জন্য। তাঁর ফিরে আসা আমাদের জন্য অতীব আনন্দের। আড্ডা যে তাই শেষ হয় না। এই জীবনে আমি যে কয়জন সত্যিকারের মানুষ দেখেছি অনু ভাই তাদের একজন। সত্যিকারের হিমু সে যে নিজের জীবনের ইচ্ছেয় চলে।
আমি ব্রাজিলের সমর্থক। মেসিকেও ভালো লাগে। তবে শুধু আজকের ম্যাচ নয়, গত কয় বছর ধরে উপলব্ধি, ইউরোপের কাছ থেকে ফুটবলটা নতুন করে শিখতে পারে ব্রাজিল-আর্জেন্টিনা।
ইতালির মিলানে বাংলাদেশের একজন সাংবাদিক ও তাঁর দুই শিশু সন্তানের পাসপোর্ট আটকে রেখে হয়রানির অভিযোগ উঠেছে। যুগান্তর ও জাগো নিউজসহ কয়েকটা গণমাধ্যমে খবরটা পড়ে অবাক হয়ে গেলাম। দূতাবাস কী আসলেই কোন নাগরিকের পাসপোর্ট আটকে রাখতে পারে? কোন আইনে নিজ দেশের নাগরিকদের এমন হয়রানি করা হয়? ভুক্তভোগী বাংলাদেশির নাগরিকের নাম মো. সোহেল আলম মজুমদার শিপন। তাঁর দাবি, ১০ মাস আগে গত বছরের ১২ আগস্ট তিনি তাঁর নিজের এবং দুই শিশুসন্তান সানজা মজুমদার ও শাবিব মজুমদারের পাসপোর্ট নবায়ন করতে কনস্যুলেট অফিসে আবেদন করেন। কিন্তু ১০ মাস হয়ে গেলেও তারা এখন পর্যন্ত পাসপোর্ট নবায়ন করেননি। আবেদন করা পাসপোর্টগুলোর সিরিয়াল নম্বর আইটিএ ৭৪৭৫৫, ৭৪৭৫৬ ও ৭৪৭৫৭। অভিযোগ উঠেছে, গত বছরের ২২ আগস্ট মিলানে অবস্থিত বাংলাদেশের একমাত্র কনস্যুলেট অফিসের দুর্নীতির সংবাদ প্রকাশ করে অনলাইন পোর্টাল ‘দেশপ্রিয় নিউজ’। ওই পোর্টালের সম্পাদক ও প্রকাশক সোহেল আলম মজুমদার শিপন। এই সংবাদ প্রকাশের জেরেই তার এবং পরিবারের সদস্যদের পাসপোর্ট আটকে রাখা হয়েছে বলে অভিযোগ করছেন শিপনসহ স্থানীয় আরও অনেক প্রবাসী। শিপন বলেন, গত বছর ২২ আগস্ট সংবাদটি প্রকাশের পর তাকে সংবাদটি মুছে ফেলতে চাপ দেয়া হয। কিন্তু তিনি সংবাদটি সরিয়ে না নেওয়ার কারণে প্রতিশোধ নিতে পাসপোর্ট সময়মতো নবায়ন না করে হয়রানি করা হচ্ছে। এর জন্য খোদ মিলান কনস্যুলেট জেনারেল ইকবাল আহমেদকে দায়ী করেছেন তিনি। শিপনের দাবি, পাসপোর্ট নবায়ন না করার কারণ জানতে ইতোমধ্যে মিলান কনস্যুলেট অফিসের ইমেইলে বার্তা পাঠিয়েছেন। কিন্তু কোনো জবাব আসেনি। পাসপোর্ট নবায়ন না হওয়ার কোনো কারণও জানাননি তারা। এর আগে ডয়েচে ভেলের বাংলা বিভাগের প্রধান খালিদ মহিউদ্দিনের সঙ্গে এক ভিডিও সাক্ষাৎকারে প্রবাসীরা মিলান কনস্যুলেট অফিসের সেবা নিয়ে ক্ষোভ প্রকাশ করেন। তখন কনস্যুলেট জেনারেল ইকবাল আহমেদ সমস্যার ব্যাখ্যা করেন ডয়েচে ভেলের কাছে। তিনি সেবার মান বৃদ্ধিরও আশ্বাস দেন। তবে প্রবাসীদের দাবি সেবার মান আর বাড়েনি। আমাদের পররাষ্ট্র মন্ত্রণালয় ও প্রবাসী কল্যাণ মন্ত্রণালয়কে ঘটনা তদন্তের দাবি জানাচ্ছি। যদি ঘটনা সত্য হয় আশা করি এ ব্যাপারে যথাযথ ব্যবস্থা নেয়া হবে। আমাদের প্রবাসীরা কিন্তু এই পাসপোর্ট নিয়ে হয়রানির অভিযোগ বহুবছর ধরে করে আসছেন। সবাই আন্তরিকভাবে কাজ করেল এই সমস্যার স্থায়ী সমাধান অসম্ভব নয় বরং প্রবাসীদের স্বার্থেই এই সমাধান হওয়া জরুরী।
রাস্তাজুড়ে হাজার হাজার ব্যক্তিগত গাড়ি। রীতিমত যানজট। অথচ উবার চলা নিষেধ। কিন্তু কেন? প্রাইভেট কারে করোনা ছড়ায় না, উবারে ছড়ায় তাই না? ওদিকে গণপরিবহনও বন্ধ। সাধারণ মানুষ চলাচল করবে কীভাবে? আচ্ছা একই দেশে এতো ভিন্ন ভিন্ন নিয়ম কেন? কেন আমরা সবার কথা ভাবি না? কেন নীতি নির্ধারকেরা ভাবেন না এই দেশের বেশিরভাগ মানুষের নিজের গাড়ি নেই। আমি বলবো সবার কথা যদি আমরা না ভাবতে পারি, গণমানুষের কথা, প্রত্যেকের কথা, তাহলে কিন্তু কোন সংকটেরই কার্যকর সমাধান হবে না। অথচ করোনা সংকট মোকাবেলায় সেটাই হওয়ার কথা।
গত কয়েকদিন ধরে সংসদে যে আলোচনা হচ্ছে তার সারাংশ রাজনীতি বনাম আমলাতন্ত্র! মন্ত্রী-এমপিরা সচিবদের উপরে কিনা শুধু সেই আলোচনা না করে জনগণ কিভাবে সেবা পেতে পারে সেই আলোচনা করা উচিত। শুধু আমলাদের দোষ না দিয়ে কেন এই অবস্থা হলো সেটা খুঁজে সমাধান করেন।
মগবাজারে বিস্ফোরণে নিহত ৬, আহত অন্তত ৫০। তিনতলা একটা ভবনের একাংশ ধসে গেছে। প্রচন্ড বিস্ফোরণে আশপাশের লোকজনও আহত হয়েছেন। হতাহতের সংখ্যা বাড়ছে। উদ্ধার কাজ চলছে। কিন্তু কীভাবে বিস্ফোরণ হলো সেটা এখনো পরিষ্কার নয়। আহতদের ছবিগুলো ভীষণ কষ্টের। আল্লাহ আমাদের রহম করুন। 
চারপাশে নানা সংকটের মধ্যেও বাংলাদেশ নিয়ে আমি ভীষণ আশাবাদী। এর কারণ তিন শ্রেনীর মানুষ সংক্ষেপে যাদেরকে আমি বলি-ই, এফ, জি। ই মানে এক্সপেট্রিয়েট ওয়ার্কার বা প্রবাসী শ্রমিক। এফ মানে ফার্মারস বা কৃষক। আর জি মানে গার্মেন্টস ওয়ার্কার বা পোশাকশ্রমিক। বাংলাদেশের ভিত আসলে এই তিন খাতের মানুষ। তাদের অবদানেই মাত্র পাঁচ দশকে বদলে গেছে বাংলাদেশ। পেছনে ফিরুন। নয় মাসের স্বাধীনতা সংগ্রামের মধ্যে দিয়ে ১৯৭১ সালের ১৬ ডিসেম্বর বাংলাদেশ যখন বিজয় লাভ করে তখন যুদ্ধবিধ্বস্ত এই দেশটি পৃথিবীর দ্বিতীয় দরিদ্রতম দেশ ছিল। একদিকে শূন্য রিজার্ভ আরেকদিকে ডলারের তীব্র সংকট। কিন্তু পাঁচ দশক পর আজ অন্য এক উচ্চতায় বাংলাদেশ। কী করে বদলে যাওয়া এই বাংলাদেশের? তাতে প্রবাসীদের অবদান কতোটা? এ নিয়ে আজকের পত্রিকার উদ্বোধনী সংখ্যায় আমার লেখা।
সরকারি-বেসরকারি অফিস, ব্যাংক সব খোলা থাকবে, কিন্তু গণপরিবহন বন্ধ! সরকারি নির্দেশনায় আবার বলা হয়েছে, নিজস্ব ব্যবস্থাপনায় প্রতিষ্ঠানগুলো কর্মীদের আনা নেওয়া করবে। অথচ সেই নির্দেশনাতেই বলা আছে, রিকশা আর পণ্যবাহী যান ছাড়া আর কিছু চলবে না। আচ্ছা লোকজন তাহলে কীভাবে কর্মস্থলে যাবে? আর সব পরিবহন বন্ধ থাকলে অফিসগুলোও বা কী দিয়ে কর্মীদের আনবে? জানি না এই জটিল ধাঁধার উত্তর কী? ১১৯ জনের মৃত্যর রেকর্ডের দিনে এমন নির্দেশনা আমাদের সমন্বয়হীনতার চিত্রই তুলে ধরে। প্রশ্ন হলো সমাধান কী? পরিস্কার করে বলে দেন, এই এই পেশার লোক ছাড়া বাকিরা বের হতে পারবে না। বের হলেই জেল জরিমানা! আরো কোন ভালো সমাধান থাকলে বের করূন। এই যেমন ৩৩৩ বা জেলাভিত্তিক লকডাউন। কিন্তু পরষ্পরের বিরোধী নির্দেশনা দিয়ে মানুষকে যেন কষ্ট না দেয়া হয়! আরেকটা কথা, এই প্রথম কোন প্রজ্ঞাপনে দেখলাম রিক্সা চলার কথা বলা আছে। বিষয়টা আমার বেশ ভাল লেগেছে। আমি মনে করি সব ধরনের যানবাহন বন্ধ করে এই শহরে শুধুমাত্র রিকশা আর সাইকেল চলুক। আমার বিশ্বাস, নিজেদের গাড়ি ছাড়া কিছুদিন চলাচল করলে আমাদের নীতিনির্ধারকদের বুদ্ধি অনেকটা খুলে যাবে। 😀
নয় মাসের স্বাধীনতা সংগ্রামের মধ্যে দিয়ে ১৯৭১ সালের ১৬ ডিসেম্বর বাংলাদেশ যখন বিজয় লাভ করে তখন যুদ্ধবিধ্বস্ত এই দেশটি পৃথিবীর দ্বিতীয় দরিদ্রতম দেশ ছিল। একদিকে শূন্য রিজার্ভ আরেকদিকে ডলারের তীব্র সংকট। কিন্তু পাঁচ দশক পর আজ অন্য এক উচ্চতায় বাংলাদেশ। কী করে বদলে যাওয়া এই বাংলাদেশের? তাতে প্রবাসীদের অবদান কতোটা? এ নিয়ে আজকের পত্রিকার উদ্বোধনী সংখ্যায় আমার লেখা। 
একজন বীর মুক্তিযোদ্ধার বিদায়। আন্তর্জাতিক অপরাধ ট্রাইব্যুনালের প্রসিকিউটর অ্যাডভোকেট জেয়াদ আল মালুম আজ রাতে মারা গেছেন। ইন্না লিল্লাহি ওয়া ইন্না ইলাইহি রাজিউন। গত ২৫ মে রাতে হঠাৎ অসুস্থ (স্ট্রোক) হয়ে পড়লে তাকে শ্যামলীর বাংলাদেশ স্পেশালাইজড হাসপাতালে ভর্তি করা হয়।সেখানে চিকিৎসাধীন অবস্থায় ফুসফুসে মারাত্মক সংক্রমণ ও জটিলতা ধরা পড়ে। গত বৃহস্পতিবার (২৭ মে) দুপুরে তাঁকে লাইফ সাপোর্টে নেওয়া হয়। শেষ পর্যন্ত তিনি হাসপাতালের আইসিইউতে লাইফ সাপোর্টে ছিলেন। জেয়াদ আল মালুম একজন বীর মুক্তিযোদ্ধা। তবে তাঁর যুদ্ধটা শুধু ৭১ সালেই ছিল না। ২০১০ সাল থেকে আন্তর্জাতিক অপরাধ ট্রাইব্যুনালের প্রসিকিউটর হিসেবে দায়িত্ব পাওয়ার পর বিএনপি নেতা সালাউদ্দিন কাদের চৌধুরী, জামায়াতের সাবেক আমির গোলাম আযম, মতিউর রহমান নিজামী, আলী আহসান মুহাম্মদ মুজাহিদসহ বেশ কয়েকজন যুদ্ধাপরাধীর মামলার বিচারে তাঁর অবদান ছিল উল্লেখযোগ্য। এই দেশপ্রেমিক মানুষটাকে আল্লাহ বেহেশতে নসিব করুন।
আজকের এই বাংলাদেশে সম্পদ বা টাকার অভাব কোন সমস্যা না। সমস্যা হলো সমন্বয়ের অভাব, আন্তরিকতার অভাব, প্রজ্ঞার অভাব। করোনার শুরু থেকেই সেটা খুব প্রকটভাবে চোখে পড়ছে। নীতি নির্ধারকদের শাটডাউন, কঠোর লকডাউন, সেখান থেকে ১৭ কোটি মানুষকে বিভ্রান্ত করার নামে সীমিত লকডাউন-এর সর্বশেষ উদাহরণ। একটু ভেবে দেখেন, গত কয়েকদিন থেকে ব্যাপক ঢাকঢোল করে বলা হচ্ছিল শাটডাউন হবে। রীতিমত রাষ্ট্রীয় তথ্য বিবরণী দিয়ে জানানো হলো, সোমবার থেকে কঠোর লকডাউন আসছে। সরকারি–বেসরকারি অফিস বন্ধ থাকবে। জরুরি পণ্যবাহী ছাড়া সব ধরনের গাড়ি চলাচলও বন্ধ থাকবে। জনপ্রশাসন প্রতিমন্ত্রী তো গণমাধ্যমকে বলেই দিলেন, এবার এই সিদ্ধান্ত কঠোর ভাবে মানার জন্য পুলিশ থাকবে, বিজিবি থাকবে। পাশাপাশি সেনাবাহিনীও থাকতে পারে । এ ব্যাপারে বিস্তারিত প্রজ্ঞাপন আসবে শনিবার। অথচ দেখেন শনিবার এসে জানা গেল উল্টো চিত্র। গণমাধ্যম বলছে, আজ শনিবার সন্ধ্যায় স্বরাষ্ট্রমন্ত্রী আসাদুজ্জামান খান কামালের সভাপতিত্বে উচ্চপর্যায়ের এক সভা হয়। সেই সভায় সিদ্ধান্ত হয়, কঠোর না সোমবার (২৮ জুন) থেকে সীমিত পরিসরে ‘লকডাউন’ শুরু হবে। আর সাত দিনের সর্বাত্মক লকডাউন নাকি শুরু হবে ১ জুলাই (বৃহস্পতিবার) থেকে। তবে সেই সময়েও শিল্প কলকারখানা নাকি খোলা থাকতে পারে, এমনকি ব্যাংকিংও। আচ্ছা আমাকে বলেন তো মাত্র ২৪ ঘন্টার মধ্যে সিদ্ধান্ত রাতারাতি বদলে যায় কী করে? কারা সিদ্ধান্ত নিয়ে জাতিকে জানাল যে সোমবার থেকে কঠোর লকডাউন। তখন কী ভাবা হয়নি জুনের এই শেষ সপ্তায় লকডাউন দিলে কী কী সমস্যা হবে? আচ্ছা আগামী সপ্তায় কঠোর লকডাউনই বা কী করে হবে? তখন যারা সিদ্ধান্ত নিয়েছিল আজকে তারা কী করে উল্টে গেল? আচ্ছা এপ্রিল থেকে তো এখনো লকডাউনই আছে। আগামী ১৫ জুলাই পর্যন্ত সেই লকডাউন চলবে। তাহলে বৃহষ্পতিবার থেকে আবার কী শুরু হবে? জণগন কোনটায় বিশ্বাস করবে বলেন তো। আসলে আমরা কেন কী কারণে কী করছি জানি না, ভবিষ্যত লক্ষ্য বলে কিছু নেই। আমরা করার জন্য করি। বলার জন্য বলি। নিজেদের মধ্যে সমন্বয় নেই। বিকল্প কোন ভাবনা নেই। নীতি নির্ধারকদের মনে রাখা উচিত, করোনা খুব সহসা যাচ্ছে না। একটু দেখেন গতবছরের শুরুতে আমরা ভেবেছিলাম আমাদের দেশে করোনা আসবে না। মার্চে করোনা শুরুর পর আমরা ভেবেছিলাম কিছুদিন পরেই সব স্বাভাবিক হয়ে যাবে। ১৫ মাসেও সেটা হয়নি। আরও ১৫ মাসেও হবে না। অথচ আমরা বিকল্প ভাবছি না। আমরা হয়তো এখনো ভাবছি, সীমিত, কঠোর, সর্বাত্মক নানা নামে লকাডাউন দিতে দিতে সব স্বাভাবিক হবে। আসলে হবে না। কাজেই নীতি নির্ধারকসহ সবার কাছে অনুরোধ, প্রতিটি সেক্টরের জন্য বিকল্প ভাবুন। এই যেমন ৩৩৩ নম্বরে ফোন দিলেই খাদ্য সহায়তা পাওয়া যায় এমন অনেক কার্যকরী কৌশল আমাদের নিতে হবে প্রত্যেকটা সেক্টরের জন্য। অথচ এখনো আমরা জেলা পর্যায়ের হাসপাতালগুলোই ঠিক করতে পারলাম না। এর মধ্যে যদি বারবার লকডাউন নিয়ে এমন ভুল সিদ্ধান্ত হয় তার পরিনতি কিন্তু বিপর্যয় ডেকে আনবে দেশ। আমি মনে করি, আমাদের সর্বোচ্চ জুলাই মাসটা নেয়া উচিত। কোরবানির ঈদের পর আমাদের সবকিছু নতুন করে শুরু করে উচিত। এজন্য সবার আগে সমন্বয় দরকার। একাধিক বিকল্প ভাবনা দরকার। আমরা কেন কী করছি তার খুব পরিস্কার ব্যাখা দরকার। সকালে এক কথা আর বিকেলে এক কথা বললে ভবিষ্যত কিন্তু অন্ধকার। এর বদলে ১৭ কোটি মানুষ নিয়েই আমাদের ভাবতে হবে। বিশেষ করে শিক্ষার্থী থেকে চাকুরিপ্রার্থী-কোটি তরুণের কথা। ভাবতে হবে নিম্নআয়ের মানুষের কথা, মধ্যবিত্তের কথা। আমি এখনো বিশ্বাস করি আমাদের নীতি নির্ধারকরা যদি আসলেই সমন্বয় করে সবার কথা ভেবে সিদ্ধান্ত নিতে পারেন সমাধান হবেই। আল্লাহ আমাদের সবাইকে ভালো রাখুন। ভালো থাকুক বাংলাদেশ।
আজকের পত্রিকা। ‘সারা দেশের স্থানীয় দৈনিক’ স্লোগানে আগামীকাল ২৭ জুন (রোববার) বাজারে আসছে দৈনিক আজকের পত্রিকা। নতুন কোন পত্রিকা আসলে আমি এক ধরনের ঈদের আনন্দ অনুভব করি। আজকের পত্রিকা নিয়েও এক ধরনের আনন্দ আছে। সেই আনন্দ আরেকটু বেশি কারণ বেশ কয়েকবছর পর দেশে একটা নতুন পত্রিকা আসছে। আর এই পত্রিকার সম্পাদক থেকে শুরু করে গুরুত্বপূর্ণ বেশিরভাগ মানুষ প্রথম আলোয় আমার সহকর্মী ছিলেন। যতোটা জেনেছি, পত্রিকাটির প্রকাশনা উপলক্ষে রোবাবর বেলা সাড়ে ১১টায় রাজধানীর বনশ্রীতে নিজস্ব কার্যালয়ে সীমিত পরিসরে উদ্বোধনী অনুষ্ঠানের আয়োজন করা হয়েছে। জাতীয় সংসদের স্পিকার ড. শিরীন শারমিন চৌধুরী তাতে ভার্চুয়ালি প্রধান অতিথি থাকবেন । থাকবেন তথ্য ও সম্প্রচারমন্ত্রী ড. হাছান মাহমুদ। আশা করছি, সত্যিকারের সাংবাদিকতা করবে আজকের পত্রিকা। নিশ্চয়ই সব ধরনের পাঠকের আগ্রহ এবং চাহিদার কথা বিবেচনায় নিয়ে নিরপেক্ষ ও বৈচিত্রময় সংবাদের সমাবেশ থাকবে সেখানে। সব ধরনের ডিজিটাল প্ল্যাটফর্মেও আজকের পত্রিকার সরব উপস্থিতি আশা করছি। আগেই বলেছি, আজকের পত্রিকার সম্পাদক আমাদের শিক্ষক দেশের স্বনামধন্য গণমাধ্যম ব্যাক্তি গোলাম রহমান । এই পত্রিকার গুরুত্বপূর্ণ নানা পদে যারা আছেন তাদের অনেকেই আমার সাবেক সহকর্মী। কামরুল ভাই, সেলিম ভাই, জাহেদ রেজা নূর ভাই প্রত্যেকের সঙ্গে আমার একযুগ কাজের অভিজ্ঞতা আছে। এরা সবাই কাজের মানুষ। আবার অনেক তরুণ সাংবাদিকও আছে সেখানে। আগেই বলেছি, নতুন কোন পত্রিকা আসলে আমি এক ধরনের ঈদের আনন্দ অনুভব করি। সেই ছোটবেলা থেকেই এটা হয়েছে। আমার পত্রিকা পড়া আর বর্ণ শেখা প্রায় কাছাকাছি সময়ে। আসলে বাবার সরকারি চাকুরির সুবাদে আমরা বঙ্গোপসাগরের কোলঘেষে চট্টগ্রাম ইউরিয়া সারকারখানার সরকারি কলোনীতে আমরা থাকতাম। চট্টগ্রাম শহর থেকে এই জায়গাটা বেশ দূরে। ফলে সেখানে পত্রিকা পৌঁছাতে বিকেল হয়ে যেতো। যাই হোক, বিকেলের দিকে আমি বারান্দায় বসে থাকতাম হকারের জন্য। হকার যখন পত্রিকা নিয়ে আসতো আর সাইকেলের ক্রিং ক্রিং বেল বাজাতো আমি তখন দৌড়ে দোতালা থেকে নিচে গিয়ে পত্রিকা নিয়ে আসতাম। হকারকে দোতালা পর্যন্ত উঠতে হতো না বলে সেও বেশ খুশি ছিলো। আর আমি বাসার সবার আগে পত্রিকা ধরতে পেরে, নতুন কাগজের গন্ধ নিতে পেরে মহাখুশি ছিলাম। হকারের কাছ থেকে কাগজ এনে আমি অবাক চোখে তাকাতাম। আমি তখন সংবাদগুলো বুঝতাম না, কিন্তু বানান করে করে পড়তে ভালো লাগতো। ইত্তেফাক দিয়ে শুরু হয়েছিল পত্রিকা পড়া। এরপর আজকের কাগজ, জনকণ্ঠ, মুক্তকণ্ঠ, ভোরের কাগজ থেকে শুরু করে প্রথম আলো যখন যে নতুন পত্রিকা এসেছে সেটা রেখেছি।একটি বিষয় না বললেই নয়, সরকারি চাকুরি করা বাবার যে বেতন সেই টাকা দিয়ে আমাদের পরিবারের খুব স্বচ্ছলভাবে চলার সুযোগ ছিলো না। তাই মাঝে মাঝেই বাবা বলতেন, বাসায় পত্রিকা বন্ধ করে দিতে। কিন্তু পত্রিকা বন্ধ করার কথা উঠলেই আমি কান্নাকাটি শুরু করে দিতাম। এই কারণেই কখনো পত্রিকা বন্ধ হয়নি। এই যে ছোটবেলা থেকে সংবাদপত্রের প্রতি ভালোবাসা-সেটি আজো আমার আছে। ২০০২ সালে ঢাকা বিশ্ববিদ্যালয়ে ক্লাস শুরুর পর নিজেই সাংবাদিকতায় যুক্ত হই। এরপর যখন যে পত্রিকা এসেছে উদ্বোধনী সংখ্যাটা আমি রেখেছি। কয়েকদিন পড়েছি। ভালো লাগলে একাধিক পত্রিকা রেখেছি। এখনো একাধিক পত্রিকা রাখি। নিজে টানা ১৯ বছর ধরে কম-বেশি সাংবাদিকতা করেছি এবং আমি বিশ্বাস করি, একটি সংবাদ একজন মানুষের জীবন যেমন বদলে দিতে পারে, তেমনি বদলে দিতে পারে সমাজ-রাষ্ট্রও। আমি আসলেই বিশ্বাস করি গণমা্ধ্যম রাষ্ট্রের চতুর্থ স্তম্ভ। এই চতুর্থ স্তম্ভ যদি সঠিকভাবে দায়িত্ব পালন করে, তাহলে রাষ্ট্রের বাকি তিন স্তম্ভ (আইন সভা, নির্বাহী বিভাগ ও বিচার বিভাগ) সঠিকভাবে দায়িত্ব পালন করবে বলে আমি মনে করি। যুক্তরাষ্ট্রের প্রতিষ্ঠাতাদের একজন থমাস জেফারসন একবার বলেছিলেন, ‘আমাকে যদি বিকল্প দেওয়া হয় যে তুমি কি সংবাদপত্রবিহীন সরকার চাও, না সরকারবিহীন সংবাদপত্র চাও? তখন আমি পরেরটা বেছে নেব।’ অর্থনীতিবিদ অমর্ত্য সেনের মতে, কোনো দেশে স্বাধীন গণমাধ্যম থাকলে সে দেশে দুর্ভিক্ষ হানা দিতে পারে না। এসব কথার একটাই অর্থ, একটি দেশের স্বার্থেই স্বাধীন সাংবাদিকতা দরকার। আর এজন্য সংবাদপত্র বা টেলিভিশনকে স্বাধীন প্রতিষ্ঠান হিসেবে গড়ে তোলা দরকার। আমি বিশ্বাস করি সাংবাদিকরা রাষ্ট্রীয় বা প্রতিষ্ঠানের সব ধরনের চাপ সামলে যদি আসলেই সাংবাদিকতা করতে পারে তাহলে দেশ আগাবেই। আজকের পত্রিকার জন্য শুভ কামনা। তারা রোজ ভোরের শিউলি ফুল হয়ে উঠুক। নতুন দিনের শুরুতে ভোরে পথে নামা অনেক মানুষ যেমন শিউলি কুড়িয়ে আনন্দ পায় আজকের কাগজ হোক তেমনি একটি পত্রিকা। অনেক অনেক শুভ কামনা আজকের পত্রিকা।
পিতৃপরিচয় ও অনেক ক্ষেত্রে মা ছাড়া এই সন্তানেরা বেড়ে উঠছে। জানি না আমরা তাদের কী জবাব দেব।
কঠোর লকডাউন, সীমিত লকডাউন, সর্বাত্মক লকডাউন, শাটডাউন-এসব নিয়ে যথেষ্ঠ হাসিতামাশা আমরা করতেই পারি। তবে সবাইকে শুধু মনে করিয়ে দেই, আগের ২৪ ঘণ্টায় করোনাভাইরাসে ১০৮ জনের মৃত্যু হয়েছে। মনে রাখবেন, গত বছরের মার্চে করোনা সংক্রমণ শুরুর পর এটি এক দিনে দ্বিতীয় সর্বোচ্চ মৃত্যুর ঘটনা। এর থেকে বেশি মৃত্যু হয়েছিল গত ১৯ এপ্রিল, সেদিন মারা যান ১১২ জন। আর গত ২৪ ঘন্টায় শনাক্ত হয়েছে ৫ হাজার ৮৬৯ জন। পরীক্ষার বিপরীতে রোগী শনাক্তের হার ২১ দশমিক ২২। গত ৬৯ দিনের মধ্যে এটি সর্বোচ্চ শনাক্তের হার। এসব পরিসংখ্যান অবস্থা খারাপেরই ইঙ্গিত দেয়। জুনের শেষে এই যে ফের মৃত্যু বাড়ছে এটাকে যদি আমরা তৃতীয় দফায় বড় ধরনের সংক্রমণ দেখি তাহলে মনে রাখতে হবে, আগের যে কোন সময়ের চেয়ে এবারের সংকটটা ভয়াবহ। আগে শুধু ঢাকা বা কয়েকটি শহরে ছড়ালেও ভারতীয় ভ্যারিয়েন্ট কিন্তু এবার সারাদেশে ছড়িয়েছে। আমরা জানি না ভবিষ্যত কোন পথে। জানি না ভারতের মতোই সামনের দিনগুলো মৃত্যুপুরি হয়ে উঠবে কী না এই বাংলাদেশ! নিশচয়ই আমরা সেটা চাই না। এখন প্রশ্ন উঠতেই পারে, লকডাউন কী কোন সমাধান? এমন প্রশ্নও উঠতে পারে সেই ৫ এপ্রিল থেকেই তো এখনো লকডাউন চলছে। সেটা তো থামেনি। এমন আরও অনেক প্রশ্নই উঠতে পারে। লকডাউনে মানুষের অনেক ক্ষতি হচ্ছে কোন সন্দেহ নেই। কিন্তু বাস্তবতা হলো লকডাউনের বিকল্প কিছু আমরা বের করতে পারিনি। প্রতিবারই তাই আমরা লকডাউন দিয়ে সবকিছু বন্ধ করে পরিস্থিতি নিয়ন্ত্রণের সর্বশেষ চেষ্টা করি। এবারো সেই চেষ্টাই চলবে। এরই অংশ হিসেবে,সোমবার থেকে দেশে ‘কঠোর লকডাউন’ পালন করা হবে। সরকারি–বেসরকারি সব অফিস বন্ধ থাকবে। শুনছি সেনাবাহিনীও নামানো হবে। আমি জানি না এই লকডাউন কতোটা সফল হবে। সবাই মিলে আমরা আরও একবার চেষ্টা করতেই পারি। তবে নীতি নির্ধারকদের কাছে আমার একটা অনুরোধ, বারবার এভাবে লকডাউন দিয়ে সমস্যার স্থায়ী সমাধান হবে না। আমাদের বিকল্প বের করতেই হবে। এই যে ১৫ মাসেও আমরা জেলা পর্যায়ের হাসপাতালগুলোকে করোনা মোকাবেলায় প্রস্তুত করতে পারলাম না তার দায় কার? সব খাতেই এভাবে ভাবুন। আমি চাই কোরবানির ঈদের পর পরিস্থিতি যতো খারাপই হোক শিক্ষা প্রতিষ্ঠানগুলো খুলতে শুরু করুক। সশরীরে পরীক্ষাগুলো হোক। কিভাবে হবে সেই প্রক্রিয়া ব্যাখ্যা করছে। শিক্ষার্থীদের নিয়ে কথা বলছি কারণ আমার মতে, গত ১৫ মাস ধরে আমরা আজ খুলবো কাল খুলবো করে কেবল বন্ধই রাখছি, কোন বিকল্প বের করছি না। কিন্তু আসলে কী কোন বিকল্প বের করা যেতো না? সশরীরে কী আসলে পরীক্ষাগুলো নেয়া যেতো না? আমি তো মনে করি বিশ্ববিদ্যালয়গুলোতে এখন সশরীরে পরীক্ষা হতে পারে। ধরেন আমরা যদি ঠিক করি আগস্টের ১ থেকে ৭ এই সাতদিনে চতুর্থ বর্ষের কয়েকটি বিভাগের পরীক্ষা হবে। আমি মনে করি এডমিট কার্ড দেখে এই ছেলেমেয়েদেরকে হলে রাখা যেতে পারে। একেকটা হলে এক হাজার ছেলেমেয়ে থাকে। একটা বর্ষের একটা বিভাগের হয়তো ১০-১৫ জন। ১০-১৫ জন একটা হলে থাকলে আর যাই হোক করোনা হবে না। এখন প্রশ্ন উঠতে পারে যাদের পরীক্ষা তাদের জন্য খুললে অন্যরা যদি এসে পড়ে? আমি মনে করি আমাদের প্রশাসন যদি দায়িত্বশীল হয় সেটা নিয়ন্ত্রণ করা সম্ভব। অন্তত তো আমাদের চেষ্টা করতে হবে। একইভাবে সব বিশ্ববিদ্যালয়, কলেজ শিক্ষা প্রতিষ্ঠানের পরীক্ষা নিতে হবে। একটা স্কুলে এক হাজার ছেলেমেয়ে হলে একদিনে ৫০ জনকে তো আনা সম্ভব তাই না? আমরা আর কতোদিন বন্ধ রাখবো? একটা কথা আমাদের সবার মনে রাখা উচিত, করোনা খুব সহসা যাচ্ছে না। গতবছর মার্চে আমরা ভেবেছিলাম কিছুদিন পরেই সব স্বাভাবিক হয়ে যাবে। ১৫ মাসেও সেটা হয়নি। আরও ১৫ মাসেও হবে না। আমরা ভাবছি সবাইকে টিকা দিয়ে শিক্ষাপ্রতিষ্ঠান খুলবো। সবাইকে টিকা দিতে দিতে কেয়ামত না এসে যায়। কাজেই আজগুবি সব ভাবনা না ভেবে চলুন বাস্তবসম্মত ভাবনা ভাবি, ভাবনাগুলোর পরীক্ষা নিরীক্ষা করি, কোন একটা জায়গায় পৌঁছাতেই হবে আমাদের। আমি নিজে একটা পাবলিক বিশ্বিবদ্যালয়ে গত দুই বছর ধরে পড়াচ্ছি। সারাক্ষণ তরুণদের সঙ্গে কথা বলছি। শিক্ষার্থী আর চাকরিপ্রার্থী ছেলেমেয়েগুলোর দিকে তাকানো যায় না। অবশ্য শুধু শিক্ষা প্রতিষ্ঠান নয়, এই দেশের ১৭ কোটি মানুষ নিয়েই ভাবতে হবে। করোনার কারণে যদি কারো খাবার কিনে খাওয়ার সামর্থ্য না থাকে সেটার ব্যবস্থাও করতে হবে। এই যেমন ৩৩৩ নম্বরে ফোন দিলেই খাদ্য সহায়তা পাওয়া যায় এমন অনেক কার্যকরী কৌশল আমাদের নিতেই হবে। শুধু লকাডাউন দিয়ে আর সব স্বাভাবিক হবে একদিন এমন আশায় আর বসে থাকা যাবে না। কাজেই নীতি নির্ধারকসহ সবার কাছে অনুরোধ, প্রতিটি সেক্টরের জন্য ভাবুন। আমি চাই আগামী এক মাস আমরা এগুলো গোছাই। কোরবানির ঈদের পর আমাদের সবকিছু নতুন করে শুরু হোক। নীতি নির্ধারকসহ সবাইকে বলবো, চলুন আমরা স্বাস্থ্যখাত থেকে শুরু করে প্রতিটি খাতের একাধিক সমাধান ভাবি। একটা না হলে আরেকটা। অবশ্য তার আগে তৃতীয় দফার এই ধাক্কা সামলাতেই হবে। সবাই মিলে সুস্থ থাকতে হবে। মাস্ক পরা, দূরত্ব মানা সবই করতে হবে। আর ভাবতে হবে নতুনদিনের জন্য। আমি বিশ্বাস করি আমরা সবাই মিলে চাইলে সমাধান হবেই। তবে সবার কথা ভাবতে হবে। সব শ্রেণী-পেশার মানুষের কথা। সবাই মিলে সম্মিলিতভাবে লড়াই করলে এই মহামারি মোকাবেলা করেও আমরা এগিয়ে যেতে পারবো। আল্লাহ আমাদের সবাইকে ভালো রাখুন। ভালো থাকুক বাংলাদেশ। 
পৃথিবীজুড়ে মহামারী। আছে দুঃখ, আছে বেদনা। তবু পৃথিবীর আকাশ জুড়ে এক অদ্ভুত সুন্দর চাঁদ উঠেছে।এক নজর দেখে নিন। নিশ্চয়ই একদিন পৃথিবীটা সুন্দর হবে।
বিদ্যা বিনয় দান করে, বিনয় দ্বারা জগৎ বশীভূত হয়-এই ভাবসম্প্রসারণ হয়তো অনেকেই পড়েছেন। কথাটার মর্মার্থ গভীর। এ প্রসঙ্গে ইমাম ইবনে রজব রহিমাহুল্লাহর একটা কথা বলতেই হয়। তিনি বলেছেন, জ্ঞানের প্রথম স্তরে যে প্রবেশ করবে, সে অহংকারী হয়ে উঠবে, যেন সব কিছুই সে জেনে ফেলেছে। দ্বিতীয় স্তরে প্রবেশ করার পর, সে বিনয়ী হবে। আর আর তৃতীয় স্তরে প্রবেশ করার পর সে নিজের অজ্ঞতা উপলব্ধি করতে পারবে। তৃতীয় স্তর তো পরের কথা, সারাজীবন ধরে একটু আধটু পড়ার চেষ্টা করতে গিয়ে বুঝেছি, আসলে কিছুই জানি না। নিজেকে রোজ মূর্খ লাগে। নিজের অজ্ঞতা রোজ বুঝতে পারি। আফসোস আমাদের বেশিরভাগের জীবনে একটা দুটো সনদ আছে, টুটটাক কাজ করেই আমরা নিজেকে একেকজন মহাপন্ডিত ভাবি। নিজেকে জাহির করার চেষ্টা করি। ফলে বিনয়ী হওয়ার বদলে আমরা অহঙ্কারী হয়ে উঠি। উল্টো দিকে সত্যিকারের পন্ডিতরা হন বিনয়ী। এ প্রসঙ্গে স্যার আইজ্যাক নিউটনের কথা বলতেই হয়। একাধারে তিনি ছিলেন পদার্থবিজ্ঞানী, গণিতবিদ, জ্যোতির্বিজ্ঞানী, প্রাকৃতিক দর্শনিক এবং আলকেমিস্ট। অনেকের মতে, নিউটন সর্বকালের সর্বশ্রেষ্ঠ এবং সবচেয়ে প্রভাবশালী বিজ্ঞানী। সেই নিউটন বলেছেন, আমি কতটুকু কি করতে পেরেছি জানি না কিন্তু পৃথিবীর এই বিপুল জ্ঞানভান্ডারের জানার ক্ষেত্রে আমি সাগরের তীরে দাঁড়িয়ে থাকা এক শিশুর মত, যে শুধু সারাজীবন নুড়িই কুড়িয়ে গেল। সমুদ্রের জলরাশির মত বিশাল এই জ্ঞান আমার অজানাই থেকে গেল। অথচ আমাদের একেকজনের ভাব দেখেন। আমি সবসময় নিজেকে একটা কথা বলি। আমার চেনা পরিচিতজনদেরও বলি কথাটা-আমাদের স্বপ্ন দেখতে হবে আকাশ ছোঁয়ার, আর বিনয়ে চোখ থাকতে হবে মাটিতে। অথচ আমরা করি উল্টো। চারপাশে তাকিয়ে দেখেন, আমাদের স্বপ্নটা খুব ছোট থাকে, অর্থবহ কাজ করি না বললেই চলে। ‌কিন্তু অহংকারে আমাদের পা যেন মাটিতে পড়ে না। সারাক্ষণ মেতে থাকি অন্যের গীবতে, পরশ্রীকাতরতায়। উপরওয়ালা আমাদের সত্যিকারের মানুষ করূক। আমাদের মধ্যে কখনো অহঙ্কার বা ঔদ্ধত্য এলে আমরা সঙ্গে সঙ্গে যেন বুঝতে পারি।‌ আমরা যেন তখন বিনয়ী হবার চেষ্টা করতে পারি। কোন কারণে আমরা যদি বিনয়ী না হই, বুঝতে হবে ছিটেফাটা বিদ্যাও আমাদের নেই। কাজেই চলুন সবার আগে বিনয়ী হই। ভালো থাকুন সবাই। ভালো থাকুক বাংলাদেশ।
এমন টিএসসি চাই না। আমি চাই আমার সবুজ ঘাস, মাঠ আর আমার খোলা আকাশ।
ব্রাজিল-আর্জেন্টিনার সমর্থন নিয়ে বঙ্গদেশে যা হয় সেটাকে ঠিক উৎসব বা আনন্দ বলা যাবে না। বরং গীবত, পরশ্রীকাতরতা, হিংসা বিদ্বেষের বাঙালির যে চরিত্র এ যেন তারই ব‌হিঃপ্রকাশ। ব্রাজিল-আর্জেন্টিনা নিয়ে এই কথাগুলো বিশ্বকাপকে সামনে রেখে ঠিক চার বছর আগে আজকের দিনে লিখেছিলাম বলে মনে করিয়ে দিচ্ছে ফেসবুক। সেদিন লিখেছিলাম, আমাদের মধ্যে আসলে যতোটা ভালোলাগা কাজ করে কোনকিছু নিয়ে তার চেয়ে বেশি কাজ করে আরেকজনকে ঘৃণা, আরেকজনকে ছোট করা। ভেবে দেখুন, আপনি আজীবন সমর্থন করেন আর্জেন্টিনাকে কিন্তু আপনার ভালো লাগে ব্রাজিল সাত গোল খেলো সেটা নিয়ে কথা বলতে। আচ্ছা ব্রাজিল সাত না ৭০ গোল খেল তাতে আপনার কী? নেইমার প‌ড়ে গেলে আপনার আনন্দ পেতেই হবে? আপনি আর্জেন্টিনা সমর্থন করেন বলে কী ব্রা‌জিলের খেলা ভালো লাগতে পারে না? আবার আপনি সমর্থন করেন ব্রাজিল আপনার আনন্দের কারণ আর্জেন্টিনা ৩২ বছরেও কাপ পায়নি। আচ্ছা ৩২ বছরে কাপ না পেলে আপনার কী? সারাক্ষণ আর্জেন্টিনাকে খেলোয়াড়দের ছোট করতেই হবে? ম্যারাডোনার হাত দিয়ে গোল কিংবা মেসি যে কোন খেলোয়াড় না সেটা আপনাকে বলতেই হবে? কেন ব্রাজিল সমর্থন করেও কী মেসিকে ভালোবাসা যায় না? কেন সবসময় ঘৃণা করতেই হবে? আমি বহুবছর ধরে এই কথাগুলো বলছি। জানি না লেকে কতোটা শোনে। কিন্তু আমি রোজ নিজেকে শোনাই। প্র‌তি‌দিন নিজেকে শোধরা‌বার চেষ্টা ক‌রি। দেখেন, আমি ব্রা‌জিলের সমর্থক কিন্তু মে‌সি এবং আর্জেন্টিনার খেলাও আমার খারাপ লাগে না। ওরা ড্র করলে বা হারলে আমি বিকৃত আনন্দ পেতে চেষ্টা ক‌রি না।‌ আমি মনে বরি এই যে সবকিছুতে আমাদের ঘৃণা করার জন্য একটা প্রতিপক্ষ লাগে এইটা একটা ভয়াবহ সমস্যা। সবকিছুতে বিভক্তি না হলে আমাদের হয় না। ধরেন আপনি বিএনপি করেন কিন্তু সবসময় আপনাকে আওয়ামী লীগ বিরোধিতা করতে হবে, আওয়ামী লীগ করলে উল্টো। একইভাবে আপনাকে শেখ হাসিনার বিপরীতে খালেদা জিয়াকে আনতেই হবে, ভারতের বিপক্ষে পাকিস্তান, আবাহনীর বিরুদ্ধে মোহামেডান, আপনি কবি নজরুলকে ভালোবাসেন তাহলে রবীন্দ্রনাথকে গালি দিতেই হবে, সে আবার কেমন কবি সেটা প্রমাণ করতেই হবে। কেন রে ভাই আরেকজনকে ঘৃণা না করে ভালোবাসা যায় না? এই যে সবসময় ঘৃণা করা, ঘৃণা ছড়ানো তাতে কী হয়? আমরা আসলে শি‌খি কেউ তার দলের হারে কষ্ট পেলে তাকে সহমর্মিতার বদলে খোঁচাতে হয়। খেলাটা এভাবে বাস্তব জীবনেও চলে যায়। আমরা একজন আরেকজনের বিপদে হাসি। মজা নেই। কারও চেহারা কালো সেটা নিয়ে হাসাহাসি করি, কেউ মোটা তা নিয়ে হাসি। একজন আরেকজনের বউ নিয়ে, জামাই নিয়ে, এমনকি একে অন্যের প্র‌তিবন্ধকতা নিয়েও মজা করি। কথাগুলো বলছি কারণ এই যে ঘৃণা সেগুলো আমরা প্রজন্ম থেকে প্রজন্মে শিখছি। আমরা ভুলে যাই, আমাদের দেখে আমাদের বাচ্চারা এসব শেখে। আমরা মনে করি ফান। অথচ ছোটরা এই ফান খতে দেখতে বড় হয়ে নিজেরাও বড় হয়ে একই কাজ করে। আমার ছোটবেলা থেকেই শিখি সবসময় আরেকজনকে ছোট করতে চায়। একটু গভীরভাবে চিন্তা করুন। দেখবেন, আমাদের বাঙালি মান‌সিকতায় সবচেয়ে বড় সমস্যা আমরা আরেকজনকে ছোট না করে নিজেরা বড় হতে পারি না। সবসময় গীবত ও পরশ্রীকাতরায় মেতে মেতে ক্রমশ বিভক্ত হয়ে যাই। সেই ঘৃণা এতো বেশি যে একই জেলার এক গ্রামের লোক আরেক গ্রামের লোককে এই একবিংশ শতাব্দীতেও মাছ ধরার টেটায় বিদ্ধ করতে পারি। ভেবে দেখেন, অফিস-আদালত-বাসা সবখানেই আরেকজনের গীবত নয়তো পরশ্রীকতারতা। অথচ আমরা যদি যদি অন্যের ভালো গুণ আর নিজের আত্মসমালোচনাটা করতে পারতাম! দেখতেন দেশটা বদলে যেত। আসুন নিজেদের সংশোধন করি। অন্তত আমাদের সন্তানদের কথা ভেবে। ভবিষ্যত প্রজন্মের কথা ভেবে। সারাক্ষণ গীবত, পরশ্রীকাতরতা, আরেকজনকে ছোট করা, ঘৃণা ছড়িয়ে মানুষ আনন্দ নিয়ে বাঁচতে পারে না। কাজেই চলুন খেলা থেকে শুরু করে বাস্তব জীবন সর্বত্র ঘৃণা ছড়ানো বন্ধ করি। এর চেয়ে বরং আসুন সবাইকে ভালোবাসি। সহমর্মিতা ছড়াই। ভিন্নতাকে শ্রদ্ধা করি। আমাদের শিশুরা আমাদের দেখে শিখুক কীভাবে মানুষে মানুষে সম্মান করতে হয়। একটা ইতিবাচক সমাজ তৈ‌রি হোক। একটা সুন্দর দেশ। সুন্দর একটা মানবিক সমাজ। ভালো থাকুন সবাই। ভালো থাকুক প্রতিটি মানুষ। ভালো থাকুক প্রিয় বাংলাদেশ।
সৈয়দ আবুল মকসুদকে নিয়ে তাঁর ছেলের অসাধারণ একটি লেখা। মকসুদ ভাই ছিলেন মানবিক গুণসম্পন্ন একজন পূর্ণাঙ্গ মানুষ, যাঁর মধ্যে সমাবেশ ঘটেছে সততা, দৃঢ় চরিত্র, প্রজ্ঞা, সৃষ্টিশীলতা আর অসম্ভব সংবেদনশীলতার। আমাদের সমাজে এমন মানুষ শুধু দুর্লভ নয়, বরং এক বিলুপ্তপ্রায় প্রজাতি।
এমন বৃষ্টির দিনে একবার ঢাকা থেকে গাজীপুর যান। উন্নয়নের সব ধারণা বদলে যাবে! গত দুই ঘণ্টা ধরে আমি টঙ্গীর যানজটে বসে আছি। জলজট, কাদাজট, যানজটে একাকার! গত একযুগ ধরে একই চিত্র, তবু কারো কোন বিকার নেই! এর নাম বাংলাদেশ!
গত ১১ বছরে তিন দফায় ওয়াসার এমডির বেতন বেড়ে এখন হয়েছে ছয় লাখ ২৫ হাজার টাকা। এর মধ্যে প্রতি মাসে উৎসব বোনাস বাবদ প্রায় অর্ধলাখ টাকা, স্পেশাল পে (বিশেষ ভাতা) হিসেবে প্রায় দুই লাখ টাকা এবং প্রতি মাসে বৈশাখী নববর্ষ ভাতা হিসেবে প্রায় পাঁচ হাজার টাকা যুক্ত করে এত টাকা তার মাসিক বেতন নির্ধারণ করা হয়েছে। এমডির এই অস্বাভাবিক বেতন বৃদ্ধিতে ওয়াসার কর্মকর্তা-কর্মচারীদের ক্ষোভমিশ্রিত বিস্ময় :যে হারে এমডির বেতন বেড়েছে, কর্মকর্তা-কর্মচারীদের বেতন তো তার ধারেকাছেও নয়! আমি মনে করি এই ক্ষোভ অযৌক্তিক! এমন যোগ্য মানুষ আর কোথায় পাবেন? দেশ চালানোর চেয়ে ওয়াসা চালানো কঠিন। কাজেই তাঁর বেতন তো রাষ্ট্রপতি-প্রধানমন্ত্রীর চেয়েও বেশি হবে। আর তিনি আমেরিকা বসে ওয়াসা চালান। আমি মনে করি শুধু বেতন বোনাস বৃদ্ধি নয়, গোটা ওয়াসাটা এমডির নামে লিখে দেওয়া উচিত।
এই মেয়ে এত বয়স হয়েছে, এখনো বিয়ে করোনি? রাজপুত্রের অপেক্ষায় বসে আছ নাকি? -এই ছেলে? এখনো বিয়ে করনি কেন? করোনার এই সময়ে বউ থাকলে তো আর কষ্ট হতো না। -ওমা! ডিভোর্স হয়ে গেছে? কিভাবে হল? একটু মানিয়ে চলতে পারলে না? আচ্ছা আবার বিয়ে করছ না কেন!!?? - আহারে, জামাই মারা গেছে? কিভাবে চলবে এখন? আবার বিয়ে করছ না কেন? -এত বছর হয়েছে বিয়ের, এখনো বাচ্চা হয় নি কেন?!!! - মাত্র একটা বাচ্চা আপনার, আরেকটা নিচ্ছেন না কেন? - ছেলে নাই? ছেলে বাচ্চার জন্য ট্রাই করছেন না কেন? -বাচ্চা ফেলে চাকরি করেন কেন?? -এই মেয়ে? এত পড়াশোনা করে বসে আছ কেন? -বাহ! আপনি বউ কে চাকরি করতে দেন? কেন নিজের কামাইতে চলে না? -আরে আপনার বউ কিছু করে না!! আপনি নিশ্চয় করতে দেন না!! -আপনারা জামাই-বউ দুজনেই চাকু‌রি করেন। কাজে‌র মেয়ে বাচ্চা সামলায়? মানুষ হবে তো? -বাচ্চাকে ডে কেয়ারে দিয়েছেন? মানুষ হবে তো? -এতো লেখাপড়া করে ঘরে বসে শুধু বাচ্চা সামলাাচ্ছো? বাচ্চাকে ডে কেয়ারে দিয়ে কোন একটা চাকুরি করতে তো পারো? -গায়ের রং কালো হলেও তুমি কিন্তু দেখতে খারাপ না। একটু নিজের যত্ন না নিলে কী ভালো জামাই পাবে? -অনার্স শেষ হয়ে গেছের মেয়ের। বিয়ে দেন না কেন? -এতো মোটা হলে কীভাবে? একটু ডায়েট করো। -এতো চিকন কেন? খাওনা কিছু? -এই বয়সেই ডায়েট শুরু করেছেন? -মুসলিম ছেলেকে বিয়ে করেছে আপনার মেয়ে? -হিন্দু ছাড়া আর বউ পেলে না? -লেখাপড়া শেষ হয়েছে তো অনেকদিন হলো, এখনো কোনো চাকরি হয়নি? -বিসিএস দিতে পারোনি? -এতো ভালো চাকুরি করো, ফ্ল্যাট কিনছো না কেন? না প্রশ্নের শেষ নেই। সব প্রশ্ন জুড়তে গেলে মহাকাব্য হয়ে যাবে। বছর ছয়েক আগে ফেসবুকে প্রথম কিছু প্রশ্ন দেখে এই স্ট্যাটাসটি দেই। সাংবাদিক বলেন, লেখক, খন্ডকালীন বিশ্ববিদ্যালয় শিক্ষক কিংবা উন্নয়ন কর্মী হিসেবে নানা দৃষ্টিকোণ থেকে আমি এই দেশ, সমাজ আর মানুষ দেখি। সেসব দৃষ্টি থেকেই প্রশ্নগুলো লেখা। যদিও মেয়েদের প্রতিনিয়তই এ ধরনের প্রশ্নের মুখোমুখি হতে হয়, তবে নারী-পুরুষ কেউই আসলে প্রশ্ন থেকে রেহাই পান না। আমাদের সবার মনে রাখা উচিত, সমাজ তো আসলে কোন আলাদা স্বত্বা নয়। আমাদেরকে মিলেই তৈরি হয়! এই আমরাই কিন্তু অন্যের 'প্রাইভেসি' কে বা 'পারসোনাল লাইফ' কে সম্মান করতে ভুলে যাই। গীবত আর পরশ্রীকাতর এই আমরা সারাক্ষণ মেতে থাকি আরেকজনকে নিয়ে। আমাদের সবার মনে রাখা উচিত, পৃথিবীর কিছু ব্যাপার নিয়ে কারোরই কথা বলারই অধিকার নেই। আপনার কাছে যেটা জীবনের প্রায়োরিটি, আরেকজনের কাছে সেটার কোন মূল্য নাও থাকতে পারে। অহেতুক কেন নিজের জীবনের সাথে আরেকজনকে মেলান তাহলে? সবাই অনুরোধ প্লিজ ভাবুন। নিজের প্রাইভেসি রক্ষা করুন, আরেকজনকেও তাঁর মত থাকতে দিন। দূরে থাকুন পরশ্রীকাতরতা আর গীবত থেকে। সবসময় মানুষের মঙ্গল কামনা করুন। প্রত্যেকেকে তার মতো থাকতে দিন। দেখবেন নিজের জীবনটাও শান্তিতে কাটছে। ভালো থাকুন সবাই।
অগ্রাধিকার ভিত্তিতে করোনার টিকা প্রাপ্তির তালিকায় বিদেশগামী কর্মীদের অন্তর্ভুক্ত করা হয়েছে। আমি মনে করি এটি খুবই ইতিবাচক সিদ্ধান্ত। এর ফলে বিদেশগামীরা খুবই উপকৃত হবেন। জেনে ভালো লাগছে, গতকাল বৃহস্পতিবার (১৭ জুন) স্বাস্থ্য অধিদফতর টিকার অগ্রাধিকারপ্রাপ্ত জনগোষ্ঠীর তালিকায় বিদেশগামী কর্মীদের অন্তর্ভুক্ত করে একটি চিঠি জারি করেছে। ১৯ জুন থেকে চীনের উপহার দেওয়া সিনোফার্মের টিকা বিদেশগামী কর্মীদের প্রদান করা হবে। স্বাস্থ্য অধিদফতরের চিঠিতে টিকা গ্রহণের বিস্তারিত নির্দেশনা প্রদান করা হয়েছে। গত কয়েক মাস ধরে অব্যাহত হবে বলে আসছিলাম, বাংলাদেশ থেকে বছরে সর্বোচ্চ ১০ লাখ কর্মী বিদেশ যায়। করোনাকালে সংখ্যাটি হয়তো পাঁচ লাখ ছাড়াবে না। সদিচ্ছা থাকলে বছরে পাঁচ লাখ কর্মীকে টিকা দেওয়া কঠিন কিছু নয়। কাজেই বয়স নির্ধারণ না করে, একজন কর্মী বিদেশ যেতে বিএমইটির ছাড়পত্র (স্মার্টকার্ড) পাওয়ার সঙ্গে সঙ্গেই তাকে টিকার তালিকাভুক্ত করতে হবে। স্মার্টকার্ড পাওয়া থেকে বিদেশ যেতে যে এক দেড় মাস সময় লাগে, এর মধ্যেই টিকা দিতে হবে। কারণ ভবিষ্যতে হয়তো এমন দিন আসবে, টিকা না নিলে কেউ বিদেশ যেতেই পারবে না। তাই কর্মীদের আবশ্যিকভাবে টিকা দিতেই হবে প্রবাসী কল্যাণ ও বৈদেশিক কর্মসংস্থান মন্ত্রণালয় শুরু থেকেই বিষয়টি নিয়ে কাজ করছিল। ১৬ জুন প্রবাসী কল্যাণ ও বৈদেশিক কর্মসংস্থানমন্ত্রী ইমরান আহমদ বিদেশগামী কর্মীদের অগ্রাধিকারের ভিত্তিতে টিকা প্রদানের বিষয়ে স্বাস্থ্যমন্ত্রী জাহিদ মালেকের সঙ্গে বৈঠক করেন। বৈঠকে স্বাস্থ্য ও পরিবার কল্যাণমন্ত্রী প্রবাসী কর্মীদের অগ্রাধিকার ভিত্তিতে টিকা প্রদানের বিষয়ে আশ্বাস দেন। বৈঠকে আরও উপস্থিত ছিলেন স্বাস্থ্যসেবা বিভাগের সচিব লোকমান হোসেন মিয়া, প্রবাসী কল্যাণ ও বৈদেশিক কর্মসংস্থান সচিব ড. আহমেদ মুনিরুছ সালেহীন, স্বাস্থ্য অধিদফতরের মহাপরিচালক প্রফেসর ডা. আবুল বাশার মোহাম্মদ খুরশীদ আলম, জনশক্তি কর্মসংস্থান ও প্রশিক্ষণ ব্যুরোর মহাপরিচালক মো. শহীদুল আলম, এনডিসি। স্বাস্থ্য মন্ত্রণালয়ের নির্দেশনায় বলা হয়েছে, অগ্রাধিকার ভিত্তিতে বিদেশগামী কর্মী, যাদের বিএমইটি কার্ড আছে কিংবা নিবন্ধন করা আছে, তাদের টিকা দেওয়া হবে। চীন সরকারের উপহার দেওয়া সিনোফার্মের টিকা আগামী ১৯ জুন থেকে বিদেশগামী কর্মীদের দেওয়া হবে। দেশের সব সরকারি মেডিক্যাল কলেজ হাসপাতাল, সরকারি জেনারেল হাসপাতাল, জেলা সদর হাসপাতাল কিংবা ২৫০ শয্যাবিশিষ্ট হাসপাতালের নির্দিষ্ট কেন্দ্রের মাধ্যমে দেওয়া হবে এই টিকা। আমি মনে করি এ সিদ্ধান্তের ফলে প্রবাসীরা উপকৃত হবে। তবে মধ্যপ্রাচ্যের দেশগুলোতে চীনের সিনোফার্মের টিকা গ্রহণযোগ্য নয়। সেক্ষেত্রে ফাইজার, মডার্না, অক্সফোর্ড বা বায়োএনটেকের তৈরি করোনা ভ্যাকসিন বা এমন কোনো টিকা যেটা গ্রহণযোগ্য সেই টিকা আনার চেষ্টা করা উচিত, অন্তত প্রবাসীদের জন্য হলেও। কারণ সামনে হয়তো এমন দিন আসবে যে টিকা দেয়া না থাকলে বিদেশ যেতে পারবে না। আর পারলেও কোয়ারেনটাইন নামের যে খরচ সেটা থেকে বাঁচতে টিকা একটা বড় বিকল্প হতে পারে। আমি মনে করি এই যে অগ্রাধিকার ভিত্তিতে করোনার টিকা প্রাপ্তির তালিকায় বিদেশগামী কর্মীদের অন্তর্ভুক্ত করা হলো সেটা একটা দারুণ সিদ্ধান্ত। নিশ্চয়ই সব টিকার ক্ষেত্রে এই অগ্রাধিকার থাকবে। কাজেই ইতিবাচক এই সিদ্ধান্তের সঙ্গে জড়িতদের সবাইকে ধন্যবাদ। ভালো থাকুক আমাদের প্রবাসীরা। ভালো থাকুক বাংলাদেশ।
এই তো আর সপ্তাহ দুয়েক পরে ঢাকা বিশ্ববিদ্যালয়ের শতবর্ষ পূর্তি। এমন মহেন্দ্রক্ষণে আরো একটি রেকর্ড করেছে আমাদের বিশ্ববিদ্যালয়। শত বছরের ইতিহাসে এই প্রথম বোধহয় কোন উপাচার্য সংবাদ বিজ্ঞপ্তি পাঠালেন যে, সমালোচনা বা ব্যঙ্গ করলে তিনি আইনি ব্যবস্থা নেবেন। ঢাকা বিশ্ববিদ্যালয়ের সংবাদ বিজ্ঞপ্তিতে বলা হয়েছে, কেউ যদি উদ্দেশ্য প্রণোদিতভাবে সমালোচনার রীতিনীতি ও মূল্যবোধ উপেক্ষা করে ব্যক্তিগত আক্রমণ বা ব্যক্তি বা প্রতিষ্ঠানের মানহানি ঘটায় তাহলে দেশের আইন যে প্রতিকার দেয় সে বিষয়েও কর্তৃপক্ষ সম্পূর্ণ ওয়াকিবহাল। জাতীয় ও আন্তর্জাতিক পরিমণ্ডলে যাতে বিশ্ববিদ্যালয়ের ভাবমূর্তি ও মর্যাদা হেয় প্রতিপন্ন না হয় সেজন্য নাকি এই সংবাদ বিজ্ঞপ্তি। বিভ্রান্তিকর ও খণ্ডিত তথ্য ব্যবহার করে কোনও বিশেষ মহল যাতে বিশ্ববিদ্যালয়ের ভাবমূর্তি ও মর্যাদা ক্ষুণ্ণ করতে এবং মানহানি না ঘটাতে পারে সেজন্য বিশ্ববিদ্যালয় কর্তৃপক্ষ সংশ্লিষ্ট সকলের সদয় সহযোগিতা প্রত্যাশা করছে। সংবাদ বিজ্ঞপ্তিটি পড়ে আমার ভীষণ হাসি পেয়েছে। ঢাকা বিশ্ববিদ্যালয়কে কেউ অসম্মান করলে এই বিশ্ববিদ্যালয়ের সাবেক ছাত্র হিসেবে অবশ্যই আমার খারাপ লাগে। কিন্তু আমি যদি প্রশ্ন করি কোভিডের পর গত প্রায় দুই বছর বসে বসে বেতন নেয়া ছাড়া এই বিশ্ববিদ্যালয়ের অবদান কি সেই জবাব কে দেবে? আমি মনে করি শতবর্ষে এসে এই বিশ্ববিদ্যালয়ের অবস্থান ঠিক কোথায় তা নিয়ে আরও বিস্তর আলোচনা-সমালোচনা হওয়া দরকার। আর ঠিক এই সময় কিনা এমন সংবাদ বিজ্ঞপ্তি দিল বিশ্ববিদ্যালয় প্রশাসন। আমি জানি না, পৃথিবীর ইতিহাসে আর কোন বিশ্ববিদ্যালয়ের উপাচার্যকে এমন সংবাদ বিজ্ঞপ্তি দিতে হয়েছে কি না আমার জানা নেই। আমার তো মনে হয়, এই বিশ্ববিদ্যালয়ের ভাবমূর্তি ক্ষুন্ন করার জন্য এই সংবাদ বিজ্ঞপ্তিই যথেষ্ট। খুব দক্ষতার সাথে কাজটি করায় শতবর্ষের অভিনন্দন মাননীয় উপাচার্যকে। আমার মনে হয় সবাই এবার ছা-ছপ সিঙ্গারা খাওয়ার দাওয়াত পেতে পারেন।😋
মনোবিজ্ঞানী তাজুল ইসলাম যখন অর্ধেক পানির একটা গ্লাস নিয়ে সবার সামনে এলেন উপস্থিত বেশিরভাগ মানুষই মনে মনে হাসলেন। বেদনা, অসহায়ত্ব কিংবা জীবনের প্রচণ্ড চাপ কীভাবে সামলাতে হয় সেই বিষয়ে আজ দেশের প্রতিষ্ঠিত কিছু মানুষের সঙ্গে কথা বলতে এসেছেন এই মনোবিজ্ঞানী। সরকারি-বেসরকারি নানা চাকুরিজীবী, ব্যাংকার, প্রকৌশলী, ডাক্তার, সাংবাদিক, বিচারকসহ নানা পেশার মানুষ আজকের শ্রোতা। সে কারনেই তাজুল সাহেব যখন একটা গ্লাসে অর্ধেক পানি হাতে নিলেন, বেশিরভাগই ধারণা করলেন, এই মনোবিজ্ঞানী জিজ্ঞাসা করবেন গ্লাসটা কী অর্ধেক খালি না অর্ধেক পূর্ণ? কিন্তু বাস্তবের প্রশ্নটা শুনে সবাই চমকে গেলেন। মনোবিজ্ঞানী তাজুল ভিন্ন এক প্রশ্ন করে বসলেন সবাইকে। জানতে চাইলেন, এই গ্লাসের ওজন কতো? ‌উপস্থিত বেশিরভাগই উত্তর খুঁজে পাচ্ছিলেন না। বিজ্ঞান বিষয়ে লেখাপড়া করেছেন এমন কেউ একজন বললেন, ২৫০ গ্রাম। আরেকজন বললেন, ৩০০ গ্রাম। এভাবে এ‌কেকজন একেকটা উত্তর দিলেন। সবার উত্তর শুনে মনোবিজ্ঞানী স্মিত হেসে বললেন, আসলে এই গ্লাসের ওজন কোন ব্যাপার না। কারন, সেটি নির্ধারন করবে আপনি কতোক্ষণ ধরে সেটি ধরে থাকবেন তার ওপর! উত্তরটা সবার মাথার ওপর দিয়ে গেল। প্রশ্ন ভরা দৃষ্টিতে উপস্থিত সবাই তাকিয়ে থাকলে মনোবিজ্ঞানীর দিকে। এরপর ব্যাখা শুরু করলেন মনোবিজ্ঞানী। তিনি বলতে শুরু করলেন, ধরুন আপনি এক মিনিট গ্লাসটা ধরে থাকলেন। আপনার কাছে তখন মনেই হবে না এই গ্লাসের কোন ওজন আছে। বরং আপনি গ্লাসটা হাতে নিয়ে হাসতে হাসতে এর ওর সাথে গল্প করতে পারবেন। নানা কাজও করতে পারবেন। নানান ভাবনা ভাবতে পারবেন। কিন্তু যদি আপনাকে টানা এক ঘন্টা এই গ্লাস ধরে রাখতে হয়, আপনার আঙ্গুলগুলো ব্যাথা হয়ে যাবে। আপনি প্রচন্ড বিরক্ত হবেন। আর যদি সেটা ছয় ঘন্টা ধরে রাখতে হয়, কিংবা ১২ ঘন্টা! আপনার যন্ত্রনা তখন ভয়াবহ আকার ধারন করবে! ততোক্ষণে সবাই ভাব‌তে শুরু করেছে। আসলেই তো তাই। ১২ ঘন্টা ধরে কীভাবে একটা গ্লাস ধরে রাখা যায়! মনোবিজ্ঞানী বলে চলছেন যদি ধরেন ২৪ ঘন্টা আপনাকে ধরে রাখতে হয় গ্লাসটাকে তাহলে আপনার পুরো শরীরই অসাড় হয়ে যাবে। আচ্ছা আপনাকে যদি বলা হয়, এক সপ্তাহ ধরে রাখতে হবে। কিংবা এক মাস। কেউ কেউ তখন পাগল হয়ে আত্মহত্যার কথাও ভাবতে পারেন। আর যদি বলা হয় আজীবন ধরে থাকতে হবে! পুরো পৃথিবীই তখন আপনার কাছে অর্থহীন মনে হবে। এমনকি বেঁচে থাকাও। অথচ ভেবে দেখেন গ্লাসটির ওজন এক বিন্দু বাড়েনি, কমেওনি। আসলে আপনি কতোক্ষণ ধরে ছিলেন সেটার উপর নির্ভর করেছে এটা কতো ভারী! মানুষের জীবনের কষ্ট, যন্ত্রণা, বেদনা, চাপও ঠিক তেমন। মনোবিজ্ঞানী বলে চলেছেন, মানুষের জীবনে যতো কষ্টই থাকুক কিংবা যতো চাপ, সেটি আসলে কতোটা ভারী হবে তা নির্ভর করে কতোক্ষণ আপনি সেটা বহন করে যাচ্ছেন। কাজেই সুস্থভাবে বাঁচতে চাইলে এইসব চাপ মুহুর্তের মধ্যে জীবন থেকে বাদ দিন। মুহুর্তের মধ্যে না পারলে সময় নিন। যতো দ্রুত সম্ভব ঝেড়ে ফেলুন। কারণ যতো সময় আপনি সেটা নিয়ে ভাববেন, যতো সময় সেটা ধরে থাকবেন আপনার জীবন ততোই যন্ত্রনাময় হয়ে উঠবে। একসময়ে আপনি আর এই যন্ত্রণা ছাড়া আর কিছুই ভাবতে পারবেন না। কিছুতেই মনোযোগ দিতে পারবেন না। আপনার পুরো জীবন তখন অসাড় হয়ে যাবে। আশা করছি আমার এই লেখাটার অর্থ বুঝেছেন। বছর সাতেক আগে আমি ইন্টারনেটে ইং‌রে‌জি‌তে ছোট্ট একটা লেখা পেয়েছিলাম যার মূল কথা কোন যন্ত্রণা আঁকড়ে ধরে থাকবেন না। আসলে মনোবিজ্ঞান নিয়ে আবার পড়াশোনা নেই বললেই চলে। কিন্তু মাঝে মাঝে মনে হয় আমি বোধহয় মানুষের দুঃখ কষ্ট যন্ত্রণা বুঝতে পারি বা অন্তত বোঝার চেষ্টা করি। সে কারণেই এই লেখাটা লিখি ছয় বছর আগে যার উদ্দেশ্য ছিল, মানুষকে বোঝানো, নিজেকে বোঝানো যে যন্ত্রণা বা চাপ আঁকড়ে থাকতে নেই। আমাদের নগরজীবনে এমনিতে নানা সংকট। এর মধ্যে গত বছর থেকে করোনা মহামারী চলেছ। অনেকে চাকুরি হারাচ্ছেন। স্কুল-কলেজ-বিশ্ববিদ্যালয় বন্ধ। মানসিক চাপ নানান ভাবে আমাদের ঘিরে ধরেছে। তাই মনে হলো লেখাটা আজ আবার শেয়ার করি। একটু ভেবে দেখেন, আপনার আমার প্রত্যেকের জীবনে অনেক যন্ত্রণা, অনেক কষ্ট আছে। কারো ব্যক্তি জীবনের কষ্ট, কারো পারিরাবারিক, কেউ চাকু‌রি খুঁজছেন, কেউ চাকু‌রি নি‌য়ে হতাশ, কেউ চাকরি ছেড়ে দিতে চাইছেন, কাউকে আবার চাকরি ছেড়ে দিতে চাইছে, কারও আবার সামা‌জিক বা পারিবারিক নানা সংকট। আসলে সংকট বা চাপ ছাড়া কারও জীবন নেই। মনে রাখবেন, যা হবার তা হবেই। কাজেই যা হবার তা হোক। নিজে কোন কিছু জটিল না করে সরলপথে চলুন। পারলে আরেকজনের বিপদে পাশে থাকুন। মানবিক হন। আর জীবনের কষ্ট বা চাপের সেই গ্লাসটা চলুন নামিয়ে রাখি। যত দ্রুত এই চাপটা নামাতে পারবেন ততই স্বস্তি। ভালো থাকুন সবাই। ভালো থাকুক প্রিয় বাংলাদেশ।
শুধু ক্লাব বা বারে নয়, একজন নারী যদি রাস্তায় প্রকাশ্যে ঘুরে বেড়ায়, এমনকি অশোভন প্রকাশ্য পরে, কিংবা ধরেন নগ্ন হয়েও যেটা অনুচিত, তবুও তাকে জোর করে স্পর্শ করা যাবে না। এমনকি তিনি যদি যৌনকর্মী হন তবুও না। এটাই সভ্যতা। এটাই মানবতা। এর কোন বিকল্প নেই। এই সহজ কথাটা যতোদিন মানতে না পারবেন, যতদিন চর্চা করতে না পারবেন, ততোদিন নিজেকে আর যাই হোক, সভ্য মানুষ দাবি করবেন না। ও হ্যাঁ, আমি শালীন পোশাকে পরার পক্ষের মানুষ। রাস্তায় নগ্ন হয়ে তো পরের কথা, অশোভন পোষাক পরেও বের হবেন না সেটাই আমি চাই। আমি চাই নারী-পুরুষ সবাই শালীন পোষাক পরবেন। তবে এগুলো একান্তই আমার চাওয়া। এখন কেউ যদি শালীন পোশাক না পরে নগ্ন হয়ে ঘুরে বেড়ায় তাকে কিন্তু স্পর্শ করার অধিকার আমার নেই। এটাই স্বাধীনতা। মনে রাখবেন, পোষাক বা পেশার সাথে যৌন নিপীড়নের কোন সম্পর্ক নেই। সমস্যাটা আমাদের মগজে। একটু ভালো করে চিন্তা করলেই দেখবেন বোরকা পরা মেয়ে, মাদ্রাসা ছাত্রী কিংবা শিশু এমনকি ছেলে শিশুও এই নিপীড়নের শিকার। এর কারণ অবশ্যই নোংরা মানসিকতা। আমি বেশ ধার্মিক মানুষ। পাঁচ ওয়াক্ত নামাজ পড়ি। রোজা রাখি। আমি চাই সবাই নিজ নিজ ধর্ম মেনে চলবেন। সব ধর্মকে সবাই শ্রদ্ধা করবেন। এখন কেউ যদি ধর্ম না মানেন, এমনকি যদি নাস্তিকও হন তাকে কটুক্তি করার অধিকার আমার বা আপনার নেই। আমি মনে করি এটা তাঁর ব্যক্তি স্বাধীনতা। আমি হয়তো এর সাথে ভিন্নমত প্রকাশ করতে পারি বা তাকে সর্বোচ্চ বোঝানোর চেষ্টা করতে পারি কিন্তু তাঁর ভিন্নমতকে, তাঁর ব্যক্তি স্বাতন্ত্রকে কটুক্তি বা আক্রমণ করার কোন সুযোগ নেই। বরং তাঁর ভিন্নমতকে শ্রদ্ধা করতে হবে। কারণ, প্রত্যেক মানুষের যেমন মতামত প্রকাশের অধিকার আছে, তেমনি ভিন্নমত প্রকাশেরও অধিকার আছে। এভাবে মত ভিন্ন-মতের মধ্যে দিয়েই একটা সমাজ আগায়। এ প্রসঙ্গে ফরাসি দার্শনিক ভলতেয়ারের একটি কথা বলতেই হয়। মতামত প্রকাশের ক্ষেত্রে এর চেয়ে সুন্দর কথা আর হয় না। সেই তিনশ বছর আগে ভলতেয়ার বলেছেন, “আমি তোমার মতের সাথে একমত নাও হতে পারি, কিন্তু তুমি যাতে অবাধে তোমার মতামত প্রকাশ করতে পারো, সেজন্য আমি নিজের প্রাণ দিতেও প্রস্তুত”। চলুন কথাটা খুব ভালভাবে বোঝার চেষ্টা করি। ‌দেখেন এই দুনিয়ার কোন নবী-রাসূল বা দার্শনিক একথা বলেননি যে, তুমি অন্যের মত প্রকাশ বন্ধ কর, অন্য কারও মত পছন্দ না হলে তাকে আক্রমণ বা কটুক্তি করো। অথচ আমরা সারাক্ষণই সেই কাজটা করছি। হিসেব করে দেখেন, সারাক্ষণই আমরা মেতে থাকছি গীবত আর পরশ্রীকাতরতায়। কারো মত পছন্দ না হলে আমরা তাকে গালিগালাজ করছি আর রাষ্ট্রের পছন্দ না হলে তাকে পাঠাচ্ছে জেলে। কখনো ডিজিটাল নিরাপত্তা আইনের নামে, কখনো ভিন্ন কিছু। অথচ মহান মুক্তিযুদ্ধের মাধ্যমে অর্জিত আমাদের সংবিধান কিন্তু আমাদের মত প্রকাশের পূর্ণ স্বাধীনতা দিয়েছে। আফসোস আমাদের মুক্তিযুদ্ধ, আমাদের চেতনা আমরা সবকিছু রোজ ভুলে যাই। আইনের শাসনের ধার ধারি না। গণতন্ত্র উদারতা আর ভিন্নমতের প্রতি শ্রদ্ধাকে প্রতিমুহূর্তে করি ভূলুণ্ঠিত। অথচ নিজেকে মানুষ দাবি করলে ভিন্নমতকে শ্রদ্ধা করতে হয়। আরেকজন মানুষের বিপদে পাশে দাঁড়াতে হয়। স্বপ্ন দেখতে হয় একটি মানবিক পৃথিবীর। চারপাশ দেখে রোজ বুঝি বিষয়টা কত কঠিন। তবুও স্বপ্ন দেখে যাই। আমি স্বপ্ন দেখি একটি সুন্দর পৃথিবীর। স্বপ্ন দেখি একটি সুন্দর বাংলাদেশের। শত সংকটেও আমৃত্যু সেই স্বপ্ন দেখে যাব। আপনারা সবাই ভালো থাকবেন। ভালো থাকুক প্রতিটি মানুষ। ভালো থাকুক প্রিয় বাংলাদেশ। 
হায় বাংলাদেশ! তোমার বুকে থাকা মানুষগুলোর এতো কষ্ট কেন! কেন আমরা এতো অসহায়!
বীর মুক্তিযোদ্ধাদের মৃত্যুর পর গার্ড অব অনার দেওয়ার ক্ষেত্রে নারী উপজেলা নির্বাহী কর্মকর্তাদের (ইউএনও) বিকল্প চেয়েছে মুক্তিযুদ্ধবিষয়ক মন্ত্রণালয়–সম্পর্কিত সংসদীয় কমিটি। আমি মনে করি এটা নারী কর্মকর্তাদের অপমান। মুক্তিযুদ্ধের চেতনার সঙ্গেও এটি যায় না। কারণ, বরং ধর্ম-বর্ণ-লিঙ্গসহ সব ধরেনর বৈষম্যের বিরুদ্ধে সমতা প্রতিষ্ঠার স্বপ্ন নিয়ে আমাদের মুক্তিযুদ্ধ হয়েছিল। শুনলাম সংসদীয় কমিটি নাকি বলেছে, জানাজার সঙ্গে ধর্মীয় অনুভূতির একটা বিষয় আছে। নারীদের জানাজায় অংশ নেওয়া নিষেধ, এ রকম একটি বিষয় আছে। সে জায়গা থেকে চিন্তা করে এ সুপারিশ করা হয়েছে। শুনে খুবই অবাক হলাম। জানাজা আর গার্ড অব অনার তো এক না। আর এখানে নারী-পুরুষ যিনিই দিচ্ছেন তিনি তো আসলে রাষ্ট্রের প্রতিনিধিত্ব করছেন। তাহলে সমস্যা কোথায়? এই যে নারীদের প্রতি অসম্মান এটি কিন্তু পদে পদে। এই দেশে একজন পুরুষ কমকর্তাকে সবাই স্যার স্যার করে। অথচ একজন নারীকে স্যার বলতে আপত্তি অনেকের। এমনকি সরকারি চাকুরিতে থাকা অনেক কর্মচারী একজন পুরুষকে যেভাবে স্যার বলতে স্বাচ্ছন্দ্য বোধ করেন একজন নারী কর্মকর্তাকে নয়। কোন বেসরকারি অফিস বা ব্যাংকেও নারীরা উঁচু পদে গেলে নানা কথা শুনতে হয়। অথচ নানা প্রতিকূলতার মধ্যেও নারীরা কিন্তু যোগ্যতার সঙ্গে কাজ করে যাচ্ছেন। শুনলে আনন্দিত হওয়ার কথা, যে বর্তমানে প্রশাসনে নারীরা সংখ্যায় আগের চেয়ে অনেক বেড়েছে। মাঠ পর্যায়ের এসিল্যান্ড থেকে শুরু করে ইউএনও, ডিসি- সব জায়গায়ই নারীরা রয়েছেন। মন্ত্রণালয়ে সচিব, অতিরিক্ত সচিব, যুগ্ম সচিব থেকে শুরু করে সব পদেই নারীরা সুনামের সঙ্গে কাজ করছেন। সবমিলিয়ে সরকারি চাকরিতে মোট নারীর সংখ্যা প্রায় চার লাখ। কিন্তু এতোকিছুর পরেও নারীদের অনেক সময়ই আমরা সম্মান করতে চাই না। এখন জাতীয় সংসদের এমপি মহোদয়রাও যদি সেটা করেন বিষয়টা খুব দুঃখের। আরেকটা বিষয়। আমি মনে করি অনেক সময় নারীদের মানুষ হিসেবে সমান যোগ্য না ভেবে শুধু নারী হিসেবে দেখার কারণেও অনেক সমস্যা ঘটে। প্রশাসনে থাকা আমার এক বান্ধবীর একটা গল্প মনে পড়লো। আমাকে আফসোস করে তিনি বলেছিলেন, ডিসির চেয়ে ডিসির স্ত্রী মানে ডিসির ভাবীকে প্রটোকল দিতে দিতে সে ক্লান্ত হয়ে পড়েছিল। আমি খুব অবাক হয়ে ঘটনা জানতে চেয়েছিলাম। এরপর এমন কিছু বিষয় শুনলাম যেগুলো আমাকে বিস্মিত করেছিল। উদাহরণ দিয়ে সে বলেছিল দেশের প্রত্যেকটা বিভাগ, জেলা বা উপজেলায় লেডিস ক্লাব আছে। পদাধিকার বলে বিভাগে বিভাগীয় কমিশনার, জেলায় ডিসি, উপজেলায় ইউএনওর স্ত্রী এই কমিটির সভাপতি। কোথাও কোথাও এনডিসির স্ত্রী বা নারী কর্মকর্তারা সাধারণ সম্পাদক হন। ওই বান্ধবী বলেছিল, জেলা বা উপজেলায় নানা দপ্তরের কর্মকর্তাদের স্ত্রীরা থাকলেও মূলত প্রশাসন, পুলিশ ও বিচার বিভাগের কর্মকর্তাদের স্ত্রীরা এসব লেডসি ক্লাবে প্রাধান্য পান। এইসব লেডিস ক্লাবে নারী কর্মকর্তাদের নিয়মিত হাজিরা দিতে হয়। ডিসি ভাবীর স্ত্রী সঙ্গে মিলিয়ে শাড়ি পরতে হয়। কোন কারণে ডিসি ভাবীর প্রটোকলে সমস্যা হলে নাকি ওই নারী কর্মকর্তার কপালে নানা বকা জোটে। আমার সেই বান্ধবী বলেছিল, এখন তো ব্রিটিশ আমল নয় যে সাহেবদের বউদের তোয়াজ করতে হবে। বরং একজন নারী তাঁর যোগ্যতা দিয়ে সরকারি চাকুরি পায়। তাহলে কেন তাকে পুরুষ কর্মকর্তার স্ত্রীকে এতো তোয়াজ করে চলতে হবে? আমি আসলে সমস্যাটা কতোটা প্রকট সেটা বুঝতে পারিনি। সমস্যাটা হয়তো ব্যক্তিগত ছিল। আমার সেই মন্তব্যের জোরে আমার সেই বান্ধবী বলেছিল, প্রত্যেকটা জেলায় যে মহিলা ক্রীড়া সংস্থা আছে সেখানে সভাপতি হিসেবে আছে ডিসির স্ত্রী। তিনি চেকও নাকি সাইন করেন। কোন আইনে তিনি সেটা করেন? আর ডিসি ভাবীর পছন্দে পোশাক পরতে হবে, ডিসি ভাবী খাবার মেনু ঠিক করবেন এগুলো কেন? আর ডিসি পত্নীর কথা একজন প্রজাতেন্ত্রর কর্মকর্তাকে কেন শুনতে হবে? ডিসি হয়তো জেলার প্রধান কিন্তু স্ত্রীরা তো নয়? আর ডিসির স্ত্রীরা অন্য ক্যাডার বা অন্য কর্মকর্তাদের তুমি করে বলবেন কেন? আমি তখন তাকে প্রশ্ন করেছিলা, সমস্যার সমাধান তাহলে কী? সে বলেছিল, ডিসি বা এসপির স্ত্রীর বদলে একজন নারী সরকারি কর্মকর্তা কেন লেডিস ক্লাবের সভাপতি হবেন না? আমার সেই বন্ধুটিকে মানুষ হিসেবে সবসময় একটা আত্মসম্মানবোধ নিয়ে বাঁচতে দেখেছি। সমস্যাটা হয়তো সে কারণেই। আমাকে সে পাল্টা প্রশ্ন করেছিল, আচ্ছা ডিসির স্ত্রী যদি লেডিস ক্লাবের সভাপতি হন তাহলে কোন জেলায় নারী ডিসি হলে তার স্বামীকে তাহলে কেন ক্লাবের সভাপতি করা হবে না? এখন যদি নারী ডিসির স্বামী হিসেবে তাকে কোন পদ দেয়া হয় তিনি কী নেবেন? আর পুরুষ কর্মকর্তারা কী সেখানে গিয়ে হাজিরা দেবেন? একজন পুরুষ সেই পদ নেবেন না। পুরুষ কর্মকর্তারাও যবেন না। বরং সেটা পুরুষত্ত্বে আঘাত করা হবে। তাহলে নারীদের বেলায় এই নিয়ম কেন? আমি তাকে কী উত্তর দেব ভেবে পাইনি। তবে তাঁর কথাগুলো আমার মাথায় ছিল। বিষয়টা বোঝার জন্য আমি বছরখানেক আগে ঢাকা বিশ্ববিদ্যালয়ের এক ছোট বোনকে একটা প্রশ্ন করেছিলাম। তাকে হঠাৎ করে দেখি তিনি একটা শাড়ির ছবি দিয়ে বলেন, ডিসি ভাবী দিয়েছেন। আমি তাকে প্রশ্ন করি, তুমি তো বিসিএস ক্যাডার হিসেবে প্রশাসনে যোগ দিয়েছে। এই যে ডিসি ভাবী ডিসি ভাবী করছো, শাড়ি পেয়ে খুশি হচ্ছো এটা কি তোমার ব্যক্তিত্বে লাগছে না? আমার সেই ছোট বোন সেই প্রশ্নের কোন উত্তর দেয়নি। আমি তাতে বুঝতে পারিনি আসলে সে রাগ করেছিল নাকি ডিসি ভাবীর শাড়িতে খুশি হয়েছিল। শুধু প্রশাসন নয়, পুলিশেও নাকি অবস্থা একই। পদাধিকার বলে জেলায় এসপির স্ত্রী সভাপতি! যাই হোক নানা বিষয়ে লেখার বিপদ হলো, এক বিষয় থেকে আরেক বিষয়ে চলে যাই। আমার কাছে মনে হয়, একজন সরকারি কর্মকর্তাকে নারী হিসেবে না দেখে আমাদের মানুষ হিসেবে দেখা উচিত। তাহলে বীর মুক্তিযোদ্ধাদের সম্মান জানানোর জন্য নারী ইউএনওর বিকল্প খুঁজতে হবে না, আবার ডিসি ভাবীর কারণেও আত্মমর্যাদা সম্পন্ন কোন নারীকে সংকটে পড়তে হবে না! আসুন আমরা প্রত্যেকটা মানুষকে সম্মান করি, প্রাপ্য মর্যাদা দেই। ভালো থাকুক প্রতিটা মানুষ। ভালো থাকুক প্রিয় বাংলাদেশ।
সবুজের সমারোহ, মেঠোপথ আর লালমাই পাহাড়ের কুমিল্লা। শুভ সকাল বাংলাদেশ।
সাকিব অবশ্যই দোষ করেছে। একজন আন্তর্জাতিক ক্রিকেটার কখনোই এমন আচরণ করতে পারেন না। সাকিব নিজেও তাঁর ভুল বুঝে ক্ষমা চেয়েছে। প্রয়োজনে তাকে কঠিন শাস্তি দেন। কিন্তু শুধু সাকিবকে দোষারোপ করে ক্রিকেটের নীতি নির্ধারকরা দয়া করে পার পেতে চাইবেন না। বরং সমস্যাগুলো চিহ্নিত করূন। আম্পায়ারিং ঠিক করূন। ঢাকা প্রিমিয়ার ক্রিকেট লিগের ৭ ম্যাচে এখন পর্যন্ত আবাহনীর কোনো ব্যাটসম্যান এলবিডব্লিউ আউট হয় নাই কেন? এটা কী স্বাভাবিক ঘটনা? দয়া করা ঘরোয়া ক্রিকেটের এই সমস্যাগুলো দূর করেন! আর পারলে ক্রিকেট বোর্ডটাকেও ঠিক করুন আপনারা!
মডেল মসজিদ তো হলো। বাংলাদেশের প্রত্যেকটা উপজেলায় এবার একটা করে মানসম্পন্ন মডেল শিক্ষা প্রতিষ্ঠান ও মডেল হাসপাতাল হোক।
ছোট্ট শিশুটি মায়ের কোলে হাসছিল। ছয় মাসের এই ছেলেটাকে নিয়ে আজ মঙ্গলবার সকালে সৌদি আরব থেকে ফিরেছেন ৩২ বছরের এক নারী। তাঁর কথা, সৌদি আরবে যে বাড়িতে কাজ করতেন সেই সৌদি গৃহকর্তা শিশুটির বাবা। এখন এই সন্তানকে নিয়ে কিভাবে তিনি নিজের বাড়িতে যাবেন বুঝতে পারছেন না। কারণ সমাজ যে তাকেই কটু কথা বলবে। একদিকে শিশুটির হাসিমাখা ছবি দেখে আকেদিকে মায়ের এমন আহাজারি! বিস্তারিত শুনে দুপুর থেকে আমি ছটফট করছি। শাওয়াল মাসের রোজা রেখেছিলম। ক্ষুধার্ত অবস্থায় সেই ছটফট আরও বেড়েছে। আপনারা দেশের ১৭ কোটি মানুষ ঘটনা শুনে বলুন আমাদের করণীয় কী? বলেন এই শিশুটির দায় কার? আমরা কথা বলে জেনেছি এই নারীর বাড়ি ব্রাহ্মণবাড়িয়ায়। কথা বলে আমরা জানলাম, ২০১৯ সালের নভেম্বরে সৌদি আরব যাওয়ার পর থেকেই প্রতিনিয়ত নিয়োগকর্তা তাকে যৌন নিপীড়ন করতেন। একপর্যায়ে তিনি অন্তঃসত্ত্বা হয়ে পড়লে নিয়োগকর্তা দায়িত্ব না নিয়ে তাকে পুলিশের হাতে তুলে দেন। এরপর তাকে পুলিশ সৌদি আরবের সফর জেলে নিয়ে যায়। নয়মাস জেলে ছিলেন। সেখানেই শিশু সন্তানটির জন্ম। তিনি তার সন্তানের নাম রেখেছেন আবদুর রহমান। ওই নারী আমাদের কাঁদতে কাঁদতে বলেন, ”আমি কোথায় যাবো এখন এই ফুটফুটে বাচ্চাটাকে নিয়ে? আমার পরিবারের কেউ বিষয়টি জানে না। তাকে নিয়ে আমি পরিবারে ফিরতে পারবো না। সমাজের লোকেরা ভালো ভাবে নেবে না”। শাহজালাল আন্তর্জাতিক বিমানবন্দরের কর্মকর্তারা জানিয়েছেন, ওই নারী বিমানবন্দরে নেমেই বিমানবন্দর আর্মড পুলিশের কাছে যান। বিস্তারিত কলেন। এরপর পুলিশের দায়িত্বরত কর্মকর্তা ব্র্যাক মাইগ্রশন প্রোগ্রামের বিমানবন্দরের কর্মকর্তা আল আমিনকে জানান। এরপর ওই মা বর্তমানে ব্র্যাকের হেফাজতেই আছেন। আমাকে বলেন আমরা এখন কোথায় যাবো? কী করবো? আমি একই সঙ্গে ব্র্যাকের অভিবাসন কর্মসূচি প্রধান, একই সঙ্গে একজন সাংবাদিক, কিছুটা শিক্ষকতা করি আর সবচেয়ে বড় পরিচয় আমি মানুষ। সংবেদনশীল মানুষ। এই বাংলাদেশের একজন মানুষ। আপনারা বলেন এখন কী করবো? হ্যা, আমরা এই মায়ের পরিচয় গোপন রাখবো, এই শিশুটির জন্য কিছু একটা করার চেষ্টা করবো কিন্তু আমাকে বলেন এর শেষ কোথায়? বলেন কেন এই ঘটনাগুলোর সুষ্ঠু তদন্ত হবে না? আমরা কী শুধু দেশের রিক্রুটিং এজেন্সির বিরুদ্ধেই বলবো নাকি সৌদি আরবে দৃষ্টি দেব? আচ্ছা আমাদের দূতাবাস মেয়েটিকে পাঠিয়ে দেওয়ার আগে কেন খোঁজ নিলো না, সৌদি আরবের কোন বাড়িতে এই নারী কাজ করতেন? তাঁর নিয়োগকর্তা কে? এই নিয়োগকর্তার বিরুদ্ধে কী ব্যবস্থা নেয়া হলো? কেন প্রয়োজনে ডিএনএ টেস্ট করে সন্তানের পিতৃপরিচয় বের করা সব না? আমরা কেন এগুলো পারি না? আর এই ঘটনাই তো প্রথম নয়। এর আগে আমরা এই ধরনের ১২ টি ঘটনা দেখেছি। তাদর পাশে দাঁড়ানোর চেষ্টা করেছি। কিন্তু এই ধরনের অপ্রত্যাশিত ঘটনা যেন না ঘটে সে বিষয়ে আমাদের সোচ্চার ও নীতি নির্ধারকদের দায়িত্বশীল ভূমিকা প্রয়োজন। আপনাদের নিশ্চিই গত ২ এপ্রিলের কথা মনে আছে। সৌদি আরব থেকে ফেরা এক নারী নিজের নাড়িছেঁড়া আট মাসের শিশু সন্তানকে বিমানবন্দরে ফেলেই চলে গিয়েছিলেন। পরে সেই শিশুটির স্থান হয় সমাজসেবা অধিদপ্তরের ছোট মনি নিবাসে। এর আগে গত ২৬ মার্চ সৌদি আরব থেকে মানসিক ভারসাম্য হারিয়ে সন্তান দিয়ে দেশে ফিরেছেন নরসিংদী জেলার বেলাবো উপজেলার কুমারী শাহনাজ আক্তার (২৭)। শাহনাজ সৌদি আরবের মক্কাস্থ কেন্দ্রীয় জেলে মানসিক ভারসাম্যহীন অবস্থায় পুত্র সন্তান জন্মদেন। শাহনাজকে পাসপোর্টে বয়স পরিবর্তন করে গৃহকর্মীর কাজ দিয়ে সৌদি আরব পাঠায় একটা এজেন্সি। এর আগে ২৪ ফেব্রুয়ারী চার মাসের মেয়ে সন্তান নিয়ে ওমান থেকে দেশে ফিরতে বাধ্যহন সাথী আক্তার নামের এক নারী গৃহকর্মী। বিমানবন্দরে পৌছার পর সাথী আক্তার তার বিষয়টি এয়ারপোর্ট আর্মড পুলিশ অফিসে গিয়ে বলেন তার সন্তানের পিতা একজন ওমানি নাগরিক। তিনি বলেন নির্যাতনের একপর্যায়ে তিনি অন্তঃসত্ত্বা হলে তাকে ওমান পুলিশের কাছে তুলে দেওয়া হয়। এরপর ওমান ডির্পোটেশন ক্যাম্পে থাকা অবস্থায় তার সন্তানের জন্ম হয়। এমন ঘটনার তো শেষ নেই। গত পাঁচ বছরে অন্তত দশ হাজার নারী আশাভঙ্গের বেদনা নিয়ে ফিরেছেন সৌদি আরব থেকে। আপনারা বলেন এর শেষ কোথায়? শিশুটির ছবিটা যদি আপনাদের দেখাতে পারতাম। আমার ভেতরের যন্ত্রণা যদি আপনাদের দেখাতে পারতাম? মায়ের দুশ্চিন্তা যদি আপনাদের দেখাতে পারতাম? আপনারা যারা ফেসবুকে আছেন, যারা নেই, যারা এই দেশের নীতি নির্ধারক, যারা সাধারণ, যারা রাজনীতিবিদি। সবার কাছেই আমার প্রশ্ন। আপনারা বলেন, এই ঘটনার শেষ কোথায়? আপনারা বলেন এই শিশুটিকে কী জবাব দেবেন? কী জবাব দেবেন এই মাকে? কী জবাব দেবেন সৌদি ফেরা হাজারো নারীদের? কী জবাব দেবে বাংলাদেশ? কী জবাব দেবে সৌদি আরব? কী জবাব দেবে এই পৃথিবী?
আজ ৭ জুন। ১৯৬৬ সালের এই দিনে বাংলাদেশে ঘটে এক ঐতিহাসিক ঘটনা যার ফলে এক বিপ্লবী চেতনার উন্মেষ ঘটে, বোনা হয়ে যায় স্বাধীনতার বীজ। এর ধারাবাহিকতায় ৬৯ এর গণআন্দোলন, ৭০ এর নির্বাচন আর ৭১ এর মুক্তিযুদ্ধের মধ্য দিয়ে জন্ম নেয় স্বাধীন বাংলাদেশ। আইয়ুব খানের নির্যাতন-নিপীড়নের পটভূমিতে ১৯৬৬ সালের ৫ ফেব্রুয়ারি লাহোরে বাঙালির মুক্তির সনদ ছয় দফা ঘোষণা দিয়েছিলেন জাতির পিতা বঙ্গবন্ধু শেখ মুজিবুর রহমান। এরপর এই ছয় দফা হয়ে ওঠে বাঙালির প্রাণের দাবি। জাতির মুক্তি সনদ। বঙ্গবন্ধু তখন একের পর এক জেলায় জনসভা করে ছয় দফার পক্ষে জাতির জনমত প্রবল করে তোলেন। প্রায়ই তখন সভা শেষে তাকে গ্রেপ্তার করা হতো। দুই মাসে তিনি আটবার গ্রেপ্তার হন। ১৯৬৬ সালের ৮ মে নারায়ণগঞ্জ থেকে সভা করে ঢাকায় ফেরার পরদিন ৯ মে তাকে আবার গ্রেফতার করা হয়। এই গ্রেপ্তারের প্রতিবাদে এবং ৬ দফার প্রতি সমর্থন জানাতে ৭ জুন ঢাকায় হরতাল ডাকা হয়। শুরু হয় এক নতুন দিন। এবারই প্রথম হরতালে ঢাকা ও নারায়ণগঞ্জ থেকে বিপুল সংখ্যক শ্রমিক রাস্তায় নেমে আসে। পাক বাহিনী সেদিন নির্বিচারে গুলি চালায়। তেজগাঁওয়ের শ্রমিক মনু মিয়াসহ ১১ জন নিহত হন।‌ শুরু হয় ধারাবাহিক গণআন্দোলন। আর এভাবেই ইতিহাস বাঁক বদল করে স্বাধীনতার দিকে। আজ ৭ জুন। শহীদ মনু মিয়াসহ নিহত সবার প্রতি শ্রদ্ধা জ্ঞাপন করছি। যাদের আন্দোলনের কারণে এই বাংলাদেশে পেয়েছি তাদের প্রত্যেকের প্রতি শ্রদ্ধা। আমি বিশ্বাস করি অমিত সম্ভাবনা নিয়ে বাংলাদেশের জন্ম। স্বাধীনতার পর বঙ্গবন্ধুকে হত্যা, সামরিক ক্ষমতা দখল, বহুবছর ধরে চলে আসা দুর্নীতি-লুটপাটে সেই সম্ভাবনাকে বারবার বাধাগ্রস্ত করেছে। তবে আমি এখনো বিশ্বাস করি আমরা যদি মুক্তিযুদ্ধের চেতনায় চলতে পারি, দুর্নীতি-লুটপাট বন্ধ করে সুশাসন প্রতিষ্ঠা করতে পারি এই দেশটা দারুণভাবে বদলে যাবে। আর সেটা করতে পারলেই মনু মিয়াসহ সব শহীদের আত্মা শান্তি পাবে। অর্জিত হবে মুক্তিযুদ্ধের বাংলাদেশ। সুন্দর ও বহু আকাঙ্ক্ষিত সেই বাংলাদেশের স্বপ্নে শুভ সকাল সবাইকে। শুভ সকাল প্রিয় বাংলাদেশ।
আপনি খুব ইলিশ পছন্দ করেন? ঢাকার যে কোন বাজারে বা সুপারস্টোরে চলে যান। হাজার টাকাও লাগবে না ভালো একটা ইলিশ কিনতে। বরং এর চেয়ে কম দামেও পাবেন। আমি যেমন কম দাম হলে কিনি কারণ ইলিশ আমার ভীষণ পছন্দের মাছ। ও আচ্ছা আপনার অনেক টাকা? গাড়িও আছে? তাহলে এক কাজ করেন চাঁদপুরে গিয়ে বেড়িয়ে আসেন। সাথে ইলিশও খেয়ে আসবেন। নিয়েও আসবেন। চাইলে ঢাকাতেও অনলাইনে পাবেন। আচ্ছা নিজের গাড়ি নেই? তাহলে এক কাজ করেন। সদরঘাট থেকে লঞ্চে চাঁদপুরে চলে যান এক সকালে। সারাদিন ঘুরে ইলিশ খেয়ে আবার ফিরে আসতে পারবেন। আর ঢাকাতেই খেতে চান? যে কোন ফাইভ স্টার হোটেলে গিয়ে বহুদাম দিয়ে ইলিশ যেমন খেতে পারবেন তেমনি কম দামেও পাবেন। আসলে ঢাকার বাইরে বেড়াতে যেতে চাইছেন? এই যুক্তিটা আমার পছন্দ হইছে। কারণ ঢাকা শহরে বেড়ানোর জায়গা নেই‌। তবে পদ্মার পাড় পর্যন্ত যদি যেতে পারেন সেখানে কিন্তু বেড়ানোর বহু জায়গা পেয়ে যাবেন। না এতোকিছুর পরেও আপনাকে ১৮০০ টাকায় ইলিশ খেতেই ভীড় করতে যেতে হবে? আচ্ছা যান। আপনার যেহেতু টাকা এবং ইচ্ছে সবই আছে। তাহলে যান। শুধু দয়া করে দাম বেশি-ভীড় এসব বলে হাঙ্গামা কইরেন না। কারণ, আপনার বুকে কেউ পিস্তল ঠেকায়নি যে আপনাকে কোথাও গিয়ে ১৮০০ টাকা দিয়ে ইলিশ আর ৫০ টাকা দিয়ে এক পিস বেগুন খেতে হবে। তারপরেও যেহেতু নিজের টাকার গরমে নিজের ইচ্ছেয় যাচ্ছেন কাজেই এ নিয়ে এতো হাঙ্গামা কইরেন না। আপনাদের ইলিশ-বেগুন খাওয়ার ৪১ হাজার টাকার বিলও জাতিকে দেখাতে হবে না। এর বদলে আপনার ইলিশ আপনি খান, জেলাবি, গেলাবি, হিলশা, শালশা যে নামে ইচ্ছা খান। শুধু ফেসবুকে ঝড় না তুলে আমাদের রেহাই দিন! 
সচিব এবং উচ্চপদস্থ সামরিক ও বেসামরিক কর্মকর্তাদের ধানমন্ডি, বনানী, গুলশান, বারিধারা, উত্তরা, পূর্বাচল, লালমাটিয়া, ডিওএইচএসে অট্টালিকা, প্লট, ফ্ল্যাট থাকে। বাগানবাড়ি থাকে। গরু-মহিষের বাথান, চিংড়িঘের, রিসোর্ট, ইন্ডাস্ট্রি ইত্যাদি নানান কিছু থাকে। আবার অনেকের নিউইয়র্ক, টরন্টো, দুবাই, সিঙ্গাপুর, হিউস্টনে অ্যাপার্টমেন্ট, বাড়ি, মলের মালিকানা থাকে। শাহ আবদুল হান্নানের কিছুই ছিল না। অথচ তিনি শুল্ক ও আবগারি বিভাগের কালেক্টর, দুর্নীতি দমন ব্যুরোর মহাপরিচালক, জাতীয় রাজস্ব বোর্ডের সদস্য এবং চেয়ারম্যান, বাংলাদেশ ব্যাংকের ডেপুটি গভর্নর, অভ্যন্তরীণ সম্পদ ও ব্যাংকিং বিভাগের সচিব ছিলেন। তাঁর শেষ ঠাঁই ছিল পিতা থেকে উত্তরাধিকারসূত্রে প্রাপ্ত ভাইবোনদের সঙ্গে যৌথ মালিকানায় উত্তর গোড়ানে গড়ে তোলা বাড়ি। কয়েক মাস আগে করোনা থেকে আরোগ্য লাভ করলেও গত বুধবার তিনি ইন্তেকাল করেন। শাহ আবদুল হান্নানকে নিয়ে কথাগুলো লিখেছেন সাবেক সচিব ও অর্থনীতিবিদ মুহাম্মদ ফাওজুল কবির খান। তিনি লিখেছেন, শাহ আবদুল হান্নানের রাজনৈতিক আদর্শ নিয়ে তর্কবিতর্ক থাকতে পারে। আসলে তর্ক-বিতর্কের কিছু নেই। শাহ সাহেব পরিস্কার জামায়াতপন্থি ছিলেন। অনেকেই বলেন জামায়াতের থিংক ট্যাংক। তবে তাকে ব্যক্তিগতভাবে চিনি না। তবে আমার ধারণা সম্ভবত সততার কারণেই আওয়ামী লীগ ১৯৯৬ সালে ক্ষমতায় এসে ড. সাদত হুসাইনের পর শাহ সাহেবকে এনবিআরের ১৪ তম চেয়ারম্যান করেছিল। আমি বাংলাদেশের স্বাধীনতা বিরোধীদের রাজনৈতিক আদর্শকে ঘৃণা করি। এদেশের মুক্তিযুদ্ধ আর গণহত্যা নিয়ে শাহ সাহেবদের অবস্থানের তীব্র নিন্দা করি। কারণ, এরা বাংলাদেশের জন্মের বিরোধিতা করেছিলেন, যুদ্ধাপরাধীদের সমর্থন করেছিলেন। তারপরও ফাওজুল সাহেবের লেখাটা নিয়ে আলোচনা করা দরকার। বিশেষ করে সরকারি চাকরিজীবীদের সততা ও নিষ্ঠা নিয়ে নিয়ে আলোচনা হওয়া দরকার। আসলে আমাদের খোলামেলা আলোচনা করা দরকার, যে মুক্তিযুদ্ধের বিরোধীতা করাটা যেমন ঘৃণার তেমনি লুটপাট, টাকা পাচার করাও ঘৃণার। এমনকি সেটা যদি কোন চেতনার নামে হয় সেটা আরো বেশি ঘৃণার। আমি মনে করি, যে লোক চুরি করে, দুর্নীতি করে সে মুক্তিযুদ্ধের কথা বলুক কিংবা ধর্ম সবই দিনশেষে ভন্ডামি! আমি মনে করি, সততা, নিষ্ঠা, দেশপ্রেম এগুলো একজন মানুষের বড় পুঁজি। তবে সৎ যেমন হওয়া দরকার তেমনি মুক্তিযুদ্ধের চেতনাও থাকতে হবে। যে কোন মানুষ যদি মুক্তিযুদ্ধের চেতনায় বিশ্বাসী এবং সৎ, এই দুইয়ের মিশেলে হন, তাহলেই এই দেশের সম্পদ। নতুবা নয়‌। ওপরওয়ালা আমাদের সবাইকে দেশের জন্য এমন সৎ জীবনযাপনের তওফিক দিন।
আপনারা যারা তথ্য গোপন রাখার পক্ষে আগে ওকালতি করেছিলেন, তারা এবার বলেন দেশের সর্বনাশটা করলো কে? কার বিরুদ্ধে মামলা হওয়া উচিত? দেখেন বাংলাদেশকে কম দামে টিকা দিয়েছিল চীন। এখন সেটা প্রকাশ হওয়ায় অন্যান্য দেশ চীনকে চাপে রেখেছে। চুক্তির শর্ত লঙ্ঘন করায় ইতিমধ্যে চীন তীব্র ক্ষোভ জানিয়েছে। তবে আমার ব্যক্তিগত মতামত হলো, টিকার মতো বৈশ্বিক গুরুত্বপূর্ণ বিষয়ে এতো গোপনীয়তা না রেখে জনস্বার্থে এগুলো প্রকাশ করা উচিত। তবে চুক্তির শর্ত লঙ্ঘন করে অবশ্যই নয়।
মন খারাপ হলে বা বিষন্ন লাগলে চুপচাপ একটু বসে থাকবেন এমন একটা জায়গাও কী আছে এই শহরে? আচ্ছা এই শহরের মানুষ মন খারাপ করলে কোথায় যান? আচ্ছা মন ভালো থাকলেই বা কোথায় যাবেন? আপনার কোন স্বজন বা শিশু সন্তানকে নিয়ে যাবেন এমন কোন জায়গা কি আছে এই শহরে? একটু স্বস্তি মানে কি শুধুই খাবার দোকান? নিদেনপক্ষে প্রত্যেক এলাকা একটা সুন্দর পার্ক তো হতে পারে? আমি জানি না এই ভাবনা গুলো কেন আমাদের মাথায় আসে না? লাখ কোটি টাকার বাজেট করি আমরা অথচ এই শহরের মানুষের যাওয়ার কোন জায়গা নেই। মাঝে মধ্যে মনে হয়, এই শহরে দিন শেষে আমরা প্রায় সবাই বিষন্ন। ভীষণ বিষন্ন। কখনো কখনো আমরা সেটা বুঝি কখনো বুঝি না। 
ঢাকায় সোনারগাঁয়ে আসার আর দরকার নাই।  যেকোনো ট্রাভেল এজেন্সি এখন থেকে সৌদি আরবের কোয়ারেন্টাইনের ফি দিতে পারবেন।
প্রথম আলোর ব্রাহ্মণবাড়িয়ার স্টাফ রিপোর্টার শাহাদৎ হোসেন পেশাগত দায়িত্ব পালন করতে গিয়ে হামলার শিকার হয়েছেন। ঢাকার বাইরের যে কয়জন তরুণ সাংবাদিককে আমি তাদের সততা, মানবিকতা ও কাজের জন্য ভীষণ পছন্দ করি শাহাদাত হোসেন তাদের একজন। পুলিশ ও প্রত্যক্ষদর্শীরা জানান, হেফাজতের তাণ্ডবে ক্ষতিগ্রস্ত ব্রাহ্মণবাড়িয়া রেলস্টেশন চালুর দাবিতে মঙ্গলবার বেলা ১১টায় স্টেশন চত্বরে মানববন্ধনের আয়োজন করেন সচেতন ব্রাহ্মণবাড়িয়াবাসী। মানববন্ধনের সংবাদ সংগ্রহ করার জন্য অন্যদের সঙ্গে শাহাদৎ হোসেনও স্টেশন এলাকায় যান। মানবন্ধন চলাকালে ছাত্রলীগের কর্মী রোমান মিয়া এক রেলকর্মচারীকে মারধর করেন। স্থানীয়রা জানান, রোমান ব্রাহ্মণবাড়িয়া পৌর এলাকার কাজীপাড়ার রউফ মিয়ার ছেলে ও সৈনিক লীগের আহ্বায়ক জুম্মান মিয়ার ছোট ভাই। তিনি ছাত্রলীগের কর্মী হিসেবে পরিচিত। শাহাদাৎ স্টেশন এই ঘটনার প্রতিবাদ জানান এবং সেখানে উপস্থিত যুবলীগের নেতা হাসান সারোয়াররে কাছে হামলার বিষয়টা জানতে চান। এতে ক্ষিপ্ত হয়ে রোমান মিয়া শাহাদৎ হোসেনের ওপর হামলা করেন। আঘাতে শাহাদাতের নাক দিয়ে রক্ত বের হতে থাকে। উপস্থিত সাংবাদিকেরা তাঁকে উদ্ধার করে হাসপাতালে নিয়ে যান। এ ঘটনায় ক্ষুব্ধ জেলায় কর্মরত সাংবাদিকেরা তাৎক্ষণিকভাবে ব্রাহ্মণবাড়িয়া প্রেসক্লাবে জড়ো হন ও ঘটনার তীব্র নিন্দা জানান। সাংবাদিকেরা হামলাকারীর দ্রুত গ্রেপ্তারের দাবি জানান। খবর পেয়ে জেলা আওয়ামী লীগের নেতারাও ঘটনাস্থলে যান এবং দুঃখ প্রকাশ করেন। পুলিশ জানিয়েছে, হামলার পর রোমান ঢাকায় পালিয়ে যাচ্ছিলেন। পরে পুলিশের একাধিক দল অভিযান চালিয়ে শহরের বিরাসার এলাকা থেকে তাঁকে আটক করে। যথাযথ ব্যবস্থা নেয়ায় পুলিশকে ধন্যবাদ। শাহাদৎ মোটামুটি সুস্থ আছেন জেনে স্বস্তি বোধ করছি। তবে এভাবে সাংবাদিকদের ওপর হামলার ঘটনার দৃষ্টান্তমূলক বিচার দাবি করছি। ঢাকার বাইরে কোথাও এই ধরনের ঘটনা ঘটলে ঐক্যবদ্ধভাবে সবার প্রতিবাদ করা দরকার। এই দেশের স্বার্থে, মানুষের স্বার্থেই সত্যিকািরের সাংবাদিকতা দরকার। দরকার সত্যিকারের সাংবাদিকদের। 
ইট পাথরের এই শহরে এখনো যে ভোরে এত পাখি ডাকে সেটা ভোরে না উঠলে বোঝা কঠিন! একটু মনোযোগ দিয়ে শুনুন। দেখেন কতো রকমের পাখি! এমন পাখির ডাক শুনেই বুঝি কবিগুরু লিখেছেন, ভোরের পাখি ডাকে কোথায় ভোরের পাখি ডাকে! ভোরের পাখি ডাকে যে ওই তন্দ্রা এখন না গো! ভোরের পাখি গাহিছে ওই আনন্দেতে জাগো
দুই ভাইয়ের স্বপ্ন বিদেশ যাবে। ইউরোপ এ। সেই স্বপ্ন পূরণের যাত্রাও শুরু করে তারা। এরপর? স্বপ্নযাত্রা হয়ে ওঠে মৃত্যুযাত্রা!
ফিনল্যান্ডে প্রধানমন্ত্রীর নাশতার মাত্র ৩৬৫ ডলার নিয়ে অভিযোগ হয়। নিউজ, তদন্তও হয়। রাগ না করে প্রধানমন্ত্রী তাতে স্বাগত জানান। আর আমরা?
প্রবাসী কর্মীদের বিভিন্ন সমস্যা অগ্রাধিকার ভিত্তিতে সমাধানের লক্ষ্যে প্রবাসী কল্যাণ ও বৈদেশিক কর্মসংস্থান মন্ত্রণালয়ের নির্দেশনা অনুযায়ী একটি কুইক রেসপন্স টিম গঠন করা হয়েছে। আশা করছি প্রবাসীদের কল্যাণে অনেক বেশি কাজ করবে এই টিম।
আপনারা যারা সৌদি আরব যেতে চান তাদের জন্য সুখবর। সৌদি আরবগামী প্রবাসী শ্রমিকদের প্রাতিষ্ঠানিক কোয়ারেন্টিনের হোটেল বুকিং খরচ বাবদ ২০ থেকে ২৫ হাজার টাকা আর্থিক সহায়তা দেওয়ার সিদ্ধান্ত নিয়েছে প্রবাসী কল্যাণ মন্ত্রণালয়। এ ছাড়া, বাধ্যতামূলক প্রাতিষ্ঠানিক কোয়ারেন্টিন এড়াতে সৌদি আরবসহ বিভিন্ন দেশে যাওয়ার আগেই শ্রমিকদের করোনার ভ্যাকসিন দেওয়ার সিদ্ধান্তও নেওয়া হয়েছে। প্রবাসী কল্যাণ মন্ত্রণালয়ের সচিব ড. আহমেদ মুনিরুছ সালেহীন আজ শনিবার সকালে দ্য ডেইলি স্টার’র সঙ্গে মোবাইল ফোনে কথা বলার এক পর্যায়ে এসব তথ্য জানিয়ছেন। তিনি বলেন, ‘সৌদি আরবে যাওয়ার পরে সাত দিন বাধ্যতামূলক প্রাতিষ্ঠানিক কোয়ারেন্টিনে থাকতে কোনো প্রবাসী শ্রমিকের যদি হোটেল বুকিং খরচ হয় ৪০ হাজার টাকা, তাহলে মন্ত্রণালয় ২০ হাজার টাকা দেবে। ৫০ থেকে ৬০ হাজার বা তার ঊর্ধ্বে খরচ হলে ২৫ হাজার টাকা দেওয়া হবে। সৌদিতে ভ্রমণে ২০ মে নতুন নির্দেশনা কার্যকর হয়েছে। নতুন নির্দেশনা আসার পরে যারা সৌদিতে গিয়েছেন, তাদেরও এই সহায়তা দেওয়া হবে। দূতাবাসের মাধ্যমে তাদের হোটেল বুকিং সংক্রান্ত কাজগপত্র যাচাই-বাছাই করা হবে।’ সৌদি আরবে ভ্রমণে প্রাতিষ্ঠানিক কোয়ারেন্টিন সংক্রান্ত নতুন নির্দেশনায় বলা হয়েছে, যারা সৌদি আরবে স্থায়ীভাবে বসবাস করেন না এবং প্রথমবারের মতো সৌদি আরবে বেড়াতে গেছেন, তারা যদি করোনা ভ্যাকসিনের সবগুলো ডোজ নেওয়ার ১৪ দিন পরে যান— সে ক্ষেত্রে কোয়ারেন্টিনের প্রয়োজন হবে না। মুনিরুছ সালেহীন আরও বলেন, ‘প্রত্যেক প্রবাসী শ্রমিককে করোনার টিকার দেওয়ার এই বিরাট কাজটি কীভাবে সহজে করা যেতে পারে আমরা সেই পরিকল্পনা করছি। আমরা সবাইকে জনশক্তি, কর্মসংস্থান ও প্রশিক্ষণ ব্যুরোর (বিএমইটি) কার্যালয়ে করোনার টিকার জন্য আবেদন করতে বলেছি। যারা শুধু মাত্র বিএমইটি-তে আবেদন করবেন, তারা টিকা পাওয়া যোগ্য বিবেচিত হবেন।’ আগামী এক থেকে দেড় মাসের মধ্যে প্রায় ৪০ হাজার শ্রমিক সৌদি আরবে যাওয়ার অপেক্ষায় রয়েছেন। রিক্রুটিং এজেন্সিগুলোর প্রতিনিধিরা জানিয়েছেন, সৌদি আরবে যাওয়ার পরে একজন প্রবাসী শ্রমিকের হোটেল বুকিং করতে ৬০ থেকে ৭০ হাজার টাকা খরচ হবে। গত ২৫ মে সৌদি এয়ারলাইন্স জানিয়েছে, হোটেল বুকিংয়ের ক্ষেত্রে তারা প্রবাসী শ্রমিকদের কোনো ধরনের সহায়তা করতে পারবে না। এই সিদ্ধান্তে অসহায় অবস্থায় পড়েছেন বাংলাদেশি শ্রমিকরা। 
আপনার জাহাজে বাংলাদেশে তৈরি ইনল্যান্ড মেরিনগ্রেড ডিভাইস ইনস্টল করুন
চলেন একটা ফুটবল নিয়ে এই বৃষ্টিতে মাঠে নামি! কৈশোরে তাই করতাম! আমাদের সরকারি কলোনির কোন এক বাসা থেকে কেউ একজন বল নিয়ে বের হতাম। অতঃপর বাকিরাও!
এপ্রিলে লকডাউন শুরুর আগে হঠাৎ করে সড়কপথে যশোর যাচ্ছিলাম। ফরিদপুর পেরিয়ে মাগুরা ঢোকার আগে ধানক্ষেতের এই ছবিগুলো মনের মধ্যে গেঁথে গেল। এমন প্রায়ই হয়। এই দেশে কত কত সংকট! তবু এই দেশের মাটি, নদী, সবুজ প্রকৃতি, মানুষ এসবে মোহ লেগে যায়! একটা ঘোরের মধ্যে শুধু বলতে ইচ্ছে করে ভালোবাসি বাংলাদেশ!
জামিন পেয়েছেন সাংবাদিক রোজিনা আপা। স্বস্তি প্রকাশ করছি। তবে লড়াইটা এখনো শেষ হয়ে যায়নি। অবশ্য একটা বিষয় স্বীকার করতেই হবে। সাম্প্রতিক সময়ে আর কোন ঘটনায় এতটা ঐক্য আমার চোখে পড়েনি। খেয়াল করে দেখেন, বিচ্ছিন্নভাবে কিছু লোক চরিত্র হননের চেষ্টা করলেও ক্ষমতাসীন দল থেকে শুরু করে প্রায় সব রাজনীতিবিদ, সাংবাদিক কিংবা সাধারণ মানুষ, শিল্পী থেকে শুরু করে নাগরিক সমাজ সবাই যেভাবে ঐক্য প্রকাশ করেছেন সেটা অনেক আশাব্যঞ্জক। আসলে ঘরের বাইরে সর্বত্রই সাংবাদিকদের নানা প্রতিবন্ধকতার মধ্য দিয়ে যেতে হয়। তবুও শতভাগ সততা ও দায়িত্বশীলতার সাথে ভালো সাংবাদিকতা করতেই হবে। কারণ ভালো সাংবাদিকতা ছাড়া একটা দেশ কখনো আগাতে পারে না। আরেকটা কথা। আমি ঢালাওভাবে কাউকে গালি দিতে নারাজ। আমি বিশ্বাস করি খারাপ যেমন আছে, জনপ্রশাসনের সব বিভাগে অসংখ্য ভালো ভালো সরকারি কর্মকর্তা আছেন। কিন্তু চারপাশে দুর্নীতি-অনিয়ম এমনভাবে জেঁকে বসেছে যে সৎ মানুষরা সব জায়গায় কোনঠাসা। কাজেই সৎ মানুষদের ঐক্য দরকার। দরকার ভালো সাংবাদিকতা। আজকে যারা ভাবছেন সাংবাদিকতা না থাকলে সমস্যা কী, তাদের বাংলাদেশের হাইকোর্টের গত বছরের একটা কথা মনে করিয়ে দেই। কুড়িগ্রামের সাংবাদিক আরিফ বনাম ডিসি সাহেবের মামলায় হাইকোর্ট বলেছিল, সাংবাদিকরা যদি সঠিকভাবে দায়িত্ব পালন না করত পারে, তাহলে রাষ্ট্রের বাকি তিন স্তম্ভ (আইন সভা, নির্বাহী বিভাগ ও বিচার বিভাগ) সঠিকভাবে দায়িত্ব পালন করছে কী না সেটা দেখার কেউ থাকবে না। যুক্তরাষ্ট্রের প্রতিষ্ঠাতাদের একজন থমাস জেফারসন একবার বলেছিলেন, ‘আমাকে যদি বিকল্প দেওয়া হয় যে তুমি কি সংবাদপত্রবিহীন সরকার চাও, না সরকারবিহীন সংবাদপত্র চাও? তখন আমি পরেরটা বেছে নেব।’ অর্থনীতিবিদ অমর্ত্য সেনের মতে, কোনো দেশে স্বাধীন গণমাধ্যম থাকলে সে দেশে দুর্ভিক্ষ হানা দিতে পারে না। আমি সবসময় বিশ্বাস করি সত্যিকারের সাংবাদিকতা শুধু একটা ব্যক্তির জীবন না সমাজ ও রাষ্ট্র বদলে দিতে পারে। দেখেন এই যে আমি বলতে পারি আমার ৩৮ বছরের জীবনে অন্তত ৩৮ হাজার মানুষের সেবা বা উপকার আমি করেছি, সেটা আমার সাংবাদিকতার কারণেই বলতে পারি। তবে একটা জিনিষ আমি সবসময় মনে রাখি, আপনি যে পেশারই মানুষ হন সততা খুব জরুরী। সৎ মানে শতভাগ সৎ। নয়তো সত্যিকারভাবে মাথা উঁচু করে দাঁড়াতে পারবেন না। আমার মনে হয়, সাংবাদিকতা নিয়ে একাডেমিক অনেক আলোচনা নতুন করে শুরু হতে পারে। শেষ কথা বলি। একটি সুন্দর গণতান্ত্রিক রাষ্ট্রের জন্য আসলে প্রয়োজন সর্বত্র সুশাসন ও প্রাতিষ্ঠানিকরণ। যতোদিন সেটা না হচ্ছে ততোদিন সাংবাদিকতা খুব প্রয়োজন। আর সুশাসন আসার পরেও দরকার সাংবাদিকতা যাতে সেই সুশাসন টিকে থাকে। জয় হোক সাধারণ মানুষের। ভালো থাকুন সবাই। ভালো থাকুক প্রিয় বাংলাদেশ।
আমাদের আরেকটু খোঁজ খবর করা উচিত। গণমাধ্যমসহ সবার আরেকটু দায়িত্বশীল হওয়া উচিত। কোভিড অনেক মানুষকে নতুন করে গরিব বানিয়েছে। তাদের প্রতি সহমর্মি হতে হবে।
একদিকে অট্টালিকা, আরেকদিকে বস্তি! ধনী আর গরিবের এমন প্রকট অবস্থানের নাম শহর ঢাকা। কবে যে এই বৈষম্য দূর হবে?
প্রশ্ন:নথি চুরির অবাধ অধিকার কি সাংবাদিকরা রাখেন? উত্তর: না। প্রশ্ন: সাংবাদিকরা কি নথি চুরি করবেন না? উত্তর: করবে। প্রশ্ন: তাহলে কি তাদের শাস্তি হবে না? উত্তর: হবে। প্রশ্ন: কি ধরনের শাস্তি হবে? উত্তর: সতর্ক করে দেয়া হবে। প্রশ্ন: এরপরে কি আর নথি চুরি করবে না? উত্তর: করবে। প্রশ্ন: বারবার নথি চুরি করবে আর সতর্ক করে দিবে? উত্তর: দ্বিতীয়বারও সতর্ক করে দিবে। প্রশ্ন: তৃতীয়বারও কি নথি চুরি করবে? উত্তর: সাহসী সাংবাদিক হলে করবে। প্রশ্ন: তাহলে শাস্তি কি হবে? উত্তর: প্রকাশ্যেে ওই সাংবাদিককে কর্মকর্তারা এড়িয়ে চলবেন। প্রশ্ন: তাহলে সাংবাদিকরা গোপন তথ্য পাবেন কি করে? উত্তর: সুযোগ পেলে আবার চুরি করবে। প্রশ্ন: আবারো চুরি করে ধরা পড়লে কি হবে? উত্তর: সর্বনিম্ন শাস্তি তিনদিনের জন্য ওই দপ্তরে মৌখিক নিষেধাজ্ঞা। সর্বোচ্চ শাস্তি সাতদিন। প্রশ্ন: নিষেধাজ্ঞা মেনে চলবে? উত্তর: ফাকি দিয়ে প্রবেশের চেষ্টা করবে। প্রশ্ন: ধরা পড়লে? উত্তর: স্যরি বলে চলে আসবে। প্রশ্ন: ৭দিন পর কি করবে? উত্তর: কর্মকর্তাদের কাছে আবার নথি চাইবে। প্রশ্ন: না দিলে উত্তর: আবার নথি চুরি করবে। প্রশ্ন: সাংবাদিকের নথি চুরি আর বাই প্রফেশন চোরের চুরি কি একই অপরাধ? উত্তর: না প্রশ্ন: কেন না? উত্তর: চোর চুরি করে নিজে লাভবান হওয়ার জন্য। সাংবাদিক নথি চুরি করে দেশ ও জনগণকে অন্যের চুরি সম্পর্কে অবহিত করার জন্য। প্রশ্ন: বাই প্রফেশন চোরের মত কি সাংবাদিক কোনো নথি বা দলিল চুরি করতে পারে? উত্তর: পারে না।চোর বাড়ির মালিককে না জানিয়ে চুরি করে। আর সাংবাদিককে সরকারি দপ্তরের কেউ না কেউ দলিলের ফটোকপি দেন। বা ছবি তুলে নিতে বলেন। বা হাতে লিখে নিতে বলেন। বা কপিটি আপাতত নিয়ে গিয়ে পরে ফেরত দিতে বলেন। সাংবাদিকের পক্ষে জানা সম্ভব না কোন দলিল কোথায় থাকে, আর কোন দলিলের কোন পৃষ্ঠায় কী লেখা আছে। প্রশ্ন: তাহলে সাংবাদিক চুরিটা একা করে না, সরকারি দপ্তরের কেউ না কেউ সহযোগিতা করেন? উত্তর: অবশ্যই। নয়তো নথি পাবেন কী করে? প্রশ্ন:বাড়ি থেকে জমির দলিল চুরি করলে দণ্ডবিধিতে মামলা হয়, সরকারি দপ্তর থেকে কোন দলিল চুরি হলে মামলা হবে না কেন? উত্তর: মামলা হবে। এক্ষেত্রে আসামি বাই প্রফেশন চোর নাকি সাংবাদিক? তার মোটিভ কী ছিল সেটা দেখে বিচারক রায় দিবেন। প্রশ্ন: সাংবাদিক যদি রাষ্ট্রের নিরাপত্তা বিঘ্নিত করার মত কোনো দলিল চুরি করেন? উত্তর: কোন কোন বিষয়ে রাষ্ট্রের নিরাপত্তা বিঘ্নিত হবে তার সুস্পষ্ট ব্যাখ্যা থাকতে হবে। এক্ষেত্রে সাংবাদিকের অভিপ্রায় কী সেটা বিবেচনায় নিতে হবে। নিরাপত্তা বিঘ্নিত হয় এমন কোনো তথ্য সাংবাদমাধ্যম নিজেই প্রচার করবে না। প্রশ্ন: সাংবাদিক যদি রাষ্ট্রীয় নিরাপত্তা সংক্রান্ত দলিল ভিন্ন দেশে পাচার করে? উত্তর: গুপ্তচরবৃত্তির দায়ে তার সাজা হবে। প্রশ্ন: সাংবাদিক যদি তার অফিসের মালিক গোষ্ঠির ব্যবসা সংক্রান্ত নথি চুরি করে? উত্তর: চুরির মামলা হবে। তার অ্যাক্রেডিটেশন কার্ড বাতিল হয়ে যেতে পারে। প্রশ্ন: সবই তো নথি, সাজা ভিন্ন ভিন্ন হবে কেন? উত্তর: উদ্দেশ্য ভিন্ন ভিন্ন তাই। কোনটা ব্যক্তি স্বার্থে, কোনটা গোষ্ঠি স্বার্থে বা কোনটা জনস্বার্থে। সাংবাদিক শুধু জনস্বার্থে কাজ করবেন। প্রশ্ন: তাহলে নথি চুরি জায়েজ? উত্তর: না। প্রশ্ন:বিকল্প কী? উত্তর:সরকার তথ্যের অবাধ প্রবাহ নিশ্চিত করবে। রাষ্ট্রের সার্বভৌমত্ব ঝুঁকির মধ্যে পড়বে না এমন সব তথ্য চাহিবা মাত্র দিতে বাধ্য থাকবে। প্রশ্ন:সরকার এটা কেন করবে? উত্তর: জনস্বার্থে করবে। এটা নাগরিকদের প্রতি রাষ্ট্রের দায়িত্ব। আর এ কারণেই সরকার “জনস্বার্থ সংশ্লিষ্ট তথ্য প্রকাশ (সুরক্ষা প্রদান) আইন, ২০১১” প্রণয়ন করেছে। এই আইন অনুযায়ী কোনো তথ্য প্রকাশকারী উপযুক্ত কর্তৃপক্ষের নিকট, যুক্তিযুক্ত বিবেচনায়, জনস্বার্থ সংশ্লিষ্ট সঠিক তথ্য প্রকাশ করতে পারবেন। প্রশ্ন: জনস্বার্থ বলতে কী বুঝায়? উত্তর: ‘‘জনস্বার্থ’’ অর্থ সরকার বা সরকারের নির্দেশে জনগণ বা জনগণের কিয়দংশের স্বার্থে বা কল্যাণে গৃহীত কর্ম। প্রশ্ন: জনস্বার্থ সংশ্লিষ্ট তথ্য মানে কী? উত্তর: কোন সংস্থার এইরূপ কোন তথ্য যাতে প্রকাশ পায় যে, কোন কর্মকর্তা- (ক) সরকারি অর্থের অনিয়মিত ও অননুমোদিত ব্যয়; (খ) সরকারি সম্পদের অব্যবস্থাপনা; (গ) সরকারি সম্পদ বা অর্থ আত্মসাৎ বা অপচয়; (ঘ) ক্ষমতার অপব্যবহার বা প্রশাসনিক ব্যর্থতা; (ঙ) ফৌজদারী অপরাধ বা বেআইনি বা অবৈধ কার্য সম্পাদন; (চ) জনস্বাস্থ্য, নিরাপত্তা বা পরিবেশের জন্য ক্ষতিকর বা ঝুঁকিপূর্ণ কোনো কার্যকলাপ; অথবা (ছ) দুর্নীতির সাথে জড়িত ছিলেন, আছেন বা হতে পারেন। প্রশ্ন: তাহলে সরকারি কর্মকর্তারা আইন অনুযায়ী সাংবাদিকদের তথ্য দিবেন? উত্তর: না। এই আইনে সাংবাদিকদের কাছে তথ্য দিতে বলা হয়নি। উপযুক্ত কর্তৃপক্ষ অর্থাৎ, প্রেসিডেন্ট; স্পিকার; সুপ্রিম কোর্ট এর রেজিস্ট্রার, দুদক, মহা-হিসাব নিরীক্ষক ও নিয়ন্ত্রক এবংথানার ভারপ্রাপ্ত কর্মকর্তার কাছে তথ্য প্রকাশ করবে। প্রশ্ন: কোনো ব্যক্তি তথ্য দিলে প্রভাবশালী কর্মকর্তারা তার বিরুদ্ধে ব্যবস্থা নিবে না? উত্তর: মিথ্যা তথ্য দিলে ব্যবস্থা নিতে পারবে। আর সত্যি তথ্য দিলে তাকে পুরস্কৃত করবে। প্রশ্ন: এই আইনে সাংবাদিকদের কী সুবিধা? উত্তর: সাংবাদিকদের সরাসরি কোনো সুবিধা নেই। তবে এই আইনের চেতনা সাংবাদিকদের পক্ষে। সরকার যেহেতু সরকারি কর্তৃপক্ষের কাছে জনস্বার্থে তথ্য প্রকাশ করলে পুরস্কার দিবে তার মানে সরকার চায় জনস্বার্থে তথ্য প্রকাশিত হোক। জায়েদুল আহসান পিন্টু ভাইয়ের এই কথাগুলোর সাথে একমত। রাষ্ট্র এমন ব্যবস্থা করুক যাতে দুর্নীতির বিরুদ্ধে দেশের স্বার্থে সাংবাদিকরা নিউজ করতে পারেন। 
ধন্যবাদ মাননীয় পররাষ্ট্রমন্ত্রীকে সত্যগুলো জানানোর জন্য। স্বাস্থ্য মন্ত্রণালয় টিকা নিয়ে কতোটা দায়িত্বশীল এখানে পরিস্কার। দেশে যে এখন টিকা নেই, টিকা কার্যক্রম চলছে না এর দায় কার? আফসোস এতোকিছুর পরেও নীতি নির্ধারকদের মনে হয় না, অনেক হয়েছে। এবার মন্ত্রণালয়টা ঠিক হোক। অথচ এই দেশ আর মানুষের স্বার্থেই তো স্বাস্থ্য মন্ত্রণালয়কে ঠিক করা উচিত!
এতো কিছুর পরেও কী নীতি নির্ধারকদের মনে হয় না স্বাস্থ্য মন্ত্রণালয়টা এবার ঠিক করতে হবে! সর্বত্র সর্বগ্রাসী এই দুর্নীতি-লুটপাট বন্ধ করতেই হবে! আফসোস!!!
সত্যিকারের বহু মুক্তিযোদ্ধা আর তার সন্তানদের এভাবেই কষ্ট পেতে হচ্ছে!
সাংবাদিক রোজিনা ইসলামকে হেনস্তা ও গ্রেপ্তারের ঘটনায় উদ্বেগ প্রকাশ করেছে জাতিসংঘ। বিশ্ব সংস্থাটি বলেছে, বিষয়টির দিকে তারা নজর রাখছে। এটি স্পষ্টতই উদ্বেগের বিষয়। অবশ্য শুধু জাতিসংঘ নয়, আন্তর্জাতিক সব গণমাধ্যমেই উদ্বেগের সাথে খবরটা প্রকাশ করেছে। নিজে সাংবাদিকতা করেছি বা করি বলে নয়, বাংলাদেশের সাধারণ একজন নাগরিক হিসেবে সরকারের সব নীতি নির্ধারকদের কাছে আমার শুধু একটাই প্রশ্ন, আচ্ছা এই গ্রেপ্তারের ঘটনায় সারা বিশ্বে বাংলাদেশের ভাবমুর্তি বাড়লো না কমলো? এই যে সারা বিশ্ব আজ মনে করছে, বাংলাদেশের সাংবাদিকরা নিরাপদ নয়, বরং সাংবাদিকতা করতে গেলে গ্রেপ্তার করে জেলে পাঠানো হয় তাতে বাংলাদেশ সম্পর্কে কেমন ধারণা তৈরি হলো? আজ একটা ভিডিওতে দেখলাম রোজিনা আপা মুচলেকা দিয়েছিলেন। ওই অবস্থায় পড়লে মুচলেকা দেয়াটা অস্বাভাবিক কিছু নয়। আচ্ছা মুচলেকা দেয়ার পর মামলা করতে গেলেন কেন? আর রোজিনা ইসলাম তো দেশ ছেড়ে পালিয়ে যাচ্ছিলেন না। কাজেই তাকে সচিবালয় থেকেই কেন শাহবাগ থানায় পাঠাতে হবে? কেন সকালে আদালতে নিয়েই কারাগারে পাঠাতে হবে? এর চেয়ে মামলা তদন্তের সুযোগ দেয়া হতো। আমি মনে করি না এই ঘটনায় কোন মামলা হতে পারে। এতোটুকু ভিত্তি নাই মামলার। বোধ থাকলে যে কেউই সেটা বুঝবেন। যে অফিশিয়াল সিক্রেটস অ্যাক্ট, ১৯২৩ এর যে ৩/৫ধারার কথা বলা হচ্ছে সেসব ধারা পড়েন তাহলে এটি পরিস্কার হবে যে, মূলত ভারতের স্বাধীনতা আন্দোলনে যেন সরকারি কর্মকর্তারা বা অন্য কেউ জড়িত হতে না পারে সে কারণেই ব্রিটিশরা এই আইন তৈরি করেছিল। আইনটা পড়লেই বুঝতে পারবেন, মূলত সরকারি কর্মকর্তারা বা সাধারণ কোন মানুষ যেন সেনা, নৌ বা বিমান বাহিনীর কোন স্থাপনার নকশা, স্কেচ, মডেল, পরিকল্পনা, পাসওয়ার্ড বা তথ্য এগুলো ইত্যাদির গোপনীয়তা ঠেকাতেই এই আইন। আইনটা ধারবাহিকভাবে পড়লে বোঝা যাবে এখানে তথ্য প্রকাশ মানে বিদেশি শত্রুর কাছে সামরিক কোন তথ্য, নকশা, স্কেচ এগুলো প্রকাশ বুঝিয়েছে যাতে দেশের স্বার্থ ক্ষুন্ন হতে পারে। আর এই আইনের ৩ ধারায় “গুপ্তচরবৃত্তির”যে কথা বলা হয়েছে, যা শুধুমাত্র তথ্য সংগ্রহ করে শত্রু দেশের হাতে তুলে দেওয়ার ক্ষেত্রে প্রযোজ্য। রোজিনা আপা নিশ্চয়ই রাষ্ট্রের সামরিক গোপন কোন তথ্য কোন শত্রুর কাছে যে প্রকাশ করেনি এটা তো পরিস্কার। স্বাস্থ্যমন্ত্রী মহোদয় দাবি করেছেন, যে ফাইলগুলো সে নিয়েছে সেগুলো ছিলটিকা সংক্রান্ত। এগুলো গোপন নথি। রাশিয়ার সাথে যে টিকা চুক্তি করছি, চীনের সাথে চুক্তি করছি, এগুলো নন ডিসক্লোজার চুক্তি। এগুলো যদি বাইরে চলে যায় তাহলে রাষ্ট্রীয়ভাবে আমরা প্রতিশ্রুতি ভঙ্গ করলাম এবং আমাদের তারা টিকা নাও দিতে পারে। এতে দেশের বিরাট ক্ষতি হতে পারে।’ মাননীয় স্বাস্থ্যমন্ত্রী মহোদয়ের কাছে প্রশ্ন, এতোই গুরুত্বপূর্ণ নথি যদি হয় যার কারণে টিকা আসবে না তাহলে এমন নথি অবহেলায় ফেলে রাখলেন কেন কর্মকর্তারা যার ফলে অন্যরা ছবি তুলতে পারে। তাহলে তো আগে এই কর্মকর্তাদের দায়িত্বে অবহেলার শাস্তি হওয়া উচিত। সবচেয়ে অবাক লাগল স্বাস্থ্য মন্ত্রণালয়ের মামলা করার আইন দেখে। স্বাধীন বাংলাদেশের ৫০ বছরের ইতিহাসে কোন সাংবাদিকের বিরুদ্ধে অফিসিয়াল স্বীকৃতি অ্যাক্ট আইন প্রয়োগের নজির নেই। তাহলে রোজিনা ইসলামের বিরুদ্ধে এই আইনে কেন মামলা হলো? আমি মনে করি মামলা বা গ্রেপ্তারের না গিয়েও এই ঘটনা শেষ হতে পারত। তারপরেও যদি ধরে নেই যে স্বাস্থ্য মন্ত্রণালয়ের কারও গোয়ার্তুমির কারণে হয়তো মামলা হলো, তাই বলে কী তখুনি একজন সিনিয়র সাংবাদিককে জেলে পাঠাতে হবে? আইন অনুযায়ী ধরলাম মামলা হয়েছে। এবার তদন্ত হোক, আদালতে বিচার চলুক। সাজা হলে তাকে জেলে পাঠান। কারও বিরুদ্ধে মামলা হলেই তাকে জেলে পাঠাতে হবে? বিচার শেষ হওয়ার আগে যেন কেউ কোন ভোগান্তিতে না পড়েন কিংবা কোন শাস্তি না পান, সেটি নিশ্চিত করার জন্যই জামিনের বিধান রয়েছে। অথচ আমাদের দেশে মামলার বিচারের আগেই কারও কারও জীবন কেটে যায় জেলে। অবশ্য আমি আশাবাদী আজ রোজিনা আপার জামিন হবে কারণ এটি জামিনযোগ্য মামলা। তবে আমি মনে করি সরকারের উচিত এই মামলা প্রত্যাহার করে নেয়া। একই সঙ্গে স্বাস্থ্য মন্ত্রণালয়কে বলবো, আপনারা যদি আসলেই দুর্নীতি বন্ধ করতে চান তাহলে সাংবাদিকদের কাজের সুযোগ দেন। আর পারলে জাতিকে জানান স্বাস্থ্য মন্ত্রণালয়ে নিয়োগসহ নানা অনিয়ম যে হচ্ছে তার বিরুদ্ধে কী কী ব্যবস্থা নিয়েছেন আপনারা? এই যে স্বাস্থ্য মন্ত্রণালয়ের নিয়োগে কোটি টাকার দুর্নীতির খবর সেটা কী আপনারা স্বেচ্ছায় দিতেন? এই নিউজ ছাপার পর কী ব্যবস্থা নেয়া হয়েছে? গত ৫০ বছরে স্বাস্থ্যখাতে কী পরিমান হরিলুট হয়েছে? এখানকার পিয়ন, গাড়িচালকরাও কী করে কোটিপতি হয়? মনে রাখেবেন, সাংবাদিকতায় তথ্য চুরি করে বলেই আপনাদের এসব পুকুরচুরির খবর মাঝে মধ্যে জানতে পারে। তথ্য চুরি না করলে এই দেশের হাজোরো অনিয়ম-লুটপাটের ঘটনা মানুষ জানতো না। নীতি নির্ধারকদের বলবো, একটু ভাবেন গত ১২ বছরে বা গত ৫০ বছরে এই দেশে কী পরিমান দুর্নীতি-লুটপাট হয়েছে। এই যে বেসিক ব্যাংক, হলমার্ক, ক্রেস্টে চুরি, স্বাস্থ্যখাতের লুটপাট, প্রতিটা নিউজেই কিন্তু দেশের উপকার হয়েছে। আমরা যদি চাই এসব লুটপাট বন্ধ করতে তাহলে প্রতিটি মন্ত্রণালয়ের উচিত সত্যিকারের সাংবাদিকদের সহায়তা করা। পাশাপাশি দুর্নীতিবাজ সাংবাদিকদেরও বিরুদ্ধে ব্যবস্থা নেয়া উচিত। কিন্তু কোনদিন শুনেছেন কোন অসৎ সাংবাদিকের বিরুদ্ধে মামলা হয়েছে? হয়নি। কারণ সব পেশার সব অসৎরা একজোট। তারা সবসময় সত্যিকারের সাংবাদিকতায় প্রতিবন্ধকতা তৈরি করতে চায়। ফলাফল দেখেন বিশ্ব মুক্ত গণমাধ্যম সূচকে দেখা বাংলাদেশের অবস্থান ১৮০টি দেশের মধ্যে ১৫২তম। আফ্রিকার অনেক দেশ আমাদের আগে। এমনকি দক্ষিণ এশিয়ায় সবচেয়ে পিছিয়ে। বাংলাদেশ, এমনকি আফগানিস্তান, পাকিস্তানেরও পেছনে। অবশ্য শুধু রাষ্ট্রীয় বা সরকারি বাঁধা নয় এই দেশের মালিক-সম্পাদকরা স্বাধীন সাংবাদিকতার আরেকটি বড় বাঁধা। এর প্রমাণ আমরা কিছুদিন আগে মুনিয়ার ঘটনায় দেখেছি। আরেকটা কথা। আমি ঢালাওভাবে সরকারি কর্মকর্তা, পুলিশ, ডাক্তার, সাংবাদিক বা কোন পেশার লোককেই গালি দিতে রাজি না। এই দেশের সব পেশায় ভালো মন্দ আছে। আমি বিশ্বাস করি জনপ্রশাসনের সব বিভাগে অসংখ্য ভালো সরকারি কর্মকর্তা আছেন। একবার তাদের কথা ভাবেন। চারপাশে দুর্নীতি-অনিয়ম এমনভাবে জেঁকে বসেছে যে সৎ মানুষরা সব জায়গায় কোনঠাসা। ধরেন স্বাস্থ্য মন্ত্রণালয় যদি দুর্নীতিগ্রস্ত হয় তাহলে সেখানে কোন সৎ কর্মকর্তা থাকলে তার কী অবস্থা। তিনি কোথায় যাবেন? সরকারের সব দপ্তরেই একই অবস্থা। খারাপ মানুষগুলো একজোট, সৎরা কোনঠাসা। মনে রাখবেন আপনি পুলিশ সে কারণেই যদি পুলিশের অনিয়মকে সমর্থন করে থাকেন, আমলা বলে যদি আমলাতন্ত্রের সব অনিয়মকে সমর্থন করেন, সাংবাদিক বলে সাংবাদিকদের; তাহলে দেশ আর আগাবে না। আর আমাদের দেশের প্রতিটা দপ্তরের কী অবস্থা সেটা বুঝতে জ্ঞানী হওয়া লাগে না। আপনি ডিসি সাহেব, সচিব সাহেব কালকে সাধারণ নাগরিক পরিচয়ে সেবা নিতে যান, আপনি পুলিশ সাহেব সাধারণ পোষাকে একদিন থানায় যান, আপনি বিচারক সাহেব একদিন সাধারণ নাগরিক হিসেবে আদালতে যান বুঝবেন ভোগান্তি কাকে বলে। এই অবস্থার পরিবর্তন কীভাবে হবে? আমি মনে করি সৎ ও স্বাধীন সাংবাদিকতা এক্ষেত্রে আমাদের অনেক সহায়তা করতে পারে। গণমাধ্যম রাষ্ট্রের চতুর্থ স্তম্ভ। যুক্তরাষ্ট্রের প্রতিষ্ঠাতাদের একজন থমাস জেফারসন একবার বলেছিলেন, ‘আমাকে যদি এই বিকল্পটি দেওয়া হয় যে তুমি কি সংবাদপত্রবিহীন সরকার চাও, না সরকারবিহীন সংবাদপত্র চাও? তখন আমি সরকারবিহীন সংবাদপত্র বেছে নেব। অর্থনীতিবিদ অমর্ত্য সেনের মতে, কোনো দেশে স্বাধীন গণমাধ্যম থাকলে সে দেশে দুর্ভিক্ষ হানা দিতে পারে না। হ্যা সব পেশার মতো বাংলাদেশের সাংবাদিকতার অবস্থাও ভালো না। আসলে সংবাদপত্র বা টেলিভিশনকে যদি প্রতিষ্ঠান হিসেবে বানানো না যায়, যদি সত্যিকারের মালিক আর সৎ সাংবাদিক এই দুই একসাথে না হয়, তাহলে বাংলাদেশের সাংবাদিকতার ভবিষ্যত খুব আশাব্যঞ্ছক নয়। এর মধ্যেও যদি পেশাদার সাংবাদিকদের হয়রানি করা হয় তাহলে যেটুকু আছে সেটুকুও কী থাকবে? আজকে যারা ভাবছেন সাংবাদিকতা না থাকলে সমস্যা কী, তাদের বাংলাদেশের হাইকোর্টের গত বছরের একটা কথা মনে করিয়ে দেই। কুড়িগ্রামের সাংবাদিক আরিফ বনাম ডিসি সাহেবের মামলায় হাইকোর্ট বলেছিল, সাংবাদিকরা যদি সঠিকভাবে দায়িত্ব পালন না করত পারে, তাহলে রাষ্ট্রের বাকি তিন স্তম্ভ (আইন সভা, নির্বাহী বিভাগ ও বিচার বিভাগ) সঠিকভাবে দায়িত্ব পালন করছে কী না সেটা দেখার কেউ থাকবে না। আমি সবসময় বিশ্বাস করি সত্যিকারের সাংবাদিকতা শুধু একটা ব্যক্তির জীবন না সমাজ ও রাষ্ট্র বদলে দিতে পারে। দেখেন এই যে আমি বলতে পারি আমার ৩৮ বছরের জীবনে অন্তত ৩৮ হাজার মানুষের সেবা বা উপকার আমি করেছি, সেটা আমার সাংবাদিকতার কারণেই বলতে পারি। তবে একটা জিনিষ আমি সবসময় মনে রাখি, হবে আপনি যে পেশারই মানুষ হন, সততা খুব জরুরী। সৎ মানে শতভাগ সৎ। নয়তো সত্যিকারভাবে মাথা উঁচু করে দাঁড়াতে পারবেন না। শেষ কথা বলি। একটি সুন্দর গণতান্ত্রিক রাষ্ট্রের জন্য আসলে প্রয়োজন সর্বত্র সুশাসন ও প্রাতিষ্ঠানিকরণ। সেটা থাকলে এই দেশে চুরিও হতো না, আবার চোরের মায়ের বড় গলাও হতো না। যতোদিন সেটা না হচ্ছে ততোদিন সাংবাদিকতা খুব প্রয়োজন। আর সুশাসন আসার পরেও দরকার সাংবাদিকতা যাতে সেই সুশাসন টিকে থাকে। আমি চাই রোজিনা আপা মুক্তি পাক। কোনঠাসা সব সৎ মানুষেরা ভালো থাকুক। পরাজয় হোক সব অসৎ মানুষের। জয় হোক সাধারণ মানুষের। ভালো থাকুন সবাই। ভালো থাকুক বাংলাদেশ।
প্রথম আলোর সিনিয়র রিপোর্টার রোজিনা ইসলামের অপরাধটা কী? কেন তাকে পাঁচ ঘন্টা যাবত আটকে রেখেছিল স্বাস্থ্য মন্ত্রণালয়? এটা তো রীতিমত হয়রানি। এই হয়রানির তীব্র প্রতিবাদ জানাচ্ছি। সাম্প্রতিক সময়ে রোজিনা আপা নিয়ােগে অনিয়মসহ স্বাস্থ্যখাতের নানা অনিয়ম নিয়ে সিরিজ রিপোর্ট করেছেন। এসব কারণে স্বাভাবিকভাবেই ক্ষুব্ধ মন্ত্রণালয়। তাই বলে সাংবাদিককে এভাবে হয়রানি? রোজিনা আপা আমার সহকর্মী ছিলেন। পাশাপাশি বসে অন্তত আটবছর একসাথে কাজ করেছি। বাংলাদেশে এই মুহুর্তে রোজিনা আপার মতো রিপোর্টার খুব কমই আছে। একটা ভালো রিপোর্টের জন্য তিনি অনেক ঝুঁকি নেন। উদ্দেশ্য থাকে যেকোনো মূল্যে অনিয়মের তথ্য প্রকাশ করবেন। এটা তো নিশ্চিত তিনি স্বাস্থ্য মন্ত্রণালয়ে কাউকে খুন করতে যাননি। গিয়েছেন রিপোর্টের জন্য তথ্য সংগ্রহ করতে। তাহলে তাকে হয়রানি করতে হবে? একযুগেরও বেশি সময় ধরে রিপোর্টিং করেছি এবং জানি তথ্য পাওয়ার কাজটা খুব সহজ নয়। আমাদের আমলাতন্ত্রের কাজই যেখানে তথ্য লুকানো সেখানে একজন রিপোর্টারকে অনিয়ম-দুর্নীতির তথ্য পেতে অনেক কৌশলই নিতে হয়। রোজিনা আপা হয়তো এভাবেই কী কোন ছবি বা তথ্য নিয়েছিলেন। এই কারণেই কী এতো ক্ষোভ? এই হয়রানির তীব্র নিন্দা জানাই। এই রাষ্ট্রের নীতি নির্ধারকদের বলবো একটু দেখেন বিশ্ব মুক্ত গণমাধ্যম সূচকে বাংলাদেশের অবস্থান ১৮০টি দেশের মধ্যে বাংলাদেশের অবস্থান ১৫২তম। দক্ষিণ এশিয়ার দেশগুলোর মধ্যে সবচেয়ে পিছিয়ে বাংলাদেশ। একটু এগুলো নিয়ে ভাবেন। পারলে গোপনীয়তার সংস্কৃতি ভাঙুন। এমন আইন করুন যেন একজন পেশাদার সাংবাদিক চাওয়া মাত্র দুনীতি ও অনিয়মের তথ্য পায়। তাতে অন্তত দেশটা বাঁচবে। আরেকটা কথা। স্বাধীন সংবাদমাধ্যমকে গণতান্ত্রিক রাষ্ট্রের চতুর্থ স্তম্ভ। বাংলাদেশের হাইকোর্ট গতবছরের ১৬ মার্চ একটি মামলা চলাকালে এই কথাটি স্মরণ করিয়ে দিয়ে বলেছিলেন, এই চতুর্থ স্তম্ভ মানে সাংবাদিকরা যদি সঠিকভাবে দায়িত্ব পালন করে, তাহলে রাষ্ট্রের বাকি তিন স্তম্ভ (আইন সভা, নির্বাহী বিভাগ ও বিচার বিভাগ) সঠিকভাবে দায়িত্ব পালন করবে। কাজেই সাংবাদিকদের সঠিকভাবে দায়িত্ব পালন করতে দিন। সর্বশেষ। এই মাত্র জানলাম, রোজিনা আপার বিরুদ্ধে তথ্য চুরির অভিযোগে মামলা হয়েছে। তিনি নাকি কিছু নথির ছবি তুলেছেন! কী ভয়ানক ঘটনা! কয়েকটি নথির ছবি নেয়ার অভিযোগে এভাবে হয়রানি আর মামলা? আচ্ছা স্বাস্থ্য সেবা বিভাগ নিশ্চয়ই পরমাণু বোমা বানাচ্ছিল না! তাহলে কি এমন নথির ছবি তুলেছিল যে মামলা করতে হবে? আচ্ছা যেই নথিগুলো ছবি তুলেছিল সেগুলো পাবলিক করে দেন তো দেখি আমরা। এর আগে স্বাস্থ্য মন্ত্রণালয় নিয়োগে যে কোটি টাকার দুর্নীতি হয়েছে সেই নথি কি এমনি এমনি আপনারা দেবেন? যদি না দেন ছবি না তুললে জাতি জানবে কী করে?আপনারা কোটি টাকার দুর্নীতি করবেন সমস্যা নেই, সেটা প্রকাশ করার চেষ্টা করলেই সব সমস্যা তাই না? আমাদের সাংবাদিক নেতাসহ সবাইকে বলবো রোজিনা আপার ঘটনাটা বিশ্লেষণ করেন। ৫ ঘন্টা রোজিনা আপাকে আটকে রাখা হয়েছে আমরা কেউ কিছু করতে পারিনি। প্রথম আলো তাকে ছাড়াতে পারেনি। শাহবাগ থানায় নেয়ার পর এত এত সাংবাদিক নেতা, এতো এতো সাংবাদিক সবার সামনেই মামলা হয়েছে। আমরা ঠেকাতে পারিনি। এই দেশে সত্যিকারের সাংবাদিকরা আসলে কতোটা অসহায়, সাংবাদিক নেতৃবৃন্দ কতটা দ্বিধাবিভক্ত, এই ঘটনা তার প্রমাণ। আরেকটি কথা। রোজিনা আপাকে হয়রানির যে ভিডিও দেখলাম, যেভাবে তাকে হয়রানি করা হয়েছে সেটা তো রীতিমত অপরাধ। ছবি আর ভিডিওগুলো দেখে মনে হল তারা কোন ডাকাত ধরেছেন। অথচ রোজিনা আপা একজন খ্যাতিমান সাংবাদিক। এই মন্ত্রণালয়ের মন্ত্রী কোথায়? একজন সিনিয়র সাংবাদিককে তারা যদি এভাবে গলা চেপে ধরতে পারেন জনগণকে কী করবেন? আর দুর্নীতির তথ্য চুরির অভিযোগে যদি একজন সাংবাদিককে জেলে যেতে হয় তাহলে যারা স্বাস্থ্যখাতের হাজার কোটি টাকা লুটপাট করছে তাদের কি সাজা হওয়া উচিত? রোজিনা আপাকে হয়রানির অপরাধের দৃষ্টান্তমূলক বিচার চাই। মুক্তি চাই রোজিনা আপার। নীতি নির্ধারকদের বলবো, এভাবে হয়রানি না করে সাংবাদিকতা করতে সহায়তা করুন। আর পারলে এই করোনাকে পুঁজি করেও যারা কোটি কোটি টাকার দুর্নীতি ও অনিয়ম করে তাদের বিরুদ্ধে ব্যবস্থা নিন। ব্যবস্থা নিন তাদের বিরুদ্ধে দুর্নীতির তথ্য লুকাতে চায়। তাতে দেশ, জনতা সবার মঙ্গল। 
ইট-পাথরের এই শহরে নিম্নআয়ের মানুষকে বিনামূল্যে ঈদের দিনে খিচুড়ি-মাংস খাওয়ানোর আয়োজন করেছে মেহমানখানা। আমার কাছে আজকে ঈদের সবচেয়ে আনন্দময় ঘটনা মনে হয়েছে এটাকে। ঘন্টা দুয়েক আমি ঘটনাস্থলে ছিলাম। আমার কাছে মনে হয়েছে স্বর্গীয় দৃশ্য দেখছি। আজকের মেহমানখানার মেহমানরা ছিলেন এতিম, অসহায়, গরিব, রিকশাচালক, দিনমজুর, হকার ও লকডাউনে কর্মহীন হয়ে পড়া নিম্নআয়ের মানুষ। নারী, পুরুষ, তরুণ, বৃদ্ধ, শিশুসহ সব শ্রেণীর মানুষ ছিলেন। সবাই একসঙ্গে খেয়েছেন কোথাও কোনো বিশৃঙ্খলা নেই। যারা খেতে এসেছিলেন তারা প্রায় সবাই বলেছেন, তাদের কাছে আসলেই ঈদ মনে হয়েছে। কারণ স্বেচ্ছাসেবকরা পরম যত্ন নিয়ে তাদের খাবার দিয়েছেন। অবশ্য শুধু ঈদের দিন নয়, পুরো রমজানজুড়ে প্রতিদিন দেড় থেকে দুই হাজার মানুষ এই মেহমানখানায় ইফতার করেছেন বিনামূল্যে। দুদিন আগেই মেহমানখানা নিয়ে বিস্তারিত লিখেছি। আজও ডেইলি স্টারে এ নিয়ে একটা রিপোর্ট করেছি। চাইলে পড়তে পারেন। মেহমানখানার আয়োজকসহ সব স্বেচ্ছাসেবদের ধন্যবাদ। লিজা আপা, শোভন, জ্যোতি ভাই, ইজাজ ভাই, শামসুল আলম ভাই, মুরাদ, আবির, ইফতিসহ সবাইকে ধন্যবাদ। আমি সবসময়ই মানবিকতায় আস্থা রাখি। ইট-পাথরের এই শহরে মানুষের জন্য এমন ভালোবাসা, বিদ্যানন্দ, মেহমানখানা বা এই ধরনের উদ্যোগই এই বাংলাদেশের শক্তি। সবাইকে ঈদের শুভেচ্ছা। ঈদ মোবারক।
মেহমানাখানা। ইট-পাথরের এই শহরে নিম্নআয়ের মানুষকে বিনামূল্যে ঈদের দিনে খাওয়ানোর আয়োজন করেছে মেহমানখানা। আমার কাছে আজকে ঈদের দিনের সবচেয়ে আনন্দময় ঘটনা মনে হয়েছে এটাকে। শুধু ঈদের দিন নয়, রমজান মাসে প্রতিদিন দেড় থেকে দুই হাজার মানুষ এই মেহমানখানায় ইফতার করেছেন বিনামূল্যে।
🌙 ঈদ মোবারক। দেশে-প্রবাসে সবাই ভালো থাকুন। অন্যদেরও ভালো রাখুন। 
ফিলিস্তিনে আজ বৃহস্পতিবার পবিত্র ঈদুল ফিতর। অথচ আজও ফিলিস্তিনিদের ঘুম ভেঙেছে ইসরায়েলের বোমার শব্দে। গত রাত থেকে এই লাগাতার বোমা হামলা চলছে। গাজা উপত্যকাসহ বিভিন্ন এলাকায় হামলায় নারী-শিশুসহ অন্তত ৬৫ জন গত কয়েকদিনে নিহত হয়েছেন। জ্ঞান হওয়ার পর থেকেই ফিলিস্তিনিদের মৃত্যু দেখে আসছি। জানি না এর শেষ কোথায়! আমার মনে আছে, ছোটবেলায় ঈদ ও জুমার নামাযে গেলেই ফিলিস্তিনিদের জন্য শুধু দোয়া করা হতো। একটু বড় হয়ে খবরের কাগজে নিয়মিত পড়ে আর টিভিতে খবর দেখে মন খারাপ হতো। বিশ্ববিদ্যালয়ে এসে ইসরায়েল-ফিলিস্তিন নিয়ে বিস্তারিত পড়তে পড়তে মনে হতো, পৃথিবীর ইতিহাসে এমন অনাচারও ঘটে। এই যে গত ৭৩ বছর ধরে এভোবে চলছে এর শেষ কোথায়? চলেন একটু ইতিহাসে যাই। পবিত্র আল আকসা মসজিদ আর জেরুজালেম নিয়ে মুসলমান, খ্রিষ্টানদের মধ্যে সংঘাত হয়েছে বহুবার। তবে সপ্তম শতক থেকেই ইসরায়েল মুসলিমদের দখলে। ১০৯৯ সালে এটি খ্রিস্টানদের দখলে যায়। ১১৮৭ সালে এটি আবার আইয়ুবীয় রাজবংশের অধীনে চলে যায়। ত্রয়োদশ শতাব্দীতে ইসরায়েল মিশরের মামলুক সুলতান এর নিয়ন্ত্রণে আসে। ১৫১৭ সালে এটি উসমানীয় সাম্রাজ্যভুক্ত হয়। প্রথম বিশ্বযুদ্ধের সময়েও উসমানীয় খেলাফতের অধীন ছিল। কিন্তু তুরস্ক ওই বিশ্বযুদ্ধে ছিল বৃটেন বিরোধী জোটে৷ তাদের পরাজয় হয়। এমনটা শোনা যায়, প্রথম বিশ্বযুদ্ধের সময় ব্রিটেনের প্রয়োজন দুর্লভ বোমা তৈরির উপকরণ কৃত্রিম ফসফরাস তৈরি করতে সক্ষম হন ইহুদি বিজ্ঞানী ড. হেইস বাইজম্যান৷ ফলে আনন্দিত ব্রিটিশ প্রধানমন্ত্রী ড. হেইসের কাছে জানতে চাইলেন কী পুরস্কার চান? উত্তর ছিল, অর্থ নয় তিনি তাঁর স্বজাতি ইহুদিদের জন্য এক টুকরো ভূমি চান আর তা হবে ফিলিস্তিনে। আবার হাঙ্গেরীতে জন্ম নেয়া আরেক ইহুদি বিজ্ঞানী এডওয়ার্ড টেলার যাকে হাইড্রোজেন বোমার জনক বলা হয়, যিনি নাজি বাহিনী থেকে বাঁচতে আমেরিকায় চলে যান এবং মার্কিন পরমাণু পদার্থবিদ ছিলেন। মনে করা হয় এই ধরনের বিজ্ঞানীদের কাজের পুরস্কার হিসেবেই আমেরিকা-ব্রিটেন ইহুদিদের জন্য একটা রাষ্ট্র গঠন করার প্রতিশ্রুতি দেন। তবে এগুলোর রেফারেন্স পাওয়া কঠিন। প্রথম বিশ্বযুদ্ধে তুরস্কের উসমানীয় সাম্রাজ্যের পতনের পর ইসরায়ের ভূখণ্ডটি ব্রিটিশরা তাদের অধীনে নিয়ে নেয় এবং নাম রাখে 'মেন্ডেটরি প্যালেস্টাইন'। ১৯১৭ সালের ২ নভেম্বর ব্রিটিশ পররাষ্ট্রমন্ত্রী আর্থার জেমস বালফোর ইহুদীবাদীদেরকে লেখা এক পত্রে ফিলিস্তিনী ভূখণ্ডে একটি ইহুদী রাষ্ট্র প্রতিষ্ঠার প্রতিশ্রুতি ঘোষণা করেন। ১৯১৭ সালের নভেম্বর মাসে তুরস্কের সেনাদের হাত থেকে জেরুজালেম দখল করে ব্রিটেন। স্বাধীনতা দেয়ার অঙ্গীকারে ১৯১৭ সালে থেকে ১৯৪৮ সাল পর্যন্ত ফিলিস্তিনের ভূমি ব্রিটেনের নিয়ন্ত্রণে রাখে৷ মূলত এই সময়টিই ফিলিস্তিনকে আরব শূন্য করার জন্য ভালোভাবে কাজে লাগায় ইহুদি বলয় দ্বারা প্রভাবিত ইঙ্গ-মার্কিন শক্তি। ইহুদীরা কিন্তু সপ্তম শতাব্দী থেকেই বিভিন্ন জায়গায় পালিয়ে বেড়িয়েছে। তারা ছড়িয়ে ছিল ইউরোপ মহাদেশে। বালফোর ঘোষণার পর থেকে আলাদা রাষ্ট্রের সম্ভাবনা উজ্জ্বল হলে বিপুলসংখ্যক ইহুদি ইউরোপ থেকে ফিলিস্তিনে এসে বসতি স্থাপন করতে থাকে। তারা সমানে জমি কিনতে থাকে। তবে তখনো মুসলমান এবং ইহুদীদের মধ্যে সম্পর্ক মোটামুটি বন্ধুত্বপূর্ণ ছিল। ইউরোপ কিংবা খ্রিষ্টীয় চার্চ লাগাতারভাবে ইহুদিদের ওপর নিপীড়ন ও গণহত্যা চালালেও মুসলামনরা কিন্তু সিরিয়া থেকে শুরু করে অনেক আরব দেশেও তাদের জায়গা দিয়েছে মানবিক কারণে। তবে ইহুদিদের মধ্যে সবসময় স্বাধীন একটা রাষ্ট্রের আকাঙ্খা ছিল। ১৯২৩ সালে স্বাধীন তুরস্কের জন্ম হলে এই অঞ্চলে ইহুদীরা রাষ্ট্র প্রতিষ্ঠার জন্য উদগ্রীব হয়ে যান। ইউরোপের বিভিন্ন দেশ যেমন ব্রিটেন, ফ্রান্স, জার্মানি, নরওয়ে, পোল্যান্ড, গ্রীস এবং সুইজাল্যান্ডে বসবাসকারী ইহুদীদেরকে নেতারা আহ্বান জানান ইসরায়েলে বসতি গড়তে। তাছাড়া ব্রিটিশ সরকার ইহুদীদেরকে তাদের নিজস্ব ভূমি ছেড়ে দেবে বলে প্রতিশ্রুতি দেয়। দ্বিতীয় বিশ্বযুদ্ধ শুরু হওয়ার আগে প্রায় আড়াই লাখ ইহুদী মানুষ ইসরায়েল ভূখণ্ডে পাড়ি জমায়। তারা দলে-দলে সেখানে আসে এবং জমি ক্রয় করতে থাকে। ১৯৩৩ সালের পর থেকে জার্মানির শাসক হিটলার ইহুদিদের প্রতি কঠোর হতে শুরু করেন। তখন জাহাজে করে হাজার হাজার ইহুদি অভিবাসী ফিলিস্তিনী ভূখণ্ডে আসতে থাকে এবং ইহুদিদের তৎপরতা আরও বেড়ে যায়। তারা সমানে দখল করতে চায়। ব্রিটিশ শাসন ও ইহুদিদের এই দখলদারির বিরুদ্ধে ১৯৩৬-১৯৩৯ সালে সংঘটিত হয় আরব বিদ্রোহ। ওই বিদ্রোহ দমন করা হয়। নিহত হয় পাঁচ হাজার আরব। দ্বিতীয় বিশ্বযুদ্ধ শেষ হলে ফিলিস্তিন নিয়ে আরব ও ইহুদিদের মধ্যে বৈরিতা বেড়ে যায়। এই সময় ফিলিস্তিনের ওপর ম্যানডেট ছেড়ে দেওয়ার সিদ্ধান্ত নেয় ব্রিটিশ সরকার। এই ভূ-ভাগ্য নির্ধারণে সদ্যগঠিত জাতিসংঘকে অনুরোধ জানানো হয়। এরপর ১৯৪৭ সালের ২৯ নভেম্বর, নিউইয়র্কে জাতিসংঘের সাধারণ পরিষদ ফিলিস্তিনকে বিভক্ত করা নিয়ে বিতর্কিত ‘প্রস্তাব ১৮১’গ্রহণ করে। প্রস্তাবটি তিন মিনিটের কম সময়ের ভোটাভুটিতে পাস হয়। প্রস্তাব পাসের সময়টায় ফিলিস্তিন ছিল ১৩ লাখ ফিলিস্তিনি আরবের বসতি; বিপরীতে সেখানে ছিল ৬ লাখ ইহুদির বাস। বিভক্তির প্রস্তাব অনুসারে ইহুদিরা মোট ভূখণ্ডের ১০ শতাংশের মালিক হলেও তাদের দেয়া হয় মোট জমির অর্ধেক। পরের বছরের ১ আগস্টের মধ্যে স্বাধীন ইহুদি ও আরব রাষ্ট্র গঠনের কথা ছিল। আরবদের বিরোধিতা সত্ত্বেও যুক্তরাজ্য ও যুক্তরাষ্ট্রের সমর্থনে পরিকল্পনাটি এগিয়ে যায়। প্রস্তাবিত ইহুদি রাষ্ট্রের জন্য বরাদ্দ হয় ১৪ হাজার বর্গকিলোমিটার (৫ হাজার ৪০০ বর্গমাইল) স্থান। আর সংখ্যাগরিষ্ঠ ফিলিস্তিনি আরবদের জন্য বরাদ্দ হয় সাড়ে ১১ হাজার বর্গকিলোমিটারের (৪ হাজার ৪০০ বর্গমাইল) তিনটি এলাকা। আর জেরুজালেম ও এর আশপাশের এলাকা নিয়ে গঠন করা হয় এক বিশেষ আন্তর্জাতিক অঞ্চল। স্বভাবতই আরবরা এই সিদ্ধান্ত মেনে নেয়নি। অন্যদিকে জাতিসংঘের সিদ্ধান্তের পর বিজয় উল্লাস শুরু করে ইহুদিরা। এই প্রথম একটি স্বাধীন ভূখণ্ড পেল তারা। ইহুদিদের সশস্ত্র দলগুলো তখন প্রকাশ্যে আসা শুরু করে। তবে ইহুদীরা বুঝতে পেরেছিল যে নতুন রাষ্ট্র গঠনের পর আরবরা মেনে না নিয়ে প্রতিরোধ করবে। ইহুদিদেন ছিল বিচক্ষণ নেতৃত্ব। সম্ভাব্য যুদ্ধের জন্য আগে থেকেই তৈরি ছিল ইহুদিরা। তাদের গোপন অস্ত্র কারখানাও ছিল। ফিলিস্তিনী আরবরা বুঝতে পারে যে তাদের অস্তিত্ব হুমকির মুখে পড়ছে। নিজেদের অস্তিত্ব টিকিয়ে রাখার জন্য তারা তখন বিদ্রোহ করে। তাদের হামলার লক্ষ্যবস্তু হয়েছিল ব্রিটিশ সৈন্য এবং ইহুদি নাগরিকরা। কিন্তু আরবদের সে বিদ্রোহ কঠোর হাতে দমন করেছে ব্রিটিশ সৈন্যরা। সাথে ছিল ইসরায়েলের গোপন বাহিনী। হত্যা, ধর্ষণ থেকে শুরু করে নানা অপরাধ করতে থাকে। ওই সময় ফিলিস্তিনদের উপর ব্রিটিশ সৈন্যরা এতো কঠোর দমন-পীড়ন চালিয়েছিল যে তারা ভূমি ছাড়তে বাধ্য হয়। ইহুদিরা একের পর এক কৌশলগত জায়গা দখল করে নেয়। আরবরাও তখনো দ্বিধাগ্রস্ত। ফিলিস্তিনের একজন নেতা আল-হুসেইনি সংকট মোকাবেলায় সিরিয়া গিয়েছিলেন অস্ত্র সহায়তার জন্য। কিন্তু সিরিয়া সরকার ফিলিস্তিনদের সে সহায়তা দিতে অস্বীকৃতি জানায়। সেখান থেকে ফিরে এসে আল হুসেইনি আবারো যুদ্ধে নামেন। এর কয়েকদিন পরেই তিনি নিহত হন। ইহুদিরা তখন আক্রমণের মাত্রা আরও বাড়িয়ে দেয়। ইহুদি গোপন সশস্ত্র গ্রুপগুলোর নৃশংসতা আরবদের মনে ভয় ধরিয়ে দেয়। বহু ফিলিস্তিনী আরব তাদের বাড়ি ঘর ছেড়ে পালিয়ে যায়। ইহুদিদের ক্রমাগত এবং জোরালো হামলার মুখে ভেঙ্গে পড়তে শুরু করে ফিলিস্তিনীরা। এরপর এলো সেই কালো দিন। ১৯৪৮ সালের ১৪ই মে। ওইদিন ফিলিস্তিন ছেড়ে চলে যায় ব্রিটেন তৎকালীন ইহুদি নেতারা ঘোষণা করেন যে সেদিন রাতেই ইহুদি রাষ্ট্রের জন্ম হবে। হলোও তাই। অবশ্য ইসরায়েল রাষ্ট্রের জন্মের এক ঘন্টার মধ্যেই আরবরা আক্রমণ শুরু করে। একসাথে পাঁচটি আরব দেশ মিশর, ইরাক, লেবানন, জর্ডান এবং সিরিয়া ইসরায়েলকে আক্রমণ করে। ওই সময় সবার দৃষ্টি ছিল জেরুজালেম শহরের দিকে। জাতিসংঘ সিদ্ধান্ত দিয়েছিল জেরুজালেম আন্তর্জাতিক নিয়ন্ত্রণে থাকেবে। তবে আরব কিংবা ইহুদি- কোন পক্ষই সেটি মেনে নেয়নি। ইহুদিরা ভাবলো জেরুজালেম ছাড়া ইহুদি রাষ্ট্রের কোন অর্থ নেই। অন্যদিকে মুসলমানদের জন্যও জেরুজালেম পবিত্র জায়গা। ফলে লড়াই চললো। তীব্র লড়াইয়ের এক পর্যায়ে ইসরায়েলি বাহিনী পিছু হটতে থাকে। তাদের অস্ত্রের মজুত শেষ হয়ে যায়। সম্ভাব্য পরাজয় আঁচ করতে পেরে ইহুদিরা নিজেদের শক্তি সঞ্চয়ের জন্য সময় নেয়। আর কিছুদূর অগ্রসর হলেই মিশরীয় বাহিনী তেল আবিবের দিকে অগ্রসর হতে পারতো। কিন্ত আবারও এলো জাতিসংঘ। জাতিসংঘের মধ্যস্থতায় দুই পক্ষের যুদ্ধবিরতি কার্যকর হয়। আর এই সময়ে চেকোস্লোভাকিয়ার কাছ থেকে আধুনিক অস্ত্রের চালান আসে ইসরায়েলের হাতে। যুদ্ধ বিরতী শেষ হলে নতুন করে আরবদের উপর ঝাঁপিয়ে পড়ে ইসরায়েলি বাহিনী। এবার উল্টো তারা একের পর এক গুরুত্বপূর্ণ জায়গা দখল করে নেয় ইহুদিরা। পরাজিত হয় আরবরা। আর ইসরায়েল দেশটির জন্ম স্থায়ী হয়ে যায়। আর গত ৭৩ বছরে তো ইসরায়েল মোটামুটি সুপারপাওয়ার হয়ে গেছে। মিত্রদের সহযোগিতা ও আশকারায় এখন তো অপ্রতিরোধ্য ইসরায়েল। ষাটের দশকে পারমাণবিক বোমার মালিক হয়েছে। যতো শক্তি বেড়েছে তাদের দখলদারি ও বর্বরতা আরও বেড়েছে। এরপর আরব-ইসরায়েলের মধ্যে ১৯৫৬, ১৯৬৭ ও ১৯৭৩ সালে আরও তিনটি যুদ্ধ হয়েছে। কিন্তু তাতে ফিলিস্তিনের ভাগ্যে দুর্ভোগ ছাড়া আর কিছুই জোটেনি। বরং ১৯৬৭ সালের ছয় দিনের আরব-ইসরায়েল যুদ্ধের পর গাজা এবং সিনাই উপদ্বীপ দখল করে নেয় ইসরায়েল যা ১৯৪৮ সাল হতে মিশরের নিয়ন্ত্রণে ছিল। অন্যদিকে পূর্ব জেরুসালেম-সহ পশ্চিম তীরও তারা দখল করে নেয় জর্দানের কাছ থেকে। সিরিয়ার কাছ থেকে দখল করে গোলান মালভূমি। আরও পাঁচ লাখ ফিলিস্তিনিকে তাদের বাড়ি-ঘর ফেলে পালাতে হয়। জাতিসংঘ, যুক্তরাষ্ট্র, যুক্তরাজ্যসহ আন্তর্জাতিক সম্প্রদায়গুলো সবসময় ইসরায়েলের দুর্বৃত্তপনার পক্ষে। আর মুসলমানররাও ঐক্যবদ্ধ নয়। ফলে মধ্যপ্রাচ্যের ৩২ কোটি মুসলমানের বিপরীতে মাত্র ৭০ লাখ ইহুদি বারবার জয়ী হয়। তাদের যখন ইচ্ছে হয়, বায়তুল মুকাদ্দাস মসজিদে নামাজ আদায় বন্ধ করে দেয়। এমনকি নামাজরত মুসুল্লিদের ওপরও গুলি চালিয়েছে একাধিকবার। কিন্তু মুসলমানরা ঐক্যবদ্ধভাবে কিছেু করতে পরেনি। বরং বিস্ময় জাগে, আজকে যে তুরস্ককে আমরা মুসলমানদের খেলাফত মনে করি সেই তুরুস্ক কিন্তু ১৯৪৯ সালের মার্চ মাসে ইসরায়েলকে স্বীকৃতি দিয়ে দেয়। একবার ভাবুন রাষ্ট্র হিসেবে স্বীকৃতিদানকারী প্রথম মুসলিমসংখ্যাগরিষ্ঠ দেশ সেই তুরুস্ক। এরপর একই পথে দুই আরব প্রতিবেশী মিশর ও জর্দানের সাথেও ইসরায়েল শান্তিচুক্তি স্বাক্ষর করে। এই দেশ দুইটিও স্বীকৃতিও দেয় ইসরায়েলকে। সংযুক্ত আরব আমিরাত ও বাহরাইনের সাথে ইসরায়েলের ঐতিহাসিক চুক্তি তো কদিন আগেই হলো সাবেক মার্কিন প্রেসিডেন্ট ডোনাল্ড ট্রাম্পের উপস্থিতিতে। সৌদি আরবের সঙ্গে তো ইসরায়েলের দারুণ সম্পর্ক। কিন্তু ব্যতিক্রম বাংলাদেশ। বর্তমানে পৃথিবীর ১৬১টি রাষ্ট্র ইসরায়েলকে স্বাধীন রাষ্ট্র হিসেবে স্বীকৃতি দিলেও বাংলাদেশসহ ৩১টি রাষ্ট্র ইসরায়েলের সার্বভৌমত্ব মেনে নেয়নি। ইসরায়েলের সাথে বাংলাদেশের কোনও কূটনৈতিক সম্পর্ক নেই। অথচ ইসরায়েল কিন্তু বাংলাদেশকে প্রথম স্বীকৃতি দিয়েছিল। ১৯৭১ সালের এপ্রিলের ২৮ তারিখে বাংলাদেশ সরকারকে ইসরাইল স্বীকৃতি প্রদান করে একটি চিঠি পাঠায় এবং সেই সাথে অস্ত্র সাহায্য দেবে বলে প্রতিশ্রুতি প্রদান করে। কিন্তু তৎকালীন মুজিব নগর সরকার সেই স্বীকৃতি ফিরিয়ে দেয়। ইসরায়েল দ্বিতীয়বার আনুষ্ঠানিক স্বীকৃতি দেয় ১৯৭২ সালের ৪ ফেব্রুয়ারি। ইসরায়েলের পররাষ্ট্র মন্ত্রী বাংলাদেশের পররাষ্ট্রমন্ত্রী আবদুস সামাদ আজাদকে তারবার্তা পাঠান। তবে তৎকালীন সরকার এর জবাব দেবার প্রয়োজনীয়তা অনুভব করেনি। বাংলাদেশের মুসলমানিত্ব নিয়ে অনেক সময় আরবরা প্রশ্ন তুলে। অথছ বাংলাদেশ কিন্তু ইসরায়েলকে নৈতিক রাষ্ট্র হিসেবে স্বীকার করে না। বরং বাংলাদেশী নাগরিকদের ইসরায়েলে ভ্রমনে সরকারী নিষেধাজ্ঞা রয়েছে। বাংলাদেশের পাসপোর্ট ইসরায়েল ব্যতিত বিশ্বের সকল দেশ ভ্রমনের জন্য বৈধ। শুনে অবাক হবেন, বাংলাদেশ পৃথিবীর একমাত্র রাষ্ট্র যেটি ইসরায়েলের সাথে সকল প্রকার প্রত্যক্ষ ও পরোক্ষ বাণিজ্যের উপর নিষেধাজ্ঞা জারি করেছে। অন্যদিকে বঙ্গবন্ধু শেখ মুজিবুর রহমান সেই ১৯৭৪ সালে জাতিসংঘের সাধারণ অধিবেশনে তার প্রথম ভাষণেই ফিলিস্তিনি জনগণের সংগ্রাম ও আত্মনিয়ন্ত্রণের অধিকারের প্রতি পূর্ণ সমর্থন জানান। ১৯৭৪ সালে ওআইসির দ্বিতীয় সম্মেলনেও তিনি একই সমর্থন জানান। স্বাধীনতার পর থেকেই ফিলিস্তিনের পক্ষে বাংলাদেশের এ অবস্থানে অটল রয়েছে। সম্প্রতি আল-আকসা মসজিদ এলাকায় ইসরায়েলি বাহিনীর হামলাকে সন্ত্রাসী হামলার সঙ্গে তুলনা করে কঠোর ভাষায় নিন্দা জানিয়েছেন প্রধানমন্ত্রী শেখ হাসিনা। ফিলিস্তিনি প্রেসিডেন্ট মাহমুদ আব্বাসকে লেখা এক চিঠিতে সঙ্কটময় এই পরিস্থিতিতে ফিলিস্তিনের ভ্রাতৃপ্রতীম জনগণের পাশে থাকার কথাও জানিয়েছেন তিনি। শেখ হাসিনা স্বাধীন ফিলিস্তিন রাষ্ট্র প্রতিষ্ঠার প্রতি সমর্থন পুনর্ব্যক্ত করে বলেন, পূর্ব জেরুজালেমকে রাজধানী করে ১৯৬৭ সালে নির্ধারিত সীমা অনুযায়ী একটি স্বাধীন সার্বভৌম ফিলিস্তিন রাষ্ট্র গঠনের অধিকার ওই ভূখণ্ডের জনগণের আছে। তবে আদৌ কী কোনদিন ফিলিস্তিন একটি স্বাধীন ভূখন্ড পাবে? এই তো আর দুদিন পর ১৫ মে ফিলিস্তিনকে বিভক্ত করে দুটি রাষ্ট্র প্রতিষ্ঠায় জাতিসংঘের গৃহীত প্রস্তাবের ৭৪ বছর হতে যাচ্ছে। ১৯৪৭ সালের জাতিসংঘের প্রস্তাব অনুসারে কিন্তু একটি স্বাধীন ফিলিস্তিন রাষ্ট্রেরও প্রতিষ্ঠার কথা। কিন্তু ৭৪ বছর পরেও অধরাই রয়ে গেছে ফিলিস্তিন রাষ্ট্র। তবে স্বাধীন রাষ্ট্রের দাবিতে ফিলিস্তিনিদের রক্তক্ষয়ী সংগ্রাম চলছে। চলবে। আর তাতে সমর্থন আছে বাংলাদেশের। এখানকার সব মানুষের।
এই যে ফেরিতে পাঁচজন মানুষ মরে গেলেন এই দায় কার? এই যে কিশোর রিফাত চোখের সামনে মাকে মরে যেতে দেখলো, তার কী এতোটুকুও মূল্য দেই আমরা? হ্যা, খুব সহজেই নিম্ন আয়ের মানুষদের দোষ দেয়া যায়। খুব সহজেই বলা যায়, ঈদে তো বাড়ি যাবার কথা না। এতো ভীড় করে এরা গেল কেন? একই প্রশ্ন পারলে শিক্ষিত জনগোষ্ঠীকে করেন। শুনলে অবাক হবেন, গণপরিবহন বন্ধ বলে একদিকে লোকে ফেরিতে গাদাগাদি করে বাড়ি ফিরছে, আরেকদিকে গত ২৪ ঘণ্টায় ৫২ হাজার যানবাহন পারাপার করে নতুন রেকর্ড হয়েছে বঙ্গবন্ধু সেতুতে। ওদিকে আকাশপথ তো খোলাই আছে। জেলায় জেলায়ও বাস চলছে। আচ্ছা দূর পাল্লার গণপরিবহন বন্ধের উদ্দেশ্য কী ছিল? আমি আসলেই বুঝি না, আমরা কী গরিব মানুষের ঈদযাত্রা বন্ধ করতে চেয়েছি, নাকি করোনা ঠেকাতে চেয়েছি? যদি করোনা ঠেকানোই উদ্দেশ্য হেতা, তাহলে তো ফেরিতে ৪-৫ হাজার লোককে একসাথে দেখে প্রথমদিনেই বিকল্প ব্যবস্থা নেয়া উচিত ছিল। কারণ, ফেরিতে না গিয়ে গণপরিবহনে গেলে তো ঝুঁকি কম হতো। এই যে একজন মানুষকে বারবার ভেঙে বাড়ি যেতে হচ্ছে, তাতে তো করোনার ঝুঁকি আরও বাড়ছে। ধরেন, একজন সংক্রমিত মানুষ ঢাকা থেকে রংপুর, চট্টগ্রাম বা খুলনা যেতে সাত থেকে আট বার গাড়ি বদলাচ্ছে। প্রতিবারই কিন্তু সে নতুন নতুন লোককে ঝুঁকিতে ফেলছে। একবারে গেলে কিন্তু সেই ঝুঁকিটা কমত। একটা ফেরিতে ৪-৫ হাজার লোক না গিয়ে ৫০ টা বাসে গেলে তো বিপদ কম! কে শোনে কার কথা? আমাদের আছে প্রজ্ঞাপন। লোকে শুনুক বা না শুনুক, মানুক বা না মানুক ঘোষণা দিয়ে দিলেই হয়। আর সবকিছুর দায় চাপানোর জন্য জণগন বা গরিব মানুষই তো রয়েছেই। কাজেই আমরা বরং গাড়ি নিয়ে ছুটি। কিংবা সেলফি দেই বিমানবন্দরে- মম আই এম কামিং। আর রিফাতরা কাঁদুক ওদের মায়ের লাশ জড়িয়ে। এটাই তো বাংলাদেশ! আপনাদের দোহাই লাগে, একটু ভাবুন। আমি বোকা, আমরা কিছু মানুষ বোকা তাই ঈদের ছুটিতে ঢাকায় আছি, সরকারের সব নির্দেশনা মেনে চলি। কিন্তু সবাই তো আর আমাদের মতো বোকা না। কাজেই তাদের কথাও ভাবতে হবে। গত কয়েকদিনে যারা ভীড় করে গেছে তারাই আবার দুদিন পর ফেরা শুরু করবে। এখুনি বিকল্প ভাবুন। শুধু মনে রাখবেন লোকের ঈদে বাড়ি যাওয়া-আসা ঠেকানোর চেয়েও বেশি জরুরী করোনা ঠেকানো। নিম্ন আয়ের এই মানুষদের নিয়ে হাসি-তামাশা কেন? শিরোনামে দুদিন আগেই এ নিয়ে বিস্তারিত লিখেছি। তবে কোন সমাধান দেখিনি। মনে রাখবেন, নিত্যনতুন প্রজ্ঞাপন দিয়ে আর যাই হোক করোনা ঠেকানো যায় না। করোনা ঠেকাতে হলে লোকের চলাচল নয়, ভীড় ঠেকাতে হবে।আর যদি আসলেই লোকের চলাচল ঠেকাতে চান তাহলে বিকেন্দ্রীকরণ করুন সবকিছু, কর্মসংস্থানের ব্যবস্থা করুন, যাতে লোকেদের আর ঢাকাতেই আসতে না হয়। সেটা যতোদিন না হচ্ছো আর করোনা না যাচ্ছে ততোদিন চলাচল নয়,ভীড় নিয়ন্ত্রণের ব্যবস্থা নিয়ে ভাবুন। আল্লাহ আমাদের সবাইকে ভালো রাখুন। ভালো থাকুক বাংলাদেশ।
মেহমানখানা। পুরো রোজার মাস জুড়েই ইট-পাথরের এই ঢাকায় একটা দারুণ মানবিক সুন্দর 'মেহমানখানা' চলেছে। প্রতিদিন দেড় থেকে দুই হাজার লোক সেই মেহমানখানায় ইফতার করেছেন বিনামূল্যে। এই মেহমানখানার মেহমানরা হচ্ছেন— এতিম, অসহায়, গরিব, রিকশাওয়ালা, দিনমজুর, হকার ও লকডাউনে কর্মহীন হয়ে পড়া নিম্ন আয়ের লোকজন। আর তাদের জন্য যারা রান্না করছেন তারা একদল স্বেচ্ছাসেবক। মেহমানখানার ঠিকানা লালমাটিয়ার ব্লক ডির সামনের রাস্তা। গত এক মাস ধরে এখানকার লোকজন দেখছে, রোজ সন্ধ্যার আগে নিম্ন আয়ের মানুষেরা এই ঠিকানায় এসেছেন। ইফতারের আগে রাস্তার দুই পাশে অপেক্ষায় থাকতেন তাঁরা। কোনো ধরনের হৈচৈ, হট্টগোল নেই। সন্ধ্যা ৬টার পর স্বেচ্ছাসেবকরা সবার হাতে ইফতারি তুলে দেন। এ যেন স্বর্গীয় এক দৃশ্য। যদি কেউ লজ্জায় আসতে না পারেন তাঁর বাসায় ইফতার চলে যায়। গতবছর শুরু হয়েছিল এই মেহমানখানা। তখন ১১ জন স্বেচ্ছাসেবক যুক্ত থাকলেও এবার ২০-২৫ জন কাজ করছেন। মূল ভাবনাটা কার মাথা থেকে এসেছিলো জানতে চাইলে প্রচার বিমুখ এই মানুষেরা স্পষ্ট করে কিছু বলতে চাননি। তবে থিয়েটার কর্মী আসমা আক্তার লিজা, তাঁর স্বামী জ্যোতি, বেসরকারি একটি সংস্থার কর্মী সৈয়দ সাইফুল আলম শোভনরা আছেন শুরু থেকে। অসাধারণ মানুষ লিজা আপার সঙ্গে আমার যোগযোগ না থাকলেও শোভনকে চিনি গত ১৮ বছর ধরে। ওর কাছ থেকে অনেকবার শুনেছি এই মেহমানখানার গল্প, লিজা আপার গল্প। গতকাল রাতে আপার একটা অসাধারণ সাক্ষাতকারও শুনলাম। কিন্তু কীভাবে শুরুটা হলো এই মেহমানখানার? লিজা আপা জানালেন, অনেক বছর ধরে সুবিধাবঞ্চিত ও এতিম শিশুদের নিয়ে কাজ করেছেন। এতিম ও পথশিশুদের সেবা করে এক ধরনের স্বস্তি পান। কিন্তু গতবছর করোনা মহামারির শুরুর পর তার ভাবনাজগতে আলোড়ন তুলে নিম্ন আয়ের মানুষেরা। লিজা আপার নিজের ভাষ্য, ‘গত বছর করোনা শুরুর সময় সবাইকে বলা হয় ঘরে থাকুন। আমি তখন কুকুরের জন্য খাবার নিয়ে যেতাম। নিতাম কাকেদের পাখিদের জন্য। কারণ তারা খাবার সংকটে ছিল। একদিন দেখি ক্ষুধার যন্ত্রণায় কিছু শিশু কাতরাচ্ছে। মার্চের ২১ তারিখ। ওরা বলে ওদের ক্ষুধা লেগেছে। ওরা কোথায় খাবে? তখন বাসায় এসে রান্না করে নানা জায়গায় দিয়ে আসতাম। প্রথমদিকে একশ-দুইশ মানুষ। আত্মীয় স্বজনরা এগিয়ে এল। এরপর রোজা। সবার সহযোগিতায় ইফতার খাওয়ানো হল মেহমানদের। আত্মীয়-স্বজনের সহায়তায় ওই এলাকার দরিদ্র মানুষের জন্য কাজটা চালিয়ে নেই আমরা। নানা জায়গা থেকে বাকিতেও চাল ডাল এনেছি। অনেক সময় লোকজন চাল, চিড়া দিয়ে গেছে। মানুষ চেইলেই ভালো কাজ করতে পারে। আমাদের স্বেচ্ছাসেবকরা যে কষ্ট করছেন তার কোন মূল্য হয় না’। অবশ্য রমজানের পরও গতবছর প্রায় ৪ মাস ধরে প্রতিদিন একবেলা করে হাজার মানুষের মুখে খাবার তুলে দেন লিজা আপা এবং তাঁর দল। পরে আর্থিক সংকটে আয়োজন চালানো সম্ভব না হলেও প্রতি শুক্রবারে ঠিকই মেহমানখানায় রাতের খাবার পেয়েছে ক্ষুধার্ত মানুষ। এবার লকডাউন শুরু হলে ফের মাঠে নামেন তাঁরা। এবারের রোজায় প্রতিদিন দেড় হাজারের বেশি মানুষ ইফতার করেছেন মেহমানখানায়। প্রথম দিকে লালমাটিয়ার ওই এলাকার আশে-পাশের লোকজন আসতে শুরু করে। ধীরে ধীরে মেহমানদের সংখ্যাও বাড়তে থাকে। মেহমানখানায় তিদিনের ইফতারের মেনুতে থাকে শরবত, জিলাপি, খেজুর, পেঁয়াজু, শসা ও মুড়ি। তবে প্রতি শুক্রবার থাকে গরুর মাংস, খিচুড়ি। প্রতিদিন হাজারেরও বেশি মেহমান এখানে ইফতার করতে আসেন। আর এসব মেহমানদের হাতে ইফতার তুলে দিতে পেরে, দিনশেষে তৃপ্তি নিয়ে ঘরে ফিরে যান মেহমানখানার স্বেচ্ছাসেবকরা। ঢাকা শহরে নানা সামাজিক উদ্যোগে জড়িত সৈয়দ সাইফুল আলম শোভন। কতো যে স্মৃতি আছে ওর সাথে আমার! মেহমানখানা নিয়ে একটু আগেও কথা হলো মুঠোফোনে। ওই একই কথা, ”আমরা কেউ নিজেদের উদ্যোক্তা বলতে রাজি নই। আমরা শুধু শুরুতে ছিলাম। অসংখ্য মানুষ সহায়তার হাত বাড়িয়ে দিয়েছে। কুষ্টিয়া থেকে একজন শিক্ষক আপা আমাদের সঙ্গে স্বেচ্ছাসেবী হিসেবে কাজ করেছেন। চট্টগ্রাম থেকে এসেছে এক ছাত্র। মুরাদকে তো আপনি চেনেন। আবির কাজ করছে। ইমন নামে একজন রান্না করছে। এই স্বেচ্ছাসেবীরাই সব করছে”। আসলেই তাই। এই দেখেন আয়েশা ফেরদৌসি (৩৯) পেশায় একজন স্কুলশিক্ষিকা। মেহমানখানার মানবিক কাজের কথা শুনে তিনি কুষ্টিয়া থেকে এসে এখানে স্বেচ্ছাশ্রম দিচ্ছেন। স্কুল বন্ধ থাকায় পুরো সময়টাই তিনি লিজার সঙ্গে এ মানবসেবায় ব্যয় করছেন। কুষ্টিয়া গিয়ে তিনিও এভাবে অসহায়দের পাশে দাঁড়াতে চান। লিজাদের এই মহানুভবতার খুব বেশি লোক জানেন না কারণ এরা জানাতে চাননি। তাহলে প্রতিদিনের খরচের ৩০-৪০ হাজার টাকা কোথা থেকে আসছে? উত্তর-আত্মীয় স্বজন, পরিচিত-অপরিচিত নানা মাধ্যম থেকে। সামাজিক যোগাযোগ মাধ্যমে দেখেও মোবাইলে অনেকে টাকা পাঠিয়ে দেন। তবে তারা খুব বেশি টাকা নেন না। রোজ আয়োজনের জন্য যতোটুকু লাগবে ততোটুকুই নেন। তবে এই মানবিক কাজে কোনো করপোরেট ট্যাগ লাগাতে চাননি কখনো। এখনো চান না। লিজা আপার কথা শুনছিলাম। আপা বলছিলেন, ‘মেহমানখানার কাজ করতে এসে আমার বারবার মুক্তিযুদ্ধের কথা মনে হয়। মৃত্যুর ভয় থাকার পরেও যুদ্ধ করেছে। আমার বাবা একজন মুক্তিযোদ্ধা। আমরা তো একদিন মরে যোব। কিন্তু মরে যাওয়ার আগে একটা প্রশান্তি যেন থাকে মানুষের জন্য কিছু করেছি। আর আমি চাই এই বাংলাদেশে কেউ যেন না খেয়ে থাকে। আরেকটা কথা, সবাইকে বলবো নিজেরা ভালো কাজ করেন। নিজের সন্তান ও স্বজনদের ভালো কাজে লাগান। তাহলে সব খারাপ থেকে দূরে থাকবে তরুণেরা। আরেকটা কথা ভালো কাজ করতে গিয়ে আমরা যেন পাপে যুক্ত না হই। ও হ্যা, লিজা আপা কয়েকদিন ধরে অসুস্থ। টানা প্রতিদিন কাজ করছেন। বেশ অসুস্থ। হাসপাতালে আছেন। দোয়া করবেন আপার জন্য। অবশ্য যারা দিনের পর দিন মানুষকে খাওয়াচ্ছে, অক্লান্ত পরিশ্রম করছে ওপরওয়ালা নিশ্চয়ই তাদের ভালো রাখবেন, ইহকালে, পরকালেও। আর আমি যে সবসময় মানবিক সুন্দর একটা দেশ দুনিয়ার কথা বলি সে তো এইসব মানুষদের কারণেই। ভাবুন একবার একদল স্বেচ্ছাসেবী মানুষ রোজ কতোগুলো অসহায় মানুষদের খাওয়ানোর আয়োজন করছে। প্রতিদিন দুই হাজার। মাসে ৬০ হাজার। এমন ভালোবাসা আর মানবকিতাই তো এই দেশের শক্তি। আজেকের ভোরটা তাই এইসব মানুষের জন্য। শুভ সকাল সবাইকে। অগ্রিম ঈদের শুভেচ্ছা। ভালো থাকুন সবাই।
জাপানে গিয়েছিলাম একযুগ আগে। পররাষ্ট্র মন্ত্রণালয়ের আমন্ত্রণে ১৫ দিনে বহুকিছু দেখে মুগ্ধ হয়েছিলাম। এই সফরেই প্রথমবারের মতো ইলেকট্রিক ট্রেনে চড়ি। বুলেট ট্রেনেও। ভীষণ মুগ্ধ হয়ে তখন প্রথম যে প্রশ্নটি মাথায় এসেছিল, ইশশ! বাংলাদশে কবে এমন ট্রেন চলবে? জাপানের পর আরও বহু দেশে গিয়েছি। মেট্টোরেল বা আধুনিক গণপবিরহন ব্যবস্থায় দেখলে সেই একই কথা ভেবেছি, বাংলাদেশে কবে হবে? যাক আমাদের সেই অপেক্ষার প্রহর ফুরাতে চলেছে। বাংলাদেশ মেট্টোরেল বা বৈদ্যুতিক ট্রেনের যুগে প্রবেশ করেছে। উত্তরায় আজ মেট্রোরেলের ডিপোতে বিদ্যুতের সাহায্যে দেশের ইতিহাসে মেট্রোরেলের প্রথম চলাচল দেখানো হয়। ছয়টি বগি নিয়ে ট্রেনটি আধা কিলোমিটার পথ পাড়ি দেয়। সেই জাপানের কাওয়াসাকি কোম্পানিই ট্রেনগুলোর নির্মাতা। দেশের প্রথম মেট্রোরেল এমআরটি-৬ চালু হলে উত্তরা থেকে মতিঝিল পর্যন্ত যেতে এক ঘন্টারও কম সময় লাগবে। ট্রেনটি ঘণ্টায় ৬০ হাজার মানুষকে পরিবহন করতে পারবে। আমি মনে করি এগুলো সবই মানুষকে স্বস্তি দেবে। মাননীয় প্রধানমন্ত্রী শেখ হাসিনাসহ সংশ্লিষ্ট সবাইকে ধন্যবাদ। সবার সম্মিলিত প্রচেষ্টাতেই মেট্রোরেল এখন আর স্বপ্ন নয়, বাস্তব। আরেকটা কথা, সারা দুনিয়ায় প্রমাণিত, গণপরিবহন ব্যবস্থা ভালো না হলে একটা শহরের মানুষের স্বস্তি থাকে না। আশা করছি আমরা গণপরিবহনের দিকে আরও নজর দেব। সড়কে হাজার হাজার কোটি টাকা না ঢেলে রেলে নজর দেব। তাতে দুর্ভোগ তো কমবেই, পাশাপাশি ঘন্টার পর ঘন্টা যানজটের দুর্ভোগও শেষ হবে। নিশ্চয়ই আমার বাংলাদেশ আরও এগিয়ে যাবে। জয় বাংলা।
বাংলাদেশের সবচেয়ে সংখ্যালঘু সম্প্রদায়ের নাম ‘মানুষ।’ সম্ভবত গোটা পৃথিবীতেও। কাজেই চলুন মানুষ হই। অন্তত চেষ্টাটা তো করি।
কেন এত কষ্ট করে ঢাকা ছাড়ছে, আবার কেনই গাদাগাদি করে আসবে? এই প্রশ্নের উত্তর জানলে তো হাসাহাসি হতো না এই মানুষদের নিয়ে। আর আমাদের উদ্দেশ্য কী? গরিব মানুষের ঈদযাত্রা বন্ধ করা, নাকি করোনা ঠেকানো? যদি করোনা ঠেকানোই উদ্দেশ্য হয়, তাহলে কেন বিকল্প ভাবনা নেই?
টুমোরো নামের এই অ্যানিমেশন মুভিটা আপনি আপনার সন্তানকে দেখান। নিজেও দেখতে পারেন। মাত্র ২৫ মিনিট সময় লাগবে।কেন আমাদের পরিবেশ বাঁচাতে হবে তা নিয়ে এই ছবি। আমার বেশ লাগে। আমি নিজে দেখি। আমার চার বছরের ছেলেকেও দেখাই। ও এখন প্রায়ই বলি, গাছ লাগাতে হবে। পরিবেশ বাঁচাতে হবে। গ্রীন হাউস কমাতে হবে। এই যে দেখেন, ১৫ বছর বয়সী সুইডিশ কিশোরি গ্রেটা থুনবার্গ সারা বিশ্বের পরিবেশ নিয়ে ভাবছে, পৃথিবীকে বাঁচাবার জন্য লড়ছে। এটা কিন্তু এক দিনে হয়নি। সে ছোটবেলায় তাঁর চারপাশ থেকে শিখেছে কেন পরিবেশের যত্ন নেয়া জরুরী। কিন্তু আমাদের এখানে আমরা কী করি? আমরা গাছ কাটি। পাহাড়-নদী-খাল সব দখল করি। ফলে আমাদের শিশু-কিশোররা কীভাবে শিখবে? আরও সহজ উদাহরণ দিয়ে বোঝাই। দেখেন বাচ্চাদের যতোই ভালো কথা বলেন ওরা কিন্তু শুনবে না ওরা দেখে শিখবে। আপনি অসৎ পথে আয় করবেন, হারাম খাবেন আর সন্তানকে সততার কথা বলবেন তাতে কাজ হবে না। আপনার সন্তান যখন দেখবে আপনি একটা চাকুরি করেন কিন্তু বেতনের চেয়ে আপনার খরচ বেশি, ঘুষের আয়, আপনার সন্তান কিন্তু আপনাকে শ্রদ্ধা করবে না। তার মধ্যে মূল্যবোধ তৈরি হবে না। একইভাবে যদি ওরা ছোটবেলা থেকেই দেখে গাছকাটা, নদী দখল ওরা বড় হয়ে কী শিখবে? আপনারা টুমোরাটা বাচ্চাদের দেখাতে পারেন। বাচ্চাদের সাথে গল্প করেন কেন পরিবেশ বাঁচানো জরুরী। আমি কিন্তু মাঝে মধ্যেই নার্সারি থেকে গাছ কিনে আনি। আশেপাশে লাগাই। আমার ছেলেও একই কাজ করে। গাছে পানি দেয়। রাস্তায় কোন ময়লা দেখলে আমি নিজে পরিস্কার করি। আমার ছেলেও তাই করে। আমি চাই আমাদের শিশুরা টুমোরো গল্পের একেকজন রাতুল হয়ে উঠুক। মনে রাখবেন আগামীর বাংলাদেশকে, আগামীর পৃথিবীকে আমাদের বাঁচাতেই হবে।
সিরিয়ার রাজধানী দামেস্কের পাশের নগরী হিমস। এই নগরে যাকেই গভর্নর করা হউক না কেন, নাগরিকদের অভিযোগের অন্ত থাকে না! কিছুদিনের মধ্যেই খলিফার কাছে তারা আবেদন জানায়, এই লোকের চেয়ে ভালো একজন গভর্নর নিয়োগ দিন! বিরক্ত খলিফা হযরত ওমর ফারুক রাঃ হন্যে হয়ে একজন যোগ্য গভর্নর খুজঁতে শুরু করলেন। কে আছে এমন ব্যক্তি যার বিরুদ্ধে অভিযোগ উঠতেই পারে না? উমাইর ইবনে সাদ রাঃ নিয়োগ পেলেন হিমস নগরীর গভর্নর পদে। তখন তিনি শাম দেশে নিয়োজিত ছিলেন জিহাদের সেনাপতি হিসেবে। তিনি ছিলেন মহানবী সাঃ এর স্নেহধন্য একজন সাহাবী। আদেশ পেয়েই ছুটলেন নতুন কর্মস্থলে... এক বছর হয়ে গেলো এরমধ্যে হিমস থেকে কোন অভিযোগ এলো না! গভর্নর কোন চিঠিও লিখলেন না খলিফাকে আবার কোন রাজস্বও এলো না! আশ্চর্যান্বিত খলিফা জরুরী পত্র দিয়ে ডেকে পাঠালেন গভর্নর উমাইর ইবনে সাদ রাঃ কে। পত্র পাওয়া মাত্র তৈরী হয়ে গেলেন! নিত্য ব্যবহারের ব্যাগে ওজুর পাত্র আর খাবারের প্লেট ঢুকিয়ে হাঁটা শুরু করেন মদিনার দিকে। ইতিমধ্যে চুল দাড়ি বড় হয়ে গেলো মদিনায় পৌছাতে গিয়ে! অবিরাম পথ চলায় ক্লান্ত শ্রান্ত এই বিধ্বস্ত গভর্নর কে দেখে খলিফা তাকে বসতে দিয়ে জানতে চাইলেনঃ : এই অবস্থা কেন তোমার? : কই আমার তো কিছুই হয় নি। আমি বেশ আছি। বরং সাথে নিয়ে এসেছি আমার গোটা দুনিয়া। : কি আছে তোমার দুনিয়ায়? : আমার ব্যাগে আছে পানি পান ও ওজু করার জন্য পাত্র, গোসলের বালতি, খাবার প্লেট আর পানির মশক। এটাই আমার দুনিয়া। এই কটা দ্রব্য ছাড়া আর কিছুর প্রয়োজন আছে বলে আমি অন্তত মনে করি না। : তুমি কি হেঁটে এসেছো? : জ্বী, আমিরুল মোমেনিন। : প্রশাসনের পক্ষ থেকে কি তোমাকে ঘোড়া দেয়া হয়নি? : বর্তমান প্রশাসনের পক্ষ থেকে দেয়া হয়নি আর আমিও চাই নি। : বাইতুল মালের রাজস্ব পাঠাওনি কেন? : যারা বিভিন্ন এলাকা থেকে কর নিয়ে আসতো, তাদের সাথে কথা বলে সেই অঞ্চলের অভাব অভিযোগ এবং অতি দরিদ্রদের তালিকা করে সেখানেই তাদের সাহায্য ও অঞ্চলসমূহের উন্নয়ননের জন্য খরচ করেছি। রাজধানীতে পাঠানোর মতো অবশিষ্ট থাকলে আমি নিশ্চয়ই পাঠিয়ে দিতাম। স্থানীয় পর্যায়ে রাজস্বের যথাযথ ব্যবহারের নতুন পদ্ধতি জেনে খলিফা ভীষণ খুশি হলেন এবং তাকে পুনরায় স্বপদে যোগ দিতে বললেন। কিন্ত উমাইর ইবনে সাদ রাঃ বিনয়ের সাথে গভর্নর পদ ফিরিয়ে দিয়ে মদিনা উপকন্ঠে নিজের পরিবারের সাথে বসবাস করতে চাইলেন। খলিফা সেই আবেদন মঞ্জুর কররেল। খলিফা ওমর ফারুক রাঃ কিছুদিন পর উমাইর ইবনে সাদ রাঃ এর প্রকৃত অবস্থা যাচাই করার জন্য রাষ্ট্রের বিশ্বস্ত একজন গোয়েন্দা হারেস কে পাঠালেন। ১০০ দিনারের এক‌টি থলে দিয়ে বললেনঃ যদি তার আর্থিক অবস্থা সত্যিই শোচনীয় হয় তবে নিজের পরিচয় জানিয়ে আমার সালাম দিয়ে এই থলেটি তাকে উপহার দিয়ে এসো। খলিফার গোয়েন্দা স্থানীয় লোকজনের সাহায্যে একদিন পৌঁছে গেলেন উমাইর ইবনে সাদ রাঃ এর দরোজায়। পরিচয় গোপন করে মুসাফির হয়ে তার আতিথ্য প্রার্থনা করলেন। উমাইর ইবনে সাদ রাঃ ছদ্দবেশী গোয়েন্দাকে সাদরে বরণ করে নিলেন আর তিন দিন রাতে খেতে দিলেন শুধু এক‌টি করে পাতলা যবের রুটি! চতুর্থ দিন একজন প্রতিবেশী সেই গোয়েন্দা হারেস কে নিজের বাড়িতে আতিথেয়তা গ্রহণের অনুরোধ জানালেন। হারেস কৌতুহলের বশে জানতে চাইলে বললেনঃ আপনার উপস্থিতিতে উমাইর ইবনে সাদ রাঃ ভীষণ বিপদে পড়ে গেছেন। আপনাকে আপ্যায়ন করতে গিয়ে উনি সস্ত্রীক গত তিনদিন শুধু পানি খেয়ে আছেন, তা না হলে তারা প্রতি রাতে এক‌টি পাতলা যবের রুটি ভাগ করে খেতেন... গোয়েন্দা হারেস অবশেষে নিজের পরিচয় জানিয়ে খলিফা ওমর রাঃ র পক্ষ থেকে সালাম সহ সেই থলে তার হাতে তুলে দিলেন। উমাইর ইবনে সাদ রাঃ বিনয়ের সাথে সেই উপহার ফিরিয়ে দিতে চাইলে সব শুনে ভেতর থেকে উনার স্ত্রী বললেনঃ উপহার ফিরিয়ে দিবেন না। বরং এই অঞ্চলে যারা দরিদ্র তাদের মধ্যে ভাগ করে দিন। স্বামী স্ত্রী দুই চোখ এক করলেন না সেই অর্থ বিতরন শেষ না হওয়া পর্যন্ত। গোয়েন্দা হারেস খলিফার কাছে তুলে ধরলেন তার অভিজ্ঞতা। খলিফা আবার ডেকে পাঠালেন উমাইর ইবনে সাদ রাঃ কে। তিনিও কালবিলম্ব না করে ছুটলেন খলিফার দরবারে... খলিফা তাকে কাছে বসিয়ে জানতে চাইলেনঃ : আমার পাঠানো দিনারগুলো দিয়ে কি করেছো? : মুদ্রাগুলো যখন আমাকে দিয়েই দিয়েছেন, তখন আর জেনে কি হবে? : আমি অনুরোধ করছি, বলো কি করেছো? : নিজের (সম্ভবত আখেরাত বোঝাতে চেয়েছেন) জন্য সঞ্চয় করে রেখেছি, যেদিন সন্তান ও সম্পদ কোন কাজে আসবে না... হযরত ওমর ফারুক রাঃ কাঁদতে কাঁদতে বললেনঃ আমি ঘোষণা দিচ্ছি যে তুমি সেইসকল মহান ব্যক্তির অন্তর্ভুক্ত, যারা নিজেরা অভাবী হওয়া সত্বেও অন্যদের নিজেদের উপর প্রাধান্য দিয়ে থাকে। তিনি উমাইর ইবনে সাদ রাঃ কে ৬০ সা ( এক সা হলো তিন কেজি তিনশত গ্রাম) খাবার আর এক জোড়া পোশাক উপহার দিলেন। উমাইর ইবনে সাদ রাঃ খাবার ফিরিয়ে দিলেন প্রয়োজন নেই জানিয়ে! তবে এক‌টি পোশাক গ্রহণ করলেন এই বলেঃ আমার স্ত্রীর জন্য নিচ্ছি, কারণ তার পোশাক ছিঁড়ে বিবস্ত্র প্রায়... গতবছর অনলাইনে লেখাটি পেয়ে শেয়ার করি। এই সংক্রান্ত বিস্তারিত বই আমার কাছে নেই। তবে আমার কাছে ঘটনা সত্য মনে হয়েছে। গুগলে সার্চ করে বেশ কিছু অনলাইনে লেখাটা পেয়েছি। সব ধর্মে, সব দেশেই সততা ও মানবিকতার নানান গল্প আছে। এই লেখাগুলোর মর্মার্থ ধরে নিয়ে আশ্চর্য হয়ে ভাবি, আমরা কীসের জন্য ভোগ বিলাসের জীবন খুঁজি? একজন উমাইর ইবনে সাদ রাঃ র বা এমন মানুষদের জীবনী কী আমাদের বিবেকবোধ জাগ্রত করে? বিশেষ করে যারা নানান পদে যান সেই মন্ত্রী, এমপি, সচিব, ভিসি, ওসি, ডিসি, রাজনীতিবিদদের? রোজার কথাই ভাবুন। আল্লাহর ভয়ে সারাদিন না খেয়ে থাকতে পারি আমরা। লুকিয়েও কেউ খায় না। অথচ এই লোকেরাই আবার দিব্যি ঘুষ খায়। আরেকজনের হক মারে। আরেকজনকে কষ্ট দেয়। তখন কিন্তু আল্লাহর ভয়ের কথা মনে থাকে না। নানা পদে থাকা লোকজনকে কেন শুধু বলছি, সাধারণ মানুষও কী খুব ভালো? চলুন আগে নিজেকে দেখি। শতভাগ সৎ থেকে মানুষের কল্যাণের যে ব্রত সেটা কেন আমাদের থাকে না? ওপরওয়ালা আমাদের সবাইকে বৌধ দিক। নিজের যা আছে, যতটুকু আছে, অন্যদের মাঝে বিলিয়ে দেয়াতেই যেন আমরা জীবনের সুখ খুঁজি। 
ভালোবাসা ও কৃতজ্ঞতা। আপনারা যারা দিনভর ফোনে, ইনবক্সে, ফেসবুকে, হোয়াটসঅ্যাপে শুভেচ্ছা জানিয়েছেন তাদের প্রতি ভালোবাসা। আমাদের পরিবারে জন্মদিন পালন করার কোন সংস্কৃতি ছিল না। এখনও নেই। এ ধরনের শুভেচ্ছা দেখলে তাই ভীষণ বিব্রত লাগে। ফেসবুকেও আমার জন্মদিন তাই হাইড করা থাকে। তবুও কেউ কেউ যত্ন করে তারিখটা মনে রাখেন। কোন একজনের পোস্ট দেখে অন্যরাও শুভেচ্ছা জানান। কেউ একজন ভালোবেসে একটা কেক নিয়ে এসেছিলেন। তাকে দিয়েই আবার পথ শিশুদের মধ্যে বিলিয়ে দিয়েছি। তবে দিনভর আপনাদের এই ভালোবাসার জন্য কৃতজ্ঞতা। কথাগুলো আগেও লিখেছি। আজও বলি। এই জীবনে আমি অর্থ-সম্পদ ক্ষমতা কোন কিছুই চাইনি। জীবনে কখনো সফলতার পেছনে ছুটিনি। তবে ভালো মানুষ হওয়ার চেষ্টায় অবিরত ছুটেছি‌। ছুটেছি মানুষের জন্য কিছু করার চেষ্টায়। কারণ, সব সময় মনে হয়েছে, মানুষ হিসেবে মানুষের জন্য আমাদের কত কি করার আছে! তাই মানুষের মত মানুষ হয়ে বাঁচতে চেয়েছি। এমন একটা জীবন চেয়েছি যে জীবনে দেশ আর মানুষের জন্য কিছু করার চেষ্টা করতে পারবো। জানি এসব কথা শুনে অনেক মানুষ বলবে সবসময় নীতি কথা বলে! কিন্তু জানি না আমি কেন যে বোকার মতো সারাজীবন নীতি কথার সেই নীতিবান মানুষটি হতে চেয়েছি যে সবসময় মানুষের কথা ভাববে। কাউকে গালি দেবে না। কারো কোন ক্ষতি করে না। দেশটাকে ভীষণ ভালোবাসবে। অন্যায় দেখলে ভীষণ প্রতিবাদ করবে। আমি জানি না গল্প-উপন্যাসের সেই চরিত্রটি কেন হতে চেয়েছি, যে কখনো এতোটুকু অসৎ হয় না, মানুষের বিপদ দেখে পালিয়ে যায় না, নিজে শত কষ্ট পেয়েও আরেকজনের মুখে হাসি ফোটানোর চেষ্টা করে। আমি জানি না কখন কীভাবে আমার মধ্যে এটা ঢুকলো। তবে গত দুই যুগ ধরে অব্যাহতভাবে মানুষ হওয়ার চেষ্টা করছি। আসলেই আমি চেয়েছি গল্প-উপন্যাসের সেই চরিত্র হতে। আজও মনে আছে, স্কুলে থাকতে এক শিক্ষক বিদায়বেলায় আমার ডায়েরিতে লিখে দিয়েছিলেন, জীবনটা অর্থবহ হোক। সেদিন জীবনটা অর্থবহ হওয়ার মানে বুঝিনি। তবে যতোই দিন যাচ্ছে ততই বুঝি, মানুষের জন্য কিছু করতে না পারলে, মানুষের পাশে না দাঁড়াতে পারলে জীবনটা কখনোই অর্থবহ হয় না। সারাজীবন তাই বিবেকের সাথে দায়বদ্ধ হয়ে সেই অর্থবহ জীবনের সন্ধানে চলেছি। বলতে দ্বিধা নেই, স্রোতের বিপরীতে এই দেশে নীতি কথার একটা জীবন যাপন কাটানো আসলেই বেশ যন্ত্রণার। সবাই রং সাইডে গেছে আপনি তখনও বোকার মতো দাঁড়িয়ে এটা অনেক সময় হাস্যকর। কখনোই কোনো অবস্থাতেই সততা ও নীতির সাথে আপোষ করবেন না, এটাও শুনতে অনেক সময় অসম্ভব লাগে। প্রতিদিন প্রতি মুহূর্তে এগুলো মেনে চলা আসলেই যন্ত্রণার। অন্যদিকে সবসময় মানুষের জন্য কিছু করার চেষ্টা করতে গিয়ে দেখবেন নিজের জীবনে কিছু নেই। সবাই যখন স্থাবর সম্পদের পিছনে ছুটছে, তখন আপনি দেখা যায় না এমন সম্পদ বা মূল্যবোধের পেছনে ছুটছেন, এটা অনেক সময়ই মানুষ স্বাভাবিকভাবে নেয় না, বরং ব্যর্থ বলে। কোন সন্দেহ নাই সেই অর্থে হয়তো আমি ব্যর্থ মানুষ! তবে আমার কোন আফসোস নেই। ওপরওয়ালাকে ধন্যবাদ তিনি আমাকে মানুষের একটা জীবন দিয়েছেন। আমাকে আমার মত চলার লড়াইয়ে তিনি আমাকে হারিয়ে দেননি। কখনো মনোবল হারাতে দেননি। বরং নিজের সামর্থ্যটুকু নিয়ে সবসময় লড়াই করার সুযোগ দিয়েছেন। এক জীবনে মানুষের জন্য কিছু করার চেষ্টাটা করার সুযোগ দিয়েছেন। তাই গাড়ি-বাড়ি সম্পদ কিছু না থাকলেও আফসোসটা নেই। সত্যি বলছি, আমি যে জীবন যাপন করেছি, তাতে কাল যদি মরেও যাই, চার বছরের ছেলেটাকে মিস করা ছাড়া আর কোন কষ্ট থাকবে না। আমি আমার জীবন নিয়ে খুশি। আপনাদের সবার প্রতি কৃতজ্ঞতা যারা সবসময় আমাকে ভালোবেসেছেন। আপনাদের এই ভালোবাসাই আমার পথ চলার সবচেয়ে বড় শক্তি। আপনাদের প্রতিও ভালোবাসা যারা আমাকে অপছন্দ করেন। তবে সবাই দোয়া করবেন যেন মানবিক মানুষ হয়ে বাঁচতে পারি। মরতে যেন পারি সত্যিকারের মানুষ হয়ে। ভালো থাকবেন সবাই। করোনার এই সংকটকালে আমাদের অনেক বেশি করে পরস্পরের পাশে থাকতে হবে। ভালো থাকুন আপনারা। ভালো থাকুক প্রিয় বাংলাদেশ। ভালো থাকুক এই পৃথিবী।
সোহরাওয়ার্দী উদ্যানেই কার পার্কিং বানাতে হবে? এখানেই ওয়াকওয়ে আর রেস্টুরেন্ট বানাতে হবে? এসব প্রশ্নের কোন উত্তর না দিয়ে গণমাধ্যমে উন্নয়নের ব্যাখা পাঠিয়েছে মুক্তিযুদ্ধ বিষয়ক মন্ত্রণালয়। সেখানে উদ্যাণে কী কী করা হবে সেগুলো বলা আছে। অথচ শিখা চিরন্তনসহ অধিকাংশ কাজই হয়ে গেছে। তাহলে নতুন করে গাছ কাটা হচ্ছে কেন? আর গাছ না কেটে কী এসব কাজ করা সম্ভব নয়? মন্ত্রণালয়ের বিবৃতিতে দেখছি, সোহরাওয়ার্দী উদ্যাণে ৫০০ গাড়ীর জন্য কার পার্কিংও হবে। আচ্ছা পৃথিবীর কোন দেশে উদ্যানের গাছ কেটে গাড়ি পার্কিংয়ের স্থান করা হয় কেউ জানেন? এছাড়া উদ্যানের ভেতরে গাছ কেটে এরই মধ্যে রেস্টরেন্ট বানানোর কাঠামো তৈরি করা হয়েছে। স্বাধীনতা স্মারক প্রকল্পের মধ্যে রেস্টরেন্ট কিভাবে এলো তা মুক্তিযুদ্ধ আর গণপূর্ত মন্ত্রানালয়ই ভাল বলতে পারবে। বিষয়টা খুবই দুঃখজনক যে গাছ কাটার জন্য মন্ত্রনালয়গুলো এখন স্বাধীনতা স্মারক নির্মানের অজুহাত দিচ্ছে! কিন্তু এসব স্থাপনা আগেই নির্মাণ হয়ে গেছে। এখনকার গাছ কাটা হচ্ছে শুধুই রেস্টরেন্ট আর ওয়াকওয়ের জন্য। এই ৫০০ গাড়ির পার্কিং, সাতটা রেস্টুরেন্ট আর ওয়াকওয়ে না করলে সমস্যা কী? নীতি নির্ধারকদের কাছে অনুরোধ, যা ইচ্ছে করুন। কিন্তু উদ্যানের প্রাকৃতিক পরিবেশ টিকিয়ে রাখুন। গাছ না কেটে উন্নয়ন করুন। কোনভাবেই আমরা গাছ কেটে ওয়াকওয়ে চাই না। এর বদলে গাছের ছায়ায় হাঁটতে চাই। আর এখানে রেস্তোরাঁ চাই না। এর চেয়ে বরং খেতে চাই অক্সিজেন। পার্কিং চাই না। চাই সবুজ অরণ্য। শেষ করার আগে আপনাদের বহু বছর আগে প্রচারিত বিটিভির একটি পুরনো বিজ্ঞাপন ফিরিয়ে নিয়ে যাই। অভিনেতা ছিলেন আবুল খায়ের। বিজ্ঞাপনটা শুরুটা হয়েছিল আবুল খায়েরের একটি ডায়লগ দিয়ে। পেশায় কবিরাজ আবুল খায়ের বলছেন, সব গাছ কাইটা ফালাইতাসে। আমি ঔষধ বানামু কি দিয়া? তখন এক লোক এসে আবুল খায়ের কে প্রশ্ন করতে শুরু করে। -কি গো কবিরাজ, কি খোঁজতাসেন ? -আইচ্ছা, এইখানে একটা অর্জুন গাছ আছিলো না? আছিলো, কাইট্টা ফালাইছে। - এইখানে একটা শিশু গাছ আর ঐ মাথায় একটা হরতকী গাছ। আছিলো , কাইট্টা ফালাইছি। -আপনের গাছ ? হ । টেকার দরকার পড়ছে তাই বিক্রি করছি। - গাছ লাগাইছিলো কে? আমার বাবায়। - আপনি কী লাগাইছেন ? -আমি কী লাগাইছি ? হ, ভবিষ্যতে আপনার পোলারও টেকার দরকার হইতে পারে.... আবুল খায়েরের শেষ কথাটি ছিল: "এক একটা গাছ, এক একটা অক্সিজেনের ফ্যাক্টরী। আমরা বোধহয় টাকার নেশায় আমাদের অক্সিজেন ফ্যাক্টরিগুলো ধ্বংস করার মিশনে নেমেছি। চলুন এই ধ্বংসযজ্ঞ থামাই।
গাছ কেটে ওয়াকওয়ে চাই না। চাই গাছের ছায়ায় হাঁটতে। রেস্তোরাঁ চাই না। সবুজ চাই, চাই অক্সিজেন।
এই শহরে কী খাবার দোকানের অভাব পড়েছে? নয়তো ঐতিহাসিক সোহরাওয়ার্দী উদ্যানের গাছ কেটে খাবারের দোকান কেন করতে হবে? এখানে কী কেউ খেতে চেয়েছে? এই উদ্যানে কী হাঁটার জায়গার অভাব? নয়তো কেন গাছ কেটে ওয়াকওয়ে করতে হবে। কার মাথা থেকে আসে এসব ভাবনা? এবারই প্রথম নয়। গত কয়েক বছর ধরে ধারাবাহিকভাবেই সোহরাওয়ার্দী উদ্যানের গাছ কেটে ফেলা হচ্ছে। কখনো ওয়াকওয়ে কখনো স্থাপনা নির্মাণের কথা বলে কাটা হচ্ছে বহু বছরের পুরনো সব গাছ। নষ্ট হচ্ছে প্রকৃতি। গণপূর্ত বিভাগের একজন কর্মকর্তা নাকি জানিয়েছেন, ওয়াকওয়ে হচ্ছে। উদ্যানে ঘুরতে আসা সাধারণ মানুষের খাবারের চাহিদা মেটাতে সাতটি রেস্টুরেন্ট নির্মাণের কাজ চলছে। এগুলো নির্মাণ করতে গিয়ে কিছুসংখ্যক গাছ কাটা পড়ছে। মাননীয় কর্তৃপক্ষ! আচ্ছা আপনাদের কে কবে বলেছে যে আমরা সোহরাওয়ার্দী উদ্যানে খেতে চাই? এই শহরে কি খাওয়ার জায়গার অভাব পড়েছে? নাকি সব জায়গায় আপনাদের বাণিজ্য করতেই হবে। আচ্ছা এখন না হয় সাতটা রেস্টুরেন্ট করতেছেন ভবিষ্যতে যদি কারও মনে হয়, এখন কয়েকশ টয়লেট করা দরকার তখন কীভাবে ঠেকাবেন? আচ্ছা আপনারা যারা এসব কাজ করেন তারা তো দেশ-দুনিয়া ঘুরেন। নিশ্চয়ই দেখেন বিদেশে একেকটি পার্ক রাখতে তারা কত তৎপর থাকে? আর আমরা? আমাদের যেন সব গাছ কাটতে হবে, সব নদী দখল করতে হবে। এই শহরটা যে আমরা নরক বানিয়ে ফেলছি আমরা টেরও পাচ্ছি না। এই যে দেখেন আমাদের চারপাশে আমরা গাছ কাটছি, নদী-খাল দখল করছি এগুলো দেখে আমাদের বাচ্চারা কী শিখবে? অনেকবার লিখেছি, আমাদের শিশুদের যতোই ভালো কথা আমরা বলি না কেন ওরা কিন্তু আমাদের কথা শুনবে না। বরং আমরা কী করি তাই দেখবে। উদাহরণ দিয়ে বোঝাই। আপনি অসৎ পথে আয় করবেন, হারাম খাবেন আর সন্তানকে সততার কথা বলবেন তাতে কাজ হবে না। আপনার সন্তান যখন দেখবে আপনি একটা চাকুরি করেন কিন্তু বেতনের চেয়ে আপনার খরচ বেশি, ঘুষের আয়, আপনার সন্তান কিন্তু আপনাকে শ্রদ্ধা করবে না। তার মধ্যে মূল্যবোধ তৈরি হবে না। এখন যদি ওরা ছোটবেলা থেকেই দেখে গাছকাটা, নদী দখল ওরা বড় হয়ে কী শিখবে? এই যে দেখেন, ১৫ বছর বয়সী সুইডিশ কিশোরি গ্রেটা থুনবার্গ সারা বিশ্বের পরিবেশ নিয়ে ভাবছে। পৃথিবীকে বাঁচাবার জন্য লড়ছে। এটা কিন্তু এক দিনে হয়নি। সে ছোটবেলায় তাঁর চারপাশ থেকে শিখেছে কেন পরিবেশের যত্ন নেয়া জরুরী। কিন্তু আমাদের এখানে আমরা কী করি? আচ্ছা বলেন তো আমাদের শিশু-কিশোররা কাদের দেখে শিখবে? শোনেন আমার ছেলেটার বয়স চার বছর। ওকে আমি রোজ মুখস্ত করাই গাছ লাগাতে হবে। আমি নার্সারি থেকে গাছ কিনে আনি। আশেপাশে লাগাই। আজকাল ও একই কাজ করে। গাছে পানি দেয়। ওকে টুমোরা নামে একটা অ্যানিমেশন দেখিয়েছি। জলবায়ু পরিবর্তন নিয়ে। চাইলে আপনারা যে কেউ দেখে নিতে পারেন। এই টুমোরা দেখে আমার ছেলে শিখেছে, পৃথিবীকে বাঁচাতে হবে। এখন আমার এই ছেলেটা যখন দেখবে এই দেশের মানুষ আমরা গাছ কেটে ফেলি ও তখন কী শিখবে? আচ্ছা সামনে প্রয়োজনীয় অক্সিজেনটা পাবো তো? ছায়া নেবার জন্য কি পাব একটু জায়গা? সরকারের কাছে অনুরোধ, রমনা ও সোহরাওয়ার্দী উদ্যানসহ ঢাকার গাছগুলো বাঁচান। মুক্তিযুদ্ধের স্মৃতিজড়িত এই স্থানটা যেন নষ্ট না করা হয়। আপনাদের দোহাই লাগে, গাছ কাটা বন্ধ করুন। আমাদের রেস্টুরেন্ট চাই না। সবুজ চাই। অক্সিজেন চাই। 
বিজ্ঞাপন ও নিউজ একাকার হয়ে গেলে বুঝতে কষ্ট হয় কোনটা নিউজ, কোনটা বিজ্ঞাপন। বিজ্ঞাপনের স্বার্থে নিউজ কিন্তু স্বাধীন সাংবাদিকতার জন্য অমঙ্গলজনক। অনৈতিকও বটে।
আপনি কী কোভিড মহমারীর সময়ে বিদেশ থেকে ফিরেছেন? আপনি ও আপনার পরিবারকে আর্থিক প্রণোদনা ও প্রয়োজনে প্রশিক্ষণ দেওয়ার উদ্যোগ নিয়েছে সরকার। এজন্য নাম নিবন্ধন চলছে। আপনি যে জেলায় আছেন সেই জেলার বিএমইটি বা টিটিসি কার্যালয়ে গিয়ে নাম নিবন্ধন করে এই সুবিধা পাবেন।
আমাদের যখন লজ্জা পাওয়ার কথা, তখন গর্বিত হই। যখন চুপ থাকার কথা তখন সরব হই। যখন ভুলের জন্যে দুঃখ প্রকাশ করার কথা তখন উল্টো ভুলের ব্যাখ্যা দেই। যখন বিনয়ী হওয়ার কথা তখন ঔদ্ধত্য দেখাই। যখন মানবিক হবার কথা তখন অমানবিক হই‌। এসব দেখে ট্রাকের পেছনে লেখা সেই বাণী মনে পড়ে। মানুষের বিবেকের চেয়ে বড় আদালত আর কিছু নেই। ওপরওয়ালা আমাদের সেই বিবেক বোধ দিন‌। সবাইকে আসালামু আলাইকুম। 
২৬ জন মানুষের প্রাণ চলে গেল একসাথে। এর দায় কার? আচ্ছা এই লকডাউনের মধ্যে এত চোখ এড়িয়ে কীভাবে ৩৫ জন যাত্রী নিয়ে একটা স্পিডবোট চলে? এই উত্তর দেয়ার জন্য কাউকেই খুঁজে পাবেন না এখন। বিআইডব্লিউটিএ, নৌ-পুলিশ, স্থানীয় প্রশাসন, ইজারাদার কেউ এখন দায় নেবে না। আমার মনে আছে, আরও একযুগে আগে এই স্পিডবোট চলাচল নিয়ে নিউজ করেছিলাম। এ যেন এক শক্তিশালী সিন্ডিকেট! পদ্মায় স্পিডবোটে যাত্রী বহনে কোনো বৈধতা নেই। অধিকাংশ স্পিডবোটের কোনো নিবন্ধন নেই। তারপরেও চলছে। বছরের পর বছর। কিন্তু কেউ দেখে না। শুধু যে দেখে না তাই নয়, মাওয়া (বা শিমুলিয়া)-শিবচর (বাংলাবাজার) রুটে যারা স্পিডবোটে যাতায়াত করেন তাদের মধ্যে এই স্পিডবোট চালক এবং ঘাটে তাদের সহযোগীদের অসভ্যতা, দূর্ব্যবহার এবং গালাগালির সম্মূখীন হননা এমন মানুষ পাওয়া যাবে না। এদের একটা আচরনের প্রতিবাদ করলে আপনি সুস্থভাবে বাসায় ফিরতে পারবেন কিনা সন্দেহ আছে। মহিলা সাথে থাকলেতো আর কথাই নাই। এদের এত শক্তির উৎস কোথায়? টাকার ভাগ কোথায় কোথায় যায়? ভেবে দেখেন, লকডাউন। মাওয়া থেকে শিবচরে লঞ্চ ভাড়া ৩৫ টাকা। লকডাউন চলছে তাই লঞ্চ বন্ধ। কিন্তু ৩০০ টাকায় একেকজন স্পিডবোটে পার হতে পারবেন। একটার পর একটা ছেড়ে যাচ্ছে সবার চোখের সামনে। একজন আরকজেনর উপর গাদাগাদি করে বসছেন। ১০ জন ধারণক্ষমতার একটি বোটে ২০-২৫ জনও উঠে। লাইফজ্যাকেট নেই। কিন্তু এসব কেউ দেখবে না। আচ্ছা স্পিডবোট চললে লঞ্চ বন্ধ কেন? আচ্ছা নদী পারাপারের জন্য যদি স্পিডবোট চলতেই হয়, একটা নিয়ন্ত্রণের মধ্যে আনতে সমস্যা কোথায়? কেন সবার লাইফ জ্যাকেট থাকবে না? কেন ধারণক্ষমতার চেয়ে কম যাত্রী নেবে না? নৌপুলিশ ও কোস্টগার্ডকে কেন এসব দায়িত্ব দেওয়া হয় না? এসব দেখার দায়িত্ব কার? জানি জবাব মিলবে না। একবার ভাবেন তো ছোট্ট শিশু মীমের কথা। নয় বছরের এই শিশুটি চোখের সামনে তার বাবা, মা ও দুই বোনের লাশ দেখলো। ঘটনার পর মেয়েটি অজ্ঞান হয়ে গিয়েছিল। হাসপাতালে জ্ঞান ফেরার পর তাঁর প্রথম প্রশ্ন, আমার মা-বাবা-বোনেরা কোথায়? কী জবাব দেব মেয়েটাকে আমরা? কী জবাব দেব নিহতদের স্বজনদের? আজ তো আমি আপনি যে কেউই মরতে পারতাম। জানি এসব বলে কোন লাভ নেই। তারপরেও বলছি কারণ আজ আমি আপনি যে কেউ মারা যেতে পারতাম। এই যে ২৬ জন মানুষ মারা গেল এর দায় কে নেবে? অবশ্য, ছয় সদস্যের তদন্ত কমিটি গঠন করা হয়েছে। ব্যস দায়িত্ব শেষ। কমিটি সময় নিয়ে একটা রিপোর্ট দেবে। কেউ সেগুলো খুলেও দেখবে না। এই রিপোর্টও আর খুঁজে পাওয়া যাবে না। অথচ উল্টোটাও হতে পারতো! এই ঘটনার পর স্থানীয় প্রশাসন, পুলিশ, বিআইডব্লিউটিএ, নৌ-পুলিশ, ইজারাদার, স্থানীয় জনগন জনপ্রতিনিধি সবাই বসতে পারতো। কী কী করলে এই দুর্ঘটনা বন্ধ হবে সেটা নিয়ে আলোচনা হতে পারতো। সমস্যা সমাধানের জন্য করণীয় ঠিক হতে পারতো। সবাই মিলে কাজ করে এমন দুর্ঘটনা বন্ধ করা যেত! কিন্তু সেই পথে আমরা কখনো হাঁটি না। কারণ এর নাম বাংলাদেশ! এখানে সবকিছুর দাম আছে শুধু মানুষের জীবনের দাম নেই। তাই এখন একটার পর একটা দুর্ঘটনা ঘটবেই। এখন পরেরটার জন্য অপেক্ষা করেন। তারপর ফের তদন্ত কমিটি! ফের আলোচনা! এই তো বাংলাদেশ!
বাংলাদেশে গণমাধ্যমের দুর্দশার জন্য রাষ্ট্র যতোটা দায়ী,  নীতিহীন মালিক-সম্পাদকরা তার চেয়ে বেশি দায়ী। বিশ্ব মুক্ত গণমাধ্যম দিবসে এই দোসরদের রাহুগ্রাস থেকে গণমাধ্যমের মুক্তি চাইছি। আমার কাছে গণমাধ্যমের স্বাধীনতা মানে মালিক সম্পাদকের স্বাধীনতা নয়, সত্যিকারের সাংবাদিকতার স্বাধীনতা।
বাংলাদেশে মোটা দাগে তিন ধরনের সাংবাদিক আছেন। একদল অন্য কিছু করতে পারেননি তাই সহজ পথ সাংবাদিক। একদল ধান্দাবাজি করার জন্য সাংবাদিক। আর তৃতীয় দলে আছেন সেই মানুষগুলো যারা অনেক স্বপ্ন নিয়ে, নীতি-নৈতিকতা নিয়ে দেশ আর মানুষের জন্য কিছু করার ব্রত নিয়ে সাংবাদিকতায় এসেছিলেন। এই সময়টা তাদের জন্য ভয়াবহ দুঃসময়। প্রথম দলে যারা আছেন মানে যারা অন্য কিছু না পেয়ে সাংবাদিকতা করছেন তাদের কাছে পেশাটা আর কাজের মতোই একটা চাকুরি। যতোক্ষণ না অসৎ হচ্ছেন এদের নিয়ে সমস্যা নেই। এরা বিপ্লব না করলেও কারও ক্ষতি করেন না। কিন্তু দ্বিতীয় দলে যার আছেন তারা নানা ধান্দাবাজি করার জন্য আসেন। তাদের কেউ সাংবাদিকতা করে টাকা চান, কেউ সম্পদ, কেউ বাড়ি গাড়ি ফ্ল্যাট আবার কেউ রাজনৈতিক পদ। এদের জন্য মানুষ মূলত সাংবাদিকদের গালি দেয়। তবে এরা এসব পরোয়া করেন না। নিজেদের স্বার্থ ফিকিরেই এরা ব্যস্ত থাকেন। যতো সংকট তৃতীয় দলকে নিয়ে যারা অনেক স্বপ্ন নিয়ে সাংবাদিকতায় আসেন। ততৃীয় দলের এই মানুষদের কাছে সাংবাদিকতা একটা মহান পেশা। আরও অনেক কিছু করার কম- বেশি সুযোগ থাকলেও দেশ-মানুষের জন্য কাজ করবেন এমন স্বপ্ন নিয়েই এই মানুষেরা সাংবাদিকতায় এসেছিলেন, এখনো কিছু আসেন। এদের অনেকেই পুরোপুরি পেশা ছেড়েছেন, কেউ কেউ আমার মতো আধাআধি আকড়ে ধরে রাখার চেষ্টা করছেন আবার অনেকেই এখনো আছেন। আমি নিজেকে এই তৃতীয় দলের মনে করি। নিজের অভিজ্ঞতায় জানি, তৃতীয় এই দলের মানুষেরা যখন দেখেন কোন অন্যায় দেখেন তারা মেনে নিতে পারেন না। এই মানুষগুলো এখন খুব যন্ত্রণায় আছেন। এই মানুষগুলো যখন দেখে, সাংবাদিকতার নামে মরে যাওয়া ভিক্টিমকে অপরাধী আর অভিযুক্তকে নিষ্পাপ বানানোর নিদারুণ চেষ্টা চলছে তখন তারা কষ্ট পান। যে গণমাধ্যমেই তারা থাকুন তারা কষ্ট পান। সাংবাদিকরা তিন ধরনের হলেও এই দেশের গণমাধ্যম মালিকদের চরিত্র দেখলে একটাই চরিত্র খুঁজে পাবেন। এই দেশে ট্রান্সকম গ্রুপসহ হাতে গোনা কয়েকটা প্রতিষ্ঠান বাদ দিলে বেশিরভাগই নিজের ব্যবসা বা স্বার্থ হাসিলে গণমাধ্যম করেছেন। আর সে কারণেই যখুনি প্রয়োজন তারা নিজের স্বার্থে গণমাধ্যমকে কাজে লাগায়। রাষ্ট্রের এখানে কোন নিয়ন্ত্রণ নেই। নিয়ন্ত্রণের চেষ্টাও নেই। একবার ভাবেন, ক্ষমতাশালী অভিযুক্তের বিরুদ্ধে নতুন পুরান মিলে হাজারো অভিযোগ আছে। কিন্তু গণমাধ্যম মালিক-সম্পাদক-সাংবাদিক সবাই সেখানে চুপ। কেউ চুপ ব্যবসা বা বিজ্ঞাপনের স্বার্থে কেউ চুপ বাধ্য হয়ে। এখানে কিন্তু কোন অনুসন্ধানী সাংবাদিকতা নেই। এটা গণমাধ্যমের সামস্টিক ব্যর্থতা। এর কারণ ওই মালিকানা। এই মালিকানা বা স্বার্থের কারণেই মৃত একটা মেয়েকে অপরাধী বানাতে ফরমায়েশি দারুণ সব অনুসন্ধান চলছে। না সব গণমাধ্যম হয়তো সেটা করছে না। কিন্তু যারা করছে তাদের জন্য লজ্জিত হতে হচ্ছে পুরো সাংবাদিকতাকে। এ নিয়ে দীর্ঘ একাডেমিক আলোচনা হওয়া দরকার। আগেই বলেছি, এই দেশের সাংবাদিকতায় রাষ্ট্রীয় বাঁধা আছে কিন্তু তার চেয়েও বড় সমস্যা সেলফ সেনসরশিপ। মালিক-সম্পাদকরা তাদের স্বার্থে নানা নিউজ গিলে ফেলে। এটাই সমস্যা। আমি মনে করি এই দেশের সাংবাদিকতা যদি ঠিক করতে হয় তাহলে তৃতীয় দলের মানুষ যারা সত্যি সত্যি দেশ ও মানুষদের জন্য সাংবাদিকতা করতে চান তাদের ঐক্যবদ্ধ হতে হবে। আর দরকার এমন একজন মালিককে যারা চাইবেন গণমাধ্যম স্বাধীনভাবে চলবে, নিজের আয়ে নিজে চলবে। এক্ষেত্রে ট্রান্সকম গ্রুপের প্রয়াত লতিফুর রহমান ছাড়া আমার সামনে খুব সফল আর কোন নাম নেই। এই দেশের ব্যবসায়ীদের মধ্যে লতিফুর রহমানই বোধহয় একমাত্র মানুষ যে তার মিডিয়াগুলোকে সেভাবে ব্যবহার করতে চাননি বা করলেও সামান্য করেছেন। কিন্তু এমন লোক আর কোথায়? এই দেশে কী এমন একজন ব্যাবসায়ী বা কোন প্রতিষ্ঠান আছে যিনি বলতে পারেন আমি রাজি, আমি স্বাধীন সাংবাদিকতা করার জন্য একটা গণমাধ্যম প্রতিষ্ঠানে বিনিয়োগ করবো। খুঁজতে থাকুন। পাওয়ার সম্ভাবনা খুব ক্ষীন। আচ্ছা আসলেই যদি এমন মালিক না পাওয়া যায় তাহলে কীভাবে বাংলাদেশের সাংবাদিকতাকে এগিয়ে নেওয়া যায়? কোন ট্রাস্ট? নাকি অন্য কিছু। রাষ্ট্র কি অসৎ সাংবাদিকতা বন্ধের উদ্যোগ নিতে পারে? কোন আইন কানুন করে কী নিয়ন্ত্রণ বরা সম্ভব? নাকি রাষ্ট্রীয় বিনিয়োগ। বাংলাদেশের সাংবাদিকতা নিয়ে যারা ভাবেন তাদের বলবো, আলোচনা করুন। গণমাধ্যমকে যদি প্রতিষ্ঠান বানানো না যায়, যদি সত্যিকারের মালিক আর সৎ সাংবাদিক এই দুই একসাথে না হয়, তাহলে বাংলাদেশের সাংবাদিকতার ভবিষ্যত আরও অন্ধকার। তখন দেখা যাবে, বাংলাদেশে ডিজিটাল মিডিয়ায় কিছু ব্যক্তি হয়তো ভালো সাংবাদিকতা করছেন কিন্তু সত্যিকারের কোন গণমাধ্যম নেই যাকে মানুষ আস্থায় নিতে পারে। আমি মনে করি এ নিয়ে বিস্তারিত আলোচনা হওয়া দরকার। আপনারা যারা লোকজন কথায় কথায় সাংবাদিকদের গালি দেন আপনাদের কাছে সমস্যা সমাধানের কোন মন্ত্র আছে কী? থাকলে দিন। আমাদের সবাইকে মিলেই এই সংকটের সমাধান করতে হবে। কারণ, একটা দেশের অগ্রগতির জন্য স্বাধীন ও সত্যিকারের সাংবাদিকতা খুব জরুরী। এখন ভাবুন তাহলে উপায় কী? 
সাধারণ মানুষ হন, সাংবাদিক কিংবা যে কোন পেশার মানুষ। অন্যায়ের প্রতিবাদ করুন। না পারলে চুপ থাকুন, অন্তর থেকে ঘৃণা জানান। দয়া করে ভিকটিম ব্লেমিং করবেন না।