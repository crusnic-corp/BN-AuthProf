#অনলাইন_ক্যারিয়ার_আড্ডা - ৩৮ সময়: ২৪ জুলাই, শনিবার রাত ৮:০০টা থেকে কোভিড পরবর্তী সময়ে ক্যারিয়ার অগ্রগতির নানান দিক নিয়ে কথা বলব।
ঈদ মোবারক! ঈদ মুবারক! ইদ মোবারক! ইদ মুবারক! আপনাদের সবার কাছ থেকে অসংখ্য শুভেচ্ছাবার্তা পেয়েছি। সবাইকে ধন্যবাদ। কারও কাছ থেকেই দাওয়াত পাইনি। পেলে খুশিতে আপ্লুত হতাম। আর কারও কাছ থেকে এক-শো টাকাও সালামি পেলে তো রীতিমতো আবেগে কেঁদে ফেলতাম! আপনাদের অনেক ভালোবাসি। পরের বার, মনে করে, ভালোবাসা নিয়ো, সালামি দিয়ো! আপনাদের শুকনো ভালোবাসা আমার দু-চোখ ভিজিয়ে দিয়েছে। চোখের পানি ফেলতে ফেলতে ভেবেছি, আমাকে যারা ভালোবাসে, তাদের সবাই-ই এত কিপটে! কেউ বাদ নেই! সামনে কিপটে, পেছনে কিপটে, ডানে কিপটে, বাঁয়ে কিপটে! আহা আহা, একেই বুঝি বলে ভালোবাসার মানুষদের মধ্যে আত্মিক বন্ধন! পোস্টটা লিখতে গিয়েও আমি কাঁদছি...জানি না এ কান্না কবে থামবে! কিপটে লোকের ভালোবাসার জয় হোক! সবাই সুস্থ থাকুন।
প্রাণের চেয়ে প্রিয় সুন্দরীরা! এই ইদে/ঈদে নিজের সমস্ত অহংকার ঝেড়ে ফেলে আমাকে অতিদ্রুত 'আই লাভ ইউ' বলো! অহংকার করা ভালো না। অহংকার করলে সারামুখ ব্রণের দাগে ভর্তি হয়ে যাবে। আমার জন্য না হোক, নিজের জন্য হলেও আমাকে ভালোবাসো! প্লিজ...কুইক...প্লিজ! (হুহ্‌! জানি জানি, এখন সবাই এসে দলে দলে মিছিলে মিছিলে আমাকে 'আই লাভ ইউ' বলে নিজেকে সুন্দরী প্রমাণ করার চেষ্টা করবে!)
ইতিহাস সাক্ষ্য দেয়, আর্টিস্টকে আহত করা যায়, রক্তাক্ত করা যায়, খুনও করে ফেলা যায়, তবে কখনও ধ্বংস করা যায় না। ( উদ্ধৃতিটি 'আর্টের প্রাণ' থেকে নেওয়া। লেখাটির লিংক প্রথম কমেন্টে দেওয়া আছে )
জীবন যখন ফুরিয়ে যায় -------------------------------------------- প্রায়ই বিষণ্ণতায় ভোগে যারা, সে মানুষগুলির বসবাস নরকের কাছাকাছি। ক্যানসার যেমনি ধীরে ধীরে পুরো শরীরটাকেই কাবু করে খেয়ে নেয়, বিষণ্ণতাও ঠিক তেমনি পুরো মস্তিষ্ককেই ক্রমশ ধ্বংস করে দেয়। বেঁচে থাকে যারা, সেইসব মানুষ আদতে শারীরিক সুস্থতায় নয়, বরং মানসিক শক্তির জোরেই বাঁচে। মানুষ মূলত মনের শক্তিতেই বাঁচে। মনের শক্তি ফুরিয়ে নিঃশেষ হয়ে গেলে দেহের শক্তি যতই প্রবল হোক না কেন, মানুষ তখন আর মানুষের মতো করে বাঁচতে পারে না। বিষণ্ণতায় ভুগতে-থাকা মানুষেরাও অনেকটা এরকমই। অচেনা কোনও কীট বিষণ্ণ মানুষের মগজের প্রতিটি কোষ যেন নির্দয় রাক্ষসের মতো চিবিয়ে চিবিয়ে খায়! এমন মানসিক যন্ত্রণার মাত্রাটা যখন সীমা ছাড়িয়ে যায়, তখন মানুষ তা থেকে মুক্তির উপায় খুঁজতে থাকে মরিয়া হয়ে। কেউ কেউ তখন হুট করে আত্মহত্যার মতো কঠিন সিদ্ধান্ত নিয়ে বসে। মানুষ আত্মহত্যার সিদ্ধান্ত নিজেকে শেষ করে দেওয়ার জন্য নেয় না, অসহ্য যন্ত্রণার হাত থেকে বাঁচার জন্যই নেয়। জীবনের মায়া সবারই আছে। বাঁচতে সীমাহীন কষ্ট হয় বলেই কেউ কেউ আর বাঁচতে চায় না। বিষণ্ণতায় ভোগে যারা, ওরা আসলে এর কোনও সমাধান চায় না। সমস্যার সমাধান ওরা নিজেরাই জানে, তবে মানতে পারে না। কেউ এসে সমাধান দিতে চাইলেই বরং ওরা বিরক্ত হয়। মানুষ কেবলই শোনাতে চায়, শুনতে কেউ চায় না। এ জগতে দুঃখের সমাধান দেওয়ার মানুষের কোনও অভাব নেই, দুঃখের কথা শোনার মানুষের বড়ো অভাব। আমি এ পর্যন্ত ৭৬ জন বিষণ্ণ মানুষকে আত্মহত্যার পথ থেকে স্বাভাবিক জীবনে ফিরিয়ে এনেছি। এ কাজটা ভয়াবহ রকমের কঠিন! এর পেছনে অনেক শ্রম ও সময় দিতে হয়। কাজটা করতে ধৈর্য ধরার ও সহ্য করার অসীম ক্ষমতা লাগে। আমার অভিজ্ঞতা বলে, বিষণ্ণতার সময় মানুষ এমন কাউকে পাশে চায়, যে তার কথাগুলি মন দিয়ে চুপচাপ শুনবে, তার দুঃখ একটু হলেও বোঝার চেষ্টা করবে, তার যন্ত্রণা যাকে সামান্য হলেও ছোঁবে। সে তখন সহানুভূতিশীল কারও সঙ্গ চায়, সময় চায়। তার ভুলগুলি নিয়েই বার বার কথা বলে, এমন কাউকে সে চায় না। পৃথিবীর সবচাইতে বোকা মানুষটিও নিজের ভুলের হিসেব একটু হলেও রাখে। বিষণ্ণ মানুষ তার ভুলের ফিরিস্তি শুনতে চায় না। বিষণ্ণতার সময় দয়ালু কোনও মানুষের সাহচর্য পেলে উদ্ভূত জটিল সমস্যাগুলির জট একটা একটা খুলতে থাকে। বিষণ্ণ মানুষ শুধুই একটা হাত চায়, যে হাতটা তার চোখের দিকে দয়ার্দ্র দৃষ্টি ছুড়ে বলবে, হাতটা ধরো! কিচ্ছু হয়নি, ওঠো! বিষণ্ণ মানুষ শুধুই একটা কাঁধ চায়, যে কাঁধটা তার নিঃশ্বাসের দূরত্বে এসে মায়াভরা কণ্ঠে বলবে, এই নে, কাঁধে মাথা রেখে আমাকে জড়িয়ে ধরে কাঁদ তো ইচ্ছেমতো! বিষণ্ণ মানুষ শুধুই একটা কান চায়, যে কানটা তাকে একটুও জাজ না করার শর্তে রাজি থেকে বলবে, তোমার কী হয়েছে? আমাকে সব খুলে বলো! আমি আছি তোমার পাশে! বিষণ্ণ মানুষ শুধুই একটা প্রশস্ত বুক চায়, সে বুকটা তার আস্থার জায়গায় নিজেকে মেলে ধরে বলবে, ভয় পেয়ো না! আজ থেকে এটাই তোমার ঘর, মন, জানালা, আশ্রয়, প্রশ্রয় সমস্ত কিছুই! আমাদের আশেপাশেই আছে এরকম অনেকে। আসুন, আমরা ওদের কথাগুলি একটু শুনি, দীর্ঘশ্বাসটুকু একটু অনুভব করি, বুকের মধ্যে ওদের চেপে ধরে চুপচাপ বসে থাকি কিছুক্ষণ! ওদের জন্য যদি এইটুকু করতে পারি, তবে দেখব, ওদের সকল বিষণ্ণতা গলে গিয়ে অশ্রু হয়ে ভিজিয়ে দিচ্ছে আমাদের বুকের জমিন। বিষণ্ণ হয়ে থাকে যারা, ওদের মূল কষ্টটা হচ্ছে, ওরা খুব চেষ্টা করেও প্রাণ খুলে কাঁদতে পারে না। আমরা যদি ওদের আনন্দে কিংবা নির্ভরতায় কাঁদাতে পারি, তবে ওদের বিষণ্ণতা অনেকটাই কমে যায়। ইচ্ছেমতো কাঁদতে পারলে বুকের পাথরগুলি এক এক করে বেরিয়ে যায়। মানুষ তার পাশে এমন কাউকে চায়, যার সামনে বিনা কুণ্ঠায় কাঁদা যায়। বন্ধুত্ব গ্রহণ করার মানুষ তো অনেকেই পায়, অশ্রু গ্রহণ করার মানুষ পায় ক’জনে? হয়তো এই ছোট্ট কাজটা আমাদের বিবেচনায় কিছুই নয়। তবে আমাদের এই সামান্য কাজ একটা জীবন বাঁচিয়ে দিতে পারে। একটু আন্তরিক সময়, দুটো দয়ার্দ্র কথা, কিছুটা নির্ভরতা ও আশার স্পর্শ---একজন বিষণ্ণ ব্যক্তির জন্য এসবের চাইতে বড়ো ওষুধ, বড়ো উপকার আর হয় না। আজ আমাদের খাবারের অভাব নেই, ওষুধের অভাব নেই, আশ্রয়ের অভাব নেই, পোশাকের অভাব নেই; আজ আমাদের শুধুই দয়ালু মানুষের অভাব। আজ আমাদের সবই আছে, শুধু মানুষের মতো মানুষ নেই। আজ আমরা বড়ো গরিব হয়ে গেছি! আমাদের ছোটো ছোটো কিছু নিঃস্বার্থ কাজ আমাদের মনের অজান্তেই একজন মানুষকে নিশ্চিত মৃত্যুর হাত থেকে বাঁচিয়ে দেয়। আমাদের এই সামান্য চেষ্টাটুকুই তাকে বাঁচতে সাহস জোগাবে, স্বপ্ন দেখার কারণ দেখাবে। আমাদের সারল্যমাখা হাসির জাদুকরি রেশেই মানুষটা হাসার শক্তি পাবে, নতুনভাবে উঠে দাঁড়ানোর জন্য খুঁটিটা খুঁজে পাবে। এ অনেক বড়ো পুণ্যের কাজ! পৃথিবীর সকল তীর্থ ঘুরেও একটা মানুষকে বাঁচানোর পুণ্য অর্জন করা যায় না। আমাদের খুব কাছেই অথচ আড়ালে হয়তো এমন অনেকেই আছে, যারা অনেক দিন ধরেই নীরবে ধুঁকে ধুঁকে মরছে আর প্রতিনিয়তই ভাবছে, ‘অনেক হয়েছে! আর পারছি না! এবার আমি সব যন্ত্রণা থেকে মুক্তি চাই!’ এমনও হতে পারে, মানুষটা আমাদের নিজের ঘরেই আছে, আমরা কখনও টের পাইনি। সে চলে যাওয়ার পর টের পেয়ে আর কোনও লাভ হবে না। যে মানুষটা বেঁচে থাকতে আমরা তার কষ্টের দাম দিই না, সে মানুষটা চলে যাওয়ার পর কষ্ট পেয়ে অমন করে কেঁদে কী হয়! আসুন, ওদের পাশে দাঁড়াই। আমাদের অবসর থেকে ওদের জন্য একটু সময় রেখে দিই। নিজের সমস্ত ইগোকে ঝেড়ে ফেলে অসীম ধৈর্য ও সহনশীলতা নিয়ে ওদের নিতান্ত অপ্রয়োজনীয় কথাগুলিও মনোযোগী শ্রোতা হয়ে শুনি। একটা প্রাণ বাঁচানোর পুণ্যে আমাদের অনেক বড়ো পাপও তখন কেটে যাবে। রাতের ঘুমটা ভালো হবে, দিনের যাপনটা স্বস্তির হবে। 
আর্টিস্ট মাত্রই সবসময়ই মাথায় রাখেন, ‘আমি যা সৃষ্টি করছি, তার নিজস্ব একটা গতি আছে, যে গতি আমার মনের গতির অনুরূপ না-ও হতে পারে। দিনশেষে, আমি আমার আর্টের মতো না-ও হতে পারি, আমার আর্ট আমার মতো না-ও হয়ে উঠতে পারে।’ ( উদ্ধৃতিটি 'আর্টের প্রাণ' থেকে নেওয়া। লেখাটির লিংক প্রথম কমেন্টে দেওয়া আছে )
খুব সহজ কিছু বুদ্ধি শিখিয়ে দিই। ভালো থাকতে চাইলে পোস্টটি খুব ভালো করে পড়ুন। বন্ধুদের সঙ্গে শেয়ার করুন, ওদের উপকার হবে। যার-তার কাছে নিজের অবস্থানটা ব্যাখ্যা করবেন না। যার কাছে কৈফিয়ত দেওয়ার দরকার নেই, তার কাছে কখনওই কৈফিয়ত দেবেন না। বান্দরকে লাই দিলে মাথায় ওঠে, আর মানুষকে লাই দিলে মাথায় উঠে হিসু করে দেয়! মানুষ বান্দরেরও অধম! কেউ আপনাকে ভুল বুঝছে? বুঝতে দিন। কেউ আপনার সম্পর্কে ভুল ব্যাখ্যা করছে? করতে দিন। কেউ শোনাকথার উপর ভিত্তি করে আপনাকে জাজ করছে? করতে দিন। কেউ আপনাকে অপমান করার জন্য বানোয়াট কথা ছড়াচ্ছে? ছড়াতে দিন। কেউ আপনাকে না চিনেই আপনার ব্যক্তিগত জীবন নিয়ে মন্তব্য করছে? করতে দিন। কেউ গায়ে পড়ে পরামর্শ দিতে বা ঝগড়া বাধাতে চাইছে? কেউ আপনাকে ছোটো করার চেষ্টা করছে? কেউ আপনাকে খোঁচা মেরে কথা বলছে? কেউ আপনাকে বিরক্ত করার জন্য মুখিয়ে আছে? কেউ আপনাকে বুলিইং করতে চাইছে? এসব তো আমাদের সাথে হয়েই থাকে, তাই না? ফেইসবুকে এলেই এসব সহ্য করতে হয়। ...আমার লেখায় একটু ভুল হলো; 'সহ্য করতে হয়' নয়, 'সহ্য করি'। কেন করি? লাভ-লাইকের আশায়? কমেন্টের আশায়? শেয়ারের আশায়? রিঅ্যাক্টের আশায়? এগুলি দিয়ে কী হয়? এগুলি পেলে আমরা স্বর্গে যাব? না কি আমাদের ইনকাম বাড়বে? না কি সম্পদ বাড়বে? না কি আমরা বিশেষ কোনও সুখ বা স্বস্তি পাবো? না কি আমাদের রতিক্ষমতা বাড়বে? সবার চিন্তাভাবনা ও মতামতকে আমরা নিয়ন্ত্রণ করতে পারি না, সেটা পারার কোনও দরকারও নেই। চক্ষুলজ্জার কারণে কাউকে সহ্য করেই যাচ্ছেন? চক্ষুলজ্জায় কী হয়? টাকা পান? না কি শান্তি? যে গরু দুধ দেয়, তার লাথিও সহ্য করা যায়। যে গরু লাইক-কমেন্ট দেয়, সে আসলে গরু না, সে একটা বলদ; তার দুধ দেওয়ার কোনও ক্ষমতা নেই। দশ হাজার লাইক দিয়ে তো দশ টাকার একটা চাম্পাকলাও পাওয়া যায় না! কী হয় ওসব ঘোড়ার ডিমে? মাত্র এক সপ্তাহ একটা কাজ করে দেখতে পারেন। যে আপনাকে বোঝে না কিংবা ভুল বোঝে, তার কাছে নিজেকে বোঝানোর একটুও চেষ্টা করবেন না। সে যা ইচ্ছা ভাবুক! আপনাকে ভুল বুঝতে দিন, আপনাকে না বুঝতে দিন। যদি দেখেন, সে থামছে না, তবে একসেকেন্ডও না ভেবে তাকে ব্লক করে দিন, একদম সাথে সাথেই। ভয় পাবেন না, এসব বেকার আজাইরা কুত্তারা কেবল ফেইসবুকেই চিল্লায়, সামনে দাঁড়িয়ে কথা বলারও সাহস ওদের নেই। যদি মাথায় আসে, ‘সে কী ভাববে!’, তবে আমি বলব, ‘তার ভাবনাকে কেয়ার করার আদৌ কি কিছু আছে?’ যার আচরণে মনের শান্তি নষ্ট হয়, যার কারণে মনের মধ্যে বিরক্তির উদ্রেক হয়, দ্বিতীয় বার চিন্তা না করেই তাকে ব্লক করে দিন। যার কাছে নিজেকে ব্যাখ্যা করার দরকার নেই, সে ব্যাখ্যা চাইলে তাকে ব্লক করে দিন। এত ফালতু প্রশ্নের উত্তর দেওয়ার সময় নেই, দরকারও নেই। নিতান্ত বাধ্য না হলে এই দুনিয়ার কারও কাছেই নিজেকে ব্যাখ্যা করবেন না। মনে রাখবেন, সবকিছুর উপরে নিজের আত্মসম্মানবোধ ও শান্তি। আপনার ফেইসবুক আইডি'র ব্লকলিস্ট পাগল, ছাগল, মূর্খ, বেআক্কেল, বেয়াদব, বেহায়া, ক্ষতিকর ও বিরক্তিকর লোকজন দিয়ে ভর্তি করে ফেলুন। সময় বাঁচান, শান্তি বাড়ান। এই দুনিয়ায় মনের শান্তির উপর আর কিছু নেই। যদি দু-একজন সেই লিস্টে ভুলে ঢুকে যায়, তাতেও কোনও সমস্যা নেই। আগাছা পরিষ্কার করার সময় দু-একটা ভালো গাছ কাটা পড়তেই পারে। ব্যাপার নাহ্‌! অভিজ্ঞতা থেকে একটা কথা বলি। মাত্র এক-শো ফালতু লোক যে পরিমাণ ক্ষতি করতে পারে, এক লক্ষ ভালো লোক মিলেও তার দশ ভাগের এক ভাগও উপকার করতে পারে না বা করে না। তারা তো আপনার জন্য মিলিতই হবে না, করবে আর কী করে! তাদের সেই ইচ্ছে কিংবা ক্ষমতা নেই। বিপদে পড়লে দেখবেন, যাদের আপনি ভালো মানুষ বলে জানেন, তাদের কেউই কোনও কথা বলছে না, সব দেখেও চুপচাপ আছে। ভালো মানুষের মধ্যে আত্মকেন্দ্রিকতা খুব বেশি। মার খাওয়ার কিংবা ঝামেলায় পড়ার ভয়ে ভালো মানুষ বরাবরই চুপ করে থাকে। আপনি বিপদে পড়বেন গুটিকয়েক খারাপ লোকের সরবতার কারণে নয়, অগণিত ভালো লোকের নীরবতার কারণে। ভালো লোক সংখ্যায় বেশি, কিন্তু ওরা কোনও কাজের না। পুরো ক্লাসকে মাথায় তোলার জন্য এক-শো ছাত্রের মধ্যে মাত্র দু-চারটা দুষ্ট ছেলেই যথেষ্ট! আমাকে দেখুন! শতভাগ জিরো টলারেন্স নীতিতে ফেইসবুকিং করি। একটু এদিক থেকে ওদিক কমেন্ট করলেই ব্লক! কারও পেছনে লাগলেই ব্লক! আমার ব্যক্তিগত জীবন টেনে কমেন্ট করলেই ব্লক! অহেতুক হা-হা রিঅ্যাক্ট দিলেই ব্লক! আমাকে বিরক্ত বা বিব্রত করার বিন্দুমাত্রও চেষ্টা করলেই ব্লক! কোনও কিছু নিয়ে বিজ্ঞাপন করার চেষ্টা করলেই ব্লক! কোনও প্রোপাগান্ডা ছড়ানোর চেষ্টা করলেই ব্লক! কমেন্টে ন্যূনতমও বেয়াদবি প্রকাশ পেলেই ব্লক! ফালতু কমেন্ট করলেই ব্লক! কাউকে ছোটো করে কথা বললেই ব্লক! পণ্ডিতি করতে এলে কিংবা গায়ে পড়ে আজাইরা পরামর্শ দেওয়ার চেষ্টা করলেই ব্লক! না জেনে বা অনুমান করে কথাবার্তা বললেই ব্লক! আরও অনেক আছে! বলে শেষ করা কঠিন! আমি কখনওই প্রোফাইল দেখে ব্লক করি না, শুধু আচরণ দেখে ব্লক করি। ছাগল, দিনশেষে, ছাগলই---কাঁঠাল পাতা খেলেও ছাগল, নোবেল প্রাইজ খেলেও ছাগল! ফলোয়ারদের এরকম গণহারে ব্লক করার কাজটি অন্য একটিও পেইজে হয় বলে আমার জানা নেই। আমার ব্লকলিস্টে এখন লক্ষাধিক সদস্য। সেই লিস্ট প্রতিদিনই আরও দীর্ঘ হচ্ছে। ওদের অনেকেই আবার ফেইক আইডি খুলে আমাকে ফলো করে। কেউ কেউ মেসেজে ও মেইলে আনব্লক করে দিতে রিকোয়েস্ট করে। ব্লকলিস্ট থেকে আপনাকে খুঁজে বের করে আনব্লক করব? মাথা খারাপ আপনার! আপনার মতো একটা লোককে মূল্যবান সময় খরচ করে ব্লক করেছি, এটাই তো আপনার সাতজন্মের ভাগ্য! আপনাকে আমার দরকার নেই, আমাকেও আপনার দরকার নেই---আমি এই নীতিতে ফেইসবুকিং করি। আবারও বলছি। অপ্রয়োজনীয় লোকজনের জন্য নিজের শান্তি, সুখ, স্বস্তি, সময় নষ্ট করবেন না। যার সামনে নিজেকে ব্যাখ্যা করার দরকার নেই, তার সামনে কণামাত্রও কৈফিয়ত দেবেন না। যত কম মানুষকে জীবনে জায়গা দেবেন, তত ভালো থাকবেন। ফেইসবুকের তেমন কাউকেই আপনার দরকার নেই, আপনাকেও তেমন কারও দরকার নেই। জীবনের জন্য প্রয়োজনীয় মানুষ পাওয়ার ক্ষেত্রে ফেইসবুক 'মোটামুটি' ভুয়া একটা জায়গা! এক শান্তি বাদে আর তেমন কিছুই আসলে আমাদের দরকার নেই। যাকে ব্লক করতে পারেন না কোনও-না-কোনও কারণে, তার মেসেজ স্প্যামে ফেলে রাখুন। শরীরে তেল বেশি হলে সে মেসেজ পাঠাক আর পাঠাতেই থাকুক। ঘরের দরজার সামনে এসে কুত্তারা চিল্লায় তো চিল্লাক না! আপনি দরজা না খুললেই তো হলো! এই পোস্ট পড়ে আপনাদের অনেকেরই মাথায় আসবে, 'হুহ্‌! অহংকার পতনের মূল!' সো সুইট! সাকিব-তামিমের মতো অহংকারী প্লেয়ারের অহংকারের শাস্তিস্বরূপ জিম্বাবুয়ের সাথে বাংলাদেশের পতন তো নিজের চোখেই দেখলেন! আমি আর কী বলব! আসল কথা হচ্ছে, এই ব্যাপারটাকে অহংকার বলে না, আত্মসচেতনতা বলে। পতনের মূল যদি হয়ও, তবে পতিত হলে তো আমি পতিত হব! আপনার কী সমস্যা? কথা সেটাও না! সত্য কথা হচ্ছে, আশেপাশে যাদের দেখেন, তাদের প্রায় সবাই-ই আপনার ভালো থাকার জন্য পুরোপুরিই অপ্রয়োজনীয়। যে লোককে আপনার ভালো থাকতে লাগে না, আপনাকে খারাপ রাখার সুযোগটা তাকে দিয়ে আপনার কী লাভ? টাকাপয়সা, পেশা, সম্পর্ক, আনন্দ, দায়িত্ব---আপনার জীবনে এই পাঁচটি বিষয়ের বাইরে যারা, তাদের তেমন কেউই আপনার জন্য গুরুত্বপূর্ণ ব্যক্তি নন।
স্বপন যহন মইরা যায় ----------------------------- মনের মইধ্যে স্বপন আছিলো, তোমারে পাইবার আনন্দে একদিন আমি হু হু কইরা কাইন্দা দিমু। অথচ হেই তোমারেই কিনা পাইয়া বসলো অন্য কেউ! বড়ো শখ আছিলো, তোমারে ছুঁইতে পারার অধিকারে আমি খুশিতে চিৎকার কইরা হাসমু, অথচ হেই তোমারেই কিনা এহন রোজ রোজ ছোঁয় অন্য মানুষে! ননাই রে, কত সাধ আছিলো, তোমারে এক বার কাছে পাইবার সুখ পুরা দুনিয়ার লগে ভাগ করমু, অথচ দ্যাহো, হেই তুমিই কিনা আরেকডা মানুষের গোটা একখান দুনিয়া হইয়া বইসা আছ! যে মানুষডারে আমি আমার গোটা দুনিয়া ভাবি, হেই মানুষডারই দুনিয়া কিনা অন্য কেউ! আচ্ছা ননাই, কইতে পারো, মনের মানুষের মনে যহন থাকে আরেক মানুষ, তখন কেমনডা লাগে? আমি কইতাছি, হুনো! চিতায় পুইড়া খাক-হওয়া লাশ যেমনি হাড্ডিসুদ্ধা জ্বইলাপুইড়া ছারখার হয়, অন্তরডাও ঠিক তেমনিই পুইড়া ছারখার হয় গো, ননাই! জানো ননাই, সবাই জিন্দা দ্যাহে আমারে, অথচ আমি জানি, আমি তো হেইদিনই মইরা ছারখার হইয়া গেছি, যেইদিন তোমার মুখ থেইকা হুনছি, তুমি আমারে না, অন্য কাউরে ভালোবাসো! হেইদিনই বুঝছি, আমার মরণের পর আমারে পুড়ানোর আর দরকার নাই গো, আমি মরার আগেই পুইড়া কয়লা হইয়া গেছি গো, ননাই, পুইড়া কয়লা হইয়া গেছি!
ওই বন্ধ নম্বরটিতে বিশেষ একটি দিনে আমি ‘শুভ জন্মদিন’ লিখে পাঠাতাম, অনেক বছর পাঠিয়েছি। বৃষ্টি নেমে পড়ার ঠিক আগ মুহূর্তের অপূর্ব আলো-হাওয়ায় রিকশার একপাশে সরে বসে মানুষটির পছন্দের রাস্তাগুলো ধরে একা একাই ঘুরে বেড়িয়েছি বহু বহু দিন। নিরামিষ খেতে ভালো লাগে না যদিও, তবু আমি নিরামিষ রেস্টুরেন্টে গিয়ে জানালার ধার ঘেঁষে ওই পুরনো চেয়ারটিতে বসেই নিরামিষ দিয়ে ভাত খেয়েছি, প্রতি মাসে অন্তত এক বার। এই আমিই আমার অপছন্দের বড়ো লাল টিপ পরে আয়নার সামনে গিয়ে চুপচাপ দাঁড়িয়ে থাকতাম। একসময় কেউ একজন আমাকে লাল টিপে দেখতে চাইত। আর হ্যাঁ, আমি আজও হাই-হিল পরি না, হাই-হিল ছিল সেই মানুষটির কাছে ভীষণ বিরক্তিকর এক ব্যাপার। আমি এখনও আমার অসীম ইচ্ছেকে দমিয়ে রেখে শুধু বৃষ্টি দেখি, ওতে ভিজি না। সে ছাদে দাঁড়িয়ে আমার বৃষ্টিতে ভেজাটা পছন্দ করত না। আমার খুব পছন্দের ন্যুড কালারের লিপস্টিকটা আমি সেদিন থেকে আর দিই না, যেদিন সে বলেছিল, ‘যাদের ঠোঁট অমন সুন্দর, তারাও যখন লিপস্টিক দেয়, তখন নিজের সৌন্দর্যের সাথে খুব অন্যায় করা হয়।’ কেউ একজন আমাকে মজা করে মাইকেল জ্যাকসনের মতন সেজে ছবি তুলতে বলেছিল। অবিকল ওরকম করে সেজে আমি ছবিও তুলেছিলাম, বাড়ির কেউ দেখে ফেলবে বলে লুকিয়ে রেখেছি। ২০১৬ সালের সেই ডায়েরিটা খুললেই দেখি, তার এ-পৃষ্ঠায় ও-পৃষ্ঠায়, সামনে-পেছনে, দাঁড়িতে-কমাতে, কলমের কালিতে, শব্দে শব্দে শুধুই সেই মানুষটির ঘ্রাণ লেগে রয়েছে। বয়স বাড়লেও আমি পালটে না যাওয়ার শপথ করেছিলাম, অনেকটা জোর করেই নিজেকে আগের বয়সে বেঁধে রেখেছিলাম। মনে ভয় ছিল, যদি আমার সেই মানুষটি আবার ফিরে আসে? ফিরে এসে যদি আমার বদলে-যাওয়া নতুন রূপটি মেনে নিতে না পেরে চলে যায়? কিন্তু ইদানীং অনেক কিছুই আমাকে বড্ড ভাবায়। আমি আজকাল ভাবি, কাজলে দু-চোখ ভরেও, চোখে চোখ রেখে কথা বলার পরেও যে মানুষটির চোখেই পড়িনি, এমন কোন কারণ আছে, তার জন্য বৃষ্টিকে উপেক্ষা করার? আমার খোলা-চুলের ঘ্রাণ যার নাক পর্যন্ত পৌঁছাবার রাস্তাই খুঁজে পায়নি কোনওদিন, তার জন্যে এত যত্নে ঢেউ-খেলানো চুলগুলো আলগা রেখে, বিবাগিনি হয়ে একলা ঘুরে বেড়ানোর কী মানে? আমার কোমল পায়ের আলতা যার মনে স্নিগ্ধতা আনতে পারে না, তার জন্য আমি নিজের পছন্দের লিপস্টিক দেওয়া কেন ছেড়ে দিয়েছিলাম? কপালের টিপ সরিয়ে যে কখনও চুমু খেতে জানত না, সেই মানুষটিকে স্মরণ করতে গিয়ে আমার এমন নিরামিষ খাওয়ার কী ব্যাখ্যা? একটিও ছুটির দিনে একটুখানি সময় যে মানুষটি আমার কথা শোনার জন্য বের করতেই পারল না, তার জন্য কেন আমি চিৎকার করে এত কাঁদব? যে মানুষটির ভালোবাসা বিছানায় শুরু হয়ে বিছানাতেই শেষ হয়, তার জন্য একগাদা ঘুমের ওষুধ খেয়ে হাসপাতালের বিছানায় গড়াগড়ি খাওয়ার আগে আমার কি আর এক বার ভেবে দেখা উচিত ছিল না? মানুষ ভুল মানুষের প্রেমেই পড়ে। আমিও পড়েছিলাম। মানুষ ভুল মানুষের জন্যই কাঁদে। আমিও কেঁদেছিলাম। মানুষ ভুল মানুষের কথাই মানে। আমিও মেনেছিলাম। মানুষ ভুল মানুষের পথেই চলে। আমিও চলেছিলাম। মানুষ ভুল মানুষের সঙ্গেই বাঁচে। আমিও বেঁচেছিলাম। মানুষ ভুল মানুষের কাছেই জীবনের সবচাইতে সঠিক শিক্ষাটি পায়। আমিও পেয়েছি। পেয়েছি বলে মানুষ চিনতে ভুল আজ আর করি না। আগে ভাবতাম, আমি মানুষটিকে হারালাম। আজ বুঝি, মানুষটিই আমাকে হারাল! আগে নিজের ভাগ্যের কথা ভেবে দুঃখ হতো। আর এখন মানুষটির দুর্ভাগ্যের কথা জেনে করুণা হয়। যার চোখে কখনও আমার জায়গা হয় না, তাকে ভেবে ভেবে চোখের জল ফেলার চেয়ে বোকামি আর একটিও নেই!
কিছু সম্পর্ক থাকে যা মানুষ মেনে নেয়; কিছু সম্পর্ক থাকে যা মানুষ মানিয়ে নেয়; কিছু সম্পর্ক থাকে যা মেনে নেওয়া কিংবা মানিয়ে নেওয়ার সমস্ত বাহ্যিক ও অভ্যন্তরীণ দেয়ালের অনেক ঊর্ধ্বে উঠে গিয়ে বেঁচে থাকবার একমাত্র অজুহাতটি হয়ে বেঁচে থাকে।
আর্টের প্রাণ ------------------------ যে-কোনও ধরনের আর্টের সৃষ্টির ব্যাপারটা পুরোপুরিই একাকী একটা যাত্রা। হ্যাঁ, আর্টিস্টের বন্ধুবান্ধব থাকে, কাছের লোকজন থাকে, যাদের কাছাকাছি থাকলে আর্টিস্টের কিছু সময় ভালো কাটে, মনের কিছু ক্ষত সেরে যায়। তবে সৃষ্টির সময়টাতে আর্টিস্টের প্রথম কাজই হচ্ছে, নিজেকে বাকি সবার কাছ থেকে বিচ্ছিন্ন করে নেওয়া। নিজের সাথে নিজে থাকতে না পারলে, দীর্ঘসময় ধরে নিজের মনের সাথে গল্প করার সুযোগ না পেলে আর্টের সৃষ্টি অনেকটাই অসম্ভব। আর্টিস্ট যখন সৃষ্টিতে ডুবে থাকেন, তখন তিনি এমন একটা দেশে চলে যান, যে দেশটা কেউ চেনে না, এমনকী আর্টিস্ট নিজেও চেনেন না। সে দেশের পথেঘাটে হাঁটার কোনও ম্যাপ নেই, কোনও শর্টকাট নেই। আর্টিস্টের রাস্তাটি ভয়ের, নিঃসঙ্গতার, শব্দহীনতার, যন্ত্রণার। সে রাস্তা নিয়ে বাকিদের কোনও ধারণা নেই। সে রাস্তা দিয়ে হেঁটে যাওয়া খুব কঠিন, ক্ষতবিক্ষত হয়ে যাওয়ার ভয় পদে পদে, তবু কিছুতেই সে রাস্তা থেকে আর্টিস্ট নিজেকে সরিয়ে আনতে পারেন না। আর্টিস্টের রাস্তা কখনও ফুরোয় না। রাস্তার এক বাঁকের শেষে পৌঁছামাত্রই অন্য বাঁকের শুরু হয়ে যায়। আর্টিস্ট থামতে পারেন না। আর্টের রাজ্যে থেমে যাওয়ার নামই মৃত্যু। বাকিরা যেখানে কিছুই দেখতে পায় না, আর্টিস্ট সেখানেই সৃষ্টির উপকরণ দেখতে পান। পুরনোকে আঁকড়ে ধরে তৃপ্ত হয়ে বসে থাকার নাম সাধারণত্ব। আর্টিস্টরা সাধারণ নন। নতুনের দিকে তাঁদের এ যাত্রা সবসময়ই চলতে থাকে। এক আর্টের সমাপ্তিতে আরেক আর্টের সূচনা হয়। শ্রেষ্ঠ আর্ট বলে কিছু নেই। আর্টিস্টের চোখে তাঁর প্রতিটি আর্টই স্বতন্ত্র গুরুত্ব বহন করে। ‘এ পৃথিবীর সবচাইতে সুন্দর সৃষ্টিটি এই মুহূর্তে আমার হাতে!’ এমন অনুভূতিই আর্টিস্টকে সৃষ্টি করতে সাহায্য করে। আর্টিস্টের চোখে চলমান আর্টের প্রতি মুগ্ধতা থাকে, আর্টিস্টের হৃদয়ে সমাপ্ত আর্টের ব্যাপারে অহংকার থাকে, আর্টিস্টের মনের পরবর্তী আর্টের জন্য ক্ষুধা থাকে। যেখানে এক মানুষের সাথে অন্য মানুষের চিন্তাভাবনা মেলে না, সেখানে একজন আর্টিস্টের সাথে সাধারণ মানুষের মস্তিষ্কের দূরতম মিল খোঁজার চেষ্টা করাও মূর্খতা। একেক মানুষ একেক পথে বাঁচে। প্রতিটি বাঁচাই সঠিক বাঁচা। একটা জিনিস সব দৃষ্টিকোণ থেকে কখনওই গ্রহণযোগ্য হয় না। যে যে-পথে বাঁচে, যদি সে সে-পথে বাঁচতে গিয়ে কোনও অসুবিধের সম্মুখীন না হয় এবং সে-পথ অন্য কারও পথে কখনও বাধা হয়ে না দাঁড়ায়, তবে সে-পথ নিশ্চয়ই অভ্রান্ত। তা নিয়ে কোনও রায় বা চূড়ান্ত সিদ্ধান্ত দেওয়ার অধিকারই কারও নেই। আর্টিস্ট অনেকের পথ নিজের মনের চোখ দিয়ে ধরে ফেলতে পারেন। তাই তাঁর ভাবার, বলার, চলার, করার, এককথায়, বাঁচার ধরন অন্য দশটা লোকের সাথে কিছুতেই মিলবে না। এটা সহজভাবে নিলে ভালো। এতে অনেক মানুষ উপকৃত হয়। আর্টিস্টের জন্য একাকিত্ব পরম-আশীর্বাদের মতো। কোলাহলে মহৎ আর্টের সৃষ্টি তেমন হয় না। আর্ট জিনিসটাই খুব উঁচুদরের। সেই উচ্চতায় পৌঁছোতে চাইলে জনারণ্য থেকে সরে জনান্তিকে চলে যেতে হয়। আর্টের উচ্চতার পাশে মানুষের সাধারণত্ব ধূলি হিসেবে বিবেচনারও অযোগ্য। মানুষ যে অবস্থায় নিজের মনের সাথে নিবিড় যোগাযোগ স্থাপন করতে পারে, সে অবস্থার নাম নির্জনতা। মানুষের মধ্যে এই নির্জনতার ব্যাপারটা একাকী থাকলেও আসতে পারে, কিংবা এমন কারও সংস্পর্শেও আসতে পারে, যে মানুষটা একেবারেই মনের মতো। অনেক ভাগ্যে এমন মানুষের দেখা মেলে, যে মানুষ হয়ে ওঠে নিজের মনের এক বিশ্বস্ত দর্পণ। সে মানুষের সাথে সমস্ত যোগাযোগই তখন হয়ে ওঠে নিজের মনের সাথেই যোগাযোগ। মনের নৈঃশব্দ্য ও নৈঃসঙ্গ ছাড়া আর্টের একান্ত যাপন অসম্ভব! সৃষ্টি করতে চাইলে নিজের আত্মার সাথে নিরবচ্ছিন্ন আলাপচারিতায় সময় কাটাতে হয়, যা অহেতুক কোলাহলে কিছুতেই হয়ে ওঠে না। আর্টিস্ট হতে চাইলে নির্জনতাকে আলিঙ্গন করতে শিখতে হয়। নির্জনতার পর আসে নিঃসঙ্গতা, নিঃসঙ্গতার পর আসে নির্লিপ্ততা, নির্লিপ্ততার পর আসে বেদনা, বেদনার পরই আসে সৃষ্টি। তখন আর্টিস্টের মনে যে তৃপ্তিটা আসে, তা সকল যন্ত্রণা ও শ্রমকে ছাপিয়ে যায়। একটা সফল আর্টের সৃষ্টিতে যে চরমানন্দ হয়, তার সাথে তুলনা চলে একমাত্র বিশুদ্ধ রতিতৃপ্তির ইউফোরিয়ার। তবে এখানে মাথায় রাখতে হবে, ভালো আর্টের মায়ের নাম কষ্ট। প্রতিভার সৃষ্টি হয় শ্রমে, ভাবনায়, চর্চায়, অভিজ্ঞতায়, বিশ্বাসে, আর কিছুটা দৈবপ্রেরণায়। একজন আর্টিস্ট যা সৃষ্টি করতে চান, তা ঠিক তার নিজের মনের মতো করে সৃষ্টি করতে পারার আগ পর্যন্ত তাঁকে পরিশ্রম করে যেতে হয়, আলস্যের সুখ থেকে নিজেকে বঞ্চিত রেখে দিতে হয় দীর্ঘসময়, যা সৃষ্টি হচ্ছে তা নিয়ে গভীরভাবে ভাবতে হয়। আর্টের বেলায়, সাধারণত একবারে কিছু হয় না, বার বার সৃষ্টি ও পুনর্সৃষ্টির মধ্য দিয়েই চূড়ান্ত পর্যায়ে পৌঁছনো যায়। আর্টিস্ট যা আর্ট সৃষ্টি করেন, তা যদি আন্তরিকভাবে অনুভব করেন এবং সে অনুভূতির সাথে তাঁর নিজের জ্ঞান, বিশ্বাস ও অভিজ্ঞতার ফিউশনটা ঠিকভাবে ঘটে, তবেই সেই আর্ট মানুষের হৃদয়ে পৌঁছায়। তখন আর্টিস্টের অনুভূতি ও অন্যদের অনুভূতি মিলেমিশে একাকার হয়ে যায়। মানুষকে চিনতে হলে সেই মানুষ কোন পরিবেশে বেড়ে উঠেছে এবং কোন পরিবেশে থেকে কোন ধরনের বিশ্বাস ও অভিজ্ঞতা মনে-মস্তিষ্কে ধারণ করে সে বেঁচে আছে, তা আগে বুঝতে হবে। বোধের এই উন্মেষ ছাড়া মানুষ চেনা যায় না। আর্টিস্টরা এই কাজটা কোনও এক ঐশী ক্ষমতার বলে করে ফেলতে পারেন। আর্টের গ্রহণযোগ্যতা নিয়ে অতিভাবনায় ডুবে গেলে আর্টের সৃষ্টি হয় না। কোনও একটা বিষয়কে মাথায় রেখে সেটার আনুষঙ্গিক নানান কিছুকে আর্টের ভাষায় তুলে ধরে আর্টিস্ট এগোতে থাকেন। এই যেমন ধরুন, সমুদ্র, বাতাস, আলো, পাহাড়, আঁধার, এককথায়, প্রকৃতির নানান দিকগুলি একটা নির্দিষ্ট সময়ে যেমন আছে, তেমনই থাকে। সেখান থেকে সৌন্দর্য কিংবা কদর্যতা দুই-ই বের করে নিয়ে আসা যায়, আবার এসব নিয়ে নিঃস্পৃহও থাকা যায়। সাধারণের চোখ আর আর্টিস্টের চোখ এখানেই দু-রকমের দেখে। যা নিয়ে বাকিদের কিছুই বলার থাকে না, তা নিয়েও আর্টিস্টের অনেক কিছুই বলার থাকে। বাকিরা যা-কিছু নিজেদের চোখে দেখেই তৃপ্ত থাকে, তা-কিছুকে নিজের চোখে সৃষ্টি করে সেটা বাকিদের চোখে পৌঁছে দেওয়াই আর্টিস্টের ধর্ম। আর্টিস্টের সৃষ্টিই বাকিদের দৃষ্টি গঠন ও পুনর্গঠন করে। আর্টিস্ট যা দেখান, তা যারা আগে দেখেছে কিংবা আগে দেখেইনি, দুই দলই অনেকটা স্বচ্ছ ও স্পষ্ট দৃষ্টিতে তা দেখতে পান। এই দেখা যদি আনন্দের কিংবা বিষাদের অনুরণন জাগায়, তবেই আর্টিস্ট সার্থক। আর্টের সাবজেক্ট সম্পর্কে নিরাসক্তি আর্টিস্টের সাময়িক ব্যর্থতা প্রকাশ করে। যদি এই নিরাসক্তি কালের পরিক্রমায় আর কখনওই আসক্তির জন্ম দিতে না পারে, তবে তখন আর্টের চিরস্থায়ী মৃত্যু ঘটে। প্রকৃত আর্টিস্ট নিজের বিশ্বাসে আবদ্ধ না থেকে আর্টের যে সাবজেক্ট, সেটার সত্যে অচল থাকবেন। বাকিরা কী দেখতে চায়, শুনতে চায়, পড়তে চায়, অনুভব করতে চায়, সেসব নিয়ে উদ্‌বিগ্ন না হয়ে সত্যের সন্ধানে অবিচল থাকাই আর্টিস্টের মূল কাজ। নিজের বিশ্বাস ও অভিজ্ঞতার প্রতি আর্টিস্টের গোঁয়ার্তুমি কিংবা অন্ধতা আর্টকেই লক্ষ্যচ্যুত করে দেয়। ভালো আর্টের সৃষ্টি তখনই হয়, যখন আর্টিস্ট তাঁর সৃষ্টির কথা মন দিয়ে শোনেন, যে পথে সৃষ্টি চলতে চায় সে পথেই চলেন, সৃষ্টির স্বাভাবিকতায় নিজের মতামত ও বিশ্বাসকে চাপিয়ে দেওয়ার লোভটা সামলাতে পারেন। আর্টের কনটেন্ট সম্পর্কে সচেতন না থাকলে আর্টিস্ট নিজের অজান্তেই ব্যক্তিগত জীবনদর্শন অযাচিতভাবে আর্টের পরতে পরতে মিশিয়ে ফেলেন। এভাবে সৃষ্টির নৈর্ব্যক্তিকতা হারিয়ে গেলে আর্টের আবেদনটাই হারিয়ে যায়। কোনও কিছুর মূলে প্রবেশ করতে চাইলে সবার আগে নিজের সকল ইগোকে ঝেড়ে ফেলতে হয়। আর্টিস্ট মাত্রই সবসময়ই মাথায় রাখেন, ‘আমি যা সৃষ্টি করছি, তার নিজস্ব একটা গতি আছে, যে গতি আমার মনের গতির অনুরূপ না-ও হতে পারে। দিনশেষে, আমি আমার আর্টের মতো না-ও হতে পারি, আমার আর্ট আমার মতো না-ও হয়ে উঠতে পারে।’ আর্টের নিজের একটা জীবন আছে, সে জীবনটা আর্টিস্টের জীবনের মতো প্রায়ই হয় না, হওয়ার কথাও নয়। আর্ট উপভোগ করে যারা, তারা প্রকৃতপক্ষে আর্টের ভাষায় আর্টকে অনুভব করতে চায়, আর্টিস্টের ব্যক্তিজীবন সে ভাষায় কিছুটা প্রভাব ফেলে বটে, তবে কোনওভাবেই নিয়ন্ত্রণ করে না। আর্টের স্বচ্ছন্দ বিচরণে আর্টিস্টের হাত তেমন একটা নেই। তিনি কেবল সেই বিচরণ-পথটাই দেখান, সেই পথের স্ব-আরোপিত নিয়ন্ত্রণ আর্টিস্টের কাজ নয়। নিজের হৃদয় ও আত্মার সাথে কথোপকথন থেকে এই যে আর্টের সৃষ্টি, তার প্রক্রিয়ায় আর্টিস্ট নিজেকে বাহ্যিক জগত থেকে বিচ্ছিন্ন করে ফেলেন, নিজের মধ্যে যে ঈশ্বর বাস করেন, তার সাথেই নির্জনে গল্প করতে থাকেন। সৃষ্টির এই দায় বড়ো পবিত্র, বড়ো সুন্দর, বড়ো স্বস্তিকর। ক্রোধ, ঈর্ষা, অহম্‌ ইত্যাদি প্রবৃত্তিকে একপাশে সরিয়ে রেখে নিজের অভ্যন্তরীণ পৃথিবীর পথে হেঁটে হেঁটে আর্টিস্ট সুখ খুঁজে বেড়ান, স্বস্তি বিতরণ করে বেড়ান। হৃদয়ের এই নিবিড় পর্যটনই আর্টের প্রাণ। ইতিহাস সাক্ষ্য দেয়, আর্টিস্টকে আহত করা যায়, রক্তাক্ত করা যায়, খুনও করে ফেলা যায়, তবে কখনও ধ্বংস করা যায় না। মানুষের নির্বিচার হিংস্রতায় আর্টিস্টের যে কষ্টটা সহ্য করতে হয়, সে কষ্টই পরবর্তীতে আর্টের জন্ম দেয়। আর্টিস্ট যে সময়ে আইডিয়া ও আর্টের জন্ম দিয়ে চলেন, ঠিক একই সময়ে সৃষ্টি-নপুংসকের দল ঈর্ষা ও ক্রোধের জন্ম দিয়ে চলে। আর্টিস্টকে খুন করে আর্টিস্ট হওয়া যায় না, খুনি হওয়া যায়। যেত যদি, তবে আমরা পৃথিবীর বর্বর মানুষগুলিকেই আর্টিস্ট হিসেবে চিনতাম।
কাউকে তার নিজের কমফোর্ট-জোন থেকে সরিয়ে এনে ভালোবাসা কিংবা সম্মান দেখাবেন না। এতে সে মুখে কিছু বলতে না পারলেও মনে মনে খুবই বিরক্ত হয়। কেউ ডাল-ভাত খেতে চাইলে তাকে জোর করে কাচ্চি খাওয়াবেন না। কেউ টিশার্ট পরতে চাইলে তাকে জোর করে স্যুট-টাই পরাবেন না। কেউ রিকশায় ঘুরতে চাইলে তাকে জোর করে গাড়িতে তুলবেন না। কেউ রং-চা খেতে চাইলে তাকে জোর করে ক্যাপাচিনো খাওয়াবেন না। কেউ মোবাইলের পাসওয়ার্ড শেয়ার করতে না চাইলে তা জানার চেষ্টায় চেষ্টায় নিজের আদরের চোখদুটোকে ট্যারা বানিয়ে ফেলবেন না। কেউ ফ্লোরে বসে হাত-পা ছড়িয়ে খেতে চাইলে তাকে জোর করে ডাইনিং-টেবিলে বসাবেন না। কেউ স্বল্পাহারে অভ্যস্ত হলে তাকে বাসায় দাওয়াত দিয়ে জোর করে বেশি খাবার খেতে বাধ্য করবেন না। কেউ রাস্তায় দাঁড়িয়ে চটপটি-ফুচকা খেতে চাইলে তাকে টানতে টানতে এসি রেস্টুরেন্টে নিয়ে যাবেন না। কেউ কোনও বিশেষ বিষয় নিয়ে ঠাট্টা নিতে না পারলে তার সাথে তা নিয়ে ঠাট্টা করবেন না। কেউ আপনার উপদেশ শুনতে না চাইলে তার ভালোর জন্য ঘাড়ে ধরে তাকে উপদেশ গেলাবেন না। এসব করলে মানুষের মধ্যে বিরক্তি তৈরি হয়, ভদ্রতাস্বরূপ কিংবা ঝামেলা এড়াতে মুখে কিছু বলতে পারে না। আপনার মন রাখতে গিয়ে যদি কেউ অসুস্থ হয়ে পড়ে কিংবা একরাশ বিরক্তি নিয়ে আপনার সাথে মেশে, সেটা কি ভালো কিছু? কাউকে জোর করে উপাদেয় খাবার গিলিয়ে তার পেটটা খারাপ দেওয়ার কী মানে? সাফার তো তাকেই করতে হয়, আপনাকে নয়। অনেককেই দেখি, লোকের বাসায় গিয়ে ভালো করে মুখ-হাত না ধুয়েই ছোটো বাচ্চাকে আদর করে। বাচ্চার প্রতি ভালোবাসা দেখাতে গিয়ে বাচ্চাকেই অসুস্থ বানিয়ে দেয়! বাসার লোকজন অতিথির মন রক্ষা করতে গিয়ে নিজের বাচ্চাকে অসুখের মুখে ঠেলে দেয়। সেই অতিথি যদি বাচ্চার দাদা-দাদি কিংবা নানা-নানি'ও হয়, তবুও ব্যাপারটা বাচ্চার বাবা-মা'য়ের জন্য অতিবিরক্তিকর! বাচ্চা অসুস্থ হলে বাচ্চার বাবা-মা'কেই সাফার করতে হয়, অতিথিকে নয়। প্রত্যেকেরই একটা পার্সোনাল কমফোর্ট-জোন থাকে। সেখান থেকে তাকে সরালে সে বিরক্ত হয়। কাউকে সম্মান কিংবা ভালোবাসা দেখানোর সবচাইতে ভালো রাস্তাটি হচ্ছে, তাকে তার মনের মতো করে থাকতে দিয়ে তা দেখানো। কে কীসে আনন্দ পায়, তা কেবল সে-ই জানে। এক্ষেত্রে বাকিদের সব অনুমানই মিথ্যে। কার কোথায় সুখ, তা জিজ্ঞেস করে তাকে সেখানেই সুখ দেওয়া ভালো। তা না করলে খুব আন্তরিক প্রচেষ্টাও ব্যর্থ হয়ে যায়।
কিছু পাবলিক ওয়ালে আসে গায়ে পড়ে উপদেশ দিতে। আসুন আমাদের গাড়ির নিকট, দেখুন আমাদের মলমখানা...
মানুষ চোখের সামনে তীব্র ভালোবাসা সহ্য করতে পারে না, কেঁদে ফেলে। ভালোবাসার উদ্‌যাপন বরাবরই অশ্রুতে। ( উদ্ধৃতিটি 'কোথাও কেউ নেই' থেকে নেওয়া। লেখাটির লিংক প্রথম কমেন্টে দেওয়া আছে )
পাখিরাও কীভাবে যেন জেনে যায়, কখন চলে যেতে হবে। মানুষ তা জানতে পারে না। মানুষ অপেক্ষা করে আর করতেই থাকে। কীসের জন্য সেই অপেক্ষা? এর উত্তর মানুষের জানা নেই। চলে যাওয়ার সময় হলেই পাখিরা চলে যায়। অথচ চলে যাওয়ার সময় হলেও আমরা থেকে যাই। সময়ে থেকে যাওয়া যতটা আনন্দের, অসময়ে থেকে যাওয়া ততোধিক কষ্টের। মানুষ অপেক্ষা করে আর করতেই থাকে। অপেক্ষাটা কীসের জন্য, তা সে নিজেও জানে না। জানে না বলেই কষ্ট পায়। অপেক্ষার দাম দিতে জানে না যে, মানুষ তার জন্যই অপেক্ষায় থাকে। পাখিরা বুঝতে পারে, কখন আঁধার নামবে। মানুষ তা বুঝতে পারে না। বুঝতে পারে বলেই পাখিরা আঁধারের সমস্ত আঘাত থেকে নিজেদের দূরে রাখে। আঁধার পেরিয়ে যাওয়ার নামই জীবন! অথচ মানুষ আঁধারের কোলেই নিজেকে সমর্পণ করে। আঁধারকে আলিঙ্গন করার সকল আয়োজন করার পর যখন আঁধার আসে, তখন মানুষ ভাবে, এর নামই বুঝি নিয়তি! আঁধারে ডুবে যেতে যেতেও মানুষ ভাবে, সামনেই আলো! হাত বাড়ালেই আলো! যে আঁধার সরানো যায় না, সে আঁধারের কাছ থেকে নিজেই সরে যেতে হয়। এই সহজ সত্যটা পাখিরা জানে, মানুষ জানে না। পাখিরা পেছনে ফেলে যায় জীবনের যত অহেতুক ভার। নিজেকে হালকা করে নেয় বলেই ওরা বেশিদূর উড়ে যেতে পারে স্বচ্ছন্দে। মানুষ ছাড়তে জানে না, নিজেকে ভারী করেই রেখে দিতে চায়। কীসের উপরে যে মায়া রাখতে হয়, আর কীসের উপর থেকে তা ছেড়ে দিতে হয়, পাখিরা তা বুঝতে পারে, মানুষ যা পারে না। পারে না বলেই মানুষের কষ্ট বেশি। স্মৃতি ও স্মৃতিচিহ্ন যখন সামনে চলতে দেয় না, তখন তা ফেলে দিতে হয়। যদি নতুন স্মৃতির সৃষ্টিতে পুরনো স্মৃতির গায়ে একটু হলেও প্রলেপ পড়ে, তবে কী দরকার পুরনো স্মৃতিতে বেঁচে বেঁচে নিজেকে কষ্টে রেখে দেওয়ার? স্মৃতি বিলীন হয় না, তবে মলিন তো নিশ্চয়ই হয়। সে চেষ্টা তো করতেই হবে! পাখিদের কাছ থেকে আমরা আর কবে শিখব? পাখিরা বোঝে, শেষ বলে কিছু নেই। ওরা জানে, দেশ বদলালে বাঁচা সহজ। ওরা জায়গা বদলে ফেলতে জানে। জায়গা বদলানোর মানে কিন্তু পুরনো জায়গা চিরতরে ছেড়ে যাওয়া নয়। বিশ্বস্ত ও পরিচিত জায়গা যখন বাঁচার প্রতিকূলে চলে যায়, তখন সে জায়গাটিকে সময় দিতে হয় অনুকূলে আসার জন্য। পাখিরা এসব জানে, বোঝে। ওদিকে, মানুষ ভাবে, এখানেই বুঝি শেষ! এই আশ্রয়ই তার জীবনের শেষ আশ্রয়! দেরি হয়ে যাওয়ার আগেই পাখিরা অন্য আশ্রয়ে চলে যায়। মানুষ যায় না, আর যায় না বলেই ভুল আশ্রয়ে ধুঁকে ধুঁকে মরে। ঘরে আগুন লাগলে ঘরের মায়া ছাড়তে হয়। ছাড়তে না জানলে পুড়ে মরতে হয়। বিশ্বস্ত ঠিকানা বলে কিছু নেই। যে ঠিকানায় কেউ ভালো থাকে না, তার বেলায় সে ঠিকানা নিশ্চয়ই সমস্ত বিশ্বস্ততা হারিয়েছে! পাখিরা পাখিদের কাছে টেনে নেয়। ওরা জানে, বাঁচার মানেই কাছে টেনে নেওয়া। ওদের সবার মনেই একই মন্ত্র, তাই বাঁচতে ওদের অসুবিধে হয় না। পাখি বুঝে পখিরা কাছে টানে না, পাখি হলেই পাখিরা কাছে টানে। অন্য দিকে, মানুষ মানুষকে দূরে রেখে দেয়। কাছে এলে ভাগ দিতে হয়। পাখিদের মতো করে নিজের ভাগটা ছেড়ে দিতে মানুষ শেখেনি। তাই কাছে এলেই বরং মানুষ সন্দেহের চোখে দেখে। মানুষ বুঝে মানুষেরা কাছে টানে বা দূরে সরায়। এখানে ন্যায়বিচার বলে কিছু নেই। বিচারটা কার প্রতি ও কার হাতে, এই দুই বুঝেই তৈরি হয় বিচারের রায়। ঘটনা নয়, সত্যও নয়, বরং মানুষ বুঝেই বিচার, মানুষ বুঝেই অবিচার। তাই একা একা কষ্টে বাঁচাই মানুষের নিয়তি। এক পাখির মৃত্যু আরেক পাখিকে যতটা স্পর্শ করে, মানুষের মৃত্যু মানুষকে ততটা স্পর্শ করে না। এই আত্মিক বন্ধনটি অনুভব করতে পাখিরা শিখেছে। আর শিখেছে বলেই ওদের হৃদয়ে ভালোবাসা আছে। এই ভালোবাসা ওদের সবার মধ্যেই ছড়িয়ে আছে। ভালোবাসা অনুভব করতে পাখিদের অত কিছুর প্রয়োজন কখনো হয় না। আর মানুষের ভালোবাসা কাজ করে কেবলই কাছের কারো জন্য। দূরের কেউ এই পৃথিবীতে থেকে গেল কি পৃথিবী ছেড়ে চলে গেল, এতে মানুষের কিছু এসে যায় না। পাখিদের এই মানবিক স্বভাবটি মানুষের নেই। মানুষের সমস্ত মনুষ্যত্ব পাখিরা কীভাবে যেন চুরি করে ফেলেছে! পৃথিবীর শেষ সীমানায় পৌঁছে গেলেও পাখিরা ঠিকই মনে রাখে, কোথা থেকে তার যাত্রা শুরু হয়েছিল। মানুষ মাত্র আরেক ঘরে গেলেই আগের ঘরের সমস্ত সুখস্মৃতি আস্তাকুঁড়েতে ছুড়ে ফেলে দেয়।
তারপর বলো, তোমার চাকরির ইন্টারভিউতে দেখানোর জন্য আমার বিভিন্ন কমেন্টের ও আমাকে নিয়ে বানানো নানান ভুয়া পোস্টের কয়টা স্ক্রিনশট মোবাইলে যত্ন করে রেখেছ? মনে করে সেগুলি প্রিন্ট করে রেখো, ইন্টারভিউ বোর্ডে যথাসময়ে দেখাতে না পারলে তো ওঁরা রুম থেকে লাত্থি মেরে বের করে দেবেন। থেমো না, গবেষণাটা চালিয়ে যাও। দ্যাখোই-না কী পাও! সবাই বেকার নয়, কেউ কেউ আজাইরা! হাতের কাছে কাগজ-কলম থাকলে কোথাও এক্ষুনি লিখে রাখো। এই যে লোকের পেছনে লেগে আছ, আজ থেকে পাঁচ বছর পরও এরকম পেছনেই পড়ে থাকবে। যে এগিয়ে আছে কিংবা এগিয়ে যাওয়ার যোগ্যতা রাখে, সে কখনওই কারও পেছনে লাগে না। পেছনে লাগার এমন ফালতু মানসিকতাই তোমাকে সারাজীবন পিছিয়ে রাখবে।
: জেগে আছ যে? : বুঝি আজই চোখে পড়ল? না কি গল্প করার নতুন মানুষটা উধাও হওয়ার আজ প্রথম দিন?
শের-শায়েরি: আট ---------------------------- ১. রাত হলেই কেন বাতি জ্বেলে দাও, বলো তো? তোমরা কি কখনো অন্ধকারে নিজের আসল চেহারাটা দেখবে না? ২. আমার চিঠির উত্তরে নাহয় এক টুকরো সাদা কাগজই পাঠিয়ে দিয়ো, তোমার ছোঁয়া কাগজই আমার ভালোবাসার অভিধান। ৩. মিশ্র লাশের গন্ধে আগরবাতির শোক, আমাদের নাহয় গোরস্থানেই দেখা হোক! ৪. জেনে রাখো, মদ খেলেই মাতাল হওয়া যায় না, মাতাল হওয়ার মানে, সে হয়তো মদটাই খায় না! ৫. ক্ষতস্থানে ক্ষতের সংখ্যা এতই বেশি যে, গুনে শেষ করতে পারছি না। তুমি কি আমায় একটু গুনে দিতে পারো না? ৬. আমি যত বেশি শক্তি দিয়ে তাকে জড়িয়ে ধরতে গিয়েছি, সে তার দ্বিগুণ শক্তি দিয়ে প্রতি বারই আমাকে ধাক্কা দিয়ে সরিয়ে দিয়েছে। অথচ বৃদ্ধ বয়সে এসে সে মানুষকে বলে বেড়িয়েছে, আমি নাকি ধরে রাখতে শিখিনি! ৭. আমি যেই ফুলগুলো তোমার জন্য কিনে নিয়ে গেলাম, গিয়ে দেখি, ঠিক সেই ফুলগুলোই তোমার বাসায় আগেই যেন কে পাঠিয়ে দিয়েছে। মানুষ এতটাও দুর্ভাগা হতে পারে! ৮. তোমায় পেয়ে কতটাই-না আঁকড়ে রেখেছিলাম, কেউ জানে না, তোমায় পেতে কতই-না সাধনা করেছিলাম! ৯. পুরনো অভিমানগুলো চাপা পড়ল নতুন অভিমানের তলে, একেই বোধ হয় ভালোবাসার শেষ পরিণতি বলে! ১০. লিখতে লিখতে পুড়ে ছারখার, লিখতে গেলে পোড়া দরকার। লিখতে লিখতে কেটে দিই, কাটতে কাটতে ফেলে দিই। লিখে লিখে বাড়িয়েই যাচ্ছি যন্ত্রণা, আমার লেখা অক্ষরগুলো তো আসলে ছদ্মবেশী সান্ত্বনা! ১১. এ জন্মে জমিয়ে রাখলাম এ বুকে একসমুদ্র ঢেউ, পরের জন্মে ঠিক হয়ে দেখাব তোমার বিশেষ কেউ! ১২. সারাটা রাত হৃদয় আমার ভীষণ জ্বরে পোড়ে, তুমিই তো সে, যার সুগন্ধি শরীর-মন’টা জুড়ে! ১৩ - হে শায়ের, এমন কোনো এক নেশার নাম বলে দিন, যেন তাকে ভুলে যাই! - ওহে প্রেমিক, শায়েরির চেয়ে বড়ো কোনো নেশা আছে বলে তো আমার জানা নাই! ১৪. শরীর মরে গেলেও, তোমরা আত্মা বাঁচিয়ে রেখো; আত্মা মরে গেলে ভুল করেও শরীর বাঁচাতে যেয়ো না! ১৫. দরবারে তুমি বার বার এসেছ করতে আমায় জব্দ, অথচ আমার ঢাল-তলোয়ার বলতে আছে শুধুই গোটা কয়েক শব্দ! ১৬. তোমাদের কান্না পেলে সবাই মিলে চলে এসো আমার বাড়ি, আমি নিশ্চিত, সবাই মিলেও আমার সমান কাঁদতে পারবে না! ১৭. - ওহে আগন্তুক, বড্ড ক্লান্ত দেখাচ্ছে আপনাকে, এক গ্লাস পানি খেয়ে নিন। - শায়ের, সবার আগে শায়েরি পড়েই আমি আমার তৃষ্ণা মেটাব। ১৮. তোমরা যারা ভালোবাসি ভালোবাসি করেই গেছ এতকাল ধরে, কই, ভালোবাসার নথিপত্রে তো কোথাও তোমাদের নাম দেখতে পাচ্ছি না! ১৯. যেদিন থেকে আমি শায়েরি লিখতে শিখে গেছি, সেদিন থেকে, আমার সুখ দুঃখের সমান আর দুঃখ সুখের সমান। ২০. শায়েরি লিখতে শিখে গেলে আর বেড়াতে যাবার প্রয়োজন পড়ে না পাহাড়-সমুদ্রের কাছে, তখন তো পাহাড়-সমুদ্ররাই শায়েরের কাছে পরিশ্রান্তি পেতে আসে!
প্রিয় প্রশান্ত ও শতাব্দী, এই কয়দিন তোমরা দু-জন ভূতের মতন যে পরিশ্রমটা করেছ, তা দেখে আমি নিজেই প্রচণ্ড অনুপ্রাণিতবোধ করেছি। সেই পুরনো আমি'টাই বার বার আমার কল্পনায় ফিরে এসেছে, যে আমি'টা একদিন ব্যবসা করার স্বপ্ন দেখেছে, যে আমি’টা একসময় দিনের পর দিন অবিশ্বাস্য রকমের পরিশ্রম করে গেছে। তোমাদের এই আবেগটা সবাই বুঝবে না, কেননা সবাই এর মধ্য দিয়ে যায়নি। আমি যা পারিনি, তোমরা তা পারছ। এটা দেখতে বড্ড ভালো লাগে। পরিশ্রমী মানুষের জয়টাকে যেন নিজেরই জয় মনে হয়! এই যে এতটা খাটতে পারছ, এটা অনেক বড়ো একটা সৌভাগ্য। খাটতে পারার জন্য সুযোগ লাগে, উপযুক্ত কারণ লাগে। সবার তা থাকে না, অনেকেই খুব খুঁজেও সেরকম কোনও প্লাটফর্মই পায় না! তোমরা তা পেয়েছ, সময়টাকে ঠিকভাবে কাজে লাগাচ্ছ। পরিশ্রম করতে পারার চাইতে বড়ো সৌভাগ্য আর হয় না। ঘাম ও মেধা, এই দুই খরচ করার মতো সামর্থ্য ও ইচ্ছে যার মধ্যে আছে, সে কখনো পিছিয়ে থাকে না। রৌপ্যরূপ পেইজটা আমি ফেভারিটস-এ রেখে দিয়েছি। তাই তোমাদের সব পোস্টই আমি দেখতে পাই। তোমাদের কাস্টমারদের সন্তুষ্টি ও উচ্ছ্বাস দেখলে ভীষণ ভালো লাগে। কাস্টমাররা দেবতার মতো, ওদের খুশি রাখাটাই ব্যবসার মূল কাজ। পণ্যের গুণগত মান নিয়ে কোনও আপস না করা, সবচাইতে কম সময় পণ্যটি যথাযথভাবে পৌঁছে দেওয়া, কথায় ও কাজে শতভাগ মিল রাখা, বেছে বেছে সবচাইতে সুন্দর গহনাগুলি নির্বাচন করতে পারা---এসব কারণে রৌপ্যরূপ মাত্র দেড় বছরের মধ্যেই পৌঁছে গেছে রুপার গহনার ক্ষেত্রে বাংলাদেশের শীর্ষ স্থানটিতে। রৌপ্যরূপ তোমাদের সন্তানসম, তোমাদের সন্তান যেন বাড়ে দুধে-ভাতে। বাকিরা যখন হাঁটছে, তোমরা তখন দৌড়ো! বাকিরা যখন দৌড়চ্ছে, তোমরা তখন আরেক পথে দৌড়ো! যদি পানও বিক্রি করো, তবে পানটা এমনভাবে বিক্রি কোরো যাতে তোমাদের ধারেকাছে পৌঁছনোর চিন্তাও কারো মাথায় না আসে। অনন্য হও, অনতিক্রম্য হও। জায়গাটা ধরে রেখো, এই প্রার্থনা করছি না। নিজেকে প্রতিদিনই ছাড়িয়ে যেয়ো, এই প্রার্থনাই রইল। আশীর্বাদে- তোমাদের দাদা পুনশ্চ। রৌপ্যরূপ নিয়ে কোনো বাজে কমেন্ট, হা-হা রিঅ্যাক্ট দেওয়ার সময় মাথায় রাখবেন, আপনাকে সুশান্ত পালের কোনো দরকার নাই, ভবিষ্যতেও দরকার হওয়ার আশঙ্কা অতি অল্প। আপনি নিজের প্রয়োজনেই আমার পেইজে এসেছেন, আপনাকে এখানে আসতে কেউ দাওয়াত দেয় নাই। এখানে যা পাচ্ছেন, তার সবই পুরোপুরি ফ্রি-তে পাচ্ছেন। আমার পেইজের ওয়ালে আমি আমার ছোটো ভাইকে যত খুশি তত প্রমোট করব। প্রমোট করতে আমি তো আর আপনার ওয়ালে যাইনি, কখনো যাবও না, নিশ্চিত থাকতে পারেন! আমি কী করব কী করব না, সে ব্যাপারে আমি যার-তার পরামর্শের ধার ধারি না। অতটা খারাপ দিন আমার এখনো আসেনি। এটা নিয়ে আপনার আপত্তি থাকলে আপনি এখান থেকে এক্ষুনি বিদায় হোন। পেইজ থেকে কাউকে ব্লক করার সময় আমি একসেকেন্ডের জন্যও দ্বিতীয় বার ভাবি না, এটা আপনারা জানেন। পেইজের ব্লক-লিস্টে লক্ষাধিক সদস্য, কেননা বাড়তি পেইন নেওয়ার সময় আমার একদমই নেই। আপনার নিজের পরনে লুঙ্গিই নাই, আর আপনি আসেন কিনা আমাকে প্যান্ট পরা শিখাইতে! এটা অহংকার নয়, এটা স্বস্তিপ্রিয়তা।
আমি শুনেছি, তুমি খারাপ। অত‌এব, তুমি খারাপ। শোনা কথা কখনো মিথ্যে হতে পারে না! আমি জানি, আমি খারাপ। তবুও, আমি খারাপ ন‌ই। জানা কথা তো মিথ্যে হতেই পারে!
নিয়ত ও নিয়তির মিথষ্ক্রিয়াই হচ্ছে মানুষ। ( উদ্ধৃতিটি 'অনলাইন ক্যারিয়ার আড্ডা-৩৭' থেকে নেওয়া। ভিডিয়োটির লিংক প্রথম কমেন্টে দেওয়া আছে )
ইংরেজি নিয়ে আজকের দীর্ঘ ক্যারিয়ার আড্ডাটি কেমন লাগল? আপনাদের সমালোচনা, মতামত, পরামর্শ ও অনুভূতি জানতে চাই।
আজকের ক্যারিয়ার আড্ডাটি শুধুই ইংরেজি নিয়ে! আসছি আর মাত্র আধা ঘণ্টা পরেই, রাত ৯টায়! চোখ রাখুন নিচের যে-কোনো লিংকে:
কিছু সম্পর্ক ভালোবাসারও ঊর্ধ্বে, কিছু ভালোবাসা সম্পর্কেরও ঊর্ধ্বে! যে প্রেমকে কেউ দেখতে পায় না, সে প্রেমই পুরো জীবনটাকে দেখায়! ( উদ্ধৃতিটি 'কোথাও কেউ নেই' থেকে নেওয়া। লেখাটির লিংক প্রথম কমেন্টে দেওয়া আছে )
সাধারণ লোকজন তার পেছনেই লাগে, যাকে ওরা চেনে। ওরা তাকেই চেনে, যে ওদের কোনো-না-কোনো কাজে আসে। বাকিদের পেছনে ওরা কখনো লাগে না, পেছনে লাগার ওরকম হাজারটা কারণ থাকলেও লাগে না। চেনেই তো না, লাগবে কীভাবে? চেনা মানুষের মুখেই ব্রণের দাগটা বেশি চোখে পড়ে! লোকের উপকার করার অর্থ‌ই হলো, নিজেকে বিপন্ন করে ফেলা। তাই টাকার বিনিময়ে উপকার করাই সবচাইতে ভালো। তখন অকৃতজ্ঞতা, কৃতঘ্নতা এসব আর গায়ে লাগে না। টাকার ঘ্রাণে গুয়ের গন্ধ‌ও পালায়! মজার ব্যাপার, আপনি বিনা মূল্যে লোকের উপকার করলেও লোকে ভাববে, এখানে নিশ্চয়ই আপনার কোনো একটা ধান্দা আছে! তার চেয়ে বরং ধান্দা হাসিল করেই উপকার করা অনেক আরামের। ছোটোলোকের বিচারে, মহত্ত্বও একধরনের ছোটোলোকি! 'আপনারে লয়ে বিব্রত রহিতে আসে নাই কেহ অবনী পরে,' অন্যেরে লয়ে বিব্রত রহিলে উপকৃতের ঘায়ে আপনিই মরে!
উচ্চশিক্ষিত ছোটোলোক ও অশিক্ষিত ছোটোলোক---জিনিস একই। প্রথম গ্রুপ শুনতে দামি দামি কথা বলে ছোটোলোকি করে, দ্বিতীয় গ্রুপ শুনতে সস্তা সস্তা কথা বলে ছোটোলোকি করে। দিনশেষে দুই গ্রুপেরই মনমানসিকতা হুবহু একই রকমের।
শব্দহীনতার মাঝে --------------------------------- উঠোনের এককোণে জঞ্জালের মতন পড়ে থাকুক মায়া, ব্যথা তাড়াবার ছলেও ওসব আলগা আমি আর করব না। আমিও রোজ মহাকালসম শূন্যতা নিয়ে একরাত্রি হাহাকার বুকে ঘুমুতে যাব। সারাবেলার ক্লান্তি ঝেড়ে হৃদয়ের খাঁচা খুলে ধুলো ঝাড়বার ছলে ভুল করে ছুঁয়ে ফেলব তোমাকে না-পাওয়ার বেদনাদের। এলোপাথাড়ি হাত-পা ছুড়ব হারিয়ে ফেলবার অসহ্য যন্ত্রণায়। এসবের মাঝে নিজেকে খুঁজে খুঁজে ক্লান্ত হয়ে হয়তো চোখে ভর করবে রাজ্যের যত ঘুম। পরদিন সেই হাহাকার নিয়ে শুরু করব আরও একটি দিন। রোজ এভাবে নিজেকে বাঁচিয়ে রেখে তোমাকে দেখিয়ে দেবো, তোমাকে ছাড়াও ঠিকই বাঁচা যায়! আর নিজেকে বোঝাব, আমি জিতেছি! বেঁচে থাকবার লড়াইয়ে রোজই… অজস্র ভাঙা মানুষের মতো আমিও জিতে গেছি! তুমি এসো না, তুমি বোলো না কখনও আর ‘শুভ হোক সকাল!’, কিংবা রাতের গভীরে কখনও মনের ভুলেও নেড়ো না কড়া এই হৃদয়ের দরজায়; কেননা আমি টের পাই, তোমার নৈঃশব্দ্য আমাকে ঘিরে ধরে আর তোমার ডাক শোনায়, আমি তোমার প্রতীক্ষায় রাতভর জোনাকির মতো জ্বলতে জ্বলতে একসময় শেষ হয়ে যাই। এসেছিলে আমার আঁধারঘরের প্রদীপ হয়ে, অথচ থেকে গেলে এ জীবনের দু-ফোঁটা অশ্রু হয়ে! কিচ্ছু দিয়ো না ওসব আর, জানতেও চেয়ো না কখনও, এখন আছি কেমন। আমি তোমাকে মিথ্যে করে ‘ভালো আছি!’ বলতে পারি না, ভেতর থেকে কে যেন গলা চেপে ধরে, আমি বলতে চেয়েও কিছুই পারি না, শুধুই চেয়ে থাকি তোমার চলে-যাওয়া পথ ধরে। জানো, আমাকে সঙ্গ দেবার মানুষের অভাব হবে না কক্ষনো, অথচ সেইসবে নিজেকে ডুবিয়েও রোজ প্রতি মুহূর্তে আমি তোমাকে ভুলে থাকবার অভিনয় করে যাব! তুমি খুব ভুলভাল বলো, তুমি ভালোবাসা অস্বীকার করো, অথচ কে বোঝাবে তোমাকে যে ভালোবাসা আছে! চারপাশে শব্দহীনতার মাঝে গাঢ় আঁধার হয়ে ভালোবাসা মিশে আছে, শুধু তুমি বোঝো না।
চলে যাবার আগে --------------------------- প্রিয় অনীশ, জানি, ভালোই আছিস। তুই খারাপ থাকলে তো আর তোকে ফেলে যেতে পারতাম না কোথাও। আচ্ছা, ভাত খেয়ে নিয়েছিস? বেশি করে খেয়েছিস তো? কী হবে অত ডায়েট করে, বল তো? অত ফিট থাকা লাগবে কেন? ফিট হতে হয় নায়কদের। তোকে অত জিমে গিয়ে পরিশ্রম করা লাগবে না রে, বোকা! তুই তোর পছন্দের খাবার খাবি, ঘুমোবি, সিনেমা দেখবি, আর মন চাইলেই গল্পের বই পড়বি। তুই নিজেকে কষ্টে রাখিস না রে, ময়না! তুই কি পিয়ানো বাজানোটা ছেড়েই দিলি? তুই যে খুব ভালো পিয়ানো বাজাতিস, তা নয়। কিন্তু মিছেমিছি তোর বাজানোর প্রশংসা করতাম যখন, সেসময় তোর চেহারায় যে আনন্দের ঝলকানি আমি দেখতে পেতাম, সেটা দেখার জন্য আমি আজীবনই এই মিথ্যেটা বলে যেতে পারব। তোর মুখে হাসি দেখার জন্য নিজের প্রাণটাও দিয়ে দিতে ইচ্ছে করে। আমি চোখ বন্ধ করলেই তোর হাসিমুখ দেখতে পাই। তোর ঝাঁকড়া সুন্দর চুলগুলো থেকে চুয়ে চুয়ে পানি-পড়া, চুলের পানিতে তোর পিঠ ভিজে যাওয়া, বাঁ-হাতে কফি খেতে খেতে তোর বইপড়া, সবই আমি দেখতে পাই, চোখ বুজলেই দেখতে পাই। আমার চোখে তোর চাইতে সুদর্শন পুরুষ পৃথিবীতে আর একটিও নেই। তুই কেমন আছিস রে? কেমন কাটে তোর শীতের সোনালি বিকেলবেলা কিংবা গ্রীষ্মের তপ্ত দুপুরবেলাগুলো? কী কী করিস অবসরে? এখনও কি বিছানায় শুয়ে পড়তেই ঘুমে তলিয়ে যাস, না কি রাতজাগা শিখেছিস? আচ্ছা, আমাদের খরগোশ, মানে তোর খরগোশ ‘ইতু’ এখন কেমন আছে? ক’টা বাচ্চা হয়েছে ওর? ওদের নাম কী রেখেছিস, আমাকে জানালি না তো! আচ্ছা, তোর কি এখনও গ্রামে যাওয়া হয়? তুই কি গ্রাম থেকে এখনও হিজল ফুল কুড়িয়ে নিয়ে আসিস? ‘হিজল গাছে ভূত থাকে কিন্তু!’ এটা বলে আর কাকে কাকে ভয় পাইয়ে দিস তুই? আমি দেখতে কেমন, কেমন করে কাঁদি, চা খাওয়ার সময় কেমন সুড়ুৎ সুড়ুৎ শব্দ করি, কোন রং আমার বেশি প্রিয়, এগুলো কি তুই মনে রেখেছিস? আচ্ছা অনীশ, তোর কি আমাকে মনে আছে? না কি তুইও… রোজ রাতে তোর কথা ভেবে ভেবে কাঁদি, জানিস? কখনওই না কেঁদে আমি ঘুমোই না। রাতে যখনি আশেপাশের সব নিশ্চুপ হয়ে যায়, সবাই যার যার মতন ঘরের দরজা এঁটে চুপটি করে ঘুমিয়ে পড়ে, আমি তখন তোকে মনে করে ইচ্ছেমতন কাঁদি। এটা আমার একটা অভ্যেস হয়ে গেছে। তোকে হারিয়ে আমার যে কতটা ক্ষতি হলো, তুই কি সে খবর জানতে পারবি? তুই কি জানতে পারবি, তোর জন্য প্রার্থনা করা ছাড়া আমার একটিও প্রার্থনা কখনও শেষ হয় না? জানিস, মাঝরাতে আমার বুকের ভেতর থেকে একটা চিৎকার ধেয়ে আসে। মনে হয়, কেউ যেন আমার গলা চেপে ধরে আছে। আমি সেসময় ফুঁপিয়ে ফুঁপিয়ে কাঁদি, কোনও শব্দ করতে পারি না। রাতে মায়ের সাথে ঘুমোই তো, তাই খুব সাবধানে কাঁদতে হয়। আয়, দেখে যা আমার জীবন! নিজের সাধ মিটিয়ে আমি কাঁদতেও পারি না। তাহলে কি আমার নিজস্ব বলে কিছু আছে? অনীশ, তুইও কি কাঁদিস? তোকেও কি রোজই আমার মতন কোনও একটা কিছু তাড়া করে বেড়ায়? জানি না, এই অসময়ে কেন আবার কান্না পাচ্ছে! ঘরভরা অনেক লোক আজকে, তাই কোথাও গিয়ে একটু কাঁদারও জো নেই। তোর বাসার সবাই কেমন আছে? মাসিমা, মেসো, ছোটো কাকা, ছোটো কাকিমা আর তোদের বাড়ির রমলা পিসিমণি, যার হাতে তুই বড়ো হয়েছিস, সবাই ভালো আছে তো? তোর বন্ধু অমল, সুমিত আর বিনয়, ওরা কেমন আছে? তোরা ঘুড়ি ওড়াস না এখন আর ছাদে গিয়ে? মনে আছে, আমি তোদের সাথে মিলে ঘুড়ি ওড়াতে কত চাইতাম? তোরা আমাকে কখনও দলে নিতে চাইতিস না। বলতিস, আমি ঘুড়ি ওড়াতে গেলে নাকি সুতোই কেটে যাবে! আমি দাঁড়িয়ে দাঁড়িয়ে তোর ওড়ানো দেখতাম। তোর কি ওইসব দিনের কথা মনে আছে? তোদের বাগানে আমি আর তুই মিলে যে অনেকগুলো গাঁদা আর কৃষ্ণচূড়ার চারা লাগিয়েছিলাম, ওগুলো কতটা বড়ো হয়েছে? ফুল ফোটে? তুই কি এখনও পাখিশিকার করিস? করিস না কিন্তু! পাখির প্রাণ নেওয়া খুব বড়ো পাপ। এসব আর করিস না। দাদি বলত, ‘পাখিরাও কিন্তু অভিশাপ দেয়!’ তোকে আমি আশীর্বাদে মুড়িয়ে রাখব, একটা অভিশাপও তোর ধারেকাছেও আসতে পারবে না। আচ্ছা, তুই কি সত্যিই দেশের বাইরে চলে গেছিস, পড়াশোনা করতে? সবাই তো আমাকে তা-ই বলে! কেন রে? তোর তো এমন কোনও শখ ছিল না কখনও। আমার সাথে তো তুই সব কিছুই শেয়ার করতিস। এরকম কিছু তো কোনওদিন বলিসনি। কেমন লাগে নিজের মানুষ ফেলে রেখে বিদেশে গিয়ে থাকতে? না না, আমার কথা বলছি না! তোর পরিবারের সবার কথা বলছি। আমি কি কেউ হই নাকি? রক্তের কিংবা কাগজের সম্পর্কের বাইরে গিয়ে যদি দু-জন নারী-পুরুষের মধ্যে কোনও অনভ্যস্ত অনুভূতির তৈরি হয়, কোনও কারণ ছাড়াই যদি মায়া, টান, ভালোবাসা কিংবা চোখের জলের দাবিতে কোথাও আটকে যেতে হয়, তবে মানুষ নাম দেওয়ার ভয়ে সেই সম্পর্কটাই লুকিয়ে ফেলে! তুই যেমনটা লুকিয়ে ফেললি আমাদের সম্পর্কটাকে, তোকে অন্তত কখনও আমি এরকম ভাবিনি। না, তোকে কাপুরুষ কিংবা স্বার্থপর বলছি না। শুধুই জিজ্ঞেস করতে চাই, অনীশ, তোর আর আমার মধ্যে কি শুধুই বন্ধুত্ব ছিল? তুই কি কখনও অন্য কোনও স্বর্গীয় সুখ কিংবা দুঃখ অনুভব করিসনি, যার পুরোটাই আমি তৈরি করেছি? তবে কি সবটাই আমার ভুল ছিল? তুই যে মুখে না বলেও চোখের ভাষায় আমায় কত কী যে বলতিস, ওসব কি শুধুই আমার চোখের ভুল ছিল? আমাকে কাঁদতে দেখলে তুইও যে ভুল করে কেঁদে ফেলতিস, সেটা মনে আছে? আমার যেবার বসন্ত হলো, মুখের দাগগুলো নিয়ে যখন মন খারাপ করে বসে থাকতাম, তুই আমার কপাল ছুঁয়ে ছুঁয়ে আদর করে যে বলতিস, ‘আরে, বিয়ে তো তোকে আমিই করব, এত চিন্তা কীসের?’ এ সবই কি তুই না বুঝে বলতিস তখন? যা হোক, আর লিখতে পারছি না। মনে হচ্ছে, দম আটকে এক্ষুনি বুঝি মরে যাব! ভালো থাকিস, অনীশ। আমি চলে যাচ্ছি, খুব শিগ্‌গিরই চলে যাব। তুই ভালো থাকিস। ইতি- তোর অচেনা নির্ঝর
কুত্তার বাচ্চা, শুয়োরের বাচ্চা, চোরের বাচ্চা, অমানুষের বাচ্চা ইত্যাদি গালি শুনে অনেকেই খুশি হয়ে ওঠেন এ ভেবে, ‘যাক্‌! গালিটা তো আমার বাপ-মা খেয়েছে, আমি তো আর খাইনি!’ আবার অনেকেই মেজাজ খারাপ করে ফেলেন এ ভেবে, ‘ব্যাটার এত বড়ো সাহস! আমার বাপ-মা ধরে গালি দিচ্ছে!’ উপরের দুই দলেরই বোঝায় কিছু ভুল আছে। কেউ যখন কাউকে কুত্তার বাচ্চা বা এ ধরনের কিছু বলে গালি দেয়, তখন বুঝতে হবে, গালিটা সে আসলে তাকেই দিচ্ছে, তার বাবা-মা’কে নয়। কীরকম? কুত্তা, শুয়োর, চোর, অমানুষ-সহ গালি দেওয়ার জন্য আরও যা যা বাংলা শব্দ বহুলমাত্রায় ব্যবহৃত হয়, লোকে সেই শব্দগুলি দিয়ে ভালো কিছু বোঝায় না। আপনি বলতেই পারেন, কুকুর খুব ভালো একটা প্রাণী, কুকুরের নাম উচ্চারণ করে গালি দিলে সেটা গালিই হয় না। আপনাকে একই সাথে এটাও বুঝতে হবে, যে লোক কুকুরের কথা উচ্চারণ করে গালিটা দেয়, সে লোক কুকুরের ভালো দিকগুলি নয়, বরং নোংরা বা বাজে দিকগুলিই মাথায় রাখে গালিটা দেওয়ার সময়। এ কুকুর ঈশ্বরচন্দ্র গুপ্তর ‘কতরূপ স্নেহ করি, দেশের কুকুর ধরি, বিদেশের ঠাকুর ফেলিয়া।’-র আদরের কুকুরটি নয় নিশ্চয়ই! অতএব, ওই সমস্ত প্রাণীর বাচ্চা বলে গালি দেওয়ার সময় মানুষ ধরেই নেয়, ওদের সন্তান বা বাচ্চা ওদের মতোই বাজে হবে। আপনি এ-ও বলতে পারেন, সন্তান তো সবসময় বাবা-মা’য়ের মতোই হয় না, ভিন্ন রকমেরও তো হয়! হ্যাঁ, ঠিক আছে, সেটা তো স্বাভাবিক ব্যাপার! কিন্তু গালিটা যে দিচ্ছে, সে কোন বিশ্বাসে বা কারণে গালিটা দেয়, তা আপনাকে মাথায় আনতে হবে। ইতর প্রাণীর সন্তানেরাও ইতরই হয়, এটা মাথায় রেখেই লোকে ওরকম করে গালাগালি করে। কুত্তার মতো আচরণ, শুয়োরের মতো আচরণ, চোরের মতো আচরণ, অমানুষের মতো আচরণ---এইসব আচরণ নিয়ে গালিদাতা লোকেরা ভালো কিছু নিশ্চয়ই ভাবে না। ভাবে যারা, ওরা ওসব বলে গালিও দেয় না। তাই যদি কেউ আপনাকে ওদের বাচ্চা বলে গালি দেয়, তবে আপনাকে ধরে নিতে হবে, তার স্টেরিয়োটিপিক্যাল ভাবনায় ও বিশ্বাসে ওদের বাচ্চারা যেরকম হয়, সে আপনাকে ওরকমই বাজে, নিকৃষ্ট, ইতর, খারাপ, নোংরা একটা মানুষ ভাবে। যার কাছে ‘কুত্তার বাচ্চা’ একটা গালি, সে সাধারণত বাচ্চার বাবা কিংবা মা’কে নিয়ে ভাবে না, নির্দিষ্ট কিছু খারাপ বৈশিষ্ট্যসম্পন্ন বাচ্চাকেই ভাবে। বাচ্চার বাবা-মা’কে এখানে টেনে আনা হয় এজন্য যে, মানুষ তার নিজেকে গালি দিলে যতটা মেজাজ খারাপ করে, তার বাবা-মা’কে টেনে এনে গালি দিলে মেজাজটা তার চাইতে আরও অনেক বেশি খারাপ করে। এতে গালিদাতার উদ্দেশ্য সফল হয়। গালিটা ঠিকভাবে গায়ে লাগানোর একটা টেকনিক ছাড়া এটা আর কিছু নয়। তাই কুত্তার বাচ্চা, শুয়োরের বাচ্চা, চোরের বাচ্চা, অমানুষের বাচ্চা ইত্যাদি বলে কেউ আপনাকে গালি দিলে এটা মনে করার কোনও কারণ নেই, গালিটা আপনার বাবা-মা খেলো, বরং গালিটা সত্যি সত্যি আপনিই খেয়েছেন। কেউ আপনার বাপ-মা তুলে গালাগালি করে না, আপনাকেই গালাগালি করে। কুত্তার বাচ্চা মানে কুত্তার বাচ্চার জিনগত খারাপ বৈশিষ্ট্যসম্পন্ন কেউ। আবারও বলছি, এখানে কুকুরের বিশ্বস্ততা, সারল্য, প্রভুভক্তি ইত্যাদি মাথায় রাখা হয় না। আরও সহজ করে যদি বলি, যখন কেউ আমাদের ‘শালা, ভদ্রলোকের বাচ্চা!’ বলে গালি দেয়, তখন কিন্তু তার মাথায় কেবল সেইসব ভদ্রলোকের কথা মাথায় থাকে, যাঁদের সন্তানেরা মানুষ হয়নি, বাবা-মা’য়ের মতো ভদ্রলোক হতে পারেনি। বাবা-মা’য়ের প্রসঙ্গ টেনে আনাটা স্রেফ কৌশল বাদে আর কিছু নয়। তাই গালিতে কখনও কারও বাবা-মা থাকে না, কেবল সে-ই থাকে। তবে হ্যাঁ, ব্যতিক্রম একটা আছে! লোকে যখন চোরের বাপ, চোরের মা কিংবা এ ধরনের কিছু বলে গালি দেয়, তখন কিন্তু ভিন্ন ব্যাপার ঘটে। যার বাবা কিংবা যার মা বলে লোকে গালিটা দেয়, গালিটা তাকেই মাথায় রেখে দেওয়া হয়। চোরের বাপ কিংবা চোরের মা ভালোমানুষ হলেও হতে পারেন, তবে গালিদাতা চায়, তিনি যাতে ওই গালিটা শুনে নিজের সন্তানের ব্যাপারে লজ্জাবোধ করেন। এখানে গালিদাতার চোখে, তিনি একজন ব্যর্থ বাবা কিংবা মা, মানুষ হিসেবে খারাপ তিনি না-ও হতে পারেন। অপরদিকে, চোরের বাচ্চা কিন্তু একেবারে সলিড গালি, এখানে কোনও ভেজাল নাই। গালিটা যাকে দেওয়া হয়, কেবল সে-ই গালিটার লক্ষ্যবস্তু, তার বাবা কিংবা মা নয়। এখানে গালিদাতার চোখে, সে-ই খারাপ, তার বৈশিষ্ট্যগুলি খারাপ, সে মানুষ হিসেবেও খারাপ; তার বাবা-মা’কে টানার কারণ তাকে মানসিকভাবে আহত করা। তাই আপনি কুত্তার বাচ্চা মানে আপনার বাপ-মা কুত্তা নয়, আপনি নিজেই কুত্তা। সেই কুত্তা পাশে এসে খুশিতে লেজ নাড়ায় না, দৌড়ে এসে অকারণে কামড় দেয়। সেই কুকুর কোলে বসে বিস্কিট খায় না, ঘেঁটে ঘেঁটে ময়লা খায়। আপনার বন্ধু কিংবা প্রিয়মানুষ আপনাকে কখনও কখনও আদর করে যে কুত্তার বাচ্চা ডাকে, সেই আদরের কুত্তার বাচ্চার সাথে গালির কুত্তার বাচ্চাকে মেলালে ভুল করবেন। অতএব, যে লোক আপনার বাবা-মা’কে সম্মান করে, সে-ও আপনাকে স্বচ্ছন্দে গালিটা দেওয়ার সকল অধিকার রাখে। কুত্তার বাচ্চা গালিটা শুনে আপনার বাবা-মা’য়ের নিষ্পাপ চেহারা কল্পনা করে রেগে গিয়ে নিজেকে গালিমুক্ত ভাবার কোনও কারণ নেই। লোকে চোরের বাচ্চা গালিটা দেয় বাচ্চার দিকে তাকিয়ে, চোরের দিকে তাকিয়ে নয়; চোরের বাপ গালিটা দেয় চোরের দিকে তাকিয়ে, বাপের দিকে তাকিয়ে নয়। যে আপনাকে চোরের বাচ্চা বলে, সে আপনার বাপকে না-ও চিনতে পারে; কিন্তু যে আপনাকে চোরের বাপ বলে, সে আপনার সন্তানকে নিশ্চয়ই চেনে।
এই দেশ ভদ্রলোকদের জন্য নয়। এখানে শান্তিতে থাকবার অধিকার তো সেদিনই হারিয়ে ফেলেছিলাম, যেদিন ডাক্তারসাহেব আমার পাছায় ইনজেকশন পুশ করবার পর ছোট্ট আমি ব্যথায় কুঁকড়ে-যাওয়া মুখেও বলেছিলাম, 'থ্যাংক ইউ!' প্রিয় বাবা-মা, আমি এখন কার কাছে যাব?
ইংরেজিতে ভালো করার বিভিন্ন কৌশল নিয়ে ক্যারিয়ার আড্ডাটি কোথায় গেলে বিনে পয়সায় উপভোগ করা যাবে? উত্তর আছে এই পোস্টের প্রথম কমেন্টে। ইংরেজি নিয়ে আপনি কী জানতে চান? কমেন্টে জানান।
জাতীয় ও আন্তর্জাতিক বিভিন্ন প্রতিযোগিতামূলক পরীক্ষায় ইংরেজিতে ভালো নম্বর তোলার কৌশল নিয়ে রাত ৯টার ক্যারিয়ার আড্ডাটি অনিবার্য কারণবশত আজ হচ্ছে না, কাল হবে। পরের পোস্টে বিস্তারিত জানিয়ে দেবো।
আমি তোমাকে ঘৃণা করি ---------------------------------------- অনেক দিন হয়ে গেল আমরা আলাদা রাস্তায় হাঁটছি। তুমি এখন তোমার মতো করে ভালোই আছ, জানি। আমি এখনও পর্যন্ত আমার নিজের মতো করে ভালো থাকতে শিখে নিতে পারছি না। যা-ই হোক, বিদায়বেলা আমার কিছু কথা বলার ছিল, তখন সুযোগ পাইনি, তাই এখন বলছি। হয়তো তুমি এসবের কিছুই কখনও পড়বে না, তবু লিখছি। যদি ভুলে কোনওভাবে তোমার হাতে এই চিঠি পৌঁছায়, তাহলে তো ভালোই। সেই ক্ষীণ আশাটুকুও এ মনে বেঁচে রইল। তোমাকে বেশ কিছু কারণে ধন্যবাদ। আমাদের সম্পর্কের প্রথম কয়েকটা মাস কেটেছে স্বপ্নের মতো। তুমি আমাকে শিখিয়েছিলে এবং দেখিয়েছিলে ভালোবাসা কেমন হয়, কেমন হওয়া উচিত। সেটার জন্য আমি তোমার কাছে চিরকৃতজ্ঞ। তুমি আমায় যা দিয়েছিলে, তা অন্য কোনও পুরুষ দিতে পারত কি না সন্দেহ! একদিন মোহের শেষ হল, এরপর শুরু হল তোমার কাছে আমার নতুন পাঠ নেওয়ার পালা। বিরক্তি, অবহেলা, অবিশ্বাস, ক্রোধ, ক্রমাগত অবিশ্বস্ততা, এইসব কোনও সুস্থ সম্পর্কের বৈশিষ্ট্য হতে পারে না। তুমি আমায় শিখিয়েছ মানুষ কতটা বদলে যেতে পারে। তার জন্য তোমাকে ধন্যবাদ। আমি এখন নিশ্চিত, তুমি আমার সাথে যা করেছ, তার শতকরা দশ ভাগও যদি কেউ আমার সাথে করে, তবে আমি সেই মানুষটাকে একমিনিটও সহ্য করতে পারব না। মাত্র এক বছর আগেও আমি ভাবতাম, যারা বেঁচে আছে, তাদের মধ্যে আমিই সবচাইতে সৌভাগ্যবতী মেয়ে। তুমিই ছিলে আমার প্রথম প্রেম, আমার স্কুলজীবনের স্বপ্নপুরুষ, এবং একজন পুরুষের মধ্যে আমি যা চাই, তার সবটুকুই তোমার মধ্যে ছিল। সেই তুমি আমার পায়ের নিচ থেকে মাটি সরিয়ে দিলে! আমি তোমার প্রেমে এতটাই মগ্ন হয়ে গিয়েছিলাম যে তোমাকে ঘিরেই আমার জীবনের প্রতিটি ছক বেঁধে ফেলেছিলাম। আজ বুঝি, এই যে আবেগের বশে লোকে কেমন বোকার মতো শপথ করে বসে, সারাজীবনই একসাথে থাকবে, কখনওই হাত ছেড়ে দেবে না ইত্যাদি ইত্যাদি, এসব কেবলই রূপকথার গল্প ছাড়া আর কিছুই নয়। সারাজীবন তো অনেক বড়ো ব্যাপার, কয়েক মাস কারও সাথে একসাথে থাকার সিদ্ধান্তই কারও পক্ষে দেওয়া সম্ভব নয়, আর আমরা কিনা শপথ করে বসে ছিলাম! মা আমাকে প্রায়ই বলত, একজন মানুষ ছয় মাসের জন্য ভালো হতে পারে। ভাগ্য ভালো হলে এক বছরও আমার জীবনে দারুণ মানুষ হয়েই আছে, এমন কারও সাথেও আমার দেখা হয়ে যেতে পারে। আমি খুব দ্রুত সম্পর্কের সিদ্ধান্তটা নিয়েছিলাম, কারণ আমার মনে হয়েছিল, আমি আমার সত্যিকারের ভালোবাসার দেখা পেয়ে গেছি, আর সেই তুমি আজ কোথায়! ভালো আছ তো, না? থাকারই তো কথা। কয়েক মাস হয়ে গেল, ভুলে যাওয়া উচিত, কিন্তু চোখের জলটা যে কিছুতেই কমছে না! কী করব, বলো! এর চাইতে বড়ো কিছু কখনও হারাইনি যে! জীবন থেকে প্রথম প্রেম হারানোর ব্যথা যে কী, এক ভুক্তভোগী ছাড়া আর কেই-বা বুঝবে? তোমাকে ছেড়ে থাকাটা আমার জন্য সহজ নয়। তুমি এটা বুঝবে না, কারণ আমাকে ছেড়ে থাকতে তোমার কখনও অত কষ্ট হতো বলে আমার মনে পড়ে না। তা সত্ত্বেও, আমি কেন তোমাকে যেতে দিলাম? মাসের পর মাস তোমার অবহেলা, ফোন ধরলেই ঝগড়া, কান্নায় কান্নায় কেটে-যাওয়া নির্ঘুম রাত। আমি আর কীই-বা করতে পারতাম? তোমায় ছাড়া থাকার সিদ্ধান্ত নেওয়াটা যতটা কষ্টের ছিল, তার চাইতে হাজার গুণ বেশি কষ্ট হচ্ছে তোমায় ছেড়ে থাকতে। আমার খুব ইচ্ছে করে তোমার কণ্ঠটা শুনতে, তোমার হাত ধরে বসে থাকতে, তোমাকে রান্না করে খাওয়াতে; আর কিছু না হোক, শুধু তোমার দিকে তাকিয়ে থাকতেও অনেক শান্তি। তুমি এই অনুভূতি বুঝবে না। আমার সব কথা জানানোর মানুষটি আজ আমার পাশে নেই। আমার একেবারে গুরুত্বহীন কথাটাও তোমাকে বলতেই হতো, তুমি আমার ওসব বকবক শুনলে খুব যে মজা পেতে, সেটা হয়তো হয়, কিন্তু তুমি আমার কথা শুনছ, আমাকে কথা বলতে দিচ্ছ, বিরক্ত হলেও সেটা দেখাচ্ছ না, এসবকিছুর দাম অনেক। একসময় আমাকে অনেক অনেক বকতে। আমি রাগ করতাম, কিন্তু ভালোও লাগত। আজ আমাকে বকার কেউ নেই। তোমার সব কথাও আমি শুনতাম। তোমাকে মনখারাপ করে থাকতে দেখলে আমি সহ্য করতে পারতাম না, তাই খুব করে চেষ্টা করতাম যাতে তোমার মনটা ভালো করে দিতে পারি। মনে পড়ে, সেই সোনালি দিনগুলির কথা? নালন্দা গার্ডেনে আমাদের প্রিয় খয়েরি বেঞ্চটাতে বসে বসে খুব ছোটো ছোটো ব্যাপারগুলি নিয়েও আমরা হাসাহসি করতাম, একেবারে তুচ্ছ ঘটনা নিয়েও তর্কে মেতে উঠতাম, উদ্ভট সব গল্প বানাতাম, অন্য বন্ধুদের বাসায় গিয়ে হানা দিতাম, আড্ডা হইহুল্লোড় গান জম্পেশ খাওয়াদাওয়া কিংবা কিছুই না, শুধু নীরবতায় কেটে যেত আমাদের দু-জনের আশ্চর্য মুহূর্তগুলি! এইসব ছোটো ছোটো সুখ মনে মাখিয়েও কয়েকটা জীবন দিব্যি কাটিয়ে দেওয়া যায়। আমাদের বন্ধুত্ব ছিল এমন কিছু, যার ধরনটা কেবল আমরাই ধরতে পারতাম। ভালোবাসা আর বন্ধুত্ব---এ দুইয়ের মধ্যে দেয়ালটা নিয়ে ভাববার সময়ই হয়নি কখনও। আমরা যতটা ছিলাম প্রেমিক-প্রেমিকা, ততোধিক ছিলাম বন্ধু। তোমার দেওয়া সব উপহারই আছে আমার কাছে, এবং এগুলি সবসময়ই থাকবে আমার সাথে। আমি চেয়েছিলাম তোমাকে নিয়ে বাঁচতে, এর বদলে তোমার সব স্মৃতি নিয়ে বেঁচে আছি। জীবনটা কি এরকমই? তোমার সবচাইতে যন্ত্রণার সময়গুলিতে আমি ছিলাম তোমার পাশে, এর প্রতিদান তুমি দিয়েছ কিছু যন্ত্রণার সময় উপহার দিয়ে। আমার পরিবার, আমার বন্ধু, আমার আত্মীয়স্বজন, এর কিছুই আজ আমার পাশে নেই শুধু তোমার জন্য। ওরা আমাকে তোমার সম্পর্কে সতর্ক করত, আমি তা সহ্য করতে পারিনি, তাই ওদের সাথে সকল বন্ধন ছিন্ন করে ফেলেছি। তুমিই বলে দাও, এখন আমি কোথায় যাব? তোমাকে মারতে ইচ্ছে করে, নাকে ঘুসি বসিয়ে দিতে ইচ্ছে করে; ইচ্ছে করে, সব শক্তি দিয়ে আঘাত করে একেবারে শেষ করে দিই; কিন্তু আমি এসবের কিছুই করব না। এমন নয় যে এমন আচরণ তোমার প্রাপ্য নয়, বরং এইজন্য যে আমার রুচিও হয় না তোমাকে শাস্তি দেওয়ার! আমার কাছে ক্ষমা চাওয়ার অধিকারটুকুও নেই তোমার। তোমার চোখে বেদনার ছায়া যে আমাকে অস্থির করে তুলত একসময়, সেই আমিই এখন চাই, তুমিও আমার বেদনাটা সত্যিই অনুভব করো। আমাকে আমি আর চিনতে পারি না। এই যে বদরাগী, ভয়ংকর, খিটখিটে মেয়েটা---এই কি আমি? আমার আর কোনও উচ্চাকাঙ্ক্ষা নেই, জীবন নিয়ে আর কোনও স্বপ্ন নেই। যে মানুষটা ঘৃণার কোনও মানেই জানত না, সেই মানুষটা এখন ঘৃণার উপর একটা গবেষণাপত্র লিখে ফেলতে পারবে। এ সবকিছুর জন্য দায়ী একমাত্র তুমিই। আমি তোমাকে ঘৃণা করি, কারণ তুমি আমার বিশ্বাস ভেঙে দিয়েছ। আমি তোমাকে ঘৃণা করি, কারণ তুমি আমাকে দিনের পর দিন ধর্ষণ করেছ। আমি তোমাকে ঘৃণা করি, কারণ তুমি আমাকে শেষ করে দিয়েছ। আমি তোমাকে ঘৃণা করি, কারণ তুমি আমার অনুভূতি নিয়ে দিনের পর দিন খেলেছ। আমি তোমাকে ঘৃণা করি, কারণ শুধু তোমার কারণে আমাকে নির্ঘুম রাত কাটাতে হয়। আমি তোমাকে ঘৃণা করি, কারণ তোমার জন্যই দুশ্চিন্তা আমার পিছু ছাড়ে না। আমি তোমাকে ঘৃণা করি, কারণ যখন আমার নিজেকে ভবিষ্যতের জন্য প্রস্তুত করার কথা ছিল, তখন আমি আমাকে তোমার মতো করে গড়ে তুলতে ব্যস্ত ছিলাম। আমি তোমাকে ঘৃণা করি, কারণ তুমি আমাকে যা যা স্বপ্ন দেখিয়েছ, তার সবই মিথ্যে। আমি তোমাকে ঘৃণা করি, কারণ পুরো পৃথিবীর চোখে তুমি দারুণ একজন মানুষ হলেও একমাত্র আমি জানি, তুমি কতটা জঘন্য। আমি তোমাকে ঘৃণা করি, কারণ তুমি অনেক রকমের মুখোশ পরে চলো। আমার চিৎকার করে বলতে ইচ্ছে করছে, আমি তোমাকে ঘৃণা করি, কারণ তুমি বেশ ভালো আছ, আর শুধু তোমার কারণে আমি ভালো নেই। আমি তোমাকে ঘৃণা করি, কারণ তুমি আমার সকল বোধ, বিবেক, ভাবনা নিষ্ঠুরভাবে নষ্ট করে দিয়েছ। আমি তোমাকে ঘৃণা করি, কারণ তোমাকে ভালো থাকতে দেখলে আমি ভালো থাকতে পারছি না, এবং আমার এই অপারগতার সমস্ত দায় একমাত্র তোমার। আমি তোমাকে ঘৃণা করি, কারণ তোমার কারণেই আমি তোমাকে ঘৃণা করতে শিখেছি। আমি তোমাকে ঘৃণা করি, কারণ তোমাকে ঘৃণা করি বলে আমি আমার নিজেকেই ঘৃণা করি। আমি তোমাকে ঘৃণা করি, কারণ আমি কী ছিলাম, কী হয়ে গেলাম, সামনে কী হবো, এসব ভাবতে ভাবতে আমার মাথা আর কাজ করে না। আমি তোমাকে ঘৃণা করি, কারণ যখন তুমি সবচাইতে বেশি আমাকেই খোঁজো, তখন আমি তোমার পাশে থাকতে পারি না, আমি যখন সবচাইতে বেশি তোমাকেই খুঁজি, তখন তুমি আমার পাশে আর আসো না। আমি তোমাকে ঘৃণা করি, কারণ আমাদের দুজনের সুন্দর পৃথিবীটা তুমি ধ্বংস করে দিয়েছ, আমাদের প্রেম, আমাদের বন্ধুত্ব, আমাদের আন্তরিকতা---সব, সবকিছুই তুমি অতীত আবর্জনার স্তূপে ছুড়ে ফেলে দিয়েছ। হ্যাঁ, আমি জানি, সব দোষ তোমার একার নয়। দোষ আমারও আছে। তোমাকে সবকিছুর বিনিময়ে চাওয়াটা আমার দোষ, পুরো পৃথিবীর সবকিছুর চাইতে তোমাকে বেশি বিশ্বাস করাটা আমার দোষ, তোমার প্রতি অতিরিক্ত খেয়াল রাখাটা আমার দোষ, এই যে প্রতিদিনই প্রতিটি মুহূর্তেই ঘৃণার সাগরে ডুবে ডুবে হারিয়ে যাচ্ছি আমি, এর দায়ভারটাও আমারই। আমি আমাকে এখন ঘৃণা করি। খুব খুব খুব বেশি ঘৃণা করি নিজেকে। আমি এই নরকে অনন্তকাল থেকে যেতে চাই না। আমি কীভাবে মুক্তি পাবো, বলতে পারো? যখন এমন কেউ বিশ্বাসঘাতকতা করে, যাকে আমি আমার সমস্তটা দিয়ে ভালোবেসেছিলাম, যার মঙ্গলকামনাই আমার একমাত্র প্রার্থনা হয়ে গিয়েছিল, যার পাশে থাকলে আমার পুরো পৃথিবীটাই ঝলমল করে হেসে উঠত, যাকে নিজের জীবনের চাইতেও বেশি বিশ্বাস করতাম, তখন সেই মানুষটিকে কীভাবে ক্ষমা করে দেওয়া যায়? যদি কেউ বিশ্বস্ততা আর আন্তরিকতার অভিনয় করে যায় দিনের পর দিন, আর এরপর ছুড়ে ফেলে দেয় দূরের একটা অন্ধকার কোনায় চরম নিষ্ঠুরতা আর অবহেলায়, সে-ও ক্ষমার যোগ্য হয় কী করে? সৃষ্টিকর্তার সাথে যতটা নিশ্চিন্ত, নির্ভার, বিশ্বস্ত বন্ধুত্ব, ততটা পরমবন্ধুত্বকে অসম্মান করতে পারে যে, তাকে ক্ষমা করতে বলছ? আমার মধ্যে তুমি এরকম অসংখ্য ‘কেন’র জন্ম দিয়ে আমার জীবন থেকে হারিয়ে গেছ! এসব প্রশ্নের উত্তর খুঁজে খুঁজে আমার প্রতিটি রাত আক্ষরিকভাবেই নির্ঘুম কাটে। আমি জানি, তোমার কাছে এসবের কোনও উত্তর বা ব্যাখ্যা নেই। আমি কখনওই জানতে পারব না, কী অপরাধে আমার জীবনটা তুমি শেষ করে দিয়েছ। আমাদের যা ছিল, তা এখন আর নেই। কেন নেই, এর উত্তর আমি জানি না। কোনও কারণ ছাড়াই কেন এতটা কষ্ট আমাকে পেতে হলো, আমি তার উত্তর চাই। তুমি আমার সাথে যা করেছ, তা সম্পূর্ণ ইচ্ছে করেই করেছ। তুমি ঠিকই জানতে কী হচ্ছে, কী হতে যাচ্ছে। এর জন্য তোমাকে চরম শাস্তি পেতে হবে। কোনও অজুহাতই তোমাকে বাঁচাতে পারবে না। তোমার আচরণের কোনও ব্যাখ্যা নেই, তুমি যা যা বলেছ, তা একটা পাগলও বিশ্বাস করবে না। এটাই সত্য। আমাদের মধ্যে যা ছিল, তা তুমি কেন নিজহাতে এমন করে নষ্ট করে দিলে, আমাকে এতটা দুঃখ কেন দিলে, এর পেছনে তুমি যদি হাজারটা কারণও আমাকে বলো, তবু আমি তোমাকে কখনওই ক্ষমা করতে পারব না। তুমি যা করেছ, তা ইচ্ছা করেই করেছ, এবং এর জন্য তোমার শাস্তি পাওয়া উচিত। আমি যাকে ভালোবাসলাম, সে এতটা বাজে লোক, এটা ভাবতেও আমার ঘেন্না লাগে। তোমার মতন একটা শয়তানকে কী করে বিশ্বাস করলাম? ইদানীং তুমি বলো, তুমি নাকি এখন আমার জীবনে আবারও ফিরতে চাও! লজ্জাও করে না তোমার? কী ভাবো আমাকে? হ্যাঁ, তোমাকে ছাড়া থাকতে আমার কষ্ট হবে। আমি তোমার উপর এতটাই অভ্যস্ত হয়ে গেছি যে প্রতিটি প্রয়োজনের সময় তোমাকে আমার লাগেই। সাথে আমি এ-ও জানি, একবার তোমাকে ছাড়া বাঁচতে শিখে গেলে, পৃথিবীর কোনও কিছুই আমাকে আর আটকে রাখতে পারবে না। আমার যত কষ্ট আর হতাশার কথা, তা একমাত্র তোমাকেই বলতাম। আমাকে তো তোমার চাইতে ভালো করে আর কেউই চেনে না, তাই তুমি জানতে আমি কী পারি, কতটুকু পারি। তুমি আমাকে যা বলতে, আমি তা-ই বিশ্বাস করতাম। যদি বলতে আমি কোনও একটা কাজ পারব, আমি ধরেই নিতাম যে আমি ওটা নিশ্চয়ই পারব। আমার আত্মবিশ্বাস ও বিশ্বাস, দুই-ই তুমি পুরোপুরি নষ্ট করে দিয়েছ! আমি সুস্থ হয়ে উঠছি। তুমিহীনতা কাটিয়ে উঠছি ধীরে ধীরে। প্রায়ই মনে হয়, যদি তুমি এই সময় আমার পাশে থাকতে, তবে নিজেকে সামলে নেওয়াটা আমার জন্য সহজ হতো। আমি বুঝেছি, তুমি পাশে থাকলে আমি আর কখনওই স্বাভাবিক হতে পারব না। আমি জানি, আমি যে মানুষটার জন্য এমন করে কেঁদে মরছি, সে মানুষটা তুমি ছিলে না, সে মানুষটার কোনও অস্তিত্বই ছিল না, অস্তিত্ব থাকবেও না। আমাদের মধ্যে যে বন্ধুত্ব ছিল, তা ছিল অপবিত্র, নোংরা। অন্তত এখন তা-ই মনে হয়। সত্যিই এতকিছুর দরকার ছিল না! তুমি মনের ও দেহের চাহিদা মিটিয়েছ প্রেমের অভিনয়ে, আর আমি তা মিটিয়েছি প্রেমের বিনিময়ে। আয়নার সামনে দাঁড়ালে নিজের দিকে তাকাতেও এখন নিজেরই ঘেন্না হয়! ভয় পেয়ো না। তোমার সাথে কখনও কোথাও দেখা হয়ে গেলেও আমি তোমাকে কিছুই বলব না। ওই শিক্ষা আমি পাইনি। আমি তোমার সাথে খুব ভালো ব্যবহার করব, তোমার কোনও কাজে আসতে পারলে নিজেকে ধন্য মনে করব, তোমার সাথে হাসিমুখেই কথা বলব। তবে এটা কিছুতেই ভুলে যেয়ো না যে আমি তোমাকে ঘৃণা করি, যতটা ঘৃণা একটা মানুষকে করা যায়, তার চাইতেও বেশি ঘৃণা করি। তুমি আমার সাথে যা করেছ, তার জন্য তোমাকে কোনও শাস্তি আমি সুযোগ পেলেও দেবো না, তবে আমি কখনওই তোমার কৃতকর্ম ভুলে যাব না। আমি ভুলতে পারি না। ভুলে যেতে পারাটা খুব চমৎকার একটা ব্যাপার, যা আমি আজও শিখতে পারিনি। ভুলে যেতে পারি না বলেই বেঁচে থাকতে আজও এত কষ্ট হয়! আমাকে সামনের দিকে এগোতেই হবে। আমি সবসময়ই অতীতের সবকিছু নিয়েই থাকতে চাইছিলাম, আমার বার বার মনে হচ্ছিল, সবকিছু ঠিক হয়ে না গেলে আমার পক্ষে ঠিক হওয়া আদৌ সম্ভব নয়। কিন্তু এখন বুঝতে পারছি কী একটা ভুলের মধ্যে আমি বেঁচে ছিলাম! আসলে ভুল নিয়ে বেঁচে থেকে কখনও ঠিক কিছুতে পৌঁছানো সম্ভব নয়। যা হওয়ার তা হয়ে গেছে, সেটাকে আর কোনওভাবেই ঠিক করা যাবে না। কিছু জিনিস একবার ভেঙে গেলে আগের অবস্থায় ফিরিয়ে আনা আর যায় না, সম্পর্কও তেমন। যত বেশি ওটা নিয়ে ভাবব, তত বেশি কষ্টই পাবো। বিদায়, বন্ধু! যার সাথে আমি সারারাত, এমনকী ভোর পর্যন্ত কথা বলতাম, যার সাথে কোনও সংকোচ ছাড়াই সব কিছু শেয়ার করতাম, সবচাইতে ছেলেমানুষিগুলো যার সাথে করতে পারতাম, যার সাথে আমি জীবনের সেরা কিছু মুহূর্ত কাটিয়েছি, যার কাছে আমি আমার সব কাজ ফেলে ছুটে যেতাম, যার হাত ধরে বিয়েতে ঘুরে ঘুরে নাচব ঠিক করে রেখেছিলাম, যাকে আমার জীবনের সবচাইতে বড়ো বন্ধু বলে বিশ্বাস করতাম, যার সাথে বসে বাদাম খেলেও তা অমৃত মনে হতো, যাকে আমি আমার জীবনে দেখা শ্রেষ্ঠ মানুষ ভাবতাম, আমার সন্তান যার ছায়ায় বেড়ে উঠবে ভেবে আমি স্বপ্ন দেখতাম, যার সাথে ঘণ্টার পর ঘণ্টা কথা বললেও সময় ফুরিয়ে যেত খুব দ্রুতই, যার সাথে একসাথে বুড়ো হওয়ার কথা ছিল, সেই বন্ধুকে আজ বিদায় জানাই! তুমি ভালো থেকো। তুমি সুখী হলে আমার ভালো লাগবে। আজ থেকে আমরা কেবলই পরিচিত হয়ে গেলাম। আমি নিজের উপর চরম বিরক্ত, কারণ যে মানুষটা আমার একটা মুহূর্ত হওয়ারও যোগ্যতা রাখে না, তাকেই আমি আমার পুরো জীবন বানিয়ে বসেছিলাম!
রাগ কমাতে চাইলে ------------------------------- ক্রোধ এবং অস্থিরতা আমাদের সৃজনীক্ষমতাকে ক্রমেই নষ্ট করে দেয়। কেউ যখন ক্রুদ্ধ হয়ে থাকে, তখন সে খুব চেষ্টা করেও কোনও নির্দিষ্ট সমাধানে পৌঁছতে পারে না। অস্থিরতা কোনও পরিস্থিতিকে, সেটি যতটা জটিল, তার চাইতে জটিল করে দেখায়। ফলে সংকটের সময় অস্থির হয়ে-ওঠা মানুষ ঠান্ডা মাথায় কোনও বিশ্লেষণী চিন্তাভাবনা করতে পারে না। কিছু মানুষ আছে, যাদের ধারণাই হলো, যে-কোনও সমস্যায় পড়লে প্রথম কাজই হচ্ছে, ছোটাছুটি আরম্ভ করে দেওয়া, যেন না ছুটলে ওদের দেখে সবাই ভাববে, ‘কী অথর্ব! এমন বিপদের সময়ও হাত-পা গুটিয়ে বসে আছে!’ বিপদের সময় মাথা কাজ কম করে, সে সময় লোকের কথা কানে নেওয়া যাবে, তবে সবকিছুই মাথায় নেওয়া যাবে না। আমরা যা মাথায় নেওয়া দরকার, তা কানে নিই; আর যা কানে নেওয়া দরকার, তা মাথায় নিই। ঝামেলাটা বাধে তখনই। অযথা ব্যস্ততা কাজটাকে সহজ করে দেয় না, বরং ব্যক্তিকে মানসিকভাবে দুর্বল করে দেয়। চায়ের কাপে চা ঢালার সময় মনের রাগ কিংবা অস্থিরতা চায়ের উপর ঝাড়লে, কাপের কিছুই হয় না, কেবল জোরে চা ঢালতে গিয়ে কিছু বাড়তি শক্তি খরচ হয়, এমনকি কিছু চা ছিটকে গায়ের উপর এসেও পড়তে পারে। শাস্তিটা কাপ পায় না, যে ঢালছে, সে পায়। ক্রোধপ্রকাশের ভ্রম ও মোহ থেকে খুব কম মানুষই বেরিয়ে আসতে পারে। যে ব্যক্তি এর বশবর্তী হয়ে পড়ে, সে সবসময়ই মুহূর্তের উত্তেজনার দাস হয়ে থাকে এবং ক্রোধের নগ্নপ্রকাশকেই সাফল্য মনে করে। এমন মানুষ একধরনের শক্তির পুতুল হয়ে পড়ে, সে শক্তির ইচ্ছেমাফিক চলে, যে শক্তি খুব একটা মঙ্গল বয়ে আনে না। এখন কথা হচ্ছে, এর সমাধান কী? ক্রুদ্ধ হলে কী করতে হবে? পৃথিবীর সৃষ্টি হয়েছিল নীরবে। জগতের কোনও মহৎ কাজই অস্থিরতায় হয়নি। ক্রোধ কিংবা অহেতুক রাগ থেকে কোনও ভালো কিছু কখনওই হয়নি। কী করা দরকার, কী করা দরকার নয়, এই বোধ যার যত বেশি, সে তত চুপচাপ ধরনের। কী এক অদ্ভুত সময়ের মধ্য দিয়ে আমরা চলেছি! আমরা একে অন্যের পেছনে লেগে আছি, পুরোটা না বুঝেই রেগে যাচ্ছি এবং সে রাগ থেকেই কোনও-না-কোনও সিদ্ধান্ত নিয়ে ফেলছি। ছোটার নামই জীবন, তবে না বুঝেই ছোটার নাম মৃত্যু। ১০ মিনিট ভালো কথা বলার জন্য অন্তত ১০ দিন নীরবে প্রস্তুত হতে হয়। যদি আমি চাই, ১টা দিন এমন হোক, যে দিনটা শুধুই আমার জয়ের কথা বলবে, তবে তার জন্য অন্তত ১ বছর ধরে প্রস্তুত হতে হবে---অবশ্যই নীরবে। লোকে হইচই ফেলে দেয় আসল কাজটা করার আগেই। কোনও মানে হয়! বছরে ১২টা বাজে মুভি বানানোর চাইতে বরং বছরে ১টা ভালো মুভি বানানো অনেক ভালো। তাড়াহুড়োয় বাজে কিছু করার চাইতে সময় নিয়ে ভালো কিছু করা অনেক ভালো। লোকে, কাজটা কত ভালো হয়েছে, তা দেখে; কাজটা কত দ্রুত হয়েছে, তা দেখে না। অমর হতে চাইলে আগে মৃত্যুকে বরণ করতে শিখতে হয়। এ মৃত্যু কেমন মৃত্যু? নীরবতার অন্য নাম মৃত্যু! কষ্টের অন্য নাম মৃত্যু। দুই-ই গ্রহণ করতে হয় স্বেচ্ছায়, মাথা পেতে। বেশিরভাগ মানুষই সাধারণ মানুষ। ওরা পৃথিবীতে আসে, তেমন উল্লেখযোগ্য কিছু না করেই পৃথিবী থেকে বিদায় নেয়। অন্য ১০ জনের মতো বাঁচা সহজ, কিন্তু গৌরবের কিছু নয়। কোলাহলে মঙ্গল নেই, যত মঙ্গল নীরবতায়। জীবনের শ্রেষ্ঠ শিক্ষা মানুষ পায় নিজের ভেতরের মানুষটার কাছ থেকে। কোলাহলের মধ্যে ভেতরের মানুষটা কখনও কথা বলে না। প্রকৃতির সবসময়ই শেখায়---তবে সে শিক্ষাগ্রহণের জন্য নিজেকে প্রকৃতির কাছে নিতে হবে, কোলাহল থেকে দূরে সরে যেতে হবে। চোখদুটো বন্ধ করে ধীর-স্থির-মৌন থেকে নিজের হৃদয়ের সাথে যে কথোপকথন, সেটাই মানুষকে মানুষ হতে শেখায়। রাগ, সহিংসতা, অস্থিরতা, এ সব কিছুই দুর্বলতার লক্ষণ, সবসময়ই। কেউ যখন এমন কিছু বলতে থাকে, যা তার বলা উচিত নয়, তখন ধরে নেওয়া যায়, সে মানসিকভাবে দুর্বল কিংবা ওই মুহূর্তে বিক্ষিপ্তচিত্তে আছে। বর্তমান মুহূর্তটাকে বোঝার কিংবা অনুভব করার সবচাইতে ভালো উপায় হলো পুরোপুরি নীরবতার মধ্য দিয়ে সামনের মুহূর্তটিতে প্রবেশ করা। এ সময়ে নিজের সমস্ত ইগোকে ঝেড়ে ফেলতে হবে। রাগ কিংবা অস্থিরতা আসে মূলত ইগো থেকে। কোনও কিছুকে পার্সোনালি নিয়ে ফেললে সেটা আমাদের উপর প্রভাববিস্তার করতে শুরু করে। কেউ যদি এমন কিছু বলে, যা আমাদের রাগিয়ে দিতে পারে, তবে সে মনে মনে নিশ্চয়ই আমাদের রাগই প্রত্যাশা করে। যদি আমরা কোনও ধরনের প্রতিক্রিয়া না দেখাই এবং নিঃস্পৃহ থাকি, তবে সে হতাশ হয়। আমরা কোনও পালটা জবাব না দিয়ে কিংবা তার কথার বা কাজের ফলাফলস্বরূপ কোনও কিছু না করে তাকে সহজেই হারিয়ে দিতে পারি। রাগকে প্রশ্রয় দিলে বাড়ে। কেবল বাড়েই না, এক রাগ অন্য অনেক রাগকে নিমন্ত্রণ করে নিয়ে আসে। যে বিষয় নিয়ে রাগ হচ্ছে, যদি সে বিষয়টিকে নৈর্ব্যক্তিকভাবে দেখি, তবে রাগটা তার শাখাপ্রশাখা বিস্তার করে আমাদের চেতনাকে দখল করে নিতে আর পারে না। সেক্ষেত্রে আমাদের ইচ্ছাশক্তি কাজ করতে শুরু করে, এবং সে শক্তি রাগটাকে দূরে তাড়িয়ে দেয়। এর ক্রমাগত চর্চার ফলে সে শক্তি বাড়তে থাকে এবং বাহ্যিক বিভিন্ন কারণ আমাদের ভেতরের সত্তার নিয়ন্ত্রণ আর নিতে পারে না। রেগে গেলে কাউকেই কোনও কিছু না বলে একেবারেই চুপ হয়ে যাওয়া ভালো। ওই সময়ে অন্য কোনও বিষয়ে নিজের মনোযোগকে সরিয়ে নেওয়া যেতে পারে। বইপড়া, গানশোনা, মুভিদেখা, ঘুরতেযাওয়া, শপিংকরা, কারও সাথে গল্পকরা। কিংবা, অন্য যে-কোনও কিছু। অনেকেই আছে, যারা নিজেকে কিছুতেই রেগেযাওয়া থেকে নিবৃত্ত করতে পারে না। “আমি আর কখনওই রেগে যাব না।” এমন সিদ্ধান্ত বার বার নেওয়া সত্ত্বেও ঠিকই রেগে যায়। কী করা যায়? আচ্ছা, ধরা যাক, কেউ আমার বাড়িতে এল। আমি দরজা খুললাম না। সেক্ষেত্রে কি সে আমার বাড়িতে ঢুকতে পারবে? “রাগটা, যার বাড়ি ইচ্ছা, তার বাড়ি যাক। আমার বাড়িতে এলে আমি রাগকে ঢুকতেই দেবো না। রাগের জন্য আমার মনের সব দরজা বন্ধ করে রাখলাম। আজ থেকে আমি এমনই।” দরজা যতটা খোলা হবে, রাগ ঠিক ততটাই ঢুকবে। যারা রেগে যায়, তাদের বেশিরভাগই জানে না, আসলে কেন তারা রেগে যাচ্ছে। রাগ হলে যে ব্যাপারটা নিয়ে রাগ হচ্ছে, তা নিয়ে কোনও কথাই বলা যাবে না, তা নিয়ে অন্তত ওই মুহূর্তে কোনও কিছুই করা যাবে না। একসময় রাগ পাত্তা না পেয়ে অন্য কোথাও চলে যাবে। রাগ চলে গেলে বোঝা যায়, কতটা সহজেই রেগে যাওয়া থেকে নিজেকে সরিয়ে রাখা যেত! তখন হাসি পায়! কিছু অর্থহীন কথা আর আচরণের জন্য আফসোস হয়। যদি আমি নিজে সেই রাগকে শুরুতেই আশকারা না দিতাম, তবে এতকিছু হত না। এসব কথা মনে আসে। কিন্তু তখন তো আর কিছুই করার থাকে না। 
প্রায় লোকই, রাস্তার ফালতু লোকটিকেও বুকে টেনে নেয়, যদি সে লোকটি এমন কারও সম্পর্কে খারাপ কথা বলে যাকে সে অপছন্দ করে; এমনকী সেই খারাপ কথা তার জানামতে মিথ্যে হলেও কোনও অসুবিধে নেই। এভাবেই রাস্তার লোকটি জাতে ওঠে, আর সে জাতে নামে বা নিজের জাত চেনায়। আপনার পেছনে লাগে যারা, তাদের দিকে তাকালে দেখবেন, বুড়ো বয়সে নাতিনাতনিদের কাছে গল্প করার জন্য তাদের জীবনে ওই একটিই অর্জন আছে। 'জানিস, আমার জীবনটাই কেটেছে লোকের পেছনে লেগে! কত লোককেই এই জীবনে বিরক্ত করলাম! এমন ধন্য মানবজন্ম আরেক পিস দেখাতে পারবি?'
জীবন যদি হয় শ্রেষ্ঠ শিক্ষক, তবে সে শিক্ষকের সবচাইতে গুরুত্বপূর্ণ ক্লাসটি হচ্ছে, ভালোবাসা। প্রেম হলো, তুমুল প্রেমের পর এল ব্রেকআপ। এরপর কী হয়? নানান ধরনের অনুভূতি আর অভিজ্ঞতা জীবনকে অনেককিছুই শেখায়। এক ব্রেকআপ মানুষকে অনেক বদলে দেয়। জীবনের বিভিন্ন কিছু সম্পর্কে ধারণা আর ভাবনাগুলিকেও অন্য দৃষ্টিতে দেখতে শেখায় এই ব্রেকআপ। নিজের ভেতরের শক্তিটা বেড়ে যায় অনেকখানি। তবে এর প্রাথমিক ধাক্কাটা কাটিয়ে ওঠা সত্যিই খুব কঠিন। আমি দীর্ঘকাল ধরে কয়েক হাজার মানুষের বিরহগাথা পড়েছি। অনেকেই আমার কাছে চিঠি লিখে, মেইল করে, ফোন করে তাদের জীবনের এই কষ্টের কথা শেয়ার করেছেন। সবাইকেই যে সবসময়ই কাউন্সেলিং করতে পেরেছি, এমন নয়। সময় বা সুযোগের অভাবে অনেককেই সাহায্য করতে পারিনি, তবে প্রত্যেকের কথাই মন দিয়ে শুনেছি বা প্রত্যেকটা চিঠিই পড়েছি। আশ্চর্যের ব্যাপার, বেশিরভাগ আহত হৃদয় আবারও রক্তাক্ত হতে পারে জেনেও আগের মতোই প্রেমকে গ্রহণ করার জন্য উদ্‌গ্রীব হয়ে ওঠে। এদিক দিয়ে ভাবলে বলা যায়, প্রেমাসক্তি ব্যাপারটা মাদকাসক্তির চাইতে কোনো অংশে কম তীব্র নয়। প্রকৃত ভালোবাসাটা কারও ভালো ও খারাপ দুই দিকই মেনে নেওয়ার মধ্যে দিয়ে সৃষ্টি হয়। দেখানেপনা নয়, বরং আপনি ঠিক যেমন তেমনটাকেই যদি কেউ মেনে নিয়ে আপনাকে ভালোবাসতে পারে, তবেই সেটা সত্যিকারের ভালোবাসা। 
পরের টাকায় ধর্ম করলে ধর্ম হয় না, অধর্ম হয়। পরের টাকায় পুণ্য করলে পুণ্য হয় না, পাপ হয়। ( উদ্ধৃতিটি 'সপরিবারে নিমন্ত্রিত!' থেকে নেওয়া। লেখাটির লিংক প্রথম কমেন্টে দেওয়া আছে )
টাকা খরচ করার সামর্থ্য ও ইচ্ছে যার যত বেশি, লোকে বেড়ালের মতো তার কাছেই তত বেশি ঘেঁষে। ( উদ্ধৃতিটি 'সপরিবারে নিমন্ত্রিত!' থেকে নেওয়া। লেখাটির লিংক প্রথম কমেন্টে দেওয়া আছে 
যখন কোনও রুমে অন্যদের সাথে শেয়ার করে থাকবার সময় রুমের সমান ভাড়া দিতে পারে না বলে কার‌ও সিদ্ধান্তের দাম সেই রুমে থাকে না, তখন তাকে গরিব ছাত্র বলে। যখন কোনও ঘরে অন্যদের সাথে শেয়ার করে থাকবার সময় ঘরের পুরো ভাড়া দেওয়ার পরও ভাড়াটা যে দিচ্ছে, তার সিদ্ধান্তের দাম সেই ঘরে থাকে না, তখন তাকে পরিবারের কর্তা বলে। 
সপরিবারে নিমন্ত্রিত! --------------------------- বিয়ে করার সময় এক-দেড় হাজার কিংবা আরও বেশি লোক খাওয়ানোর জন্য আট-দশ লাখ কিংবা আরও বেশি টাকা খরচ করা হয় যখন, আমার চোখে, তার চেয়ে বড়ো অপচয় আর হয় না। যত বেশি লোকজনকে আপনি আপনার বিয়েতে নিমন্ত্রণ করবেন, নিশ্চিত থাকতে পারেন, তত বেশি অপ্রয়োজনীয়, ক্ষেত্রবিশেষে ফালতু ও ক্ষতিকর লোকের পেছনে আপনি পয়সা খরচ করছেন বা করাচ্ছেন। এখন পর্যন্ত আমি যে কয়েকটা সুখী দম্পতি দেখেছি, তাদের কারুরই বিয়ে ততটা জাঁকজমকপূর্ণ ছিল না! অপচয়ের তালিকায় বিয়েতে অতিখরচের ব্যাপারটা প্রথম দিকেই থাকবে। এমন অনেকেই আছে, যারা শুধু বিয়েতে খরচ করার জন্য বছরের পর বছর অমানুষিক পরিশ্রম করে টাকা জমায়, কেউবা বড়ো অঙ্কের লোন নেয়, এমনকী কেউ কেউ জমিজমা পর্যন্ত বিক্রি করে দেয় স্রেফ বিয়েতে খরচ করার জন্য। মেয়েপক্ষকে প্রায় সময়ই এর জন্য অনেক ভোগান্তি পোহাতে হয়। দুঃখের বিষয়, প্রায় সময়ই, ছেলেপক্ষই ওদের উপর এই ব্যাপারটি চাপিয়ে দেয়। কেন চাপিয়ে দেয়? ওদের জিজ্ঞেস করলে ওদের কিছু উত্তর তৈরিই থাকে: আমাদের একটা প্রেস্টিজ আছে না? আমরা কি অসামাজিক? শাস্ত্রে আছে, ওরকম করতে হয়। (আমার কাকাকে বলতে শুনেছি, কোন ধর্মীয় শাস্ত্রে নাকি আছে, বিয়ের পর প্রথম রাত্রিযাপন করতে হয় মেয়ের বাপের বাড়ি থেকে দেওয়া খাটে!) অমুক আর তমুকের অনুষ্ঠানে আমাদের নিমন্ত্রণ করেছে, এখন আমাদের অনুষ্ঠানে ওদের না বললে কীভাবে হয়? আমাদের হিরের টুকরো ছেলে, এইটুকু খরচ তো কনেপক্ষ করবেই! এটা তো সামাজিক/পারিবারিক রীতি, রীতির বাইরে তো আর আমরা যেতে পারি না! অরনামেন্ট, ফারনিচার সবই তো আপনাদের মেয়েকেই দেবেন, অসুবিধেটা কোথায়? এরকম আরও অনেক খোঁড়া যুক্তি কিছু মানুষের মাথায় সবসময়ই তৈরি থাকে। প্রিয় বরপক্ষ, পরের টাকায় ধর্ম করলে ধর্ম হয় না, অধর্ম হয়। পরের টাকায় পুণ্য করলে পুণ্য হয় না, পাপ হয়। টাকাটা নিজের পকেট থেকে না খসলে ওরকম শাস্ত্র-ফাস্ত্র অনেক বানানো যায়, আওড়ানো যায়! শাস্ত্র মানতে চাইলে নিজের টাকায় মানুন! পরের টাকায় ধর্মাচরণের কী মানে আসলে? পরের টাকায় ধর্মাচরণ করলে পুণ্য কি আপনার হবে? না কি আপনি লোকজনকে ধরে ধরে জোর করে করে পুণ্য অর্জন করিয়ে দেওয়ার মিশনে নেমেছেন? ঈশ্বরকে কি বোকা মনে হয় আপনাদের? ভালো কথা, আপনাদের প্রেস্টিজের এত বাজে অবস্থা কেন? সেই প্রেস্টিজ এতই ঠুনকো যে অন্যের টাকায় তা রক্ষা করতে হচ্ছে! আপনারা নিশ্চয়ই অসামাজিক নন, তবে সমাজরক্ষার দায়িত্বটা কনের বাপের ঘাড়ে না চাপিয়ে হিম্মত থাকলে নিজের ঘাড়েই চাপান, কেমন? শাস্ত্রে তো আরও কতকিছুই আছে। সেগুলির কয়টা মেনে চলেন? না কি পরের টাকার শ্রাদ্ধ করতে আরাম বেশি? এইসব ফালতু ফতোয়া জারি করতে আপনার শিক্ষায় ও রুচিতে বাধে না? বাই দ্য ওয়ে, শাস্ত্রে কোথায় যেন আছে ওটা? থাকেও যদি, শাস্ত্রকারের ওরকম একটা মনগড়া বিধির দায় কেন মেয়ের বাপকে নিতে হবে? আর অমুকের ও তমুকের অনুষ্ঠানে তো মেয়ের বাপকে নিমন্ত্রণ করা হয়নি, তাই না? তাহলে আপনার উদরপূর্তির দায় মেটাতে মেয়ের বাপকে কেন পয়সা খরচ করতে হবে? হিরের টুকরো ছেলের বিয়েতে মেয়ের বাপ পয়সার শ্রাদ্ধ না করলে কি হিরের টুকরো মাটির দলায় পরিণত হবে? ভাই, আপনাদের হিরে তো দেখছি দুই নম্বর! তাহলে এই অবস্থা আপনাদের ছেলের! আপনাদের ওসব রীতি আপনার পকেটে ঢুকিয়ে রাখুন, কেমন? ন্যূনতমও আত্মসম্মানবোধ থাকলে নিজের রীতি নিজের পয়সায় পালন করুন। যে রীতি মানার জন্য আরেকজনের পকেটের দিকে জিভ বের করে হাঁ করে তাকিয়ে থাকতে হয়, সেটা রীতি, না কি ভিক্ষাবৃত্তি? মেয়েকে বিয়ের সময় ওরা কী দেবে কী দেবে না, সেটা নিয়ে এভাবে বলার মানেটা বুঝতে রকেট-সায়েন্টিস্ট হতে হয় না। গিফট আর যৌতুকের মধ্যে পার্থক্য আছে। আত্মসম্মানবোধ ও আভিজাত্য থাকলে গিফট নিতেও সংকোচ হতো। আর যখন কেউ সেটিও চেয়ে নেয় বা দাবি করে বসে, তখন সেটাকে সহজ বাংলায় ছ্যাঁচড়ামি বলে। সত্যিই কিছু ছেলের দিকে তাকালে ঠিক বোঝা যায় না, ওরা কি বিয়ে করতে নেমেছে, না কি ভিক্ষার থালাহাতে রাস্তায় নেমেছে! এই বিশাল অঙ্কের খরচটা করা হয় স্রেফ একদল মানুষকে একবেলা খাওয়ানোর জন্য, যে মানুষগুলির কেউই অভুক্ত বা নিরন্ন নয়। যে এক-দেড় হাজার কিংবা আরও বেশি লোককে খাওয়ানোর জন্য আপনি এমন কয়েক লাখ টাকা খরচ করেন বা করান, খেয়াল করলে দেখবেন, আপনার বিপদে কিংবা প্রয়োজনে দু-একজন বাদে তাদের কাউকেই আপনি কখনওই পাশে পাবেন না। আপনি যখন বিপদে পড়বেন, তখন আপনার কলটা ধরাও বন্ধ করে দেবে, এরকম অনেক লোককেই আপনি আপনার অনুষ্ঠানে অপরিহার্য মনে করেন! অনুষ্ঠানের দু-দিন আগেও যে মহামান্য বিশেষ অতিথিকে ফোন করে অনুষ্ঠানের কথা সবিনয়ে সাগ্রহে মনে করিয়ে দেন, বিপদে পড়লে সেই মানুষটিরই ভিন্ন চেহারা আপনি দেখতে পাবেন! আপনার অনুষ্ঠানে নিমন্ত্রণ করে আনছেন যাদেরকে, আপনার বিপদের সময় তাদের ব্যস্ততা দেখলে আপনি সত্যিই অবাক হয়ে যাবেন। আরও মজার ব্যাপার বলি। একটু ভাবলে দেখবেন, আপনার অনুষ্ঠানে যেসকল অতিথি নিমন্ত্রিত হয়ে বা বিনা নিমন্ত্রণে আসে, তাদের শতকরা আশি ভাগ ব্যক্তির সাথে এ জীবনে আপনার আর দ্বিতীয় বার দেখাই হবে না! বুঝুন, আমরা আমাদের অনুষ্ঠানে কাদের অত আগ্রহে ও আশায় নিমন্ত্রণ করে আনি! অবশ্য এসব বলেও বিশেষ লাভ নেই! পাগলের সুখ তো মনে মনে! স্রেফ লোক-দেখানো একবেলা খাওয়ানোর এই আয়োজনটি করতে অনেক মেয়ের বাবাকে রক্ত জল করে পয়সা জোগাড় করতে হয়। বিয়ের খরচ মেটাতে সর্বস্বান্তও হতে দেখেছি অনেককেই। অথচ উচিত ছিল খুবই সীমিত পরিসরে অল্প খরচের মধ্যে বিয়েটা সেরে ফেলে অত অহেতুক খরচ না করে সেই টাকাটা বাঁচানো আর নিজেদের ভবিষ্যতের জন্য রেখে দেওয়া। কিন্তু ব্যাপারটা হয়ে যায় উলটো। বিয়ের এমন লাগামছাড়া খরচের কারণে অনেককেই বিয়ের অনেক বছর পর পর্যন্তও লোন শোধ করতে হয়। সবাইকে দেখাতে কিংবা কিছু উটকো অপরিচিত বা অর্ধপরিচিত লোকজনকে ডেকে ডেকে এনে পেটপুরে খাওয়ানোর জন্য লাখ লাখ টাকা খরচ করার সত্যিই কি কোনও মানে আছে? ভেবে দেখুন, বিয়েতে লোকে তাদেরকেই খাওয়ায়, যারা বেশি খাওয়ার ফলে নানান শারীরিক অসুখে অসুস্থ! যারা খেতে পায় না বলে ব্যাধিতে ব্যাধিতে জর্জরিত, বিয়েতে তাদের কেউ খাওয়ায় না। এ জগতে মানুষ খাবারটা তার মুখেই বেশি তুলে দেয়, যার সে খাবারের দরকারই নেই। বিয়েতে অপ্রয়োজনীয় মানুষের পেছনে এমন লাখ লাখ টাকা অনর্থক খরচের চেয়ে সে টাকা দিয়ে দু-চারটা পছন্দের জায়গায় ঘুরতে যাওয়া দাম্পত্য সম্পর্কের জন্য ভালো। বিয়ের জন্য ওরকম আট-দশ লাখ টাকা খরচের চেয়ে সে টাকায় নতুন কোনও ব্যবসা শুরু করা কিংবা পুরনো ব্যবসাকেই আরও বাড়িয়ে নেওয়া ভবিষ্যতের জন্য খুবই মঙ্গলজনক। বড়ো বড়ো গরু-খাসি জবাই করে লোক খাওয়ানোর চাইতে সেই গরু-খাসির টাকা কোথাও বিনিয়োগ করে সে টাকার লভ্যাংশে পরিবারের সবাই মিলে নিজেরা নিজেরা রেস্টুরেন্টে বা পিকনিকে গিয়ে মজা করে কাচ্চি-বিরিয়ানি খাওয়া আরও ভালো। বিয়েতে যে টাকা দিয়ে আমরা অতগুলি পরিচিত তবে উটকো লোকজনকে খাওয়াই, সে টাকায় অনায়াসেই আমাদের কয়েক বছরের খাবার কেনা হয়ে যায়। আমরা এমন কিছু লোককে বিয়েতে খাওয়াই, যাদের অনেকেই আমাদের অনেক দুঃখের জন্য দায়ী। মজার ব্যাপার, বিয়েতে খরচ করার সময় কত যে খরচকে প্রয়োজনীয় মনে হয়, তা ভেবে পরবর্তীতে আমাদের নিজেদেরই হাসি পায়! যে টাকাটা নিজের বা নিজের পরিবারের বা খুব কাছের কারও সুখের বা তৃপ্তির জন্য, কিংবা মানুষের কল্যাণে খরচ করা হয় না, সে টাকাটা আসলে পুরোপুরিই জলে যায়। টাকা খরচ করার সামর্থ্য ও ইচ্ছে যার যত বেশি, লোকে বেড়ালের মতো তার কাছেই তত বেশি ঘেঁষে। টাকা উধাও তো বান্দাও উধাও! আমার নিজের অভিজ্ঞতার কথাই বলি। এ জীবনে, লোকজনের পেছনে অন্য বাজে খরচের কথা বাদই দিলাম, রেস্টুরেন্টে বসে বিল মেটাতে গিয়ে যাদের জন্য স্রোতের মতো টাকা খরচ করেছি, তাদের শতকরা ০.৫ ভাগ মানুষও কখনও একটি বারের জন্যও আমার কোনও খোঁজ পর্যন্ত নেয়নি, বিপদের দিনে পাশে দাঁড়ানো তো অনেক অনেক পরের কথা! আমি মরে গেলেও যাদের কিছুই এসে যায় না, তাদের পেছনেও সময় ও অর্থ খরচ করেছি নির্বোধের মতো; হ্যাঁ, এখনও করি! ওদের অনেকেই আমাকে বিপদে ফেলে দিয়েছে বা দেওয়ার চেষ্টা করেছে। যে মানুষ জীবনেও কারও জন্য কিছু করে না এবং কারও উপকারে আসে না, সে মানুষের পেছনে কখনও কেউ লাগে না এবং সে মানুষের ক্ষতিও তেমন কেউ করে না। লোকেরা তার পেছনেই বেশি লাগে যে তাদের উপকার করেছে। উপকারীদের জন্য তিরস্কারই বরাদ্দ থাকে। আর যারা বিনা পয়সায় লোকের উপকার করে, তাদের জীবনে তো দুঃখ অবশ্যম্ভাবী, অনিবার্য! মাত্র একদিনের কয়েক ঘণ্টা শো-অফের দামি জামাকাপড়ের টাকায় কয়েকজন গরিব মানুষকে সস্তা কাপড় কিনে দেওয়া যায়। বিয়ের আসরে পরার জন্য কেনা লাখ টাকা দামের শাড়ি, লেহেঙ্গা, পাঞ্জাবি লোকে বিয়ের দিন বাদে আর পরে কখনও? মাত্র একদিনের সেই আয়োজন সারাজীবনই দুর্মূল্য স্মৃতি হয়ে আলমারির এককোনায় পচে। বিয়ের কার্ড ছাপাতে প্রতিটির পেছনেই কয়েক-শো টাকা খরচ করে ফেলে, এমন লোকও আমি অনেক দেখেছি। বিয়ের অনুষ্ঠানস্থলের ভাড়া মেটাতে কয়েক লাখ টাকা অহেতুক খরচ করে ফেলে যারা, গরিবদের দেওয়ার সময় দশটা টাকাও তাদের অনেকেরই হাতে ওঠে না! নিমন্ত্রণে আসতে পারেনি বা আসেনি, এমন শত শত লোকের জন্য রান্না-করা খাবার ডাস্টবিনে ফেলে দেওয়ার সময় কত লোকই বলে, ‘এত লোককে নিমন্ত্রণ না করলেও হতো!’ এমন স্রোতের মতো টাকা ঢেলে আবার আমরাই কখনওবা আফসোস করে বলি, আহা, হাতে এখন আরও কিছু টাকা থাকলে অমুক কাজটা করতে পারতাম! বিপদের দিনে মানুষ বেইমানি করতে পারে, কিন্তু টাকা কখনও বেইমানি করে না। যাদের পেছনে আমরা টাকা ওড়াই, বিপদের সময় আমরা তাদেরকে কখনও পাই না, বোনাস পানিশমেন্ট হিসেবে সেই টাকাটাও হারাই। বেঠিক জায়গায় টাকার শ্রাদ্ধ করি বলেই ঠিক জায়গায় খরচ করার জন্য আমাদের হাতে টাকা থাকে না। আপনি যাদের দেখাবেন বলে পরিশ্রমের কিংবা জমিজমা বিক্রি-করা টাকায় বিয়েতে দামি দামি প্লেটার, বিফ-ভুনা, মাটন-রেজালা কিংবা চিকেন-রোস্ট টেবিলে সাজিয়ে রাখছেন, তারাই সেসব সুস্বাদু খাবার চেটেপুটে খেয়ে পেটে হাত বোলাতে বোলাতে চলে যেতে যেতে বলবে…শালারা গোস্তে নুনটা কম দিয়েছে!
ইংরেজিতে ভালো করতে হলে কী করতে হবে? ফ্রিহ্যান্ড রাইটিং ও ফোকাস রাইটিং-এ বেশি নম্বর তোলার কিছু টেকনিক জানতে চাই। ইংরেজি পড়লেও মনে থাকে না। কী করতে পারি? ট্রান্সলেশন ও ভোকাবুলারি কীভাবে সহজে রপ্ত করা যায়? ইংরেজি বই পড়তে গেলে তো কিছুই বুঝি না! এর সমাধান কী? …আমাকে এ ধরনের প্রশ্ন আপনারা প্রায়ই করেন। ইংরেজি নিয়ে আপনাদের বিভিন্ন কনফিউশন কীভাবে দূর করবেন, তা জানাতে পরের ক্যারিয়ার আড্ডায় আসছি আমি ও আরাফাত ইকরাম। চাইলে এই পোস্টের কমেন্টে ইংরেজি নিয়ে আপনাদের যে-কোনও প্রশ্ন করতে পারেন। বিসিএস ও অন্যান্য সরকারি চাকরি, ব্যাংকজব, আইবিএ’র এমবিএ, আইএলটিএস, জিআরই ইত্যাদি পরীক্ষায় ইংরেজিতে বেশি নম্বর তোলার বেশ কিছু টেকনিক নিয়ে আমরা কথা বলব আগামী ১৬ জুলাই, শুক্রবার, রাত ৯টায়। নিজের স্বার্থেই অনুষ্ঠানটি ভুলেও মিস করবেন না যেন!
বিয়ে জিনিসটা কারেন্ট জালের মতো---ভালো মানুষও ধরা খায়, খারাপ মানুষও ধরা খায়। কারেন্ট জালের কাছে বড়ো মাছে আর ছোটো মাছে কোনও ভেদাভেদ নাই, সবাই-ই ধরা খায়। বাদ যায় না একটিও মাছ! বিয়ের কাছেও ভালো মানুষে আর খারাপ মানুষে কোনও ভেদাভেদ নাই, সবাই-ই ধরা খায়। বাদ যায় না একটিও মানুষ!
অনুভব করি, প্রতিটি নিঃশ্বাস তোমাতে বাধা পেয়ে, আমারই কাছে ফিরে আসে... অথচ তুমি বলে কেউ নেই।
বছর দশেক ঘুরে ---------------------------- চেনা জীবনের অচেনা সড়কে দু-জনের আজ আবার দেখা! চোখে চোখ পড়তেই তুমি চোখদুটোকে লুকিয়ে নিলে! আমি তবু ঠিকই নিয়েছি চিনে আমার পুরনো তুমি’কে! দেখলাম, রগচটা চোখদুটো এখন সমুদ্রের মতো শান্ত ভীষণ! হাতঘড়ি আর পরো না বোধ হয়। ব্যস্ত নগরীর কালো ধোঁয়ায় মিশে পুরনো আবেগটাও কেমন যেন শিথিল হয়েছে। চুল পেকেছে, চোখে-মুখে বয়সের ভারটা বেশ চোখে পড়ে। চাপদাড়িটা আছে আগের মতোই। ওটা আমার বড্ড কাছের ছিল; আজও আছে। এখন কেউ কি আর আমার মতন জ্বালায় তোকে? শরীর খারাপ করলে পাশে তোকে চায়? আমার মতন কেউ তোর বুকে মুখ লুকিয়ে কাঁদে? ঝুমবৃষ্টিতে তোকে নিয়ে কদম-হাতে নাচে? এখনও কি গল্পের বইটা হাতে পড়ার টেবিলে ঘুমিয়ে পড়িস? না কি নতুন কারও কথা ভেবে আনন্দে-সুখে সবই ভুলিস? কেউ কি আর আমার মতন তোকে নিয়ে কবিতা লেখে রাত জেগে? না কি সে অনেক আগেই ঘুমিয়ে পড়ে? কেউ কি তোকে আঁকড়ে ধরে রেখে দিতে চায় অশ্বত্থের ছায়া ভেবে? না কি স্রেফ সময় কাটায় আর অমনিই পালায়? কেউ কি ভোগে আমার মতন ইনসমনিয়ায়? রাখে ঘুমের ওষুধ মাথার কাছে, আর তোকে ভেবে দাগ ফেলে দেয় চোখের নিচে? না কি ওদের চোখে কাজলই শুধু মানায় ভালো? এখনও কি তুই ভাতের সাথে লঙ্কা মাখিস? জানিস, কাঁচালঙ্কার ঘ্রাণও পেলে আজও তুই মাথায় থাকিস! এখনও কি বৃষ্টি ভালোবাসিস? কাঁদিস একা বৃষ্টিমুখর রাতে? বৃষ্টি নামলে…ভিজিস? চোখের জলের নৈঃশব্দ্যতে এখনও হাঁটিস একলা একা? জ্বর হলে, প্যারাসিটামলটা মনে করে খেতে বলতিস, মনে আছে তোর? খেতাম তখন। অথচ দ্যাখ, ডাক্তার ওটা খেতে বললেই আজ বুকটা কেমন কেঁপে ওঠে! অভিমানে কেউ কেঁদে-কেটে বুক ভাসালে তাকেও খুব বোঝাস নাকি আমারই মতো? বোঝাতে ফেইল মারলে রেগেমেগে বলিস তাকেও… তোমার সব ব্যাপারেই পুরোপুরি ব্যর্থ আমি! ফোনের ওপাশ থেকে কেউ কি আর কাঁদে এখন তোর জন্য? কারও কান্না শুনে ফোনটা ধরে চুপ হয়ে যাস, ঠিক আগের মতো? কেউ তোর জন্য এত এতসব লিখে রাখে? তুই পড়বি না জেনেও তোকে খুব যত্ন করে ঠায় লিখে যায়? মনে আছে, কত হাজারো ঘণ্টা আমরা কথা বলেছি দিনে-রাতে? নম্বরটা বদলে ফেলেছিস? একদিন ফোন করেছিলাম, কীসব যেন বলে! ফোন-নম্বরটা ভুলে গেলি রে! তোর প্রতিটি ডিজিট আজও আমার ঠোঁটের ডগায়! কারও সাথে ভুল করেও যদি মিলে যায়, ঠায় তাকিয়ে থাকি! অমন করে কাকে এখন শাসন করিস? একটুখানি ভুল হলেই কাকে বকে দিস? মনে আছে, আমাকে বকতে গিয়েই আপনি থেকে ‘তুমি’তে এলি! বোধ হয় খেয়ালই করিসনি, কখন যে বেখেয়ালে তুই আমাকে অমন করে কাছে নিলি! বড্ড সহজ রে তুই! কাউকে কি আর আপনি থেকে তুমি’তে টানিস? হয় রে অমন? বলেছিলি, আমাকে অনেকগুলো বই দিবি! জানিস, এখন বই আমার অনেকই আছে! শুধু তোর ঠিকানা থেকে কিছুই আর আসে না রে! আমি বোকার মতন ক্যুরিয়ারে আজও খোঁজ নিতে যাই, কিছুসময় সেই অফিসের সামনে দাঁড়াই। বইগুলি আজ কাকে কিনে দিস? সে-ও কি আমার মতন এমন অধীর হয়ে অপেক্ষা করে? বই হাতে পেয়েই খুশিতে এমন আটখানা হয়…সে-ও? নিজের মনের কথা গড়গড়িয়ে কাকে বলিস? সে-ও কি আমার মতন অমন করেই শোনে? তুই কি আজও কারও কাছে পুরো পৃথিবী…আমারই মতো? কেউ কি তোকে খড়কুটোরই মতন আঁকড়ে ধরে বাঁচে? আজ আমার বর হয়েছে, তবু ওর চোখে তোকেই দেখি। বরটা আমার মানুষ ভালো, আমাকে ভালোবাসে, আদরে রাখে। তোর মতন দূরে ঠেলে না, অবহেলাও করে না অমন। তবু ওকে নিয়ে লিখতে গেলে মাথাটা পুরোই ফাঁকা লাগে! তোকে পাইনি বলেই ভাবি বেশি, তোকে নিয়েই এই যা লিখি! তুই একটা বাঁদর ছিলি, আমার সাতজন্মের আদর ছিলি! মজনু যদি পেত লাইলিকে, যদি শিরিন হতো ফরহাদেরই, ওদের নাম কি তবে এমন করে ছড়িয়ে যেত? পেয়ে গেলে সব-সবটাই, নতুন করে জন্মে কি কেউ? তোকে আমি পাইনি বলেই নতুন করে জন্মেছি রে! আমি তো অনেক দিনই আঁধারে ছিলাম নিজের মতো…সেই প্লেটোর গুহায়! তুই এলি, আর অমনিই সূর্য এল! তোর ছেলেটা বড়ো হয়েছে? কথা বলে খুব? স্কুলে যায়? কোন ক্লাসে রে? আমি তো ভেবে রেখেছি, আমার একটা ছেলে হলে ওর নামটা তোর নামেই দেবো। সে-ও হবে তোরই মতন মস্ত মানুষ! ডাক্তারের বারণ-টারণ শুনিস তো, না? মিষ্টি আজও খাস বাড়িয়েই? সুগার কি হাই? না কি এখন ঠিকই আছে? জানিস, মিষ্টি দেখলেই তোর কথা খুব মনে এসে যায়! স্কাই-ব্লু পাঞ্জাবিটা পরিস আজও? পরিস ওটা, ওতে তোকে মানায় রে খুব! যে বইদুটো পাঠিয়েছিলাম, দেখেছিস খুলেও? না কি অবহেলায় ফেলে রেখেছিস বুকশেলফের একটা কোনায়? দেখা তো হয় কত জনেরই সাথে! তবু আজও এমন কাউকেই পেলাম না রে, যে আমার বুকের মধ্য থেকে কথা টেনে নেয় ঠিক তোরই মতন! তুই-ই প্রথম, আবার শেষও তুই-ই! আর কেউই পারেনি বুঝতে আমায় আমার মতো। এ জীবনের প্রথম যে আঘাত, পেলাম তা-ও তোরই কাছে। বোঝা না-বোঝার মাঝগলিতে এভাবে আমাকে ফেলে গেলি তুই কার ভরসায়? তোর বুকের পাঁজরগুলি কখনও আমাকে ডাকে না রে…ভুল করেও? এই দশ বছরেও? আমি এখন সংসারী রে! তোর জন্য পাগলামিটা আর করি না। তুই চেয়েছিস, আমার একটা সংসার হোক, নিজের একটা ঠিকানা হোক। হয়েছে সবই! নতুন সংসার হলো, পাকাপোক্ত একটা ঠিকানাও হলো। অনেক বছর আগে আমার নামহীন একটা সংসার ছিল, ঠিকানাবিহীন প্রেম ছিল! সেই সংসারটা আজ কেমন আছে? ওখানে এখন কে থাকে রে? কত কত নরম আবেগের মাটিতে গড়া ঘরটা আমার! আমার এখন বর হয়েছে, আর তুই হয়েছিস পর! তোরও এখন ঘর হয়েছে, আর আমি হয়েছি ভুলে-যাওয়া এক ঝড়! পেয়েছি যা-কিছু, তা কেবলই টানতে থাকে পাইনি যা যা! পেয়েছিস যেটুক, আমায় পেলে সেটুকে বুঝি কম পড়ত? জানি, চোখটা সরিয়ে নিলেও আমাকে তুই ঠিকই চিনেছিস! তুই তো সেই কবে থেকেই বুকের মধ্যে ভালোবাসার আবাদ করেও চোখদুটোকে স্থিরই রাখিস! ওসব আমি বুঝতে পারি। বুকের মধ্যে যদি না মোচড় দিত, চোখের কোনায় যদি না পুরনো দাগটা লেপটে থাকত, তবে কি চোখদুটোকে অমন করে রোদচশমায় ঢেকে দিতিস? আজ তুই অমন পালালি কেন? নিজের ভয়ে? সময়ের জালে আজ দু-জনই কেমন ধরা পড়েছি! কার বুক পুড়ল কতটা, কতটা চোখ ক্ষয়েই গেল, সেসব শুধুই সময় জানে! আগের মতোই, আমি নানান কথায় বকছি এত, আর তুই চুপ থেকেও গড়ে নিচ্ছিস কথার পাহাড়! তোর এই শব্দহীনতা আমার সকল শব্দের চেয়েও জোরালো বেশি! আমি ভাবি, তুই আমায় ভুলতে চেয়েও উলটো আরও বেশিই ভাবিস। যদি তা না ভাবিস, তবে আমার চোখে চোখ পড়তেই কেন চোখটা সরাস অমন করে? অবহেলা তুই যতই করিস, বুকের মধ্যে পাহাড়সমান দুঃখ নিয়ে তুই আজও আমায় ভাবিস। এটুক অনুমিত বোধ বেঁচে থাকুক কয়েকটা যুগ…অনন্ত এক স্বাক্ষর হয়ে…তোর আমার নামহীন এই ঘরসংসারে। ওরা বলে…পরের জন্ম! আমি মানিই না এই পরের জন্ম! আমাদের অদেখা সংসারটা হোক এই জন্মেই! একদিনের প্রেমটা ছুঁয়ে দেখুক অমরত্বের সবকটা ফুল! প্রেমটা হতে বছরের পর বছর লাগেই…অমন করে কারা যে ভাবে! কত কত সত্যিকারের প্রেম হয়ে যায় একনিমিষেই! রাত জেগে লিখিস আজও? অভ্যেসটা আছে এখনও? লেখাশেষে পড়ে এখন কাকে শোনাস? নির্ভার এক আশ্রয় পেতে এখন লুকাস কার বুকে রে? সে-ও কি তোকে আমার মতন হাজার পৃষ্ঠা পড়েই ফেলে ক্লান্তি ছাড়াই? না কি কেবল পড়ে ফেলার ভানটাই করে? ‘ওয়েটিং ফর গডো’ নিয়ে আজও গল্প করিস? জানিস, ওই গডোই আমার তুই, আমার তুমি; একান্ত ব্যক্তিগত! দিন পেরিয়ে ঘুরল বছর তোরই আশায়, এলি না তবু! এক তোকে ভেবেই কাটছে জীবন অন্য ঘরে! বুঝিস কিছু? আজ কি তুই বদলে গেছিস? গেলে গেছিস! বাঁচতে চাইলে বদলাতেই হয়! কিন্তু ভালোবাসাটা? সে-ও অমন বদলেছে কি? সময়ের কি ক্ষমতা অতই! মন খারাপের দিনে, কেউ চায় তোকে অতটা কাছে? অমন করে জাপটে বুকে হৃৎকম্প শোনায় সে-ও? মনে দুঃখ এলে কাকে দেখাস? নতুন মানুষ দুঃখ বোঝে? না কি কেবল সুখই কুড়োয়? তোর জীবনের নতুন আলো…সে কি আমার চেয়েও অনেক ভালো? আমি নাহয় খারাপই ছিলাম! তা-ও তোকে না পেয়েও পেয়েছি যত, নতুন মানুষ, ভালো যে মানুষ…সে আজও পেয়েছে তত? তোর মনের ভেতর বিনা নোটিশে যেমনি ঘুরি, তেমনি করে ঘুরে বেড়াতে পারে কি সে-ও? পারে সত্যিই? যে ভালোবাসে না, সে অনেক পেয়েও পায় না কিছুই! ভালোবাসে যে, সে কিছু না পেয়েও পায় অনেকটুকুই! এ জীবনে পাইনি তোকে, তবু তোকে ছাড়া আর পাইনি কিছুই! পেয়েও তোকে পেয়েছে কি সে এর সিকিটুকও ভাগ? হিসেবটা আজ থাকুক তোলা! সময় হলে সময় এসেই হিসেব দেবে! আজ বছর দশেক পর… তুই আজও আমার ঘর! এ জীবনে যে মানুষটা হয়েছে আমার পর, আরেক ঘরে থেকেও ভাবি, সে-ই আমার বর!
আমায় ছেড়ে চলে গেলে... তোমায় অভিশাপ দেবো না। তুমি ভালো থেকো। কখনও যদি কোনও কারণে তুমি অক্সিজেনের অভাবে অজ্ঞান হয়ে যাও, তখন যেন এমন কেউ বন্ধু হয়ে পাশে এসে তোমার নিচের চোয়ালটা চেপে ধরে মুখ ফাঁক করে ফুসফুসে বাতাস ঢোকায়,...যে মানুষটা শেষ ব্রাশ করেছিল দেড় সপ্তাহ আগে। তোমায় অভিশাপ দেবো না। তুমি ভালো থেকো। 
আমার ভালোবাসার মানুষটি মৃত্যুমুখে পতিত হলেও যেন ঠিকই বেঁচে ওঠে, সেই প্রার্থনাই তো করলাম! এটা নিয়ে হা-হা রিঅ্যাক্ট দেওয়ার কী আছে? আমি সত্যিই আপনাদের মন বুঝি না! 😒
আগ্রা গিয়েছি কত কত বার, তবু তাজমহল অবধি যাওয়া আজও হলো না! কেন? সংশয়ে, সংযমে, সংকোচে . . . সুখের অপেক্ষাই যে আনন্দের! সব পেয়ে গেলে সুখ চলে যায়। আমাদের বাঁচিয়ে রাখার ক্ষমতা লোভের চাইতে আশারই বেশি। 
আমার ফলোয়ার-লিস্টের কারুর‌ মাথাতেই আমার মতো দুষ্টুমি খেলা করে না। খালি আমিই পাপী! বুঝলাম!
আমাদের দেখা হয়েছিল, প্রেম হয়নি। আমাদের আলাপ হয়েছিল, সম্পর্ক হয়নি। অথচ দ্যাখো, তোমায় কী যে ভীষণ ভালোবেসে নিজেকে আজও সুখী মানুষের তালিকার প্রথম দিকেই রাখি! পুড়ছি ভীষণ আমি, লোকে ভাবছে...জ্বর! পুড়তে পুড়তেই বুঝছি এখন ভালোবাসা নয়, ভালোবাসার আঘাতই বড়ো দামি!
আমি যেদিন মারা যাব, সেদিন বাইরে জোছনার বাঁধভাঙা ঢল পড়বে। দু-চারটে ঝিঁঝিঁপোকা এদিক ওদিক উড়তে উড়তে ক্লান্ত হয়ে একটা ঘাসের ডগায় ঘুমিয়ে পড়বে। গাছের ফাঁকফোকর ভেদ করে চাঁদের আলো সারাউঠোনে ছড়িয়ে ছিটিয়ে খেলবে। জানালার পাশে আমার প্রিয় কদম গাছটায় দুইটা কদম ফুটে সাথে সাথেই ঝরে যাবে। বাইরে হু হু ঠান্ডা বাতাস বইবে। আমি জানালার গ্রিল পেরিয়ে বাতাসদের বার বার ছুঁয়ে দেখতে চাইব। চোখ বন্ধ করে বুঝতে চাইব, ওদের রং দেখতে কেমন হয়? নীল? বাদামী? না কি টকটকে লাল? বড়ো নারকেল গাছের মাথার উপর সগর্বে দাঁড়িয়ে থেকে বাঁকা চাঁদটা আমার মুখোমুখি হয়ে কথা বলবে। আমার পোষা বেড়ালটা বার বার আমার পায়ে পায়ে গা ঘেঁষতে থাকবে। ব্যালকনিতে যে টুনটুনি-জোড়ার সাথে রোজ কথা বলি, ওরা কী যেন বলতে চাইবে বার বার, আমি তার কিছুই ঠিক বুঝতে পারব না। যে লেবু গাছটার সাথে প্রতিদিন দেখা হতো, সে বোধ হয় টুপটুপ করে কাঁদবে। কেন কাঁদবে, জানি না। আলমারির কোনায় সদ্য সংসার-পাতা টিকটিকিটা একদৃষ্টে তাকিয়ে থাকবে আমার দিকে। ভাববে, আবার দেখা হবে তো? আচ্ছা, আমি যেদিন মারা যাব, সেদিন কী বার থাকবে? খুব সম্ভবত বৃহস্পতিবার। গলির মুখে তিনটে কুকুর রোজ আমার অপেক্ষায় থাকে। ঘরে ফিরবার সময় পরিবারের কারুর জন্য কখনও একটা চকলেটও হাতে না থাকলেও, ওই কুকুর তিনটিকে কী কারণে জানি রোজই বিস্কিট কিনে খাওয়াই। ওরা আমাকে দেখলেই পায়ের কাছে এসে খুশিতে লাফায় আর গা ঘেঁষতে ঘেঁষতে শুয়ে যায়। আমার ঘরে ফেরায় ওদের চাইতে বেশি খুশি এ পৃথিবীতে আর কেউ হয় না। ওরা যে ওই বিস্কিটের জন্য আমার গা ঘেঁষে না, সেটা বুঝতে পারি। এই তিনটে কুকুর অনেকগুলো বছর গলির মোড়টায় ঠায় বসে থাকবে আমার ফেরার অপেক্ষায়, আমি জানি। সেদিন আমার প্রেমিকা বলেছিল, আমার জন্য সে হাজার বছর অপেক্ষা করবে। আমি জানি, আমি মারা যাবার ছাপ্পান্ন দিনের মাথায় আমাকে ভুলতে পারার জন্যই সে তার বন্ধু প্রতাপকে বিয়ে করে নেবে। শুধু ওই তিনটে কুকুর ছাড়া আমার জন্য আর কেউই কখনও অপেক্ষা করে থাকবে না। আমি যেদিন মারা যাব, সেদিন পাশের বাসার জামিল চাচার ঘরে একটা বাচ্চার জন্ম হবে। বোধ হয় মরে গিয়ে আমি ওই বাচ্চাটা হয়ে আবার জন্ম নেবো। কিন্তু ওরকমটা কেন হবে? আমি যে জন্মান্তরবাদে বিশ্বাসই করি না! আচ্ছা, এই জন্মান্তরবাদ মিথ্যে যদি হয়, তবে কি কেউই কখনও আর ফিরবে না? কোনও এক ঘোরসন্ধ্যায় আমি মারা যাব। সে সন্ধ্যায় আলাদা কিছুই হবে না, শুধু আমি মারা যাব। মৃত্যু জাঁকালো কোনও ঘটনা নয়। আমি যাদের চিনি, তাদের সবাই-ই থাকবে, এক আমি ছাড়া। আমার আধখাওয়া পাউরুটিটাকে ছয়টা তেলাপোকা মিলে ভাগ করে খাবে। আমি দেখতে পাবো না এসবের কিছুই! আমি যেদিন মারা যাব, তার পরের দিন বন্ধুদের সাথে সমুদ্রে ঘুরতে যাওয়ার কথা থাকবে। কিন্তু সেই পরের দিনটা আমার জীবনে আসবে না। আমাদের ঘরদোর সাজানো থাকে, শুধু ঘরের মানুষটাই আর থাকে না। আমার মৃত্যুর পর আমার লাশ সামনে রেখে সবাই খুব করে কাঁদবে। মা-বাবা আর ভাই কিছুক্ষণ পর পর হুঁশ হারিয়ে ফেলবে কাঁদতে কাঁদতে। আমার মৃত্যুর তিন দিন পর্যন্ত প্রেমিকা ঘুমের ওষুধ খেয়ে ঘুমোবে। বন্ধুরা সবাই হু হু করে কাঁদবে একে অপরকে জড়িয়ে ধরে। আমার মৃত্যুর সাত দিন পর্যন্ত সবাই ভীষণ কাঁদবে। মা প্রায় প্রতিরাতেই ঘুম ভেঙে আচানক ডুকরে ডুকরে কেঁদে উঠবে। আমার জন্য সবারই খুব মায়া হবে। মৃত মানুষের জন্য মায়া হওয়াই নিয়ম। সাত দিন পর সবাই ধীরে ধীরে ভুলে যাবে। কিন্তু গলির মোড়ের তিনটে কুকুর যতদিন বাঁচবে, ততদিন আমাকে কখনও ভুলবে না। আমি ফিরব বলে রোজ সন্ধ্যায় ওরা অপেক্ষা করবে। সবার সব কিছু শেষ হয়ে যাবে আমার সাথে, শুধু ওদের অপেক্ষাটুকুই টিকে থাকবে। সারাজীবনই কত মানুষের জন্য কত-কী করলাম, কত-কী ভাবলাম, কত-কী ছাড়লাম; অথচ আমি বেঁচে থাকব কেবলই তিনটে কুকুরের অপেক্ষায়!
শের-শায়েরি: সাত -------------------------------- ১. শুনলাম, শায়েরি নাকি লিখেই যাচ্ছ খাতায় কলম দিয়ে? ওহে উজবুকের দল, শায়েরি তো লিখতে হয় হৃদয়টা হাতে নিয়ে! ২. তুমি আমায় লালরং দিয়ে রাঙাও; আমি আজ জেগে উঠতে চাই, এসো, আমার ঘুমটা এবার ভাঙাও! ৩. - শায়ের, ভালোবাসা দেখতে কেমন? - পানিতে আগুন লাগলে যেমন দেখায়, তেমন! ৪. এবার যেতে দাও আমায়, আর থাকতে বোলো না, আমাকে তো ঈশ্বরের কাছে হাজিরা দিতে হবে! ৫. আমি খুব ভালো করে দেখেছি, তুমি আমাকে বাদে আর সব কিছুই খুঁটিয়ে খুঁটিয়ে দেখেছ। আচ্ছা, বলতে পারো, আমি ঠিক কোন অপরাধটা করলে তোমার চোখে অন্তত পড়ব? ৬. তামাম দুনিয়া হাসিমুখে শুধু আমাদের বিচ্ছেদটাই দেখেছে। আমি তো দেখছি, আমার রুহ কতখানি শক্ত করে তোমার রুহটাকে আঁকড়ে ধরেছে! ৭. আমার কবরের কাছে এসে রোজ রোজ কেনই-বা কাঁদো? বেঁচে থাকতে কখনও কি আমায় মানুষ ভেবেছিলে আদৌ!? ৮. তুমি আরও আগে কেন এলে না? তুমি ছাড়া যে শুধুই সময় কাটিয়েছি, বেঁচে দেখিনি একমুহূর্তও! ৯. আমি পা পিছলে পড়ে গেলে, তুমি হাত বাড়িয়ে দিয়ো? আমার চোখের জলে দুপুরের স্নানটা সেরে নিয়ো? ১০. আমি কতটা ভালোবাসি তোমায়, আমার ঈশ্বর জানে। প্রমাণই যদি দিতে হবে, তবে অমন ভালোবাসারই-বা কী মানে!? ১১. - শায়ের, আমিও শায়েরি লিখতে চাই। আমাকে দিয়ে কি হবে? - অনেক আগেই হয়ে যেত, যদি কাঁদতে জানতে, তবে! ১২. তোমার আমার মাঝখানে দ্যাখো একসমুদ্র ব্যবধান। আমিই বরং যাই তলিয়ে, এটাই শুধু সমাধান! ১৩. শুধু শুধু কেন চালাতে চাইছ ছুরি? আমি তো তোমার চোখেই ডুবে মরি! ১৪. - কবি, আমি আমার প্রেমিকের মুখের ভাষা, মনের ভাষা কিছুই যে বুঝি না! - তোমার প্রেমিক চোখে কথা বলে, চোখেই জমায়, কথার ভারে ক্লান্ত হলে, দু-চোখ শেষে মাটিতে নামায়। ১৫. লুকিয়ে লুকিয়ে আমায় দেখত সকালে, ভাঙতে আড়মোড়া, বলবে না সে মুখে কিচ্ছুটি, বড্ড যে মুখচোরা! ১৬. - কবি, তাকে আমি ভালোবাসি খুব, এখন তবে কী করব? - তার কাছ থেকে বহুদূরে চলে যাবে। ভালোবাসা দূরত্ব ভালোবাসে। ১৭. - শায়ের, আপনি সারারাত জেগে কেন লিখেন? - যেন আমার মৃত্যুর পরে তোমরা আবিষ্কার করতে পারো যে, শায়েরি নামক একটা ব্যথানাশক ওষুধ আছে! ১৮. - সুন্দর সব শায়েরি আপনি একাই জন্ম দেন যত? - একা জন্মানো যায় না কিছুই, শায়েরির মায়ের নামটা হচ্ছে ‘ক্ষত’! ১৯. ঘাম দিয়ে জ্বর ছাড়ার মতন আরাম পেলাম, সাথে করে ভালোবেসে কবিতা লেখার এক ব্যারাম পেলাম। ২০. যারা যারা রাত জেগে থাকে, তারা সবাই-ই কিন্তু কবি নয়, কাউকে কাউকে আবার কবিতা হবার জন্যও রাতে জেগে থাকতে হয়!
ঠিক কখন, কোন সময় তোমাকে মিস করছি এবং ভালোবাসছি, এই সমস্ত কিছু যদি নোটিফিকেশন আকারে তোমার ফেইসবুকে যেত... তবে তুমি সত্যিই ভীষণ ভয় পেতে!
সুখের কিছু মানে ---------------------------- যদি দরকার হয়, তবে মন ও মত বদলে ফেলতে জানতে হয়। আমাদের ভাবনা ও কাজ, দুই-ই সময়ের সাথে সাথে বদলাতেই পারে। আমরা এখন এমন একটা সময়ে বাস করি, যখন নিজের কোনও মতামত না থাকাটাই একধরনের লজ্জার ব্যাপার। তাই আমরা প্রায়ই সময়ের সাথে তাল মেলাতে গিয়ে বুঝে না বুঝে কিছু একটা মতামত দিয়েই ফেলি। পরিস্থিতির চাপে কিংবা বুঝতে পারার অক্ষমতায় হয়তো সেই মতামতটি আমাদেরই নয়, তবুও তা দিই। এমনও দেখা যায়, যা নিয়ে আমরা কথা বলি, তা আমরা না বুঝেই অন্য কারও কাছ থেকে অন্ধের মতো ধার করেছি। অথচ পরিস্থিতির ও অভিজ্ঞতার পার্থক্যের কারণে একসময় আমাদের বিশ্বাস ও তা প্রকাশের ধরন বদলে যায়। আধুনিক সভ্যতার সবচাইতে বড়ো সীমাবদ্ধতাগুলির একটি হচ্ছে, মানুষ এখন অপারগতা জানাতে ভুলে যাচ্ছে কিংবা ভুলে না গেলেও জানাচ্ছে না। যা-কিছু ঠিক, তা গ্রহণ করার চাইতে অনেক বেশি জরুরি হচ্ছে, যা-কিছু আমি বুঝতে পারি, তা গ্রহণ করা। এই বোঝার ব্যাপারটা সময়ে সময়ে বদলায়, এবং এটাই স্বাভাবিক। অস্বাভাবিক ঘটনা ঘটে তখনই, যখন আমরা আমাদের বোধের সাথে সাথে পুরনো মতামত ও বিশ্বাসকে বদলে ফেলতে পারি না। কী করলে আমার সম্মান, খ্যাতি, অর্থ বা গ্রহণযোগ্যতা বাড়বে, তা নিয়ে বেশি ভাবতে ভাবতে আমরা সেই কাজগুলিই করতে আর পারি না, যা যা করতে আমাদের ভালো লাগে। তবে হ্যাঁ, ওসব মাথায় রেখে বাঁচলে অনেক অনাকাঙ্ক্ষিত বিষয় থেকে নিজেকে বাঁচিয়ে চলা যায় ঠিকই, কিন্তু প্রায়ই দেখা যায়, ওসব মানতে গিয়ে মানুষ নিজের মনের মতো করে বাঁচতে আর পারে না। নিজের মনের গভীরে ডুব না দিলে মানুষ নিজেকে চিনতেই ভুলে যায়। নিজেকে নিয়ে না ভেবে সমাজের চোখে ঠিকঠাক হয়ে বেঁচে থাকাটা সহজ যদিও, তবু বড়ো কিছু পেতে চাইলে নিজেকে সামাজিক নিয়মের বাইরে নিয়ে গিয়ে ভেঙেচুরে তৈরি করতেই হয়। এই কাজটা করতে পারে না বলেই সমাজের দশটা মানুষই বড়ো হয় না, সেখান থেকে দু-একজন মাত্র হয়। কারও অর্জন নিয়ে সমালোচনা করার চাইতে সেটি উদ্‌যাপন করা অনেক কঠিন। আমরা যখন কোনও কিছু নিয়ে বাজেভাবে সমালোচনা করি, তখন সেটি কারও-না-কারও মন খারাপ করে দেয়। যে-কোনও বিষয়ে নিয়ে মন্তব্য করার সময় সেটি ভালো করে বোঝা দরকার, আবার যাকে নিয়ে মন্তব্যটা করছি, তাকেও স্পষ্ট করে বোঝা দরকার। মানুষ কী করল, তা নিয়ে ভাবতে পারার চাইতে গুরুত্বপূর্ণ হচ্ছে কখন ও কী পরিস্থিতিতে সে কাজটি করল, তা নিয়ে ভাবতে পারা। এইটুকু উদারতার চর্চা করতে পারলে পৃথিবীর সৌন্দর্য আরও বেড়ে যেত। যখন আমাদের কারও সম্পর্কে ভালো কিছু বলার থাকে না, তখন যদি আমরা চুপ করে থাকতে শিখি, তবে আমরা প্রকৃতপক্ষে সেই মানুষটিকে এগিয়ে যেতে সাহায্য করি। মানুষ হিসেবে এইটুকু করাটা আমাদের কর্তব্য। আমরা সমালোচনা করার ছলে নগ্নভাবে নিজের প্রচারণাই চালাই। সমালোচনার উদ্দেশ্য যদি হয় কারও ভুল ধরিয়ে দেওয়ার পরিবর্তে তাকে ছোটো করা, তবে সেটিকে সমালোচনা বলে না, নিন্দা বলে। নিন্দুকের কোনও অভাব নেই, রাস্তাঘাটেই পাওয়া যায়; যথার্থ সমালোচকেরই বড়ো অভাব। কথা বলার চাইতে জীবনে অনেক জরুরি হচ্ছে চুপ হয়ে থাকা। মন বিক্ষিপ্ত হলে ঘরে মধ্যে চুপ করে বসে থাকতে হয়। তা যদি পারা না যায়, তবে বাইরে থেকে একটু হেঁটে আসা যেতে পারে। কোনও লক্ষ্য মাথায় না রেখে ঘুরতে যাওয়াও এক্ষেত্রে উপকারী। অভিজ্ঞতা বলে, জেগে জেগে স্বপ্ন দেখা ও অবসাদে নুয়ে পড়া, এ দুইটি ব্যাপার থেকেও চমৎকার সৃষ্টিশীলতার উন্মেষ ঘটতে পারে। আমাদের মাথায় সেরা চিন্তাভাবনাগুলি তখনই আসে, যখন আমরা ওরকম সেরা কিছু নিয়ে ভাবিই না! আমাদের টুকরো টুকরো অভিজ্ঞতা ও ভাবনা মিলে আমাদের অবচেতন মনকে আলোড়িত করে, এবং তখন হুট করেই ভাবনার এমন কিছু বিন্যাস মাথায় পর পর এসে যায়, যা স্বাভাবিক অবস্থায় আসার কথাই নয়! এমন একটা প্রক্রিয়ার মধ্য দিয়ে না গেলে সৃষ্টির স্বাভাবিক প্রবাহটাই হারিয়ে যায়। আমরা আরেকটা কারণে সৃষ্টিশীল হয়ে উঠতে পারি না, এবং তা হলো, আমাদের ভালো ঘুম হয় না। আমরা যখন জেগে থাকি, তখন নিজেকে সবার সামনে কতটা মেলে ধরতে পারব কিংবা আমাদের কাজের ছন্দ কেমন হবে, দুই-ই নির্ভর করে আমাদের ঘুমের দৈর্ঘ্য ও মানের উপর। শরীর যদি একবার ভেঙে পড়ে, তখন পুরো পৃথিবীই নিরর্থক ও অসুস্থ মনে হয়। শারীরিক সুস্থতাই পৃথিবীর সবচাইতে জরুরি বিষয়। কেউ যখন আমাকে নিজেই জানায়, সে কে, তখন ভালো হয়, তার কথাটা বিশ্বাস করে ফেললে। তবে যদি কেউ আমাকে বলে, আমি কে, তখন তার সে কথা বিশ্বাস না করাই ভালো। মানুষ যাকে ভালো করে চেনেই না, যখন তার সম্পর্কেও বলে, তখন ধরে নিতে হবে, এখানে অনুমাননির্ভর কথার বুনন চলছে এবং এখান থেকে যে সিদ্ধান্তটা আসবে, সেটা ভুল হওয়ার আশঙ্কা অনেক বেশি। আমাকে নিয়ে যারা অনুমান করে ভুল কথা বলে ও ছড়ায়, তাদের জন্য করুণা অনুভব করা বাদে করার আর তেমন কিছুই নেই। মানুষ যেখানে নিজেকেই ঠিকমতো চিনতে পারে না, সেখানে অন্য কাউকে চেনার দাবিতে তাকে মন্তব্য করাটা মূর্খতা ছাড়া আর কী! কেউ যদি কিছু বলতে চায়ই, তবে যা নিয়ে সে কিছুটা হলেও দায়িত্ব নিয়ে বলতে পারে, তা হচ্ছে কেবলই নিজের সম্পর্কে। আমরা কে কত বেশি আয় করতে পারি, কে কত বেশি কাজ করতে পারি, কে কত কম সময়ে বেশি দূর যেতে পারি, এসব দিয়ে আমাদের বিচার করা হয়। তবু দিনশেষে, আমরা কে কতটা নিজের মতো করে দিন কাটাতে পারি বা বাঁচতে পারি, মূলত তা দিয়েই আমাদের প্রাপ্তি বা অপ্রাপ্তি নির্ধারিত হয়। যে মানুষ সারাজীবনই ছুটে বেড়ায় তার স্বপ্নের পেছনে কিংবা তার নিজের ও চারপাশের লোকজনের সুখের পেছনে, সে একসময় বিষণ্ণ হয়ে পড়ে এবং তার কাছে, এতদিন ধরে যা যা সে করে এসেছে, তার পুরোটাই নিরর্থক মনে হয়। আমরা সবসময় ভাবতে থাকি, কীভাবে একটা সুন্দর জীবন কাটাব। অথচ কীভাবে একটা সুন্দর দিন কাটাব, তা নিয়ে আমরা তেমন ভাবি না। আমরা ধরেই নিই, আমাদের হাতে অনেক আয়ু আছে! প্রতিটি বিষণ্ণ দিনের যাপনে যে মানুষ সুন্দর জীবনের আশায় ছুটে চলে, সে সারাজীবনই এমন অন্ধ হয়ে বাঁচে। যাকে নিয়ে কিংবা যা-কিছু নিয়ে আমরা দীর্ঘসময় কাটাতে চাই, তাকে কিংবা তা-কিছুকে যদি তাড়াহুড়োয় ঠিকভাবে নির্বাচন করতে না পারি, তবে জীবনটা দুঃখ পেয়ে পেয়ে কাটে। সাফল্য ও সম্পর্ক খুব চটজলদি আসে না। আসেও যদি, তা হারিয়েও যায় চটজলদি। পৃথিবীতে রাতারাতি সফল হওয়া বলে কিছু নেই। প্রতিটি রাতারাতি সাফল্যের পেছনেই থাকে অসংখ্য নির্ঘুম রাতের গল্প। অভিজ্ঞতা বলে, দৌড়ের উপর বিয়ে করলে সারাজীবনই কাটে দৌড়ের উপর। তাড়াহুড়োয় মাঝারি মানের কিছু পাওয়ার চাইতে অনেক ভালো, সময় নিয়ে ভালো কিছু অর্জন করা। আমাদের আলাদা করে চেনায় যা, তা যদি হাত বাড়ালেই পাওয়া যেত, তবে তো সবাই-ই তা অনায়াসেই পেয়ে বসে থাকত! যে যা-ই বলুক না কেন, হাতি শুয়ে থাকলেও ছাগল কখনও হাতির সমান উঁচু হতে পারে না। উঁচুতে উঠতে চাইলে ঠিক নিয়মে সময় দিতে হয়। দৌড়ানোর আগে বার বার হোঁচট খেয়ে নিজেকে শক্ত করে নিতে হয়, নতুবা দৌড়ের সময় হোঁচট খেতে খেতে লক্ষ্যে পৌঁছনোই আর যায় না। শুধু তাদের সাথেই মিশুন কিংবা শুধু তাদের কথাই ভাবুন, যারা আপনার আশেপাশে কিংবা আপনার মনের মধ্যে থাকলে নিজেকে ছোটো মনে হয় না। যার সাথে থাকলে কিংবা যে সাথে থাকলে নিজের ক্ষমতার উপর বিশ্বাস কমে, তার সাহচর্য থেকে নিজেকে দূরে রাখতেই হবে। যে বই পড়লে বা মুভি দেখলে, যেখানে ঘুরতে গেলে, যা নিয়ে ভাবলে মনের উন্নতি হয়, জোর করে হলেও নিজেকে সেসবের মধ্য দিয়ে বাঁচিয়ে রাখুন। আজ আমরা যেভাবে বেঁচে আছি, সেটিই ঠিক করে দেবে কাল আমরা কীভাবে বাঁচব। নিজের উজ্জ্বলতা বাড়াতে উজ্জ্বল মানুষের কাছাকাছি থাকতে হয় কিংবা ওরকম মানুষের উজ্জ্বল দিকগুলি নিয়ে ভাবতে হয়। গাধার সাথে মিশে সিংহের গর্জন শেখা যায় না। কিছু গাধা সিংহের মতো হাঁটে বিধায় ওদের দেখে বাকিরা ভাবে, ওরা বুঝি উন্নত গাধা! উন্নত গাধা বলে কিছু হয় না, কেননা প্রতিটি উন্নত গাধাও দিনশেষে গাধাই। গাধা হয়ে বাঁচতে না চাইলে গাধা চিনতে হয়। খেয়াল করে দেখেছেন, কেউ আপনাকে বেড়ালের স্টিকার বা জিআইএফ পাঠালে যদি আপনি ওতে খুশি হন, তবে সে আপনাকে খুশি করতে আরও বেশি বেশি ওসবই পাঠায়। ফেইসবুকে, ইউটিউবে আপনি যে ধরনের পোস্ট বা ভিডিয়ো দেখতে পছন্দ করেন, সেগুলিই বেশি বেশি আপনার চোখের সামনে চলে আসে। আপনাকে সন্তুষ্ট রাখতে আপনার পছন্দ বা চাহিদা অনুযায়ী সাপ্লাই আপনার সামনে এসে হাজির হয়। মজার ব্যাপার, সাপ্লাই বাড়ার সাথে সাথে আপনার ডিমান্ডও বাড়ে। বাড়তে বাড়তে আপনি এমন একটা পর্যায়ে চলে যান, যা দেখে অন্যরা বুঝে নেয়, হ্যাঁ, আপনি এমন ধরনেরই মানুষ। আপনার নিজের মনেও আপনার নিজের সম্পর্কে ওরকমই একটা ধারণা তৈরি হয়ে যায়। অর্থাৎ, আমরা কীরকম মানুষ হয়ে গড়ে উঠি, তা মোটামুটি আমাদের নিজেরই হাতে। আমাদের স্বপ্ন আমাদের যতটা বাঁচিয়ে রাখে, তার চাইতে অনেক বেশি বাঁচিয়ে রাখে আমাদের প্রতিদিনের অভ্যাস ও রুচি। তাই নিজেকে আমরা যে অবস্থানে দেখতে চাই, যদি সে অনুযায়ী আজকের দিনটা না কাটাই, তবে নিজের অজান্তেই ধীরে ধীরে আমরা অন্য কোথাও পৌঁছে যাব। আপনি যা পেতে চান, যা পাওয়ার জন্য আপনি ক্রমাগত চেষ্টা করে যাচ্ছেন, তা নিয়ে মনের মধ্যে কোনও সন্দেহের উদ্রেক হলে সেটিকে প্রশ্রয় দেবেন না, বরং সেটির বিরুদ্ধে লড়াই করুন সচেতনভাবেই। অবিশ্বাস ভালো, যদি তা ব্যক্তির প্রতি হয়, লক্ষ্যের প্রতি নয়। আপনি যে কাজটি করতে চাইছেন, সে কাজটির পক্ষে বিপক্ষে অনেক মতামত থাকবে, এটাই স্বাভাবিক। যদি আপনি আপনার লক্ষ্যের ইতিবাচক দিকগুলি মাথায় না রেখে নেতিবাচক দিকগুলি নিয়েই ভাবতে থাকেন, তবে আপনার মধ্যে অবিশ্বাস তৈরি হবে, যা আপনার কাজের গতিকে অনেক কমিয়ে দেবে। সন্দেহ সমালোচক তৈরি করে, কর্মী নয়। কর্মীর হওয়ার চাইতে সমালোচক হওয়া সহজ, কেননা সফল হওয়ার চাইতে ব্যর্থ হওয়া সহজ। মনে সন্দেহ পুষে রেখে সৃষ্টিশীল, গঠনমূলক কিছু করা অনেকটাই অসম্ভব। বিশেষ করে নিজের স্বপ্নের ব্যাপারে প্রশ্নের পর প্রশ্ন করে গেলে স্বপ্নপূরণের জন্য কাজ করার উৎসাহ ক্রমেই কমতে থাকে। বিশ্বাস করে নিজেকে কোনও একটা কাজে প্রবৃত্ত রাখতে সাহস ও যোগ্যতা লাগে, অবিশ্বাস করে সে কাজটা হতে নিজেকে নিবৃত্ত করতে আলস্য ও ছিদ্রান্বেষণই যথেষ্ট। আমাদের চারপাশের পৃথিবীকে আমরা যেভাবে দেখি, সেটাই দেখার একমাত্র রাস্তা নয়। জীবন সম্পর্কে আমরা যেভাবে ভাবি, সেটাই ভাবার একমাত্র রাস্তা নয়। আমাদের বিশ্বাসে ও উপলব্ধিতে যা-কিছু আছে, তা-ই একমাত্র সত্য নয়, এর বাইরেও অনেক সত্য আছে, সেগুলির প্রতিও আমাদের সমানভাবে শ্রদ্ধাশীল হতে হবে। পৃথিবীর সবাই আমার মতো করে ভাববে না, আমার মতো করে বাঁচবে না। বৈচিত্র্যই সবচাইতে সুন্দর সত্য। চোখের সামনে যতটা দেখেছি, দেখছি ও দেখব, তার বাইরে অনেক কিছুর অস্তিত্ব এ পৃথিবীতে ছিল, আছে ও থাকবে। নিজের মতের ও পথের দিকে পৃথিবীর সবাইকে টেনে নিয়ে আসতে চাওয়ার নাম জ্ঞান নয়, নির্বুদ্ধিতা। আমরা যত বেশি নিজের বিশ্বাসকে শ্রেষ্ঠ প্রমাণ করার চেষ্টা করব, আমাদের বিশ্বাস সম্পর্কে লোকে তত বেশি অশ্রদ্ধা- ও ঘৃণাপোষণ করবে। যা-কিছু আমার কাছে সুন্দর ও অনিবার্য, তার বাইরেও পৃথিবী আছে, তার বাইরেও জীবনযাপন আছে। আমরা যেন মাথায় রাখি, যে বিশ্বাস মানুষকে সহনশীলতা শেখায় না, সে বিশ্বাসের নাম অজ্ঞতা বা মূর্খতা। আমরা যতটুকু দেখেছি, জেনেছি ও বুঝেছি, পৃথিবীতে তার চাইতে অনেক বেশি সৌন্দর্য ছড়িয়ে আছে। বেঁচে থাকার অনেক পদ্ধতি আছে। সবচাইতে সহজটি বোধ হয়, ক্ষমা করে বাঁচা। নিজের মানসিক স্বস্তির জন্যই ক্ষমা করে দিতে জানতে হয়। জীবনটা অনেকটা লাইফবোটের মতো। তবে কখনও কখনও তা সাবমেরিনও হয়ে যায়। একেবারে গভীরে ঢুকে দুর্জ্ঞেয় ও দুর্বোধ্য জায়গাগুলিতে ঘুরতে থাকে, আমাদের দাঁড় করিয়ে দেয় এমন কিছুর সত্যের মুখোমুখি, যার সামনে দাঁড়ানো দূরে থাক, যা নিয়ে ভাবতে গেলেও আমরা ভয়ে বিহ্বল হয়ে পড়ি। আমাদের সমস্ত লজ্জা, ব্যর্থতা, ভুল, দুর্বলতা যখনই আমাদের চোখের সামনে এসে যায়, তখন আমাদের নিজেকেই নিজের সমস্ত গ্লানির জন্য ক্ষমা করে দিতে হয়। এই একই কাজটা করতে হয় অন্যদের জীবনের ক্ষেত্রেও। যাকে আমরা ক্ষমা করতে পারি না, তার সকল দোষত্রুটির অবস্থান যতটা তার মধ্যে, ততোধিক আমাদের মাথার মধ্যে। আমাদের চোখে তার যা-কিছু অন্ধকার, তা-কিছু মূলত আমাদেরকেই অন্ধকারে ছুড়ে ফেলে, এবং আমাদের মনটা তখন উদ্‌বিগ্ন ও বিষণ্ণ হয়ে থাকে। তাকে নিয়ে আমরা আমাদের ভাবনার গভীরে যেতে যেতে ক্রমেই বিমর্ষ হয়ে পড়ি। এই বিষাদযাপনে এক আমাদের বাদে আর কারুরই কিছু এসে যায় না। ক্ষমা করে দিতে জানে যারা, তাদের ক্ষেত্রে এই সাবমেরিনটা ধীরে ধীরে জলের উপরিভাগে ভেসে ওঠে, ওতে সূর্যের আলো এসে পড়ে, অন্ধকারের সাবমেরিন ক্রমেই আলোর লাইফবোট হয়ে আয়ুক্ষয়ের হাত থেকে বাঁচিয়ে দেয়। দুঃখ যখন গ্রাস করে ফেলে, তখন দুঃখকে মন দিয়ে অনুভব করতে হয়। দুঃখ এড়িয়ে চলা কঠিন, বেশিরভাগ মানুষই দুঃখ এড়িয়ে চলতে গিয়ে দুঃখকে আরও বাড়িয়ে দেয়। তার চেয়ে দুঃখকে গ্রহণ করা ভালো। মন পুরোপুরি দুঃখে ডুবে গেলে ও দুঃখের যাপনে অভ্যস্ত হয়ে গেলে তখন দুঃখের চেহারা মানুষের চেনা হয়ে যায়। সে সময় দুঃখ থেকে বেরিয়ে আসা সহজ। এই কাজটা করার জন্য সচেতনভাবে চেষ্টা করতে হয়। চেষ্টার সে প্রক্রিয়ায় সুখের নানান উপকরণ জোর করে হলেও নিজের জীবনে টেনে নিয়ে আসতে হয়। যা-কিছু মানুষকে সুখী করে, তা-কিছুকে সকল যুক্তি ও তর্কের ঊর্ধ্বে উঠে জীবনে স্থান দিতে হয়। হতাশা ও নিরাশাকে দূর করতে চাইলে নিজেকে যে-কোনও মূল্যে খুশি করে তুলতে হয়। যা করলে ভালো অনুভব হয়, তা অন্যের চোখে যতই ভুল ও অহেতুক হোক না, তা-ই করে যেতে হয়। এতে দুঃখের উপকরণ কিংবা মনের দ্বন্দ্বগুলি কমে না হয়তো, তবে সেগুলিকে সহজভাবে গ্রহণ করতে মন শিখে নেয়। এই শিখে নেওয়াটা খুব জরুরি। নিজের আকাশের নীলটা নিজেকেই মাপতে হয়, অন্য কাউকে মাপতে দিলে নীল রংটা বদলে কালচে হয়ে যায়। যে বৃদ্ধ লোকটা আরাম করে রোদ পোহাচ্ছে, তার কাছে বৃষ্টির গল্প করে লাভ নেই। যে ছোট্ট মেয়েটা রংধনুর সাতটা রং তার হাতের চুড়িতেই খুঁজে নিতে পারে, তাকে বৃষ্টির জন্য অপেক্ষা করানোর চেষ্টা করে লাভ নেই। যে শামুকটা ভাঙা দেয়ালের এবড়োখেবড়ো পিঠেই আরাম পায়, তাকে বৃষ্টির দিনের স্যাঁতস্যাঁতে দেয়ালে হাঁটার লোভ দেখিয়ে লাভ নেই। শুকনো পাতার নূপুরের ঝংকারে মুগ্ধ যে মানুষ, তাকে বৃষ্টির জলের সাথে পাতার ঘ্রাণের রসায়ন বোঝানোর পথে হাঁটিয়ে লাভ নেই। এতে কিন্তু বৃষ্টির সৌন্দর্যটা কমে যায় না, কাউকে জোর করে কোনও সৌন্দর্য উপভোগ করানোর চেষ্টা করলেই বরং তার চোখে সেই সৌন্দর্য সমস্ত আবেদন হারায়। বৃষ্টি সুন্দর, তবু সেই সুন্দরের জন্য অপেক্ষা করে থাকার সময়, সুযোগ বা ইচ্ছে সবার থাকে না। সুখের মানে আঁধার সরিয়ে আলোর যাপন নয়, বরং আঁধারের মাঝেও আলোর যাপন।
আপনাদের প্রশ্ন, আমার উত্তর ------------------------------------------- অনেকেই অভিযোগ করেন, আমি কমেন্টের রিপ্লাই করি না। অভিযোগটা মোটামুটি সত্যি। আপনাদের করা কিছু কমন, তবে অতিগুরুত্বপূর্ণ প্রশ্নের উত্তর দেওয়ার চেষ্টা করছি। ভালো কথা, কখনও কখনও, আমার মন খারাপ হলে আমি আমার কমেন্ট সেকশনে যাই। কেন যাই? আসুন, সবাই মিলে দেখি। কমেন্ট ১: পড়ার আগেই লাভ রিঅ্যাক্ট দিলাম; কারণ জানি, দাদার লেখা, নিশ্চয়ই অসাধারণ হবে। 🤣 রিপ্লাই ১: আপনার এই ভালোবাসা দেখে আবেগে আমার চোখে জল এসে গেছে! আগে জানলে তো লিখতামই না! সামনের কোনও একটা লেখায় আপনার চৌদ্দগুষ্ঠি উদ্ধার করব। সেখানেও লাভ রিঅ্যাক্টটা দিতে ভুলে যাবেন না যেন! কমেন্ট ২: ‘শুসান্ত পল’ আপনি নিজেকে কী মনে করেন? 🤣 রিপ্লাই ২: আমি নিজেকে ‘সুশান্ত পাল’ মনে করি। কমেন্ট ৩: স্যার, আমি গণিতে ‘দূর্বল’। বীজগণিত কি এস ইউ আহাম্মদের বই থেকে করব, না কি অক্সফোর্ড ডিকশনারি থেকে? 🤣 রিপ্লাই ৩: ভাইরে, বিশ্বাস করুন আর না-ই করুন, আপনি বাংলাতেও এপিক লেভেলের সবল! আপাতত শাহজাহান তপনের বই থেকে বাংলা বানানটা শিখুন। কমেন্ট ৪: আপনাকে ইনবক্স করেছি, এক্ষুনি চেক করুন, উত্তর দিন! 😂 রিপ্লাই ৪: চেক করলাম! ভেবেছিলাম, কী-না-কী পাঠিয়েছেন, দেখেই উত্তর দেওয়ার জন্য মনটা উচাটন হয়ে উঠবে! আমার এত স্পিচ শুনেও মোটিভেশনের মানেটাই এখনও ধরতে পারলেন না? আমি একজন সুপারব্যর্থ স্পিকার! কমেন্ট ৫: দাদা, এই ছবিতে যেভাবে পোজ দিয়েছেন, ছোটোবেলায় হাত এরকম করে আমি পেঁপে আঁকতাম। 😂 রিপ্লাই ৫: তো, বড়োবেলায় আর আঁকেন না কেন? এখন হাত এরকম করলে কি অন্য কিছুর ছবি কল্পনায় এসে যায়? কমেন্ট ৬: স্যার, আপনার ফোন নম্বরটা ইনবক্স করুন! নাহয় আমাকে *** এই নম্বরে একটা মিসড-কল দিন! 🤣 রিপ্লাই ৬: আমার নম্বর দিয়ে আপনার কী কাজ? আপনার বাসায় বাপ-ভাই নেই? এখনও সময় আছে, ভালো হয়ে যান। শয়তান, তুই আমার নম্বর পাবি, কিন্তু সময় পাবি না!
 তবে যা-ই বলি না কেন, আমার ফলোয়ার-লিস্টের মানুষগুলো এক-একটা মেসি, পুরাই পিওর স্বর্ণের টুকরা! প্রেমের কবিতার নিচেও বিসিএস পরীক্ষার গাইডব‌ইয়ের নাম জানতে চায়! 🤣
বড়ো হয়ে যাওয়ার একটা বড়ো অসুবিধে হলো, আমরা যত বড়ো হই, আমাদের অসুখগুলোও আমাদের সাথে তাল মিলিয়ে তত বড়ো হতে থাকে। বয়স বাড়লে মনের অসুখও বাড়ে। একসময় দশ টাকা দামের ছোট্ট একটা খেলনাগাড়ি আমাদের যতটা সুখী করত, বড়ো হওয়ার পর দশ কোটি টাকার একটা বড়ো গাড়িও আমাদের তার ছিটেফোঁটাও সুখী করতে পারে না। খুব ছোটোবেলায় মাস্টার মাস্টার খেলা, ডাক্তার ইঞ্জিনিয়ার কিংবা পুলিশ পুলিশ সাজার খেলাগুলোও যতটা আনন্দিত করে, বড়ো হয়ে সেই পেশাগুলোতে সত্যি সত্যি ঢুকে যাওয়ার পরও কেমন জানি ছোটোবেলার সেই অসীম আনন্দের সিকেভাগও পাই না। মনে হয়, নাহ্‌, আমি বোধ হয় অন্য কিছু হতে চেয়েছিলাম। প্রাপ্তি যত বাড়ে, প্রাপ্তির সুখ তত কমে। ছোটোবেলার ইদ কিংবা পুজোয় একটা নতুন জামার মাতাল ঘ্রাণে খুশির চোটে রাতে ঘুমোতেই পারতাম না, অথচ বড়ো হয়ে যাওয়ার পর মাসে দশ বার নতুন জামা কিনেও, সেই ছোট্টবেলার জামার পরমকাঙ্ক্ষিত ঘ্রাণে যেমনি ঘুমহারা হয়ে পড়তাম, তেমনি আর হই না। প্রতিমাসে কেনা ডজনখানেক জামা আলমারিতে এককোণে ছুড়ে রেখে একপাশ হয়ে ঘুমিয়ে পড়ি। সংগতি বাড়ার সাথে সাথে ছোটো ছোটো সুখ কমতে থাকে। ছোটো কিছুতে সুখী হওয়ার ক্ষমতা যত কমে, জীবনে অপ্রাপ্তি ও দুঃখ তত বাড়ে। একটা পুরনো ছেঁড়া দু-টাকার নোট হাতে পেয়ে একসময় খুশিতে আটখানা হয়ে চেঁচিয়ে উঠতাম যে আমরা, সেই আমরাই বড়ো হয়ে নতুন হাজার টাকার নোট মানিব্যাগে ঢুকিয়ে রাখি নিরাবেগ নির্বিকার হাতে কিংবা লাখ টাকার বান্ডিল ব্যাংকে জমা দিয়ে আসি চুপচাপ। সচ্ছলতার সাথে তৃপ্তির সম্পর্কটা বরাবরই বিপরীতমুখী। যার আর্থিক সংগতি যত বেশি, তার মানসিক তৃপ্তি তত অল্প। চাইলেই কিনতে না পারার দিনগুলিই আমাদের সবচাইতে সুন্দর দিন। আমরা যত বড়ো হই, সেই অনুপাতে আমাদের সুখ ও আনন্দগুলো তত ছোটো হয়। একসময় পুরো পৃথিবী হাতের মুঠোয় পেয়ে গেলেও আমাদের মনে হয়, কিছুই তো পাইনি এ জীবনে! আসলে বড়ো হয়ে যাওয়ার মতো বড়ো অসুখ পৃথিবীতে আর নেই। ছোটো ছোটো স্বস্তি যখন বড়ো বড়ো সুখের কাছে হেরে ও হারিয়ে যায়, তখন থেকেই আমাদের বিষাদের সূচনা হয়। ছোটোবেলায় আমরা বাঁচি সুখী হতে, বড়োবেলায় আমরা বাঁচি জয়ী হতে। বাঁচতে বাঁচতে একসময় জয় হয়তো আসে, কিন্তু জীবন থেকে সুখগুলি এক এক করে হারিয়ে যায়। আমরা সুখী হতে চাই যতটা, জয়ী হতে চাই তার চেয়ে অনেক বেশি। তাই আমাদের সমস্ত ভাবনা ও কাজ জয়কে উপলক্ষ্য করেই, সুখের স্থান জয়ের এই পৃথিবীতে খুব সামান্যই। অনুভূতির চাইতে দামি বিত্ত আর কী হয়! সেই অনুভূতি ভোঁতা হয়ে গেলে মানুষ আর মানুষ থাকে না, হয়ে যায় প্রাণওয়ালা আস্ত একটা রোবট। অথচ আমরা যতই বড়ো হই, অনুভূতি নামের এই দামি জিনিসটা ততই আমরা দিন দিন হারিয়ে ফেলতে থাকি। একসময় সুখ কি দুঃখ, আনন্দ কি বিষাদ, প্রাপ্তি কি অপ্রাপ্তি, সাফল্য কি ব্যর্থতা এসবের কোনওটাই আমাদের আর ছোঁয় না। যেন সবাই-ই আমরা নিতান্ত বাধ্য হয়েই বাঁচি। বড়ো হওয়ার যে যাত্রা, সে যাত্রায় আমরা স্পষ্ট করেই বুঝতে পারি, আমাদের প্রিয় অনুভূতিগুলি ক্রমশ হারিয়ে যাচ্ছে। হ্যাঁ, বাধ্য হয়েই আমাদের বাঁচতে হয়। কারও কাঁধে ভূরি ভূরি দায়িত্বের ভার, তাই বাঁচতে হয়। কারও কাঁধে মা-বাবা’র দায়িত্ব, কেউ-বা নিজেই মা-বাবা; কারওবা স্বামী, স্ত্রী, ভাই, বোন কিংবা তার উপর নির্ভরশীল কেউ থাকে; এমন নানান কারণে ইচ্ছেয় বা অনিচ্ছেয় বাঁচতে আমরা বাধ্য হই। এই যে বেঁচে থাকা, এটা একধরনের অভ্যস্ততা। আমরা গতকাল বেঁচে ছিলাম, আজ বেঁচে আছি, আগামীকালও বেঁচে থাকার ইচ্ছেটা মনে রাখি। এর বাইরে আমরা কখনও যাইনি বলেই এর বাইরে যেতে মন আমাদের ঠিক সায় দেয় না। মানুষ তার অভ্যস্ততার বাইরে কমই যেতে পারে। জীবনটাকে প্রতিদিনই গালিগালাজ করতে করতে বেঁচে থাকি। আমরা বিশ্বাস করতে শিখে গেছি, জীবন এরকমই। আমার ধারণা, দায়িত্বের এই ভার ও তা বহনের বাধ্যতা না থাকলে পৃথিবীর আশিভাগ মানুষ স্বেচ্ছায় মরে যেত। আমরা বেশিরভাগ মানুষই আদতে বাধ্য হই বলেই বাঁচি, সম্পূর্ণ নিজের ইচ্ছেয় বাহ্যিক চাপবিহীন সিদ্ধান্তে বেঁচে থাকে, এমন মানুষের সংখ্যা হাতেগোনা। যারা পারে ওরকম করে বাঁচতে, ওরাই এ পৃথিবীর সবচাইতে ভাগ্যবান মানুষ। সব কিছু মেনে নিয়ে বেঁচে থাকার প্রতিটি দুঃসহ গ্লানি ঘাড়ে চাপিয়ে বাঁচতে বড্ড কষ্ট হয়। সেধে সেধে সেই কষ্ট নেওয়ার মানুষ খুব বেশি নেই। দুঃখের সমস্ত আয়োজন করে মানুষ সুখ খুঁজে চলে নিজেকে সান্ত্বনা দেওয়ার জন্য। এই জায়গায় পৃথিবীর সব মানুষই কপট। খোঁজ নিলে জানা যাবে, আমরা তেমন কেউই সত্যি সত্যি বাঁচতে চাই না, বাঁচতে আমরা বাধ্য হই। এজন্যই অনুভূতিহীন একটা জীবন নিয়ে রোবটের মতন করে আমরা হাঁটি চলি, হাসি কাঁদি, কথা বলি। নিজের মতো করে বাঁচতে না পারার অক্ষমতাকে মেনে নিয়ে আমরা নানা ধরনের সংকোচ ও আফসোসে প্রতিনিয়ত কুঁকড়ে থাকি। প্রায় প্রতিটি সফল মানুষই মানসিকভাবে চরম ব্যর্থ একজন মানুষ। আমরা বাহ্যিক জয়ের সরব উদ্‌যাপন করি আত্মিক পরাজয়ের নীরব অন্তঃক্ষরণে। কখনওবা মনে মনে নিজেই নিজের মৃত্যুকামনা করতে করতে লোকজনকে শুনিয়ে চিৎকার করে বলি, 'আমি এ পৃথিবীতে হাজার বছর বাঁচতে চাই!' আসলে শোনাই আমরা কাকে? লোকজনকে? না কি নিজেকেই? এমন আত্মপ্রতারণার পোশাকি নামটা ওরা দিয়েছে: সেলফ-মোটিভেশন বা স্বপ্রেরণা! 
এ জয় আমাদের! এ জয় সারা বাঙালি জাতির! জয়ের এ আনন্দ উদ্‌যাপন করতে আপনাদের জন্য আরও কিছু উপহার নিয়ে এলাম। এই কাপ আমাদের সবার! এই ব‌ই আমাদের সবার! এই অর্জন পুরো বাংলাদেশের! কাপ ও ব‌ইয়ের সাথে সবার সময় ভালো কাটুক। ব্রাজিল হারলে জিতে যায় বাংলাদেশ! আর্জেন্টিনা হারলে জিতে যায় বাংলাদেশ! বাংলাদেশ জিতলেও জিতে যেত বাংলাদেশ! আসুন, সবাই মিলে বেশি বেশি স্ট্যাটাস দিই। স্ট্যাটাস দিলে মন ভালো থাকে।
মানুষ এত সিরিয়াস একটা পোস্টেও হা-হা দেয়! 😒 সত্যিই অবাক হয়ে যাই! 🙄
: অ্যাঁই, আপনি চা বানাতে পারেন? দুধ-চা? : হ্যাঁ। : ঠিক আছে, ছেলে আমাদের পছন্দ হয়েছে। আমাদের কোনও যৌতুক চাই না, আমরা শুধু ছেলেকেই নেবো। আমাদের মেয়ের শুধু চা পেলেই পুরোদিন চলে যায়। আপনাদের ছেলেকে ও সুখেই রাখবে। আমার মেয়েটা যখন সকালে উঠবে, তখন এক কাপ, অফিস থেকে ফিরলে এক কাপ, এরপর প্রতি ঘণ্টায় ঘণ্টায় এক কাপ করে চা বানিয়ে দিতে পারলেই হবে। আর বাসার রান্নাবান্না? ওটার জন্য সাথে করে লোক আমরাই দিয়ে দেবো। ছুটির দিনে অবশ্য আমার মেয়েই রাঁধবে, রাঁধতে ও খুব ভালোবাসে। আপনার ছেলের শুধু লুঙ্গি কাছা দিয়ে চা বানানো ছাড়া আর কোনও কাজ নেই। সে চাইলেই 'শ্রীময়ী', 'অনুপমা' ইত্যাদি সিরিয়াল দেখতে পারবে, এলাকার ভাইদের সাথে লুডু, তাস, ক্যারম, কুতকুত খেলতে পারবে। আর সবচেয়ে বড়ো কথা, চাইলে এলাকার ভাবিদের সাথে লাইনও মারতে পারবে। আমাদের মেয়ে আবার অনেক আধুনিক ও ব্যক্তিস্বাধীনতায় বিশ্বাসী, কেবল চায়ের কাছেই সে পরাধীন। সে শুধু চা-টাই চায়। আমরা চাই, আপনাদের ছেলের চা-টা যেন খুব ভালো হয়, এর বাইরে আর কোনও দাবিদাওয়া আমাদের নেই। আমাদের বাড়িতে ছেলে আপনাদের রাজা হয়েই থাকবে। বলুন, আপনারা রাজি তো?
কেউ কিছু ধরতে পারে নাই। যাই, ঘুমিয়ে পড়ি। ব্যাপারটা সকালে উঠে দেখব... 🥱
কেউ আপনার সাথে কথা বলতে না চাইলে জোর করে তার সাথে কথা বলবেন না। সে যদি আপনার সবচাইতে কাছের মানুষটিও হয়, তা-ও তাকে ফোনের পর ফোন করে যাওয়ার কোনও মানে হয় না। আপনি যাকে এখনও কাছের ভাবেন, সে হয়তো আপনাকে এখন আর তার কাছের কেউ ভাবে না। আপনি যাকে প্রিয় ভাবেন, সে হয়তো আপনাকে প্রিয় আর ভাবে না। মানুষ বদলায়, মেনে নিন। এই বদলকে মেনে নিয়ে নিজেকেও বদলে ফেলুন। জোর করে সঙ্গম হয় না, ধর্ষণ হয়। জোর করে ভালোবাসা হয় না, অভিনয় হয়। যার মন থেকে আপনার প্রতি প্রেমটা আর আসে না, তাকে জোর করে আপনার প্রেমকে মেনে নিতে বাধ্য করাটা চরম নির্বুদ্ধিতা। আপনি যার কাছে নিজের জায়গাটুকু হারিয়ে ফেলেছেন, তার কাছে নিজের সম্মানটুকুও হারিয়ে ফেলবেন না। ওইটুকুও চলে গেলে একটা মানুষের আর কীই-বা অবশিষ্ট থাকে! আপনার কলটা যখন তার সেলফোনে ভেসে ওঠে বার বার, তখন সে হয়তো মনে মনে ভাবে, 'কী বিরক্তিকর! কী বিরক্তিকর!' নিজেকে অনাকাঙ্ক্ষিত বানিয়ে ফেলাটা আপনার হাতে না থাকলেও নিজেকে বিরক্তিকর বানিয়ে না ফেলাটা পুরোপুরিই আপনার হাতে। কাছের মানুষ হয়, আজীবনের মানুষ বলে কিছু হয় না। কাছের বন্ধু হয়, আজীবনের বন্ধু বলে কিছু হয় না। কাউকে জোর করে আজীবনের মানুষ বানানো যায় না। ওরকম কিছু করার চেষ্টা করার অর্থই হলো, নিজের জীবনকে বিষিয়ে তোলা। প্রত্যেকেরই নিজস্ব পছন্দ ও অপছন্দ রয়েছে। আপনি জোর করে কারও পছন্দের তালিকায় ঢুকতে চাওয়ার মানেই হচ্ছে, তার কাছে আপনার আত্মসম্মানবোধটাকে বিকিয়ে দেওয়া। আপনার সাথে কথা না বলেই যার দিন দিব্যি কেটে যায়, তার সাথে জোর করে হলেও কথা বলতে হবে কেন? এটাকে ভালোবাসা বলে না, টানও বলে না, ছ্যাঁচড়ামি বলে। আপনি তাকে ভালোবাসেন তো ভালো কথা, তাই বলে আপনাকেও কি তার ভালোবাসতেই হবে? ভালোবাসা ব্যাপারটাই এমন, যাকে উভয়মুখী বিক্রিয়া হতেই হয় না। ভালো সে বাসত বলেই কি আজীবনই ভালোবেসে যেতে হবে? বাই দ্য ওয়ে, ভালো সে বাসত কি আগে? আর ইউ শিওর? মেনে নিলাম, হ্যাঁ, ভালো সে বাসত। তাই বলে কি ভালো সারাজীবনই বাসতে হবে? বলতে পারেন, প্রকৃত ভালোবাসা কখনও হারিয়ে যায় না। তার ভালোবাসাটা যে প্রকৃত ছিল, তা আপনি জানলেন কী করে? কেউ আপনার ফোন ধরতে না চাইলেও তাকে টানা ফোন করে যাওয়াটাকে ভালোবাসা বলে না, কমনসেন্সের অভাব বলে। যখন কেউ আপনাকে ব্লক করে দেয়, তখন নতুন সিমকার্ড জোগাড় করে সেখান থেকে তাকে ফোন দেওয়ার নাম আজাইরা ফাজলামি। যে আপনাকে বার বার ব্লক করে দিচ্ছে, যে আপনার উপর এতটাই বিরক্ত, তার সাথেও এরকম ফাতরামি করে যাওয়ার কী মানে? মন বেশি উচাটন হলে মনটাকে ধরে একটা থাপ্পড় মারুন। থাপ্পড়টা জোরে মারবেন যাতে মনের সবকটা দাঁত খুলে পড়ে যায়। যে থাকতে চায় না আর, তাকে নিয়ে এরকম টানাটানি করার কী আছে? একদম চুপ হয়ে যান। কারও সাথে কথা বলবেন না, ঘুমানো বইপড়া মুভিদেখা ইত্যাদি বাদে কোনও ফালতু কাজ করবেন না, মোবাইলটা অফ করে দূরে ফেলে রাখুন। এরকম পুরোপুরি চুপ হয়ে যাওয়াটা দুই ক্ষেত্রে ভালো ফল দেয়: রেগে গেলে ও অস্থির লাগলে। বিশ্বাস না হলে ট্রাই করে দেখতে পারেন। যে আপনাকে একসময় ভালোবাসত, সে এখন আর আপনাকে পাত্তা দেয় না। এর মানে কী? নিশ্চয়ই তার ভালোবাসায় কোনও একটি স্বার্থ বা শর্ত ছিল। স্বার্থ হাসিল, বান্দা উধাও! এই সহজ জিনিসটা বুঝতে রকেট-সায়েন্টিস্ট হতে হয় না। ঠান্ডা মাথায় ভাবুন, উত্তর পেয়ে যাবেন। এমনও হতে পারে, সে আপনাকে ভালো এখনও বাসে, কিন্তু আপনার যন্ত্রণায় কিংবা কোনও পরিস্থিতির কারণে সম্পর্কটি সে আর রাখতে চাইছে না। সে আর থাকতে চাইছে না। কেউ একটা সম্পর্ক রাখবে কি রাখবে না, তা নির্ধারণ করতে তার ইচ্ছেটুকুই এনাফ! তাকে জোর করে রাখতে চাওয়ার মানেই হচ্ছে নিজের সম্মানটা তার কাছে কমিয়ে ফেলা। একজন ভুল মানুষের জন্য কাঁদতে কাঁদতে নিজের চোখদুটোকে অন্ধ করে ফেলবেন না। হয়তোবা সেই চোখদুটো কোনও এক মানুষের কাছে ভীষণ প্রিয় যে আপনাকে ডিজার্ভ করে। নিজেকে সেই মানুষটির জন্য ভালো রাখুন। যার চোখে সে রানির মতন, মেয়েরা তাকে পাত্তাই দেয় না; অথচ যার কাছে সে দাসীরও নিচে, মেয়েরা তার পেছন পেছন ঘুরে। ছেলেদের মধ্যেও একই ধরনের আচরণ দেখা যায়। আমার মনে হয়, মানুষ আসলে এমন কিছু দুঃখ পেতেই জন্মে, যে দুঃখগুলি তার নিজের আশ্রয়ে ও প্রশ্রয়ে তৈরি। হ্যাঁ, যদি এমন হতো, ভালোবাসার মানুষটার সামনে নিজের সম্মান কমিয়ে হলেও আপনি তার মন বা মতকে আপনার দিকে ফেরাতে পারছেন, তাহলে একটা কথা ছিল। তা যদি না হয়, তবে তাকে তার মতো ভালো থাকতে দিন। নিজেও নিজের মতো ভালোথাকার বুদ্ধি বের করুন। বুদ্ধি বের হচ্ছে না? সারাদিন একটা ভুল মানুষকে নিয়ে ভেবে ভেবে মাথাটা খারাপ করে রাখলে বুদ্ধি বের হবে কীভাবে? সে চলে গেছে বলে পাগল পাগল লাগছে? খোঁজ নিয়ে দেখুন, সে হয়তো কাউকে কাউকে বলে বেড়াচ্ছে, ‘দ্যাখ দ্যাখ! আমার জন্য সে কেমন পাগল হয়ে ঘুরে বেড়াচ্ছে!’ মানুষ খুব চেষ্টা করেও যার চোখে প্রিয় হতে পারে না, তার চোখে পাগল হয়ে যায়, আর তখন বাকিদের চোখে ছাগল হয়ে যায়। কাউকে চিনতে আপনার ভুল হয়েছিল বলেই কি জীবনটা ভুলে ভুলে কাটিয়ে দিতে হবে? বরং আপনি সৌভাগ্যবান যে অনেক দেরি হয়ে যাওয়ার আগেই আপনি এমন একজনের কাছ থেকে নিজেকে দূরে সরিয়ে আনতে পেরেছেন যে আপনার ইমোশনেরই দাম দেয় না। যে আপনার ইমোশনের দাম দেয় না, সে আপনার মনের মানুষ হওয়ার যোগ্যতাই রাখে না। আজ আপনি জানতে পারলেন, সে আপনার ইমোশন নিয়ে এতদিন খেলে এসেছে। জানার পর আপনি কী করছেন? নিজের ইমোশনকে তার মতন একটা মানুষের কাছে আরও খেলো-হালকা-সস্তা করে দিচ্ছেন! সে আগেও মজা লুটেছে, এখনও মজা লুটছে! এর জন্য দায়ী কে? আপনি, আপনি, আপনি! আপনি একটা কুকুর পালতেন। সে কুকুরটি অন্য ঘরে বেশি খাবার ও আরাম দেখেও আপনাকে ছেড়ে যায়নি। আপনি একটা মানুষ পালতেন। সে মানুষটি অন্য ঘরে বেশি খাবার ও আরাম না দেখেও আপনাকে ছেড়ে চলে গেছে। ভেবে দেখুন, আপনার সেই মানুষটির মানসিক অবস্থান একটা কুকুরেরও নিচে! এরকম একটা মানুষের জন্য এই যে দিন-রাত কান্নাকাটি করে চলেছেন, আপনার নিজের অবস্থানটি কোথায়?
ইমেইলের, মেসেঞ্জারের, হোয়াটসঅ্যাপের, টেলিগ্রামের ইনবক্সে মানুষের ব্রেক‌আপ-কাহিনি শুনতে শুনতে আমি শেষ!! তাই কিছু এলোমেলো কথা লেখার চেষ্টা করলাম এই ভেবে, যদি কারও একটু হলেও কাজে আসে!
নবাব সিরাজউদ্দৌলার সবচাইতে ভরসার মানুষ ছিল মীরজাফর। এই বিশ্বস্ত ‘কাছের মানুষ’টিই সিরাজউদ্দৌলার সাথে জঘন্যতম বিশ্বাসঘাতকতা করে বসেছিল। জুলিয়াস সিজার জীবনে একটি বারের জন্যও কল্পনাতেও আনতে পারেননি যে ব্রুটাস তাঁর দূরের কেউ। অথচ সিজারের বুকে ছুরিটি বসিয়ে দিয়েছিল তাঁর সবচাইতে কাছের বন্ধু ব্রুটাসই! বঙ্গবন্ধুর হত্যাকারী খন্দকার মোশতাক শেখ-পরিবারের কতটা কাছের লোক ছিলেন, বঙ্গবন্ধু মোশতাককে কতটা কাছের মানুষ ভেবে ভালোবাসতেন, তার সবই আমরা জানি। আমাদের জীবনের সবচাইতে ভয়ংকর ট্র্যাজেডি কী, জানেন? আমাদের সবচাইতে বড়ো বড়ো বিশ্বাসগুলি ভাঙে আমাদের সবচাইতে বিশ্বস্ত মানুষেরাই। জীবনের সবচাইতে বড়ো ক্ষতি করে দিয়ে চলে যায় সবচাইতে কাছের মানুষগুলিই। আমরা কাছের মানুষ বানাই এমন কিছু মানুষকে, যারা ‘দূরের মানুষ’ তো দূরে থাক, মানুষ নামেরও অযোগ্য। যে মানুষটা আমার দুর্বল জায়গার খোঁজ জানবে না, সে আমাকে দুর্বল জায়গায় আঘাত করার সুযোগটা কখনওই পাবে না। যাকে আমি বিশ্বাস করিই না, সে আমার বিশ্বাস ভাঙবে কী করে? বিশ্বাস তো তারাই ভাঙে, যাদের আমরা বিশ্বস্ত বলে জানি। ক্ষতিটা করে তারাই, যাদের আমরা কাছের ভেবে আমাদের কাছে ঘেঁষতে দিই। মানুষের জীবনে সবচাইতে বেশি দুঃখ আনে এই বিশ্বাস। জীবনের সবচেয়ে কঠিন পরাজয় হলো কাছের ও বিশ্বস্ত মানুষদের কাছে প্রতারিত হওয়াটা। দূরের মানুষ ভাঙলে দেয়ালটা হলেও রাখে, কাছের মানুষ ভাঙলে ঘর-মন-জানালা-দরজা’সহ সব কিছুই ইঞ্চি ইঞ্চি চুরমার করে ভাঙে। ভেঙে একেবারে ছারখার করে ফেলে। ঠেকে ও ঠকে যেতে যেতে আমরা একসময় ঠিকই জিতে যাই। কেউ ঘুরিয়ে মিথ্যে বললেও ধরে ফেলতে পারি, কেউ প্রতারণা করছে জেনেও মুচকি হেসে উলটো পথে হেঁটে চলে যেতে পারি। শুধু পারি না নতুন করে কাউকে বিশ্বাস করে দু-চারটা গোপন কথা বলতে, পারি না কাউকে বুকের সাথে চেপে ধরে সবচেয়ে চাপাকষ্টটির কথাটি নির্ভয়ে বলে ফেলতে। এর কারণ, বড়ো হতে হতে জীবন আমাদের হাতে-কলমে শিখিয়ে দিয়ে যায় যে, আমাদের সবচেয়ে কাছের মানুষগুলোই আমাদের সবচেয়ে দূরের মানুষ। সবাইকে অবিশ্বাস করে বাঁচতে হওয়ার চাইতে বড়ো শাস্তি আর নেই। পৃথিবীতে এটাই একমাত্র শাস্তি যা মানুষ নিজের দোষে পায় না।
মাঝে মাঝে আমি অকারণেই বিষণ্ণ হয়ে যাই। বিষণ্ণতার এমন ধূসর উদ্‌যাপন দীর্ঘসময় ধরে চলতে থাকে। নিরুত্তাপ, নিরুদ্‌বেগ, নিরবচ্ছিন্ন। কাউকে কিছু বলি না, আশেপাশের সবার সাথে থেকেও আমি একলা থাকি। সবাই বোঝে, কিছু একটা হয়েছে। কী হয়েছে, তা খুঁজতে কেউ চায় না। আমাদের মন খারাপের খোঁজ রাখার দায়টা কারুর নেই, তাই ইচ্ছেও নেই। লোকে মন ভালো করার নানান বুদ্ধি দেয়। আমি শুনতে থাকি আর ভাবি, আহা, আমি যেমনি করে ওদের নীরবে শুনছি, তেমনি করে আমার মনের কথাগুলি শোনার মতো সময় ও ধৈর্য যদি ওদের মধ্যে একজনেরও হতো! ওরা আমাকে যা যা বলে, আমি তার সবই জানি। আমার এই মুহূর্তে পরামর্শের প্রয়োজন নেই। আমার শুধু একজন মানুষের প্রয়োজন যে আমার কথাগুলি চুপচাপ শুনবে, আমাকে জাজ করবে না। এটাই কেউ বোঝে না, সবাই শুধু পরামর্শ দিতে শিখেছে, শুনতে কেউ শেখেনি। কথা শোনানোর মানুষ পথে-ঘাটে, কথা শোনার মানুষ কোথাও কেউ নেই। পৃথিবীতে শিক্ষকের কোনও অভাব নেই, বন্ধুরই বড়ো অভাব। আমি নিজে না মানলেও আমার মন আজ ঠিক বুঝে গেছে, আমার ভালোবাসার মানুষটি এই যে অনেক দিন ধরে আমাকে রোজ রোজ ডজনখানেক ‘আই লাভ ইউ’ লিখে পাঠায়, সে আদতে কোনওদিন আমাকে ভালোইবাসেনি। মানুষটা মূলত তার স্বার্থসিদ্ধির প্রয়োজনেই আমার সঙ্গে আছে। এই থেকে যাওয়াটা নামে মাত্র, কাজে নয়। কেউ আমার সাথে ভালোবাসার অভিনয় করে যাচ্ছে, এই ব্যাপারটা না বুঝলেই বরং ভালো। বুঝে ফেলতে পারলে বিরাট সমস্যা হয়ে যায়। তখন তাকে ভেতর থেকে আর গ্রহণ করা যায় না। মনের মধ্যে খুব কষ্ট হয়। সেই কষ্টটা তাকে না পাওয়ার নয়, নিজের মনকে বোঝাতে না পারার। মন বোঝে যদিও, সে আমার ছিলই না কখনও, তবু তা মানতে চায় না। প্রত্যাখ্যানও মেনে নেওয়া যায়, কিন্তু প্রতারণা মেনে নেওয়াটা খুব কঠিন। আমার পুরনো মানুষটা আর ফিরে আসে না, শুধুই তার স্মৃতিরা ফিরে ফিরে আসে। ইদানীং আমার হুট করেই মন খারাপ হয়ে যায়। কেন হয় ওরকম? জানি না। আমি আজও যে মানুষটিকে রোজই ‘ভালোবাসি’ বলি, তাকে বোধ হয় আগের মতো নিজের সবটুকু দিয়ে ভালো আমি আর বাসি না। ভালোবাসতে এই না পারাটা ক্যানসারের মতো, কেবল বাড়তেই থাকে। ভালোবাসা বেড়ে চলে যতটা, উদাসীনতা বেড়ে যায় তার চেয়ে অনেক বেশি। যে আমায় ভালোবাসে, তাকে ভালোবাসতে না পারাটা যদি হয় দুর্ভাগ্য, তবে আমি যাকে ভালোবেসেছি, তাকে ভালোবাসতে আর না পারাটা মৃত্যুর সমান। মনে জায়গা দেওয়ার চাইতে অনেক বেশি কঠিন মন থেকে ছুড়ে ফেলে দেওয়া। আমি যেখানে মনের দাবিতে শরীর এনেছি, সেখানে সে শরীরের দাবিতে মন টেনেছে। শরীরের সত্যি দাবিতে শরীর এলে তার নাম সমঝোতা, আর মনের মিথ্যে দাবিতে শরীর এলে তার নাম পাপ। যে পাপের কষ্টে আমি ছটফট করছি, সে পাপের সুখে আমার ভালোবাসার মানুষটি বিভোর হয়ে আছে। প্রায়ই আমার ভীষণ উদাস লাগে। কেন লাগে? ঠিক বুঝতে পারি না। যাদের আমি কাছের ভাবি, তাদের সবাই কেবলই আমার আত্মীয়স্বজন কিংবা রক্তের সম্পর্কের, আদতে ওদের কেউই আমার আপন নয়। যার নিজের বলতে কেউ নেই, সে-ও তা মেনে বা মানিয়ে নিতে পারে; কিন্তু যার নিজের বলতে যারা আছে, তাদের কেউই আসলে তার নিজের মানুষ নয়, সে কীভাবে তা মানতে পারে? এসবের উত্তর আমার কাছে নেই। আর নেই বলেই আমার মাথায় খুব যন্ত্রণা হয়। সেই যন্ত্রণা শেষ হলে আমি উদাসদৃষ্টিতে জানালার বাইরে তাকিয়ে থাকি। ওরা দেখে, আমার দৃষ্টি আকাশের দিকে; আমি দেখি, আমার দৃষ্টি আমার এই নিরর্থক জীবনটার দিকে। আমার খুব হুটহাট কান্না পায়। জানি না, কেন পায়। আমি যাদের বন্ধু ভেবে এসেছি সবসময়ই, ওরা আদতে আমার বন্ধুই নয়, স্রেফ পরিচিত। পরিচিতদের বন্ধুর জায়গায় বসিয়ে আবার সেখান থেকে ছুড়ে ফেলে দিতে খুব কষ্ট হয়। আমার বিপদের সময় পাশে পাইনি যাকে, তাকেও আমি নির্বোধের মতো দিনের পর দিন বন্ধু ভেবেছি। আজ আমি বুঝে গিয়েছি, অসংখ্য বন্ধুর ভিড়ে একটিও মানুষ আমার নেই, যাকে আমি কোনও শর্ত ও স্বার্থ ছাড়া বিপদের সময় পাশে পাবো। প্রয়োজনের সময় পাশে থাকে না যে, সে আর যা-ই হোক, বন্ধু কিছুতেই নয়। পরিচিতদের বন্ধু ভাবার চাইতে বড়ো বোকামি আর হয় না। মাঝে মাঝে আমার খুব একা লাগে। কেন লাগে, ভেবে পাই না। আমি বুঝতে পারি, সাড়ে সাত-শো কোটি মানুষের ভিড়ে আমার একটাও নিজের মানুষ নেই। আমার মনটা কেমন জানি করে। কেন এমন লাগে? মনকেমনের শুরুটা ঠিক কবে? কী কারণে আমার মনটা এমন ঘর ছেড়ে পালায়? আমি বুঝি না, আমি আসলে কিছুই বুঝে উঠতে পারি না। আমি আর এখন কারুরই কেউ হই না। কেউই আমার কিছু হয় না। আমি এই পৃথিবীর প্রতিটি মানুষের সাথেই সম্পর্কহীন হয়ে বেঁচে আছি। আমার চোখের সামনে পড়ে থাকা প্রতিটি সম্পর্কই এক-একটি দায়মোচন মাত্র, এর বেশি কিছু নয়। এত কিছু হয়ে যাচ্ছে আমার সাথে, অথচ এসবের একটিও কারণ আমি জানি না। আমার সাথে যা হচ্ছে, তার সবই হচ্ছে অকারণে। আমি আজ জেনে গেছি, প্রতিটি অকারণের পেছনেই অন্তত একটি হলেও কারণ থাকে।
শের-শায়েরি: ছয় ----------------------------------------- ৫. আমায় সোনা, রুপা, কুন্দনের গয়না গড়ে দিতে তুমি নিজেকে খাটিয়ে মারছ, অথচ এক তুমি ছাড়া যে কখনও আমার আর কোনও গয়না ছিল না, সেটুকু আমি মুখে বলতে পারলাম আর কই! ৬. আমার প্রেমিকা ভয় দেখিয়ে বলত, সে আমাকে ফেলে চলে যাবে। একদিন আমি সব ভয় ছুড়ে ফেলে ওর চোখের দিকে তাকিয়ে বললাম, 'যাও তবে!' আমার চাহনিতে ভয় পেয়ে সে আমাকে জড়িয়ে ধরল। ৭. এত কথা জমে নোট হয়ে আছে বুকে, অথচ কথা ভাংতি করার মতন একটাও লোক নেই আমার! ৮. আমি যখন লিখছি, তখন তুমি চা খাচ্ছ। ইসস্‌, পুড়ল কি ঠোঁট? হ্যাঁ গো, পোড়ার যন্ত্রণাটা অমন করেই পোড়ায়! ৯. আমাকে ভালোবাসা দিয়ে দিয়ে তুমি এতটাই লোভী করে দিয়েছ যে, এক ভালোবাসা বাদে জাগতিক আর কোনও কিছুরই প্রতি আমার কোনও লোভ নেই। ১০. তোমার মুখটা একবার দেখাও! আমি যে বহুদিন ধরে লিখতে পারছি না! ১১. সূর্যে মত্ত চাঁদ আর চাঁদে মত্ত সূর্য, তুমি মত্ত আমাতে, কিন্তু আমি যে অধৈর্য! ১২. এমন গলার স্বর আর চোখের নুর যার, সে যে ভয় পাইয়ে রাখে, ভেঙে করে চুরমার! ১৩. চুলের ঘ্রাণের ছড়া লেখা কবিতার বিশাল খাতায়, ‘তুমি থেকে যেয়ো কবির চোখের পাতায় পাতায়।’ ১৪. ওহে প্রেমিক, প্রেমিকা অভিমান করা ছেড়ে দিলে জেনে নিয়ো, তোমাদের মাঝে আর কিছুই অবশিষ্ট নেই। ১৫. আমায় লুকিয়ে ফেলো তোমার পায়ের নূপুরে, আমি বিশ্রাম নিই স্বস্তি-পাওয়া দুপুরে। ১৬. দুঃখের কথাতেও কাঁদি আমি, সুখের কথাতেও কাঁদি, তোমাদের কি মনে হয় না যে এবার আমাকে মৃতঘোষণা করা উচিত? ১৭. লিখতে লিখতে কাঁদতে শিখে যাই . . . আমি তবে শায়ের নই তো!? ভালোবাসতে বাসতে হারিয়ে ফেলতে শিখে যাই, হায় . . . আমি আবার মানুষ নই তো!? ১৮. সাঁতার জানি না, তবুও জলে ভেসেছি, নিয়েছি জলের ঘ্রাণ, দাম মিটিয়েছি। ১৯. নিরানব্বই জন মানুষই তোমায় প্রতারিত করল, আর তুমি কেবল আমারই দেখা পেলে না! অমন চোখজোড়া তবে কোন কাজে লাগে? ২০. অবহেলার তাড়া খেয়ে শেষে ফিরে এসেছি। হায়, যদি জানতে, কতটা ভালোবেসেছি! আগের চারটি: ১. ম্যহ্‌ফিলে আসবে বলে তোমরা সবাই কথা দিলে, অথচ গিয়ে দেখি, একজনও আসেনি। আজকাল কি কথা দেওয়াটাকেও তোমরা ঠাট্টা বানিয়ে ফেলেছ? ২. - কবি, সদ্য হৃদয় ভেঙেছে যার, তার চেহারা দেখতে কেমন, আপনি কি বলতে পারেন? আমি এরকম কাউকে কখনও দেখিনি। হৃদয় ভাঙলে মানুষ কী করে বাঁচে? - ………………… - হাসছেন যে, কবি? - তুমি কী করে দেখতে পাবে? সেই চেহারা তো কেবলই আমার আয়নায় দেখা যায়! ৩. আমরা জীবনে বাঁচতে এটা পেতে চাই, ওটা পেতে চাই। অথচ, বেঁচে থাকবার জন্য জানতে হয় শুধুই ছেড়ে দিতে! ৪. তোমার চোখের জল সহ্য হয় না বলে মদ খাই, আবার আমি মদ খাই বলে তুমি চোখের জল ফেলো। বলো, তুমি আগে থামবে? না কি আমি?
অনুষ্ঠানটি কেমন লাগল? আজকের ক্যারিয়ার আড্ডাটি নিয়ে আপনাদের সৎ সমালোচনা, পরামর্শ ও মতামত জানতে চাইছি। 
ক্যারিয়ার আড্ডা চলছে। সবাই আমার সঙ্গে আছেন তো? আমার কাছ থেকে কী শুনতে চান আজকে? ❤ 
যে পুরুষের মধ্যে কোনও নারী একবার তার নিজের বাবার ছায়া দেখতে পায়, সে পুরুষকে নারীটি সব কিছুর বিনিময়ে হলেও নিজের জীবনে রেখে দিতে চায়। মেয়েরা, তার পছন্দের ছেলেটির কোন কোন দিক তার বাবার মতো, তা নিয়ে ভাবতে পছন্দ করে। ছেলেদের মধ্যেও কেউ কেউ এই কাজটি করে। মায়ের ছায়া দেখতে পায় যে নারীর ভেতর, তাকে সে আপন করে রাখতে চায়। মানুষ শৈশবের বিশ্বস্ত ভালোবাসায় বাঁধা পড়ে থাকতে ভালোবাসে। যখন আমরা কাউকে খুঁজি ক্ষণিকের জন্য, তখন খুঁজি এমন কাউকে যে আমার শরীরের ও মনের প্রবৃত্তিকে প্রশ্রয় দিতে রাজি। সেই আমরাই যখন কাউকে খুঁজি সারাজীবনের জন্য, তখন খুঁজি এমন কাউকে যে আমাদের সমস্ত ক্লান্তি ও অ-সুখকে আশ্রয় দিতে রাজি। তাই তখন আমরা স্রেফ পার্টনার খুঁজি না, খুঁজি মায়ের নিঃশর্ত স্নেহ ও বাবার সুশীতল ছায়া। দেহের বাহ্যিক অবয়ব পেরিয়ে হৃদয়ের একান্ত গভীরে আত্মায় মিশে যেতে পারে, এমন কাউকে পেলে বাকি জীবনের জন্য কাছে রেখে দিতে বড়ো ইচ্ছে করে। দিনশেষে মানুষ নিজেকে পরমআস্থায় ও মমতায় ঘেরা দেখতে চায়। সুস্থভাবে বাঁচতে হলে সুখের আবাদের চেয়ে স্বস্তির নিরাপত্তা জরুরি। মানুষ যখন নিবিড় অনুধ্যানে নিজেকে প্রশ্ন করে, সে আসলে কী চায়, মন তখন রূপ নয়, গুণ নয়, বিত্ত নয়, কেবলই মায়ার টানটা নিয়েই বেশি হাঁটে। মানুষ মায়ায় আটকে থাকতে ভালোবাসে। মায়ার মোহে মানুষ সমস্ত যুক্তির ঊর্ধ্বে উঠে গিয়ে নিজেকে সেই মায়ার উৎসের দিকেই শেষমেশ সমর্পণ করে। কুৎসিত দেখতে কেউ যখন কোনও সুন্দর মানুষের ভালোবাসা-প্রেম অর্জন করে, তখন খোঁজ নিয়ে দেখলে জানা যাবে, এর রহস্যমূলে যা রয়েছে তার নাম মায়া। মানুষ একবার যার মায়ায় বাঁধা পড়ে, তাকে পেতে সে মরিয়া হয়ে ওঠে। তার চোখে সেই মায়া-জাগানিয়া মানুষটিই এই পৃথিবীর সবচাইতে আকর্ষণীয় ও সুন্দর মানুষ। কে দেখতে কেমন, তার চাইতে বড়ো কথা কাকে দেখতে কার কেমন লাগে। সহজ করে বলি। যাকে দেখলে আপনার মনে হয়, ‘একেও অমুক ভালোবাসে! কীভাবে সম্ভব!’, সে ওই অমুকের চোখে ভীষণ সুন্দর একজন মানুষ। আমরা ভুলে যাই, যে যাকে ভালোবাসে, সে তাকে নিশ্চয়ই সুন্দর দেখে! তা নিয়ে কথাবলাটাও মূর্খতার পরিচয় দেয়। তার চাইতে বড়ো কথা, কে কার সাথে বাঁচলে ভালো অনুভব করবে, সেটা ঠিক করে দেওয়ার আমরা কেউই না। আমাদের চোখে কোন দু-জনকে মানায়, তা দিয়ে সে দু-জনের জীবন চলে কি? আপনি যার সুখের দায়িত্ব নিতে পারেন না, তার পছন্দের মানুষ নিয়ে রায় দেওয়ার আপনি কে? সুখ, শান্তি, স্বস্তি---এসবের কোনও সর্বপালনীয় ব্যাকরণ হয় না। ভেতরের সৌন্দর্য সবসময়ই বাইরের সৌন্দর্যকে ছাপিয়ে যায়। বাইরের চোখ দিয়ে আমরা শরীরের মানুষ দেখি, আর ভেতরের চোখ দিয়ে আমরা মনের মানুষ দেখি। ভেতরের চোখ দিয়ে কোনও মানুষ যা দেখতে পায়, তার চাইতে বড়ো সত্য অন্তত সে মানুষটির জীবনে আর নেই। অন্য কারও সত্য ঠিক করে দেওয়ার দায় বা দায়িত্ব কোনওটিই আমাদের নেই। একমাত্র নির্বোধরাই নিজের মনের সত্যকে অন্যের উপর চাপিয়ে দেওয়ার চেষ্টা করে। যে সত্য লোকে চাপিয়ে দেওয়ার চেষ্টায় লিপ্ত হয়, সে সত্য যতটা সত্য, ততোধিক রাস্তার ক্যানভাসারের সস্তা মলম। আমরা যেন মাথায় রাখি, কারও ব্যাপারে আমাদের রায়ের চাইতে তার বোধের সত্য অনেক বেশি গুরুত্বপূর্ণ। সেই সত্যই পৃথিবীর সব সৌন্দর্যের গোপন রহস্য। মানুষ মনের সত্যে ভর করেই পৃথিবী দেখে। মানুষ বদলালে মনের সেই সত্যও বদলে যায়। মানুষ যত, সত্য তত। মানুষ তার নিজের মনের সত্যের প্রতি তার সমস্ত দৃষ্টিকে নিবদ্ধ রেখে বাঁচে। আমাদের চোখের দৃষ্টি যেখানে শেষ হয়, সেখান থেকেই অন্তরের দৃষ্টির শুরু। এইজন্যই, ভালোবাসার মানুষের বেঢপ গড়নের ভুঁড়িও কাঞ্চনজঙ্ঘার চূড়ার মতো অনিন্দ্যসুন্দর লাগে, কোটরের ভেতরে ঢুকে-যাওয়া কালি-পড়া চোখদুটোও পদ্মফুলের শুভ্রতায় ভাস্বর হয়ে ফুটে থাকে, কুচকুচে কালো চামড়াটি ছোঁয়ার সময়ও মনের মধ্যে একধরনের অপাপবিদ্ধ স্বর্গীয় অনুভূতির জন্ম হয়। ভালোবাসার মানুষের বেসুরো কর্কশ স্বরও রবিশঙ্করের সেতারের জাদুময় মূর্ছনা ছড়ায়। ভালোবাসতে জানে না যারা, তাদের মাথায় এসব কখনও আসবেই না। ভালোবাসার মানুষকে আমরা সুন্দর দেখি, সুন্দর ভাবি, সুন্দর শুনি। এটা নিয়ে উটকো লোকের বিচার বা রায় স্বাভাবিকভাবেই আমাদের বিরক্ত করে। আমরা এতটাই অপদার্থ ও নির্বোধ যে, যাকে নিয়ে আমাদের বাঁচতে হয় না, তাকে নিয়েও আমরা জাজমেন্টাল হয়ে বাঁচি! আমাদের মনের এমন বেকারত্ব ও দৈন্যের জন্যই এই পৃথিবীর যত অসুখ! ভালোবাসা প্রায়-অনাবিষ্কৃত এক ইন্দ্রজাল। এই জালে আটকে যায় যারা, তারা নিজেরাও বুঝতে পারে না, এ কীসের মধ্যে যে তারা বেঁচে আছে! আজ হোক, কাল হোক, একটু আগে বা দেরিতে আমরা প্রায় সবাই-ই ভালোবাসার অমন ইন্দ্রজালে আষ্টেপৃষ্ঠে আটকে যাই। যে প্রেমে আপনি পড়েননি, সে প্রেম নিয়ে অর্ধেক বুঝে বা না বুঝে হাজারো রায় আপনি দিয়ে দিতেই পারবেন। নিজে কখনও ওরকম কিছুতে ডুব মারলে কেবল তখনই বুঝতে পারবেন, আপনি যা যা বলেছেন একসময়, তার সবই ছিল অনুমাননির্ভর ও ডাহা মিথ্যে।
আমার সংগ্রহের আরও কিছু ক্লাসিক ও অন্যান্য... দেখুন তো, ব‌ইগুলির মধ্যে কোনটি কোনটি আপনার চেনা?
১. ম্যহ্‌ফিলে আসবে বলে তোমরা সবাই কথা দিলে, অথচ গিয়ে দেখি, একজনও আসেনি। আজকাল কি কথা দেওয়াটাকেও তোমরা ঠাট্টা বানিয়ে ফেলেছ? ২. - কবি, সদ্য হৃদয় ভেঙেছে যার, তার চেহারা দেখতে কেমন, আপনি কি বলতে পারেন? আমি এরকম কাউকে কখনও দেখিনি। হৃদয় ভাঙলে মানুষ কী করে বাঁচে? - ………………… - হাসছেন যে, কবি? - তুমি কী করে দেখতে পাবে? সেই চেহারা তো কেবলই আমার আয়নায় দেখা যায়! ৩. আমরা জীবনে বাঁচতে এটা পেতে চাই, ওটা পেতে চাই। অথচ, বেঁচে থাকবার জন্য জানতে হয় শুধুই ছেড়ে দিতে! ৪. তোমার চোখের জল সহ্য হয় না বলে মদ খাই, আবার আমি মদ খাই বলে তুমি চোখের জল ফেলো। বলো, তুমি আগে থামবে? না কি আমি?
শান্ত কিংবা কাঁপা কাঁপা হাতে একটি ছোট্ট চিরকুটে ‘আমার মৃত্যুর জন্য কেউ দায়ী নয়।’ লিখে আত্মহত্যা-করা প্রতিটি মানুষের মৃত্যুর পেছনে তার সবচাইতে কাছের মানুষটিই দায়ী থাকে। কখনওবা, সে সংখ্যাটি এক থেকে একাধিকে ওঠে। ভালো করে খোঁজ নিলে জানতে পারবেন, সেই মৃত্যুর জন্য এমন মানুষই দায়ী থাকে, সমস্ত দৃশ্যমান দায় থাকা সত্ত্বেও যাদের দায়ী করা যায় না। এমনকী সমাজের চোখে যা নিছকই একটি স্বেচ্ছামৃত্যু, তা ঘটাতে প্রত্যক্ষভাবে সব ধরনের ভূমিকাপালন করবার পরও কিছু মানুষকে কিছুতেই দোষী সাব্যস্ত করা যায় না। জীবন কখনও কখনও খুব জটিল হয়ে পড়ে। আমরা এমন কিছু মানুষকে ভালোবাসি, বেঁচে থাকবার সময়ে যাদের ঘৃণা করে বাঁচা আমাদের পক্ষে অসম্ভব। আমরা এমন কিছু মানুষকে নিয়ে বাঁচবার স্বপ্ন দেখি, যারা একসময় আমাদের মৃত্যুর একমাত্র কারণ হয়ে দাঁড়ায়। ঘাড়ের উপর যে মৃত্যু ক্রমাগত নিঃশ্বাস ফেলতে থাকে, আমরা তাকেই জীবনের নানান উপচারে ভরিয়ে তুলবার স্বপ্ন দেখি। এই জীবনের কঠিনতম সমীকরণটি কখন তৈরি হয়, জানেন? যখন দেখবেন, আপনি যে মানুষটিকে ভালোবাসেন, সে মানুষটিই আপনার সমস্ত ঘৃণার একমাত্র উৎস হয়ে যায়। আপনি না পারবেন তাকে ভালোবাসতে, না পারবেন তাকে ঘৃণা করতে; আর ভুলে যেতে তো পারবেনই না! সেই উটকো অপ্রয়োজনীয় মানুষটিই হয়ে পড়ে আপনার আয়ুর চাইতেও দামি। এর চেয়ে বড়ো অসহায়ত্ব আর নেই। ঘৃণা আর ভালোবাসা, এই দুই সত্তা যখনই একবিন্দুতে এসে মিলিত হয়, ঠিক তখনই শুরু হয়ে যায় জীবনের যত বিপত্তি, যত সংকট। আপনার মনের মধ্যে অনুভূতির এই চরম বৈপরীত্য যদি একই ব্যক্তির জন্য সৃষ্টি হয়, তখন জীবনে নেমে আসে তীব্র রকমের অর্থহীনতা। মানুষ যাকে নিজের জীবনের চাইতেও বেশি ভালোবাসে, দিনের পর দিন তাকেই ঘৃণা করতে যখন সে বাধ্য হয়, তখনই তার হাতে পরাজয়ের সেই বিষণ্ণ চিরকুটটি ওঠে যেখানে লেখা থাকে: আমার মৃত্যুর জন্য কেউ দায়ী নয়। প্রকৃতপক্ষে, প্রতিটি আত্মহত্যাই এক-একটি নিখুঁত ও পরিকল্পিত হত্যাকাণ্ড। 
আমি খুব ছোটোখাটো কিছু স্বপ্ন দেখি। বেড়ালের দুটো তুলতুলে বাচ্চা আর একটা কুকুরছানা থাকবে আমার। ওদের কোলে উঠিয়ে খোলা ব্যালকনিতে বসে বসে রোজ বিকেলে চায়ের কাপ হাতে আকাশে পাখিদের নীড়ে-ফেরা দেখব। সারাআকাশে মায়া ছড়াতে ছড়াতে সারি সারি পাখিরা ঘরে ফেরে। কেউ কেউ সারিতে ফেরে না, একা একা ওড়ে। এর নাম কি নিঃসঙ্গতা? আত্মপ্রত্যয়? নির্ভীকতা? না কি এ শুধুই অভিমান? আমি খুব ছোটো ছোটো কিছু স্বপ্ন বুনি। নিজের টাকায় ছোট্ট একটা ঘর বানাব। সে ঘরের দেয়ালগুলি হবে ধবধবে সাদা। একটা বড়ো পিয়ানো থাকবে দখিনমুখি ঘরটায়। সে ঘরটি হবে হাওয়ার এক বিশ্বস্ত সমুদ্র। অফিস থেকে ফিরে অখণ্ড ব্যস্ততাহীনতায় টুক করে পিয়ানোর সামনে বসে পড়ব। সেখানে আমি সুর তুলব, গলা ছেড়ে গান ধরব। হোক বেসুরো, তবু তো নিজের গলা! যা আমায় সুখী করে, তা-ই তো এই পৃথিবীর সুন্দরতম সুর। দিনযাপনের ক্লান্তি দূর করে নিজের সাথে নিভৃত আলাপচারিতায় কেটে যাবে কিছু সময়। সুরের মূর্ছনায় হাওয়া বয়ে চলার শব্দহীনতা শুনব নিজের নিয়মে। চৈতন্যের এই নৈঃসঙ্গ্যযাপনের নামই যে প্রার্থনা! আমার খুব ছোটো কিছু ইচ্ছে আছে। সেই ইচ্ছেগুলি ডায়েরিতে লিখে রাখব। জীবনে সব কিছু পেয়ে যাব যেদিন, সেদিনই ঠিক বুঝে ফেলব, আমার ইচ্ছেগুলি পূরণ করবার সময় হয়তো এ জীবনে আর কখনও পাবো না। সেদিন থেকে শুরু হবে আমার অপ্রাপ্তিগুলি একটি একটি করে ডায়েরিতে লিখে রাখা। মানুষ যেদিন থেকে সবার চোখে মানুষ হয়ে উঠতে শুরু করে, সেদিন থেকেই শুরু হয় একজন উনমানুষ হওয়ার দিকে তার বেদনার্ত যাত্রাটি। এ জীবনে যা-কিছু না পেয়েই মরে যাব, তা-কিছুর নিখুঁত বর্ণনা থাকবে সেই ডায়েরিতে। আমার মৃত্যুর পর আমার অপূর্ণ সমস্ত ইচ্ছের নীরব সাক্ষ্য দেবে সেই ডায়েরির ধূসর কিছু ছাই। আমার কিছু আদুরে আহ্লাদ আছে। বর্ষাযাপনের অভিমানে দরজা আটকে রুমের ভেতরে বসে থাকলে প্রিয় মানুষটি একছুটে এসে দরজায় মৃদুআঘাতে কড়া নেড়ে বলবে, বৃষ্টিতে একদম ভিজে গেছি গো! আমায় না নাও, আমার হাতের কদমগুচ্ছটি অন্তত নাও? বাহুতে আইসক্রিমের ব্যাগটা ঝুলছে, এই ফুলগুলি গ্রহণ করে আমাকে একটু উদ্ধার করো, প্লিজ? আমার টুকরো টুকরো কিছু স্বপ্ন আছে। আমার যা-কিছু থাকবে, তার সবই আমি মৃত্যুর আগে রাস্তার বেওয়ারিশ কুকুর-বেড়াল আর ঘরহীন মানুষের নামে লিখে দেবো। আমার শরীরের প্রতিটি অঙ্গপ্রত্যঙ্গ উইল করে দান করে যাব। আমার খুব ইচ্ছে, আমার প্রিয় চোখদুটো আমার মৃত্যুর পরেও বেঁচে থাকুক। আমার কিডনি মৃত্যুপথযাত্রী কারুর প্রাণটা বাঁচিয়ে দিক। সবাই জানবে, আমি নেই। আর ওদিকে আমার দু-চোখের কাজল আমার অস্তিত্বের হাজিরা দেবে প্রতিদিনই! আমার আজন্ম সাধ, আমার মৃত্যুর পর আমার জন্য একটি পয়সাও খরচ করা না হোক। আমার মৃত্যুর খবরটি যেন আমার কাছের মানুষদের কাছেও না পৌঁছায়। ওরা সবাই জানুক, আমি বেঁচে আছি। যখন আমার জন্য কারও অশ্রু ঝরে, তখন আমার মনে হয়, পাপের ভারে যেন আমার সমস্ত বোধ নুয়ে পড়েছে! মৃত্যুর পরেও আমি কারুর কান্নার দায় নিতে চাই না। যে মানুষটি সম্পূর্ণ প্রত্যাশাহীনভাবে বাঁচে, তার মৃত্যুর পর কারুর অশ্রুর কণামাত্রও প্রত্যাশা জীবিতাবস্থাতে সে ভাবনাতেও আনতে পারে না। আমি চাই, আমার মৃত্যুর সাথে সাথেই আমার সমস্ত ইচ্ছে, অর্জন ও স্বপ্নরা দলবেঁধে মরে যাক। ওরা আমার সন্তানের মতো। মায়ের মৃত্যুর পর সন্তানেরা প্রায়ই অবহেলায় ও অনাদরে বেঁচে থাকে। অমন অবহেলা ও অনাদরের চেয়ে বরং মৃত্যু শ্রেয়।
একজন অঞ্জন দত্ত ---------------------------- ‘আমি সিগারেট খুবই কম খেতাম। এখন হয়তো একটু বেড়েছে। কেন? কেননা আমার মদ খাওয়াটা বেড়ে যাচ্ছিল। হা হা হা…’ উপরের কথাগুলো অঞ্জন দত্তর। এরকম সরল স্বীকারোক্তিতে কথা আর কজনই-বা বলতে পারে, বলুন? কেউ মদ খেলে জাত যায়, কেউবা মদ খেলে জাতে ওঠে। আর অঞ্জন দত্তদের জাতটাই এমন, ওঁদের কাছে এলে বরং মদ নিজেই জাতে ওঠে! ‘হয়তো ঠিক সময়ে, ঠিক বয়সে অভিনেতার স্বীকৃতি পেলে বেশ বড়ো মাপের একজন অভিনেতা হতে পারতাম। সেই সম্ভাবনা আমার ছিল। কিন্তু আমার বয়স যখন চল্লিশ পেরিয়ে গেল এবং যথেষ্ট পরিমাণে অভিনয় করার সুযোগ পেলাম না, তখন বুঝেছিলাম, বাংলা সিনেমায় অভিনয়ের মোড় ঘুরিয়ে দেবার মতো ক্ষমতা এই জীবনে আর হবে না।’ এই কথাগুলোও অঞ্জন দত্তর। যাঁরা তাঁর অভিনয় দেখেছেন, তাঁদের বিশ্বাস হয় তিনিও এমন কথা বলতে পারেন? অঞ্জনদের এই সবিনয় সততা কখনওই সত্যকে ছাপিয়ে যেতে পারে না। ‘চাকরিটা আমি পেয়ে গেছি বেলা শুনছ…’, ‘তুমি না থাকলে সকালটা এত মিষ্টি হতো না…’, কিংবা ‘রঞ্জনা, আমি আর আসব না…’-র মতন অত উঁচুদরের অমর কিছু সংগীতের স্রষ্টা যিনি, তাঁর আক্ষেপটা কোথায়, খেয়াল করেছেন? এমন তৃষ্ণা না থাকলে অমৃতের সন্ধানে ছোটা যায় না। অঞ্জন নিজের সম্পর্কে বলেন, ‘আমি মোটামুটি পেশাদার একজন শিল্পী। নাটক, আধুনিক গান, চলচ্চিত্র---এই আমার জগত, যা ক্রমশ মধ্যমেধায় ডুবে যাচ্ছে। বড়ো মাপের শিল্পীর অভাবটা প্রতিনিয়ত অনুভব করি। ৬৩ বছর বয়সে এসে নতুন সম্ভাবনা খুঁজে চলি। তাদের হদিস পেলে খুবই উত্তেজিত হয়ে তাদের দাঁড় করানোর চেষ্টা করি। ভালো শিক্ষক হতে চাই। কিন্তু বেশিরভাগ ক্ষেত্রে, তাদেরও মধ্যমেধায় ডুবে যেতে দেখি। বেশিরভাগ ওই ছাপোষা সেলেব্রিটি হয়ে ঘুরে বেড়ায়। ওই ঘুরেই বেড়ায়, তার বেশি কিছু নয়। আসলে সত্যি কথা না থাকলে আত্মকথা হয় না। সাজ্জাদ গল্প বানিয়ে বানিয়ে অঞ্জন দত্তকে একটা বড়ো মাপের শিল্পী বানাতে চায়নি। ও খুঁজেছে সেই অঞ্জনকে, যাকে কেউ বুঝতে পারেনি, চিনতে পারেনি। পারেনি বলেই হয়তো তার কোনো সঠিক মূল্যায়ন হয়নি। কিংবা চিনতে পারেনি বলেই হয়তো সে বড়ো মাপের শিল্পী হতে পারল না এই জীবনে। তাই সাজ্জাদের বেশ কিছু টাকা খরচা করে দিই আমি। প্লেনের টিকিট কেটে ওকে বাধ্য করি আমার সঙ্গে দার্জিলিং যেতে। এবং সেই ছেলেবেলার মিষ্টি এবং অনেক কষ্টের, অনেক সুন্দর আবহাওয়ায় অকপটে অনেক অনেক সত্যি কথা বলে ফেলি। আমি যে শুধু কষ্ট করেছি, তা নয়। প্রচুর কষ্ট দিয়েছিও অন্যদেরকে, কাছের মানুষদের। কষ্ট এবং প্রচ্ছন্ন দুঃখ থেকেই আনন্দের জন্ম হয়। আমি সাজ্জাদকে বন্ধুর মতন গড়গড় করে বলে গেছি সব, যেমন করে একজন রোগী তার ডাক্তারকে সব সত্য কথা উগড়ে দেয়, সেভাবে। আমি ওকে বন্ধুর মতন করে ওইসব বলেছি, যা আমার আমি হবার জন্য মূল্যবান ছিল। অনেক অলিগলির মধ্যে হারিয়ে গিয়ে নিজের এগোবার রাস্তা এবং সাহস খুঁজে পেয়েছি। হারিয়ে যাবার দরকার ছিল আমার। ভালো মানুষ, ভালো স্বামী, ভালো বাবা---কোনোটাই আমি নই। আমার কাছে চিরকালের প্রশ্ন: ভালো কী? মাথা উঁচু করে বলতে পারি, খারাপ লোক আমি নই। গুণ সকলের মধ্যে থাকে। গুণ আসলে টেবিলসল্টের মতন। কিন্তু সেই গুণগুলো নিয়ে মানুষ কী করে? জনপ্রিয় হতে চায়? সকলের কাছে ভালো হতে চায়? না কি নিজের কাছে সৎ? সততার সংজ্ঞাটা আসলে কী?’ জোয়ান বায়াজের গানের বাঙলায়নে সুমনের কণ্ঠে শুনেছি: কতটা পথ পেরোলে তবে পথিক বলা যায়...অঞ্জনকে আমার জিজ্ঞেস করতে ইচ্ছে করে: আর কতটা পথ পেরোলে তবে বড়ো শিল্পী বলা যায়! ‘কাঞ্চনজঙ্ঘা’, ‘মেরী আন’, ‘আমি বৃষ্টি দেখেছি’, ‘একদিন বৃষ্টিতে বিকেলে’, ‘শুনতে কি চাও তুমি’, ‘বসে আছি ইস্টিশানেতে’ শুনে শুনে বড়ো হয়েছি আমরা যারা, তারা বড্ড ভাগ্যবান। নির্ঘুম রাত কাটানোর ট্রেডমার্ক গানের লিস্টে প্রথম দিকেই থাকত ও থাকে অঞ্জন দত্তর এরকম আশ্চর্য সুন্দর কিছু সৃষ্টি। বড়ো হয়ে যাবার পর যখন জানতে পারলাম, অঞ্জন সিনেমা বানান, সিনেমায় অভিনয়ও করেছেন, তখন ডুব দিলাম তাঁর সৃষ্টির সেই ভুবনেও। মৃণাল সেনের সিনেমা খারিজ – চালচিত্র - অন্তরীণ, অপর্ণা সেনের সিনেমা যুগান্ত, বুদ্ধদেব দাশগুপ্তর সিনেমা গৃহযুদ্ধ ইত্যাদিতে তাঁর অমন অভিনয় দেখে থ হয়ে যায়নি কোন বাঙালিসন্তান? ‘বো ব্যারাকস ফরএভার’, ‘দত্ত ভার্সাস দত্ত’, ‘রঞ্জনা আমি আর আসব না’ দেখে আমরা চিনতে পারি একজন ফিল্মমেকার অঞ্জন দত্তর শক্ত জাতটা। মেকি এলিটিজমের ধার না ধেরে অমন চমৎকার সাবলীলতার মেঠোপথ ধরেও সিনেমা হাঁটতে পারে, অঞ্জন তা দেখিয়েছেন খুব সাফল্যের সাথেই। আমার এই লেখাটি যাঁরা পড়ছেন, তাঁদের বলি, হাতে সময় থাকলে, এমনকী সময় না থাকলেও সময় বের করে নিয়ে অঞ্জন দত্তর ট্র্যাভেল চ্যাট-শো ‘চলো অঞ্জন’-এর সবকটা এপিসোড না দেখে থাকলে দেখে ফেলতে পারেন। ওগুলি ইউটিউবে আছে, খুঁজলেই পেয়ে যাবেন। সেখানে অঞ্জন বিভিন্ন বড়ো মানুষকে পশ্চিমবঙ্গের অপূর্ব সুন্দর কিছু জায়গায় ঘুরতে নিয়ে যান এবং তাঁদের সাথে খুবই অকপট ভঙ্গিতে জীবন নিয়ে গল্প করেন। প্রকৃতির কোলে আয়েশ করে শরীর-মন এলিয়ে দিয়ে চায়ের উষ্ণ ধোঁয়ায় কিংবা হুইস্কির অকৃত্রিম মাদকতায় আবিষ্ট ওঁরা যেমনি করে নিজেদের মেলে ধরেন, খুব মন দিয়ে শুনলে আপনি বুঝতে পারবেন, বড়ো মানুষদের সাথে আমাদের তফাত আসলে অনেক জায়গাতেই। ওঁদের পড়াশোনা কি জানাশোনা, ভাবনা কি সাধনা, সারল্য কি স্বাচ্ছন্দ্য, দর্শন কি মনস্তত্ত্ব এসবের তেমন কিছুই আমাদের সাথে মেলে না। আর মেলে না বলেই আমরা কবরে শোয়ার কিংবা চিতায় ওঠার আগ অবধি এরকম সাধারণ হয়েই জীবনটা কাটিয়ে দিই। সাধারণত্ব ও অসাধারণত্ব, এই দুইয়ের মধ্যকার দূরত্বটি এতটাই বেশি যে অনভ্যস্ত মস্তিষ্কে অনুমান পর্যন্ত করা যায় না। বড়োদের ভাবনা ও কাজ দুই-ই অনেক বড়ো। কি অভিনয়ে, কি নির্দেশনায়, কি সংগীতে অত বড়ো মাপের একজন শিল্পী, একজন গ্রেট অঞ্জন দত্ত নিজেকে নিয়ে অত অবলীলায়, অত সারল্য নিয়ে, অত অকপটে, বিন্দুমাত্রও রাখঢাক না রেখেই কী করে বলে ফেলেন অতটা? কী করেই-বা নিজের দিকে, অন্যদের দিকে এবং সমাজের দিকে এতসব প্রশ্ন ছুড়ে দিতে পারেন? কতটা পথ পেরুলে তবে মানুষ এতটা নির্ভীক হতে পারে? এসব সত্যিই আমার মাথায় আসে না। কিংবা সত্যবচনে বলা যায়, আমার মতন এতটা নগণ্য লোকের মাথায় অতদূর আসে না বলেই মানুষটা অঞ্জন দত্ত। যথেষ্ট মানসিক পরিপক্বতা ও প্রস্তুতি ছাড়া জিনিয়াসদের বোঝা পুরোপুরিই অসম্ভব! জাতশিল্পী যাঁদের বলি আমরা, তাঁদের কাউকেই বোঝা আমাদের সাধ্যের অনেক অনেক অনেক বাইরে। ওঁরা যখন বেঁচে থাকেন, তখন তো বুঝতে পারিই না, মৃত্যুর পরেও ওঁরা আমাদের বোধবুদ্ধিতে অনাবিষ্কৃত থেকে যান। দূর থেকে ওঁদের ক্রিয়েটিভ আর্ট উপভোগ করবার সময়ে আমরা মাথাতেই আনতে পারি না যে আমরা একজন আর্টিস্টের নির্দিষ্ট একটি সত্তাকে দেখেছি, শুনছি বা অনুভব করছি মাত্র। সেই সত্তাটির সঙ্গে ব্যক্তি-আর্টিস্টের অনেকটা দূরত্ব থাকতে পারে, এমনকী কিছু ক্ষেত্রে দ্বন্দ্ব থাকাটাও অস্বাভাবিক নয়। আমরা ভাবতেও পারি না, হয়তোবা আর্টিস্টের আর্টের সাথে আর্টিস্টের লাইফের ন্যূনতমও সম্পর্ক নেই। স্রষ্টার সাথে তাঁর সৃষ্টির সখ্য আছে বটে, তবে অভিন্নতা না-ও থাকতে পারে। আর্টিস্ট তাঁর কাজের মতো হতে বাধ্য নন। আর্টিস্টের কমিটমেন্ট কেবলই তাঁর আর্টের প্রতি। আর্টিস্টের পার্সোনাল লাইফের সাথে তাঁর আর্টের যোগসূত্র খোঁজে যারা, কিংবা আর্টিস্টের পার্সোনাল লাইফের ব্যবচ্ছেদ করতে বসে যারা, তারা মূলত আর্টিস্টের শিল্পসত্তাকে ধ্বংস করে দেবার আয়োজন করে। নগণ্য, অতএব অগণ্য অসৃষ্টিশীল মানুষের চেয়ে একজন বড়ো মাপের আর্টিস্টের স্থানটি বরাবরই অনেক উঁচুতে। তাঁকে কোনও গ্রামারে ফেলা যায় না। সে চেষ্টা করে যারা, তারা প্রকৃতপক্ষে এক-একটা ক্রিমিনাল। ওই অন্ধ মূর্খের দল নিজেরাই জানে না, মূর্খতার কোন ধাপে তারা পৌঁছে গেছে! গাধারা সিংহের শ্রেষ্ঠত্ব মেনে নিতে জানে না বলেই আমৃত্যু গাধা থেকে যায়। গাধারা সবাই মিলে কোনও এক বড়ো গাধাকেই তাদের রাজা বানায় ও সেই বড়ো গাধাটির মতো হওয়ার চেষ্টায় জীবন কাটায়। আর্টিস্টদের নিয়ে জাজমেন্টাল হওয়ার চাইতে বড়ো পাপ আর হয় না। আমরা তো শুধুই বিচার করে আয়ুক্ষয় করি, আর ওদিকে অঞ্জন দত্তরা নতুন কিছু সৃষ্টির ক্ষুধায়, নতুন জন্মের প্রসববেদনায় কাতরাতে থাকেন। জন্মের উৎসবের দিকে সেই মহতী যাত্রায় শারীরিক মৃত্যুর আগ পর্যন্ত প্রতি মুহূর্তেই মানসিক স্বেচ্ছামৃত্যুর এই যে একের পর এক শ্রমসাধ্য মঞ্চায়ন, তার খোঁজ আমরা রাখি না। সত্যিকারের শিল্পের জন্যই যদি আমরা আন্তরিক প্রতীক্ষায় থাকি, তবে কেন শিল্পীদের জীবন ঘেঁটে সেইসব আপাত-খুঁতের অন্বেষণে ব্যস্ত হয়ে পড়ি, হয়তো যা আছে বলেই আর্টিস্টরা শেষপর্যন্ত আর্টিস্ট হয়ে ওঠেন? আমরা এতটাই অপদার্থ যে আর্টিস্টদের স্বর্গে নিতে গিয়ে তাঁদের আর্টকেই স্বর্গচ্যুত করি। যা দেখে আমরা নরক ভাবি, তা থেকেই যে ওঁদের স্বর্গের সিঁড়ির প্রথম ধাপটার শুরু হয়, সেটি আমাদের স্থূলবুদ্ধিতে কিছুতেই ধরে না। জ্ঞানীর স্বর্গযাত্রা আর মূর্খের স্বর্গযাত্রা দূরতম বিবেচনাতেও কখনও এক নয়। মূর্খের স্বর্গের সবকটি দরোজার চাবি দিয়েও জ্ঞানীর নরকের একটিও দরোজার তালা খোলা যায় না। তাই নীরবতাই হোক মূর্খের প্রধান কর্তব্য।
যে দায়িত্বটি পালন করতে পারবেন না, সে দায়িত্ব কখনও কাঁধে নেবেন না। যে কথাটি রাখতে পারবেন না, সে কথা কখনও কাউকে দেবেন না। যে হাতটি ধরে রাখতে পারবেন না, সে হাত কখনও প্রতিশ্রুতির বিনিময়ে ধরবেন না। যাকে ভালোবাসতে পারেননি, তাকে কখনও ‘ভালোবাসি’ শব্দটি বলবেন না। যে টাকাটা ফেরত দিতে পারবেন না, সে টাকা কখনও ধার নেবেন না। কমিটমেন্ট অনেক বড়ো ব্যাপার। যার মধ্যে ন্যূনতমও আত্মসম্মানবোধ আছে, সে কখনও কমিটমেন্ট ভাঙে না। যা আপনার কাছে একটি শব্দ কিংবা বাক্য কেবলই, হয়তো তা-ই কারও কাছে তার পুরোটা জীবন! বাটপারি, জোচ্চুরি, ছোটোলোকি সবাই করতে পারে না, তাই সবাই তা ধরতেও পারে না। সবার চরিত্রে আপনার মতো ওসব দিক না-ও থাকতে পারে। যাদের মনমানসিকতায় ওসব নেই, তারা ওসবে অভ্যস্ত নয়। অভ্যস্ত নয় বলেই আপনার ওই পর্যায়ের বেহায়াপনা তাদের জীবনে দুঃখ ডেকে আনে। কেন, জানেন? যে লোকটা আপনার উপর আস্থা রেখে আজ কোনও একটা সিদ্ধান্তে আসছে, সে সত্যিই আজ বুঝতে পারে না, এমনকী অনুমান পর্যন্ত করতে পারে না যে আপনি এতটা ফালতু একটা লোক। ফালতু যদি হন, তবে অনুগ্রহ করে শুধুই ফালতুদের সাথে চলুন। ফালতু হয়ে বাঁচুন, ফালতু হয়েই মরুন। এর চাইতে বেশি কিছু আপনি ডিজার্ভ করেন না। হয়তো আপনার বাড়ি-গাড়ি, প্রতিপত্তি, মেধা সবই আছে, তবু আপনি সে লোকটার চোখে ঘৃণ্য, জঘন্য, নর্দমার কীটসম, যে আপনার জন্য বিনা দোষে কষ্ট পাচ্ছে। আপনি পুরো পৃথিবীর সামনে মাথা উঁচু করে বাঁচলেও সে লোকটার সামনে থেকে আপনাকে পালিয়ে বেড়াতে হয়। এরকম করে কারা বাঁচে, জানেন তো? কারা আবার! চোরের দল বাঁচে! এরকম চোরছ্যাঁচড় হয়ে বেঁচে থেকে লাভ আছে? আপনার বিবেচনায় লাভ আছে হয়তো! থাকে যদি, তবে কেবল চোরদের সাথেই ওরকম করে বাঁচুন। যে ওয়াদা ভেঙে ফেলে, তার সাথে একজন খুনির মনোগত পার্থক্য সামান্যই। প্রচলিত আইনে শরীর খুন করার শাস্তি হয়, মন খুন করার কোনও শাস্তি হয় না। এইটুকুই পার্থক্য। গোটা পৃথিবীকে জয় করে ফেললেও কী লাভ হবে যদি কারও কাছে সারাজীবনের জন্য হেরে বসে থাকেন? সে বাঁচার কী মানে যেভাবে বাঁচলে কারও সামনে চোরের মতন করে বাঁচতে হয়? আপনি কতটা ভালো মানুষ, তা নির্ভর করে আপনি কতটা প্রতিশ্রুতি রাখতে পারেন, তার উপর। যতক্ষণ নিজের শেষ সম্বলটি সঙ্গে আছে, ততক্ষণ পর্যন্ত একজন ভালো মানুষ কিছুতেই ওয়াদা ভাঙে না। সফল হওয়ার চাইতে অনেক বেশি জরুরি ভালো হওয়া। প্রকৃতির বিচার বোঝেন তো? বোঝেন না? অপেক্ষা করুন, নিজের জীবন থেকেই বুঝতে পারবেন। না কি বোঝেন ঠিকই, কিন্তু মানেন না? ভালো! নিজের অভিজ্ঞতা থেকে বলছি, অপেক্ষায় থাকুন, প্রকৃতি প্রতিটি মানুষকেই তার কৃতকর্মের ফল পেতে বাধ্য করে। হ্যাঁ, করেই করে! আরেকজন মানুষের জীবন অন্যায়ভাবে বিপন্ন করে দেওয়ার শাস্তি আপনি জীবিতাবস্থাতেই পেয়ে যাবেন। প্রকৃতির হিসেবে কখনও কোনও ভুল হয় না। ওয়েট অ্যান্ড সি! চরিত্র জিনিসটাকে আমরা অনেকে হাস্যকরভাবে শুধুই প্রজননযন্ত্রের একমুখিতা দিয়ে বিচার করলেও এখানে আরও অনেক কিছুই জড়িত থাকে। কথায় ও কাজে মিল নেই যার, তার সমস্ত ধার্মিকতা, সাফল্য, অর্জন, দক্ষতা, জ্ঞান, প্রতিষ্ঠা, একগামিতা ইত্যাদি মিলেও তাকে ভালো চরিত্রের সার্টিফিকেট দিতে পারে না। ওয়াদা ভেঙে ফেলে যে, তার চাইতে চরিত্রহীন লোক আর হয় না। চরিত্র নিয়ে অনেক চরিত্রহীন লোককে বিভিন্ন জায়গায় বড়ো বড়ো কথা বলে বেড়াতে দেখি। সত্যিই করুণা হয় ওদের জন্য। ওদের দেখি আর বিস্ময়ে ভাবি, এতটা নির্লজ্জ হয়েও বাঁচা যায়! মুখের উপর ‘না’ বলতে শিখুন। যেখানে-সেখানে বুঝে না বুঝে ‘হ্যাঁ’ বলে দেবেন না। ভালো না বেসেও ‘ভালোবাসি’ বলাটাকে ভালোবাসা বলে না, লাম্পট্য বলে। মন না ছুঁয়েও মনছোঁয়ার মিথ্যে দোহাইয়ে শরীরছোঁয়াকে ভিক্ষাবৃত্তি বলে। কী বাজে একটা জীবন ওসব ফালতু লোকের! অট্টালিকায় বাস করে, অথচ সারাজীবনই ভিক্ষা করে চলে! পুরো দুনিয়ার চোখে রাজা হয়ে বাঁচে, অথচ একটা মানুষের চোখের সামনে থেকে ছিঁচকে-চোরের মতো পালায়! থুঃ! যে মানুষ---মুখের উপর সরাসরি ‘না’ বলতে পারে; যে ওয়াদা রাখতে পারবে না, যত সমস্যাই হোক না কেন, সে ওয়াদা কখনও দেয় না; যাকে ভালোবাসে না, সে কষ্ট পাবে জেনেও তাকে সরাসরি কোনও ভণিতা না করে ‘ভালোবাসি না’ বলতে পারে; যে সময়ের মধ্যে টাকাটা ফেরত দিতে পারবে না, সে সময়ে টাকা ফেরত দেওয়ার প্রতিশ্রুতি দিয়ে টাকা ধার নেয় না---সে মানুষই প্রকৃত মানুষ। বাকিরা মানুষের মুখোশে এক-একটি সাক্ষাৎ শয়তান, জ্যান্ত অমানুষ। বিএমডব্লিউ-হাঁকানো ওরকম এক-শো ফালতু লোক মিলেও মানমর্যাদায় সেই বৃদ্ধ রিকশাওয়ালা চাচার একটি ছেঁড়া-স্যান্ডেলের ফিতের সমানও হতে পারবে না, যে চাচাটির কথায় ও কাজে পুরোপুরি মিল আছে। কেউ মানুষের অবয়ব ধারণ করে বাঁচলেই মানুষ হয়ে যায় না। মানুষ তার কর্মের কারণেই কারও কারও চোখে অমানুষ হয়ে বাঁচে। ওরকম অমানুষদের বড়ো বড়ো কথা বলতে দেখলে ওদের জিভ টেনে ছিঁড়ে ফেলতে ইচ্ছে করে! ওরা রাস্তার কুকুরের লাথিরও যোগ্য না! যত কষ্টই হোক, স্পষ্ট উচ্চারণে ‘না’ বলতে শিখুন। ‘না’ সবাই বলতে পারে না, এটা বলতে পারার জন্য মনের শক্তি ও সততা দুই-ই লাগে। দুর্বল ও দুশ্চরিত্র যারা, ওরাই সবখানে মন জুগিয়ে চলতে ‘হ্যাঁ’ বলে যায়। সবাইকে খুশি করে চলে যে, সে লোকের কাছ থেকে খুব সাবধান থাকতে হয়। ‘না’ বলতে জানলে সাময়িক তিরস্কারের শিকার হলেও শেষ স্যালুটটা আপনিই পাবেন, এ ব্যাপারে নিশ্চিত থাকতে পারেন। না পারলে ‘পারব না’ বলুন, না বুঝলে 'বুঝি না' বলুন, না জানলে ‘জানি না’ বলুন, না করলে ‘করব না’ বলুন। সোজা হিসেব তো! এটি রকেট সায়েন্স নয় যে বুঝতে সমস্যা হওয়ার কথা! ‘না’ নিছকই কোনও শব্দ নয়; ‘না’ হচ্ছে সৎচরিত্রের প্রকাশ, ওয়াদারক্ষার শক্তি, আত্মসম্মানবোধের মাপকাঠি, মানুষের বিশ্বাস ও ভালোবাসার প্রতি শ্রদ্ধাপ্রদর্শন, অসীম নির্ভরতার প্রতীক, মাথা উঁচু করে বাঁচবার একটি প্রধান শর্ত। মাত্র এক-অক্ষরের এই শব্দটি দায়িত্ব নিয়ে উচ্চারণ করতে এক-পৃথিবীসমান শক্তির প্রয়োজন হয়, যা সবার থাকে না। কাউকে খুশি করবার চাইতে অনেক বেশি জরুরি হলো তার চোখে আমৃত্যুই সম্মানিত হয়ে বাঁচা।
কথায় ও কাজে শতভাগ মিল কাকে বলে, তা জানতে রৌপ্যরূপ থেকে রুপার গহনা শপিং করে দেখুন! (ইয়ে মানে, আবারও মার্কেটিং করে ফেললাম। নিজের ছোটো ভাইয়ের প্রতিষ্ঠান তো, আমার ওয়ালে এই মার্কেটিংটা আমি করবই! ভালো না লাগলে আমার পেইজ থেকে বিদেয় হতে পারেন। আমি কাউকেই এই পেইজের একটি পোস্টেও দাওয়াত দিয়ে আনিনি। তবে হ্যাঁ, আপনারা কেউ নিজের পেইজের, বিজনেসের, আইডির, গ্রুপের প্রমোশন করার চেষ্টা করলে তাঁকে ব্যান করা হবে। আমি ভালো নই? একমত, বস! অন্য দিকে যান। আমি ভালো না, ভালোদের সাথে থাকুন। আমাকে ফলো করে আমার লেখা ও ভিডিয়োগুলি উপভোগ করেন, তা করতে তো আপনাদের কাছ থেকে আমি টাকা নিই না, তাই না? যা পাচ্ছেন, তার সবই ফ্রি'তে পাচ্ছেন। আপনি আমাকে ফলো করলে আমি টাকা পাই না, তাই আপনার প্রতি আমার তেমন কোনও দায়বদ্ধতা নেই। যে প্রতিষ্ঠান আমাদের পরিবারের সিংহভাগ খরচ চালায়, সে প্রতিষ্ঠানের বিক্রি বাড়াতে আমি লিখবই। সেখান থেকে পণ্য কিনতে তো আর আমি আপনার বাসায় পুলিশ পাঠাইনি, তাই না? ভালো না লাগলে আনফলো বা ব্লক করে দিন। রৌপ্যরূপ নিয়ে আমার কোনও পোস্টে বা কমেন্টে হা-হা রিঅ্যাক্ট দিলে বা হেইট কমেন্ট করলে আপনি নিশ্চিতভাবেই পেইজের ব্যানলিস্টে চলে যাবেন। সেখানে আপনার লক্ষাধিক সম্মানিত ভাইব্রাদার আছেন। তাঁদের সাথে সময়টা আপনার ভালোই কাটবে।
‘বাকের ভাই, আপনার হাতটা একটু দেন? কিছুক্ষণ ধরে রাখি?’ বাকের ভাই হাত এগিয়ে দিলেন। মুনা সেই এগিয়ে দেওয়া হাত দু-হাতের মুঠোয় পুরে চুমু খেতে লাগলেন। মুনার চোখের জলে বাকের ভাইয়ের হাত ভিজে গেল। ওঁদের দু-জনের মাঝে দেয়াল হয়ে রইল জেলের গরাদ। সেই দেয়াল এই পৃথিবীর সমস্ত দেয়ালহীনতার দিকে তাকিয়ে নিঃশব্দে বিজয়ীর হাসি ছুড়তে লাগল। বাকের ভাই কখনও কাঁদেন না। আজ তিনিও কাঁদছেন। এই অশ্রু মৃত্যুপথযাত্রী ফাঁসির আসামির অশ্রু নয়। এই অশ্রু প্রাপ্তির। যে মানুষটি বিশ্বাস করতেন, তিনি অগণিত মানুষের ভালোবাসায় বেঁচে আছেন, আজ তিনি জেনে গেছেন, এক মুনার ভালোবাসা সঙ্গে নিয়েই তিনি মারা যাচ্ছেন। যে মানুষটিকে সমাজের সামনে পরিচয় করিয়ে দেওয়া যায় না, বস্তুত সে মানুষটি বাদে আর কারও সাথে তাঁর কখনও পরিচয় ঘটেনি। এই একটি পরিচয় বাদে বাকি সবকটি পরিচয়ই ধ্রুব অপরিচয় ঢেকে-ফেলা এক একটি মুখোশ মাত্র! বাকের ভাইয়ের এ অশ্রুর উৎস জীবনের প্রতি মায়া নয়, ভালোবাসার কাছে আত্মসমর্পণ। মানুষ চোখের সামনে তীব্র ভালোবাসা সহ্য করতে পারে না, কেঁদে ফেলে। ভালোবাসার উদ্‌যাপন বরাবরই অশ্রুতে। : কেমন আছেন, বাকের সাহেব? : ভালো। : কিছু খাবেন? : খুব ঠান্ডা এক গ্লাস পানি দেন। আর কিছু না। : ঠিক আছে। : জেলার সাহেব… : জি। : আমার একটা খুব পছন্দের গান ছিল। গানটা শুনাইতে পারবেন? : অবশ্যই পারব। কী গান, বলুন? বাকের ভাই উদাসদৃষ্টিতে ডানপাশে তাকালেন। তাঁর এ দৃষ্টি হয়তো আসন্ন মৃত্যুর দিকে। এই এক মৃত্যু বাদে মানুষ যেদিকেই তাকায়, তা একসময় দৃষ্টির আড়ালে সরে যায়। মৃত্যুর চেয়ে অকপট বন্ধু আর কে আছে! আজান হচ্ছে। আজানের সুমধুর ধ্বনি ভেসে আসছে। মুনা ঢাকা কেন্দ্রীয় কারাগার-এর সামনে পায়চারি করছেন। এই পায়চারির নাম অপেক্ষা। এই পৃথিবীর প্রায় সব অপেক্ষাই মানুষের জন্য, মুনার এই অপেক্ষা লাশের জন্য। ভালোবাসা থাকে যেখানে, সেখানে সব অপেক্ষাই ভালোবাসার মানুষটির জন্য। ভালোবাসার মানুষের কখনও মৃত্যু হয় না। চোখের সামনে থেকে সেই মানুষটি কখনও সরে যায় না। মুনা বাকের ভাইয়ের জন্য অপেক্ষা করছেন। বাকিরা সবাই দেখবে, বাকের ভাই আসেননি, তাঁর লাশ এসেছে। মুনা দেখবে, তাঁর এই পুরো জীবনের একমাত্র কাছের মানুষটি তাঁর চোখের সামনে এসেছে। বাকের ভাইয়ের ফাঁসি হয়ে গেল। মুনা কারাগারের ভেতরে ঢুকলেন। তাঁর চোখ-মুখ শান্ত, নিথর, নিঃস্পৃহ। আজ মুনার আর কোনও বাধা নেই। তিনি বাকের ভাইকে এই জন্মের জন্য নিজের সঙ্গে নিয়ে যাবেন। : আপনি কি ডেডবডি রিসিভ করবেন? (মুনা নীরবে মাথা নাড়িয়ে সায় দিলেন।) : কাগজপত্র এনেছেন? (মুনা কাগজপত্র এগিয়ে দিলেন। তাঁর ডানচোখের কোনায় অশ্রু। ডানহাতের তর্জনী ভাঁজ করে তিনি অশ্রু মুছলেন।) : আপনি বাকেরের কে হন? : আমি…! আমি কেউ না। কারাগারের ভেতর থেকে বাকের ভাইয়ের লাশ বহন করে নিয়ে আসা হলো। ব্যাকগ্রাউন্ডে করুণসুরে বাজছে বাকের ভাইয়ের প্রিয় গানটি: হাওয়া মে উড়তা যায়ে… যে মানুষটির আশেপাশে সারাজীবনই শুভাকাঙ্ক্ষীরা ঘুরঘুর করত, তাঁর মৃত্যুর পর সঙ্গী হয়েছিলেন এমন একজন মানুষ যে মানুষটি তাঁর কেউ হন না। সেই একটি মানুষ বাদে মৃত্যুর পর আর কাউকেই তিনি পাশে পাননি। বেঁচে থাকবার সময়ে মানুষ কিছুতেই বুঝতে চায় না, তাঁর মৃত্যুতেও এই পৃথিবীর তেমন কারও কিছুই এসে যায় না। এটা বুঝে ফেলতে পারলে বেঁচে থাকাটা তাঁর জন্য আরও সহজ হতো। মুনা এক বার বাকের ভাইয়ের মুখের দিকে তাকালেন। তারপর তাকিয়ে রইলেন ভোররাতের আকাশের দিকে। সে আকাশের আবছা অন্ধকার ভেদ করে বাকের ভাই হয়তো মুনাকে বলছেন, ‘মুনা, তোমার অপেক্ষা আজ শেষ হলো। আজ থেকে আমি তোমার হলাম।’ আমরা মুনাকে আবার কাঁদতে দেখি। যে মানুষটি তাঁর কেউ হন না, সে মানুষটি আজ থেকে তাঁর সব কিছু হয়ে গেলেন পুরো জীবনের জন্য। কিছু অর্জন মানুষকে কাঁদায়। শেষদৃশ্যে মুনা হেঁটে যাচ্ছেন। তিনি ধীরপায়ে হাঁটছেন সামনের দিকে। এ জীবনে তিনি তেমন কিছুই পাননি, শুধু বাকের ভাইকে পেয়েছেন। মানুষটিকে আর কেউ কখনও পাবে না। মুনার জীবনে প্রেম আসেনি, বাকের ভাই এসেছিলেন। বাকের ভাইয়ের জীবনে অনেকেই এসেছেন, মৃত্যুর পর শুধু মুনাই এসেছিলেন। এর নাম নিয়তি। বাকের ভাইয়ের মৃত্যু প্রমাণ করে দিল, মানুষ নিয়তির বাইরে যেতে পারে না। যাদের খুশি রেখে রেখে আমরা বাঁচি, তাদের তেমন কেউই আমাদের আয়ুর তোয়াক্কা করে না। যে মানুষটি সারাজীবন ধরে অসংখ্য মানুষের উপকার করে বেড়িয়েছেন, মৃত্যুর পর সে মানুষটির পাশে ছিলেন এমন একজন, যিনি সে মানুষটির কেউ হন না। পাশে আর কেউই কোথাও ছিলেন না। এই কেউ না হওয়া মানুষটিই ছিলেন মুনার এই পুরো জীবনটা, মুনার শরীরে প্রবহমান প্রতিটি রক্তবিন্দুতে ছিল সেই মানুষটির সতত বসবাস। মুনা ও বাকের ভাইয়ের সংসারটা হয়নি। মৃত্যুর পর বাকের ভাই মুনার পুরো জীবনের সংসার হয়ে বেঁচে রইলেন। এই পৃথিবীতে এমন সম্পর্কও থাকে, যে সম্পর্কের কোনও নাম হয় না। তবু সে সম্পর্কটিই হয়ে ওঠে জন্মজন্মান্তরের। সে সম্পর্কের চাইতে বিশুদ্ধ বন্ধন পৃথিবীর ইতিহাস ঘেঁটে আর পাওয়া যায় না। এইসব নামহীনতার কাছে পৃথিবীর সমস্ত নামই বড্ড বিবর্ণ! মুনাদের সব কিছুই হয় যে মানুষটি, সমাজের সামনে দাঁড়িয়ে সে মানুষটিকে নিয়ে মুনাদের বলতে হয়, মানুষটি আমার কেউ হয় না! সমাজ সেটিই শুনতে চায়। সমাজ তার চাইতে বেশি কিছু মেনে নিতে আজও শেখেনি। পুরো জীবনের দামে কিনে নিতে হয় যে সম্পর্কটি, সে সম্পর্কেরই কিনা কোনও নাম নেই! কিছু সম্পর্ক ভালোবাসারও ঊর্ধ্বে, কিছু ভালোবাসা সম্পর্কেরও ঊর্ধ্বে! যে প্রেমকে কেউ দেখতে পায় না, সে প্রেমই পুরো জীবনটাকে দেখায়! যে হাতটি ধরতে বুকের ভেতরে একসমুদ্র দীর্ঘশ্বাস চেপে জমিয়ে রেখে অনুমতি নিতে হয়, সে হাতটিই বেঁচে থাকবার একমাত্র অবলম্বন হয়ে যায়। বাকের ভাইদের মুনারা কখনও চাইতে পারে না। তবু বাকের ভাইদের মৃত্যুর পর মুনারা বাকি জীবনে এক তাদের বাদে আর কিছুই চাইতে পারে না। কিছু সম্পর্ক স্রেফ জীবনের দায়ে বেঁচে থাকে, কিছু সম্পর্ক মৃত্যুর নিরাবেগ শীতল বোঝাপড়াতেও মরে না। কিছু সম্পর্ক থাকে যা মানুষ মেনে নেয়; কিছু সম্পর্ক থাকে যা মানুষ মানিয়ে নেয়; কিছু সম্পর্ক থাকে যা মেনে নেওয়া কিংবা মানিয়ে নেওয়ার সমস্ত বাহ্যিক ও অভ্যন্তরীণ দেয়ালের অনেক ঊর্ধ্বে উঠে গিয়ে বেঁচে থাকবার একমাত্র অজুহাতটি হয়ে বেঁচে থাকে।
আমাদের একজন হুমায়ূন আহমেদ ছিলেন। এখন আর কেউ কোথাও নেই। যে মানুষটা আমাদের জীবনের সাথে এতটা জড়িয়ে আছেন, তাঁকে নিয়ে কেউ একটাও বাজে শব্দ উচ্চারণ করলে আমার তার জিভ টেনে ছিঁড়ে ফেলতে ইচ্ছে করে! এভাবে বলার জন্য আমি ক্ষমা চাইছি না, কেননা আমি এর জন্য দুঃখিত নই। গ্রেটদের দিয়ে বাজে মন্তব্য আমার সহ্য হয় না।
ক্যাপশনটা এমন দিয়েছি কেবলই ভিডিয়োর ভিউ বাড়ানোর জন্য। বেড়েছেও! তবে যাঁরা পুরো ভিডিয়ো না শুনে ক্যাপশন দেখেই মন্তব্য করছেন, তাঁরা বোধ হয় কিছু ভালো জায়গা মিস করে যাচ্ছেন। 
মাঝে মাঝে আমার মন খারাপ হয়। কেন হয়? জানি না। শুধু জানি, কোত্থেকে জানি একটুকরো মেঘ এসে আমাকে ছেয়ে ফেলে। কখনও বৃষ্টি হয়, কখনও তা-ও হয় না। কাঁদলে মন একটু ভালো হয়। কাঁদতে না পারলে মন আরও খারাপ হয়। এই মন খারাপটা চলে যায় না, থেকে যায়। যাদের আমরা ভালোবাসি, ওরা ক্রমেই আমাদের বাহ্যিক ও অভ্যন্তরীণ অস্তিত্বের একটি প্রিয় অংশ হয়ে ওঠে। ওদের কখনও হারিয়ে ফেললে মানতে পারি না, কান্না পায়। কান্না বাড়তেই থাকে। এটাই কান্নার ধর্ম। আমরা কখনও কাঁদতে চাইনি, অথচ বাঁচতে চাইলে কান্না থেকে পালিয়ে যাবার কোনও রাস্তাই নেই! যেখানে স্মৃতিদের জন্ম, সেখানেই দুঃখদের বেড়ে-ওঠা। কষ্টকে চাই না চাই, তাকে অভ্যর্থনা জানাতে হয়। রাস্তায় ধুলো উড়িয়ে উড়িয়ে যেমনি করে আমরা হাঁটি, তেমনি করে কষ্টরা বিষণ্ণতার চাদরের ভাঁজ খুলতে খুলতে কোনও এক সুখের মুহূর্তকে ম্লান করে দিয়ে আমাদের চোখের সামনে হঠাৎ এসে দাঁড়ায়! আমাদের গায়ে একধরনের স্থির পোশাকের মতো লেপটে থাকে মুঠো মুঠো বিষাদ। সে ভারী পোশাকটা স্নানের সময়ও গায়ে রাখতে হয়, ঘুমোতে গেলেও রাখতে হয়। বিষাদের অনেক স্তর আছে, যদিও সে স্তরগুলি মিলে একটাই দ্যোতনার সৃষ্টি করে। আশ্চর্যের বিষয়, মানুষ কিংবা অঞ্চল ভেদেও সে দ্যোতনা বদলায় না। মানুষ তার হৃদয়ে যতটা ভালোবাসা ধারণ করতে পারে, ঠিক ততটাই কষ্ট ধারণ করতে পারে। তাই যে যত ভালোবাসতে পারে, সে তত কষ্ট সহ্য করতে পারে। যা শেষপর্যন্ত সঙ্গে থাকবে না, মানুষ তা-ও ভালোবেসে ফেলে। যা থেকে কষ্ট অনিবার্য, মানুষ তা-ও কাছে টেনে ফেলে। হারানোর ভয়ের চাইতে ভালোবাসার অনুভূতি যার তীব্র নয়, সে কখনও সত্যিকারের প্রেমে পড়ে না। যুক্তি মেনে প্রেম হয় না, যুক্তি মেনে কষ্টও আসে না। ধরুন, আমার মন ভালো নেই। আমাকে দেখে আপনার মনে হচ্ছে, আমার মন বেশ ফুরফুরে। এর কারণ, আমি একজন ভালো অভিনেতা। আমি মেকি সুখী চেহারা ধারণ করে ফেলতে পারি যে-কোনও মুহূর্তেই। আমাকে দেখে আপনি আমার দুঃখ বুঝতে পারবেন না। আমি কেন এমন করি? কেননা আমি জানি, দুঃখী মানুষের কাছে কেউ ঘেঁষে না। কখনও কখনও, আমি একাকিত্বকে ভয় পাই। মাঝে মাঝে আবিষ্কার করি, বিষাদের শরীরটা অনেক বড়ো। যেদিকেই তাকাই, বিষাদ দেখতে পাই। আমাকে ঘিরে হাওয়া নয়, শুধুই বিষাদ থাকে। ওরকম অনুভূতি খুব ভয়ংকর। তখন আমাকে বিষণ্ণ দেখায়। চেষ্টা করি স্বাভাবিক থাকতে। খুব চেষ্টা করেও কিছু হয় না। একদৌড়ে একাকিত্ব এসে পড়ে। আমার সবচাইতে প্রিয় বন্ধুটি মারা গেছে। আমি ওকে অনেক ভালোবাসতাম। আমার ধারণা ছিল, ভালোবাসা মৃত্যু আটকে দিতে পারে। বন্ধুর মৃত্যুর পর আমি আমার ভুল বুঝতে পারি। যাদের আমরা ভালোবাসি, তারাও একদিন আমাদের ছেড়ে চলে যাবে, কিংবা আমরাই তাদের ছেড়ে চলে যাব। ভালোবাসা বা ঘৃণার সাথে বেঁচে থাকার কিছুটা সম্পর্ক থাকলেও মরে যাওয়ার কোনও সম্পর্ক নেই। মৃতদের প্রতি ভালোবাসা আমাদের মৃত করে রাখে। কারও খুব প্রিয় কিছু হারিয়ে গেলে সে এতটাই হতবিহ্বল হয়ে পড়ে যেন তার সবই হারিয়ে গেছে। ব্যাপারটা তাকে খুব তাড়া করে ফেরে। নিজের এমন আচরণে সে কখনও বিরক্ত হয়, আবার পরক্ষণেই ভাবে, সে যা করছে ঠিকই করছে। নিজেকে সামলে নেবার ঠিক পরের মুহূর্তে তার মনে হয়, যা নেই, তার চাইতে জরুরি কিছু তার এ জীবনে কখনও ছিল না, আজও নেই। একটি দুঃখ হাজারো দুঃখের সূচনা করে। দুঃখ এমনই এক সত্তা, যার দিকে তাকালে মনে হয়, এর বুঝি কোনও শেষ নেই। চলে গেছে যা, তাকে ধরে রাখতে চাওয়ার এই যে আকাঙ্ক্ষা, একে বলে অস্তিত্বের স্থবিরতা। এসব দেখে মাঝে মাঝে মাথা ঠিক থাকে না। সত্যিই রেগে উঠি। তখন নিজের দিকেই প্রশ্ন ছুড়ে দিই, সে আমায় ছেড়ে চলে গেল কীভাবে! আমার মনটা এমন খারাপ করে দেওয়ার এতটা সাহস সে কোথায় পেল! আচ্ছা, ও কি বেঁচে থাকবার সময়েও এমন সাহসী ছিল কখনও? এসবের উত্তরে আমার বন্ধুটি কিছুই বলে না। সে এখন আর আমার সামনে নেই। মৃত মানুষের প্রতি আমাদের সমস্ত ক্রোধই নিরর্থক। মৃতদের উত্তর একটাই---হ্যাঁ, তোমার কথাই ঠিক! মাঝে মাঝে আমার মনে যা যা আসে, তার সব কিছু নিয়েই আমার কাছের কারও সাথে গল্প করতে ইচ্ছে করে। এই যেমন আমার মায়ের মতন কারও সাথে। কিন্তু মায়ের মতন কেউ হয় কি? হয় না। তাই মনে হয়, আমার কথাগুলি মাকেই বলতে পারলে বেঁচে যেতাম! অথচ আমি আমার মাকেও হারিয়ে ফেলেছি। তাই কথাগুলি অব্যক্তই থেকে যায়। মায়ের জায়গায় কাউকে-না-কাউকে আমি পেয়ে যাই। আমি তাকে আমার মনের সব কথা খুলে বলি। সে কিছুই বোঝে না, যদিও এই না-বোঝার ব্যাপারটা সে কৌশলে আড়াল করে। যে আমাকে বোঝে না, তার কাছে নিজেকে মেলে ধরবার কোনও মানে নেই। আমি মানুষের অভিনয় ধরে ফেলতে পারি। এটা যন্ত্রণার! তার চাইতে বরং চুপচাপ থাকতে পারলে ভালো হতো। কাউকে কিছু বলতে হয় না। একেবারে কাউকেই না! নিজের সমস্ত কথা নিজের মনের মধ্যে রেখে দেওয়াই ভালো। সময় করে ওদের সাথে আলাপচারিতায় মেতে ওঠা যায়---যখন-তখন, ইচ্ছে হলেই। নিজের দুঃখ ও স্মৃতি কাউকে দিতে হয় না। ওরা বড্ড ব্যক্তিগত। একটি রুপোলি আলোর রেখা এসে আমাদের দুঃখ একটু একটু করে কমাতে থাকে। বিষাদের সবকটা গতানুগতিকতাকে অস্বীকার করে আমাদের মনের উপরে রেখাটি আলতো করে স্বস্তির প্রলেপ এঁকে দেয়। এরও প্রয়োজন আছে। এটি আমাদের অভিজ্ঞতাকে খুব তীব্রভাবে স্পর্শ করে, তার ফলে যে মুক্তিটা ধীরে ধীরে আসতে থাকে, তা বর্তমানকে কোনও এক ঝলমলে ভবিষ্যতের দিকে মসৃণভাবে এগিয়ে নিয়ে যায়। মন খারাপ হলে কিছু উদ্ভট কাণ্ড ঘটিয়ে বসি। এই যেমন বাথরুমে ঢুকে জোরে শাওয়ার ছেড়ে চিৎকার করে কাঁদতে থাকি। তখন পাগল পাগল লাগে। কেন লাগে, জানি না। বিষাদের শালটা খুলে অন্য দিকে ছুড়ে মারতে পারি না। কী যে ভারী একটা শাল! শুধুই কান্না পায়। কেন পায়? বন্ধু নেই বলে? মা নেই বলে? কষ্ট ভাগ করে নেওয়ার মতো কেউ নেই বলে? সম্ভবত ওসবের একটিও নয়। কখনও কখনও, বিষণ্ণ হয়ে থাকতে তেমন কোনও কারণই লাগে না। দুঃখ কী আসলে? সে থাকে কোথায়? দুঃখ হচ্ছে সুখ গোপন করে রাখবার একটা ঘর। সে থাকে সব জায়গাতেই! তাকে খুঁজে খুঁজে ডেকে আনতে হয় না। সে নিজেই আমাদের খুঁজে নেয়। দুঃখ এসে যায় বিনা প্ররোচনাতেই। কখন সে আসে? প্রশ্নটা ঠিক হয়নি। বরং বলা উচিত, কখন সে আসে না? দুঃখের কোনও ক্যালেন্ডার হয় না, দুঃখের শুধুই ডায়েরি হয়। আমি আজ ক্যালেন্ডারে নেই, একসময় ছিলাম। ডায়েরির মধ্যে নিজেকে লুকিয়ে রেখে সবাইকে দেখছি। যারা আছে, ওদের ধারণা, আমি নেই। যারা নেই, ওদের ধারণা, আমি আছি। দুই-ই সত্য।
লতা মঙ্গেশকরের বয়স যখন মাত্র ১৩, তখন তাঁর বাবা শ্রী দীননাথ মঙ্গেশকর হার্টের অসুখে মারা যান। মীনা, আশা, ঊষা, হৃদয়নাথ এই চার ছোটো ভাই-বোন এবং তাঁর মায়ের দেখাশোনার সমস্ত দায়িত্ব এসে পড়ে তাঁর কোমল কাঁধটিতে। তিনি সেই অল্প বয়সেই দায়িত্বটি খুব গুরুত্বের সাথে নেন এবং পরিবারের একমাত্র উপার্জনকারী ব্যক্তি হিসেবে কর্তব্যপালন করতে বিভিন্ন সংগীতনাট্য ও সিনেমায় গেয়ে ও অভিনয় করে ব্যস্ত সময় কাটাতে থাকেন। সময় বয়ে চলে, তার সাথে পাল্লা দিয়ে বাড়তে থাকে ব্যস্ততা। বয়স বেড়ে গেলে একসময় তিনি নিজেই আর বিয়ে করবেন না বলে সিদ্ধান্ত নিয়ে নেন। প্রতিটি নিখুঁত আত্মত্যাগের জন্যই কোনও-না-কোনও পুরস্কার নির্ধারিত থাকে। নিজেকে পোড়ানোর আয়োজনে যে যজ্ঞের কাঠ, তার আগুন কখনও নিভে যায় না। সুকুমার রায়ের ‘আর্কিমিডিস’ থেকে উদ্ধৃত করছি: ‘রাজা হীয়েরো এক সেকরার কাছে একটি সোনার মুকুট গড়াইতে দিয়াছিলেন। সেকরা মুকুটটি গড়িয়াছিল ভালোই, কিন্তু রাজার মনে সন্দেহ হইল যে, সে সোনা চুরি করিয়াছে এবং সেই চুরি ঢাকিবার জন্য মুকুটের মধ্যে খাদ মিশাইয়াছে। কোনও সহজ উপায়ে এই চুরি ধরা যায় কি না জানিবার জন্য বন্ধু আর্কিমিডিসকে ডাকিয়া পাঠাইলেন। আর্কিমিডিস সব শুনিয়া বলিলেন, “একটু ভাবিয়া বলিব।” ভাবিতে ভাবিতে কয়েক দিন কাটিয়া গেল। একদিন স্নানের সময়ে কাপড় ছাড়িয়া সবে তিনি স্নানের টবে পা দিয়াছেন, এমন সময় খানিকটা জল উছলিয়া পড়ামাত্র, হঠাৎ সেই প্রশ্নের এক চমৎকার মীমাংসা তাঁহার মাথায় আসিল। তখন কোথায় গেল স্নান! তিনি তৎক্ষণাৎ ‘Eureka!’ ‘Eureka!’ (পেয়েছি! পেয়েছি!) বলিয়া রাস্তায় ছুটিয়া বাহির হইলেন।…যে জিনিস পাইয়া তিনি আনন্দে এমন আত্মহারা হইয়াছিলেন, বিজ্ঞানে এখনও তাহাকে “আর্কিমিডিসের তত্ত্ব” বলা হয়।’ পৃথিবী আর্কিমিডিসের সেইদিনের পাগলামিটা মনে রেখেছে একজন আত্মভোলা বিজ্ঞানীর মহৎ আবিস্কারের গল্প হিসেবে। সবার সেই সৌভাগ্য হয় না, বাকিরা শুধুই পাগল থেকে যায়। পাগলামি সবাই-ই করে, তবু পৃথিবীর ইতিহাসে কেবল জিনিয়াসদের পাগলামিই ঠাঁই পায়। লোকে পাগল তাকেই বলে, যার পাগলামিটা শেষঅবধি নিছকই পাগলামি থেকে যায়। অমন কাউকে লোকে কেবল পাগল বলেই ছেড়ে দেয় না, তার পরে আরেকটি শব্দ যোগ করে পাগল-ছাগল বলে। অসীম সাধনা ও হিসেবি পরিশ্রম এই দুইয়ের হাত ধরে ব্যর্থতার সিঁড়ি বেয়ে ধীরে ধীরে সাফল্য আসে। সাফল্যের শর্টকাট একটাই---বুঝে শুনে পরিশ্রম করা। যেই কাজটি মানুষ ভালোবেসে করে, সেই কাজের পেছনে ক্রমাগত সময় দিতে দিতে একসময় সে পারদর্শী হয়ে ওঠে। দক্ষ হাতের কাজ ও আনাড়ি হাতের কাজ কখনও এক হয় না। কাজের ফলাফলে অনেক পার্থক্য থাকেই থাকে। লোকে বলে, অপেক্ষার ফল মিষ্টি হয়। প্রকৃতপক্ষে, অপেক্ষার নয়, কর্মময় অপেক্ষার ফলই মিষ্টি হয়। উঠে দাঁড়াতে গিয়ে যে যত বার ও যত প্রবলভাবে মাটিতে পড়ে যায়, তার মগজের শক্তি ও কাজের ধার তত বাড়ে। শ্রমের ধরনটা হোক এমনই, যাতে খাটতে খাটতে চোখের নিচে পড়া কালচে দাগ একদিন কাজের স্বীকৃতির কাজল হয়ে দু-চোখ রাঙিয়ে দেয়। শ্রমের যাত্রাটা হোক নীরব ও নিরবচ্ছিন্ন, এর ফলের প্রকাশটা হোক সরব ও মহিমান্বিত। কাজের সময় যে যত বেশি বকে, কাজের শেষে লোকে তাকে তত বেশি বকে। নীরবে অপেক্ষা করতে জানতে হয়। কণ্ঠস্বরটা কখন শোনাতে হবে, তা জানতে হয়। খেলার শুরুটা দেখে শেষটা অনুমান করা যায় কি? যায় হয়তো কারও কারও ক্ষেত্রে। ওরা কিংবদন্তীতুল্য খেলোয়াড়। আপনি যদি ওদের দলে হন তো ভালোই। আর যদি না হন, তবে নিজেকে এমন চমৎকারভাবে তৈরি করে তুলুন যেন আপনি যেমনই খেলুন না কেন, আপনার উপর দর্শকরা কখনও আস্থা না হারায়। সবাই যেন আপনার দিকে তাকিয়ে অপেক্ষা করে থাকে কখন আপনি গোলটা দেবেন, তা দেখার জন্য। একজন লিওনেল মেসি কিংবা ক্রিস্তিয়ানো রোনালদো হয়ে উঠুন। ওঁরা যতক্ষণ মাঠে থাকেন, ততক্ষণই সবাই ওঁদের পায়ের দিকে তাকিয়ে অধীর অপেক্ষায় থাকে কখন ওঁদের পায়ের বলটি গোলপোস্টের ভেতরে ঢুকবে, তা দেখার জন্য। খেলার শেষমিনিটেও ওঁরা খেলার ফলাফল পালটে দিতে পারেন। কেউ বিশ্বাসই করতে পারে না যে আজকের খেলায় ওঁদের পায়ে গোল না-ও হতে পারে! নিজেকে অতটাই নির্ভরযোগ্য জাদুকর করে গড়ে তুলুন। গাধার কাছ থেকে কেউ বাঘের গর্জন প্রত্যাশা করে না, বাঘের কাছ থেকে কেউ গাধার চিৎকার কল্পনাও করে না। বাঘের মতো বাঁচার আনন্দটা ওখানেই!
শের-শায়েরি: পাঁচ --------------------------- ৭৬. তোমার ভারী ভারী দুঃখগুলোকে আমি পয়সা দিয়ে কিনে নেব, আমার জীবনে পাওয়া একচিলতে সুখ তুমি ঠোঙায় মুড়িয়ে নিয়ে যেয়ো। ৭৭. বাসায় ভুলেও বোলো না যেন তোমার প্রেমিক কবিতা লেখে, অত অপমান তুমি সইতে পারবে না! ৭৮. আমার সাথে ঘর বাঁধতে চেয়ো না, প্রিয়! কাগজে-কলমে ঘষাঘষি বাদে আমার আর কোনও বর্তমান নেই, ভবিষ্যতও নেই। ৭৯. তুমি গাইতে জানো, আমি সুর ছুঁতে জানি, তুমি কাঁদতে পারো, আমি অশ্রু হতে জানি। হায়, তোমাতে আমাতে কত যে তফাৎ! ৮০. তুমি যেন এক হলুদ রঙের প্রজাপতি; দেখতে পারি, অনুভবটাও করতে পারি; কেবল ধরতে পারি না। ৮১. কবি কবিতা লিখতে শুরু করে তোমার চুলের ঘ্রাণটা পেয়ে; যদি আলগা না করতে তুমি ওই চুলের বাঁধন, তবে কবি নিজেকে আবিষ্কারই করতে পারত না! ৮২. অপেক্ষায় কাটানো আমার প্রতিটি রাতের কসম করে বলছি, আজ থেকে আমার অপেক্ষার পালা শেষ হলো। ৮৩. এলোচুল দিয়ে তুমি মেঘ বেঁধে ফেলেছ, মোহিনী; আর জিজ্ঞেস করছ, আকাশ কেন অমন নারাজ? ৮৪. আমাকে ছেড়ে চলে যাও, এক্ষুনি যাও! তোমাকে দেখলে অতটা লিখতে পারি না, না দেখলে যতটা পারি। ৮৫. বলো, আমায় আর কতটা পোড়ালে আখেরে তুমি সুখ পাবে? গভীর রাতে অভিশাপ লিখো না, প্রিয়; রাত জাগলে অসুখ হবে। ৮৬. আড্ডা দিতে বন্ধুমহলে আমি কীভাবে আর যাই? ওদের দেখলেই মনে পড়ে শুধু আমার কী কী নাই! ৮৭. চাইলে পরেও কাঁদতে পারি না আমি ভীষণ দিলের চোটে, ভিখিরির কপালেও কিন্তু মাঝে মাঝে পয়সাওয়ালার মায়া জোটে! ৮৮. তোমার চোখের কাজলে কান্নার দাগ; বলো, ওতে কতটা আমার ভাগ? ৮৯. তোমার হাসি দেখতে চেয়ে প্রাণটাও দিতে পারি! মাথায় রেখো, তোমার অশ্রুর দাম দেবে যে, তুমি শুধু তারই। ৯০. পেটভর্তি ক্ষুধা কত, খেতে আমি পাই না; খাওয়ার কথা ভুলে গেলেও লিখতে ভুলে যাই না। ৯১. আজ থেকে শুরু আমার প্রিয়ার নতুন প্রেমের সূচনা, যাকে ভেবে করে গিয়েছি শত ব্যর্থ কাব্য রচনা। ৯২. অন্তরে মিললে কেবল তকদিরে মেলে না, তকদিরে মিললেই বরং অন্তরে মেলে। ৯৩. নির্জনতাই ঘর আমার আর নীরবতাটাই বাড়ি, লোকালয়-ভীতি চলেছে বেড়েই, মানুষ দেখলেই মরি! ৯৪. কবি আজকাল কবিতায় নেই, আছে প্রিয়ার চোখে, বাকিরা সবাই পুড়ছ কেমন, বলো দেখি…দোজখে? ৯৫. মরে গেলেও আর বলতে যাব না, দেখতে যাব না তোমারে; অহংকারীরা জেনে নিক আজ, মানুষ তো একাই বাঁচতে পারে! ৯৬. কলম ফুরোলে লোকে কাগজ কেনে আর কাগজ ফুরোলে কলম; শায়ের কিন্তু মলম ফুরিয়ে গেলে ব্যথা কিনতে যায়, ওই ব্যথাই যে শায়েরির মলম! ৯৭. কোনও প্রশ্ন নয় আর, মিছেমিছি কেন উত্তর পাবে? নীরবতাই বোঝে না যে, তাকে কেন কেউ ভালোবাসতে যাবে? ৯৮. আমাদের অতীত তোমার মুখে শুনতে লাগে সুন্দর; আমি বললে ভয় পেয়ে যাবে, আমার স্মৃতিরা বড়ো ভয়ংকর! ৯৯. বহুকাল ধরে তার অপেক্ষায় আছি, হৃদয় দেবো যারে, সে আমার হাত ধরে কইল, তার হৃদয়টাই নাকি জমা অন্য কারও ঘরে! ১০০. আজীবনের সঞ্চয় আর অর্থকড়ি ঢেলে, বাঁচব কেন বলতে পারো, তোমায় না পেলে!
শের-শায়েরি: চার --------------------------- ৫১. আজ আকাশে আলো নেই, বোধ হয় চাঁদেরই মন খারাপ। তোমায় চাঁদ ভেবে ছন্দ মেলালে কবির কতখানি হবে পাপ? ৫২. কেন আজকাল আর দেখতে পাও না আমার বুকের ব্যথা? তবে কি ধরে নেব, অবহেলাটাই তোমার শেষকথা? ৫৩. তুমি উড়ে যাও, প্রিয়, হয়ে প্রজাপতি; ভালোবাসায় কোনও লাভ নেই, জেনো, পুরোটাই শুধু ক্ষতি। ৫৪. মন আমার শরীরের মাঝে সেই কতকাল ধরে বন্দি, তোমায় একটুও ছুঁয়ে দেখতে পারলাম না, ভালোই এঁটেছ ফন্দি! ৫৫. হোঁচট খেয়েছে মন প্রেমের খোসায়, ভালোবাসাটাই চাই এবার, প্রেমে আর কতটাই-বা পোষায়!? ৫৬. আমার এত ভালোবাসা, তোমার নাকি সয় না; আমি তো কেবল পিছিয়েই থাকি, এগিয়ে যাওয়া হয় না! ৫৭. আমি এসেছিলাম ধীরপায়ে, সুসজ্জিত বেশে; বিশ্রাম নিতে নিতে বরং ক্লান্তিটাই বাড়ল দিনের শেষে! ৫৮. তুমি ছিলে একদিন আমার হৃদয়ের সামনে অবনত; ভালোবাসাটাও প্রয়োজন নেই আজকাল! তুমি এতটাই পরিণত!? ৫৯. নতুন করে অবহেলা শুরু করো এবার, পুরনো অবহেলায় ঘুণ ধরেছে; মরতে তো চাইনি আমি, কেউ একজন আমার হৃদয়কে টুকরো করেছে! ৬০. আক্ষেপের সকালগুলো রৌদ্রের আলোয় পোড়ে, কীসের যেন এক উচাটন, শরীর মনটা জুড়ে। ৬১. প্রেম বলে হয় না কিছু, সব মায়াই মিছে, প্রেমের গল্প লুকিয়ে ফেলেছি আমি রূপকথারই নিচে। ৬২. আগে মন বোঝাতো আমায়, এখন আমি মনকে বোঝাই, অভিনয় করে বেঁচে থাকাটা আসলে কিন্তু সোজাই! ৬৩. এ জন্মে না হোক, পরের জন্মে হব তোমার বিশেষ কেউ, যাকে সঙ্গে নিয়ে সাগরপাড়ে যাবে তুমি আর ছুঁয়ে দেখবে ঢেউ। ৬৪. পালিয়ে গেলে আমি কোথাও, ঠিকই আমায় খুঁজবে, অভিমানে হারিয়ে গেলে সেদিন তুমি বুঝবে! ৬৫. আমার আর কিচ্ছুটি নেই বাকি, ধরেছে স্মৃতিতেও ঘুণ; শুধু মনে আছে, ভালোবাসি বলেও ভালো না বেসে তিলে তিলে করেছ খুন। ৬৬. কষ্ট গিলে গিলে যে মানুষ হচ্ছে রোজ, দু-চার দিন ভাত না গিললেও তার কেউ নেবে না খোঁজ। ৬৭. মন খারাপের রাতে গান শুনি, ওই তারা নাকি ভিনদেশি, কিন্তু তুমি যে আমার হাত ধরে থেকে তবুও এমন পরদেশি! ৬৮. মুখোশের তলে ঢাকা-পড়া নিজেকেই আমি চিনতে পারি না, আর তুমি নাকি আমায় চিনে ফেলেছ! বাহ্, তোমার দুঃসাহসের তারিফ না করে পারলাম না! ৬৯. আমার জীবনের সব রং দিয়ে আমি আঁকলাম তোমায়, আর তুমি কিনা আমার দিকে কেবল সাদা রংটাই ছুড়ে দিলে! ৭০. দুঃখ এটা নয় যে আমি তোমায় যেতে দিয়েছি। আফসোস এটুকুই, তুমি আমায় কী করে যেতে দিলে!? ৭১. প্রয়োজনে আমার মৃত্যুকামনা কোরো, তবুও অবহেলার নিচে পুঁতে ফেলো না। ৭২. যে বাতাসে তুমি নিঃশ্বাস নাও, সেই বাতাসই ঘুরে-ফিরে আমার কাছে আসে। বেঁচে থাকার জন্য আমার এই অজুহাতটুকুই যথেষ্ট! ৭৩. প্রিয়, তুমি কি অন্ধকারকে হাত দিয়ে ছুঁতে পারো? তা না হলে আমার হৃদয় তুমি ছোঁবে কী করে? ৭৪. প্রেমিকা দুঃখ পেলে প্রেমিক কাঁদে, আর প্রেমিক কাঁদলে অশ্রু ঝরায় কবিতা। ৭৫. আমার গজল বুঝতে চাইলে তোমাকে আমার হাত ছাড়তে হবে; জানো তো, গজল আর প্রেমিকা কখনও হাত ধরাধরি করে হাঁটতে পারে না?
শের-শায়েরি: তিন --------------------------- ২৬. আমি চাইলেই তো আর বলতে পারি না, আমারও একটা মন আছে! বিপদ হচ্ছে, তোমার মনটা আমার আর আমারটা রয়েছে তোমার কাছে! ২৭. অপেক্ষা করে থাকা আজকাল তো ছেড়েই দিয়েছি! দ্যাখো, আমিটাও ঠিকই, বড়ো শেষমেশ হয়ে গিয়েছি! ২৮. আমার পুরোটা অন্তরজুড়ে এক তোমাকে দেখারই বাসনা প্রবল, আমার ভালোবাসার চেয়েও বুঝি তোমার অবহেলারা অধিক সবল! ২৯. কী এক ভ্রূকুটিতে আমার কান্নারা হলো হেসে কুটি কুটি; যা, আর পাঠাবই না ডেকে, দিলেম তোকে এই জন্মের ছুটি! ৩০. কটু কথা দু-চারখানা যাকে শুনিয়ে দিলে লাগে ভীষণ আরাম, কাছের মানুষ সে কিছুতেই নয়! যাকে কথা শোনানোর পর আমারই অন্তর পোড়ে তার চেয়ে বেশি, সে-ই যে মনের মানুষটা হয়! ৩১. একই কথা বারে বারে লিখি: আর একটা বার আয় না! আমার এই চিঠিগুলো কি তবে তোর ঠিকানায় যায় না! ৩২. আমি যাকে ভালোবাসি এত, তার কিছুই যায় আসে না! যাকে সে ভালোবাসে, সেই মানুষও নাকি তাকে ভালোবাসে না! ৩৩. যাকে পেয়েছ তুমি, জানি না, সে তোমায় ঠিক কতটা পায়! কেবল ওটুক চুমু খেলেই কি আর পুরনো যা ক্ষত, সেরে উড়ে যায়? ৩৪. তুমি আমার একটাই মানুষ, এই একটাই আমার ঘর। তুমিই সবচেয়ে কাছের মানুষ, আবার তুমিই কেবল পর! ৩৫. ভাবিস, বুঝি মুখভরা হাসি আমার, অন্তরভরা বিষ! মরলে আমি রুহটা আমার নাহয় তোর কাছেই রেখে দিস! ৩৬. তুমি আমায় ঘৃণা করো যতই কিংবা দূরে সরে থাকো, আমি শায়ের হয়েই ছাড়ব তবু, এই কথাটা লিখে রাখো! ৩৭. এক-একটা কবিতার চেয়েও প্রেমিকার ঠোঁটের তিলটা দামি, না তো কবি সেই দাম দিতে পারে, আর না দিতে পারি আমি! ৩৮. আকাশকে অত কবিতা লিখতে কে শেখাল? সেই আকাশের অশ্রুকেই তোমরা কিনা বৃষ্টি বলো! ৩৯. আমাকে আমি পারিনি ছুঁতে পেরেছ তুমি যতটা, ভেঙেচুরে কে শেখাল তোমায় অনুভব করতে এতটা! ৪০. চোখে অত প্রশ্ন কেন? আমি তো আর অপরাধী নই! উত্তর সবই দেবো একে একে; প্রেমিক, তোমার প্রশ্নপত্র কই? ৪১. চোখের জলে নৌকো ভাসে, লাগল পালে হাওয়া; দুটো মনের মধ্যে কেবলই ধাওয়া পালটা-ধাওয়া! ৪২. তোমার দেখা পাইনি আমি, খোঁজও তোমার আর রাখি না; ঘুমোতে গেলাম এবার নাহয়, অনেক রাতই তো ঘুমোই-ই না! ৪৩. নিজের থেকে পালিয়ে তুমি এবার বলো কোথায় যাবে? মনভর্তি কেবল কামনাই যার, ঈশ্বরকে সে কোথায় পাবে! ৪৪. আমাদের যা স্মৃতি, তার সবটাই নাকি রেখেছ জমা তোমার কাছে? অবহেলার খাতাটা খোলো তবে, শুরুতেই দ্যাখো, আমার নামটা আছে! ৪৫. ভালোবেসে ফতুর হলেই ভালোবাসাটা কেউ পেয়ে যায় না, অবহেলাটা না পেলে ঠিক ভালোবাসার মানুষ হওয়াই যায় না! ৪৬. গুনগুনিয়ে কেঁদেছিলাম সেই রক্তরাঙা ক্ষত নিয়ে, তুমি হনহনিয়ে পালিয়ে গেলে আমায় এমন কষ্ট দিয়ে! ৪৭. আমি আমার বুকের মাঝে সুখ রেখেছি অল্প, দুঃখের জীবন বয়ে বেড়িয়েও করি সুখের গল্প! ৪৮. তোমার আমার দু-জনেরই তো পুরো আত্মাই খালি, প্রেমের নিপুণ কবিতায় দু-জন তবু দিয়ে যাচ্ছি হাততালি! ৪৯. আজকে লুকোই কান্না আমার গভীর রাতের শীৎকারে, শুনতে পেলে ঠিকই বধির হবে বিরহের এই চিৎকারে! ৫০. নিজের চোখকেও ফাঁকি দেবো অশ্রুটুকু লুকোতে, আসবই আমি তোমার কাছে মনের ঘা-টা শুকোতে! 
শের-শায়েরি: দুই --------------------------- ১. সৃষ্টি করে করে বহুকাল আগে হয়েছিলাম খুব জনপ্রিয়, জনপ্রিয়তা বাদে সব খুইয়েছি আজ, হয়েছি আমি নিষ্ক্রিয়! ২. কবিতা লিখে ভাত জোটেনি, চাকরি করেই জুটিয়েছি, এখন তবে ছুটি আমার, কবি হবার ক্ষমতাটা এবার কবিতার পায়েই লুটিয়েছি! ৩. মদ না খেলে জানবে কী করে, লোকে কেন মদ খায়? না ভাঙলে মন বুঝবে কী করে, লোকে কেন ভালোবাসতে যায়! ৪. নিজের যাতনায় মশগুল এতই, আমার যাতনা খোঁজো না! বৃষ্টির ভাষায় গান বাঁধো তুমি, তবু অশ্রুর ভাষা বোঝো না? ৫. চুপচাপ এই একজোড়া ঠোঁট, দু-চোখ ভর্তি অভিমানে, বুকভরা শত শব্দ আমার, আর তুমি খুঁজছ কিনা অভিধানে! ৬. পায়ের তলায় কাচ নয়, ও গো; কাচের উপরেই পা রেখেছি। আজকে দেখো ঠিক ঘুমোবো, কত রাত আমি একলা কেঁদেছি! ৭. শুরুই করিনি পথচলা, এখনই যদি থামতে বলো! কতটা পথ আরও যেতে হবে, প্রিয়; সবে তো মাত্র সন্ধ্যে হলো! ৮. ওহে কাপুরুষ, শরীর ছুঁয়ে ছুঁয়ে মন পবিত্র করার কথা মুখে তুমি নিয়ো না! মন না ছুঁয়েও ভালোবাসি বলে শরীরটা আমার অপবিত্র করে দিয়ো না! ৯. কোন সে ব্যথায় চুপসে গিয়েছি, এসো না জিজ্ঞেস করতে, শাড়ি-গয়নাতেই ভুলিয়ে রাখব, দেবোই না এ-চোখে চোখ পড়তে! ১০. এই চুড়িতে আমি প্রেম বেঁধেছি, নূপুরে বেঁধেছি কামনা, এই অশ্রুতে ভাসিয়ে দেবো, তোমার কষ্ট আর যাতনা! ১১. আমার বুকে প্রেমের সাগর, সাথে তোমার অবরোধ, পালিয়ে গেলাম তোমায় ভালোবাসতে শিখিয়ে, দেখে নাও, কী নির্মম প্রতিশোধ! ১২. কপালে লেগেছে সিঁদুর আমার, সে যে ধুলে মুছলেও যায় না! ভেঙে ফেলতে গিয়ে দেখি, আমার যে ওই একটা মাত্রই আয়না! ১৩. মনে আজও পড়ে…সবই---প্রতিরাতে, ক্ষণে ক্ষণে, কী দারুণ এক অভিনয় করে গেছ তুমি---চরিত্রেরই প্রয়োজনে! ১৪. সারাদিন ধরে মনের জখমের কথা হেসে হেসেই তো বলি! দোহাই লাগে, মাঝরাত্তিরে ওসব আমায় মনে করিয়ে দিয়ো না! জানোই তো, ফজরবেলার জানাজায় খুব বেশি লোক হয় না! ১৫. হয়েছ ললনা, তা বলেই কী ছলনা করবে? একটুখানি ভেবে নিয়ো! ললনার লেবাসে তুমিও যে মানুষ, এই পরিচয়টাই আগে দিয়ো! ১৬. পেটের ক্ষুধা বোঝে না অত নীতিবাক্যের মর্ম, মনের ক্ষুধা, না মানে কোনও জাতপাত আর ধর্ম। ১৭. তোমার চোখের পাপড়িতে লেগে-থাকা একবিন্দু জলই আমায় শায়েরি লিখতে বাধ্য করেছে। এই মুগ্ধতার দেখা পায় না বলেই দুনিয়ার তাবৎ মানুষ বাঁচার আগেই মরেছে! ১৮. যাকে শরীর দিতে চাইলাম আমি নিজইচ্ছেয়, সে চাইল শুধুই ভালোবাসা, আর যাকে চাইলাম ভালোবাসতে, তার কিনা এই শরীর পেতেই কাছে আসা! ১৯.তুমি নও, প্রিয়, শুধু যে তোমার স্মৃতিরাই ধাওয়া করে, আমার দু-চোখ বেয়ে অশ্রুর নামে অবিরল কেবল রক্ত ঝরে! ২০. ভালো আর তুমি বাসলে কবে, ঘৃণাই করলে অবিরত! বলি ঈশ্বরকে, দিয়ে দিক আমায়---তোমার দুঃখ যত! ২১. মনের বাগানে দুম করে সেই হারিয়েই গেলি কোথায় তুই! বুকের ক্ষতটা গুনগুনিয়ে বলে, তোকে শেষবার হলেও একটু ছুঁই? ২২. আমার গ্রামের আকাশে রোজ রোজই মেঘ আসে উড়ে, কিন্তু আমার তুমিটা যে বড্ড বেশি শহুরে! ২৩. সব ঠিক হয়ে গেছে, মোলায়েম ফুলের গন্ধ আর পাখিদের কিচিরমিচিরের সে কী বাদ্যবাজনা! তবু মন থেকে কে যেন চেঁচিয়ে যাচ্ছে বলেই, এ জন্মে তোমার আমার আর কখনও দেখা হবে না! ২৪. মিথ্যেই যখন বলবে তবে চোখদুটোকে অন্য দিকে ফিরিয়ে রেখো, ওরা নইলে সব সত্য উগড়ে দেবে, আমি বললাম, দেখো! ২৫. আকাশে ভারি বিষণ্ণতা, মেঘে মেঘে জমেছে সংশয়! বৃষ্টির ফোঁটাও চিৎকার করে বলে, এ আকাশটা তো আমাদের নয়!
শেকল ------------------ তুই আমার একটাই কাঁধ, মাথা রেখে কেঁদেই যাব। মনের এমন জটিল যে ফাঁদ, সমাধান তার কোথায় পাব? ওসব নাকি ভালোবাসারই কুমন্ত্রণা, সত্যটা আমায় বুঝিয়ে তো বল! আমার ভাগ্যেই কেন এ যন্ত্রণা? সব ছেড়েছুড়ে পালাই না, চল! খাঁচার পাখিটা চেঁচায় যে খুব, মুক্ত হতে সে-ও তো চায়! পাখিটা দেয় রোজ মরণেই ডুব, কেউ কি তা টেরটুকও পায়? বুক ভরে এবার নিঃশ্বাস নেব, এ ভারী শেকল তবে খুলেই নিক! তোর সবটুকু ঋণ চুকিয়ে দেবো, পালিয়েই যাব একদিন ঠিক!
আজকের ক্যারিয়ার আড্ডাটি আপনাদের কেমন লাগল? আপনাদের কাছ থেকে সবিনয়ে মতামত ও সমালোচনা আশা করছি।
দেখো, একদিন তোমার সব থাকবে, শুধু আমিই থাকব না। সেদিন বুঝবে। তোমার চারপাশে ছড়ানো থাকবে রাশি রাশি সুখের পসরা, তবু আমার শূন্যতায় সেদিন তোমার খুব কান্না পাবে। অনেক কেঁদেও আমাকে আর ফিরে পাবে না, সামনে পড়ে থাকবে কেবলই আমার টুকরো টুকরো স্মৃতি।
আমার ওয়ালে আসেন যাঁরা, তাঁদের সকলেই আমার চাইতে উন্নত ধরনের মানুষ---কি জ্ঞানে, কি চরিত্রে, কি বুদ্ধিমত্তায়; এককথায়, সমৃদ্ধির সব দিক বিবেচনায় তাঁরা উন্নততর। এ নিয়ে আমার মধ্যে কোনও দুঃখ নেই। আমি আপনার শ্রেষ্ঠত্ব নতমস্তকে মেনে নিয়েছি। একজীবনে মানুষ আর কতটুকুই-বা পায়! ছোট্ট একটা জীবন, কিছু না পেয়েও ঠিক কাটিয়ে দেওয়া যায়! আপনি এটা নিশ্চিতভাবেই জেনে রাখুন, আপনার মতন মহৎ মানুষ আমি নই, আর তা হওয়ার দূরতম আকাঙ্ক্ষাও আমি রাখি না। আমি খারাপ, তাই আমি নরকেই যাব। নরকে যেতে আমার আপত্তি নেই, তবে আপনারা কেউ কেউ যেমনি করে আমায় টানাহেঁচড়া করেন স্বর্গের দিকে, ওটা আমায় খুব বিরক্ত করে। আমি সাধারণত স্বর্গের এজেন্টের কাছ থেকে কয়েক-শো হাত দূরে থাকি। আমরা যেন মাথায় রাখি, যাঁর পাপের ভারটা আমাকে বহন করতে হবে না, গায়ে পড়ে তাঁকে পুণ্যের পাঠ দিতে যাওয়ার মানেই হলো, নিজেকে একজন বিরক্তিকর মানুষ হিসেবে উপস্থাপন করা। নিজে স্বর্গে যায় না নরকে যায়, তার নাই ঠিক, আরেক জনকে স্বর্গে নেওয়ার ধান্দায় বিজি! কী এক উটকো বিচারক ---নিজে ফাঁসির দড়িতে ঝুলতে ঝুলতে আরেক জনের ফাঁসির আদেশ দেয়! যে গাঁজা ফুঁকলেও আপনার ফুসফুস পোড়ে না, সে সিগারেট ফুঁকলে আপনার মন কেন পোড়ে? সুযোগ পেলে সব শালাই ভগবান হতে চায়! দিনশেষে, ওরা হয়ে যায় শালা, ভগবান নয়। এসব নিয়ে আমি বিরক্ত। বিরক্তির এমন প্রকাশ দেখে কেউ কেউ, যা যা ডায়লগ এ জীবনে কষ্টেসৃষ্টে শিখেছেন, তা তা নিখুঁত কর্তব্যজ্ঞানে ঝেড়ে ফেলেন। খুব কমন একটি হলো, অহংকার পতনের মূল। আরে ভায়া, যে পতন ঠেকাতে জানে না, তার অহংকার থাকলেও পতন হবে, না থাকলেও পতন হবে। পতন ঠেকাতে শিখুন, জীবন সুখের হবে। বিনয় অনেক বড়ো জিনিস, যখন তা সঠিক জায়গায় দেখানো হয়। অপাত্রে বিনয় দুঃখ আনে। ছাগলের সামনে বিনীত হওয়ার কিছু নেই। ব্যাটা খায়ই তো কাঁঠালপাতা, চোখের সামনে বিনয় পেলে তা-ও পাতা ভেবে কচকচ করে চিবিয়ে খেয়ে ফেলে। আরেকটি ডায়লগ দেখি: দুর্জন বিদ্বান হইলেও পরিত্যাজ্য। তো ব্রাদার, আপনার সামনে সুজন সখি হয়ে নাচানাচি করলে কি আমি টাকা পাব? না কি আপনি আমাকে দুর্জন হিসেবে সার্টিফিকেট দিলে তা ধুয়ে আমি জল খাব? বাই দ্য ওয়ে, যে লোকটা পরিত্যাজ্য, তার কাছে এসে অমন নাচেন কেন? ভাই রে ভাই, তোর লজ্জাও নাই? প্রাসঙ্গিক একটি বিষয় নিয়ে বলি। একসময় আমি কমেন্টে লেখা থেকে কথা গ্রুপের প্রচারণা করতাম, এখন করি রৌপ্যরূপ গ্রুপের। এ নিয়েও অনেকের দুঃখ! দুঃখটা কীসের, তা আমার কাছে স্পষ্ট নয়। রৌপ্যরূপ আমার ছোটো ভাই ও তার স্ত্রীর প্রতিষ্ঠান। ওরা অনলাইনে রুপার গহনা বিক্রি করে। কোয়ালিটি, কালেকশন ও কমিটমেন্ট বিবেচনায় বাংলাদেশে এই মুহূর্তে ওদের ধারেকাছেও কেউ নেই। ওদের সম্পর্কে আমি আপনাদের সামনে বললামই তো মাত্র সেদিন! তার বহু বহু আগে থেকেই রুপার অলংকার বিক্রির ক্ষেত্রে বাংলাদেশের সবচাইতে বড়ো প্রতিষ্ঠানটির নাম রৌপ্যরূপ। গহনা বিক্রি করে যা টাকা আসে, তা দিয়ে আমাদের সংসারের সিংহভাগ খরচ চলে। আমার নিজের পেইজের ওয়ালে আমি সেই প্রতিষ্ঠানের প্রচারণা করব না তো কি আপনার ফজলিআমের বিজ্ঞাপন দেখে নাচব? আপনি আমার ওয়ালে এসে আম – লিচু – কলা – জাম্বুরা বেচলে আমার কী লাভ? আপনার ভাইয়ের ব্যবসায়িক সাফল্য বাড়াতে আপনি কাজ করতেন না? না কি সুশান্ত পালের এমন কাজ করা নিষেধ? এ নিয়মটা কার বানানো? আপনার? ওহ্‌ রিয়েলি!? ইউ আর ছো ছুইঠ...ছো খিউঠ! সুশান্ত আপনার খায় না পরে? হ্যাঁ, যদি আমার ওরকম ‘নির্লজ্জ প্রচারণা’ দেখে আপনার গা বেশি চুলকায়, তবে আপনি আমাকে আনফলো বা ব্লক করে নিজেকে নিরাপদ রাখতে পারেন। (গুগলে সার্চ করলে কীভাবে একটা পেইজকে আনফলো করতে হয়, তা ছবি- ও ভিডিয়োসহ চলে আসে। একটু কষ্ট করে সেখান থেকে দেখে নিলে ভালো হয়।) আপনি আমাকে ফলো করলে আমি টাকা পাই না। আপনি রৌপ্যরূপ-এর কাস্টমারও না। আপনার কাছ থেকে আমি এক কাপ রং-চা’ও প্রত্যাশা করি না। আপনার কাছ থেকে আমার তেমন কিছু শেখারও নেই। এত ‘না’-র পরেও আপনার হা-হা রিঅ্যাক্ট বা হেইট-কমেন্ট দেখলে আপনাকে জড়িয়ে ধরে চুম্বনে চুম্বনে ভরিয়ে দেবো, এমন সমুদ্রসমান টুরু-লাভ আমার মধ্যে নেই। বেয়াদব ও বেআক্কলের প্রতি সহনশীলতার দেখানোর ন্যূনতমও দায় আমার নেই। যে পেইজের ব্যানলিস্টে লক্ষাধিক সদস্য, সে পেইজের ওয়ালে এসে এত তিড়িংবিড়িং করা যায় না, ডিয়ার চৌধুরী সাহেব! আমি গরিব হতে পারি, তবু আমারও অনেক (ফেইসবুক) ইশটিটাশ আছে! আমি মাথায় রাখি, আপনি আমার এখানে এসেছেনই মাখন খেতে। আমার লেখা বা কথার মাধ্যমে আপনি আমাকে চেনেন। চিনতে গিয়ে আপনার একটি পয়সাও খরচ হয়নি। আপনার এই চেনায় আমার পকেটে একটি পয়সাও ঢোকেনি। আপনার বাসায় পুলিশ পাঠিয়ে আমি আপনাকে আমাকে চিনতে বাধ্য করিনি। নিজের প্রয়োজনেই আপনি আমাকে চিনেছেন। প্রয়োজন ফুরিয়ে গেলে আমাকে অতিদ্রুত ভুলে যান, ওতে আমার কিছুই এসে যাবে না। আমার লেখা পড়েন ফ্রি-তে, কথা শোনেন ফ্রি-তে, তবু এত প্রত্যাশা আসে কোত্থেকে, বস? অমরত্বের চাইতে আয়ু জরুরি। ভালোবাসার চাইতে ভালোথাকা জরুরি। ফেইসবুকের চাইতে পরিবার জরুরি। (আপনি কি খেয়াল করেছেন, আমি কৌশলে এই পোস্টের মাধ্যমে রৌপ্যরূপ-এর প্রচারণা করে ফেলেছি? এটা খেয়াল করে কি আপনার মেজাজ খারাপ হয়েছে? রাগে-ক্ষোভে সবকটা চুল পুড়ে যাচ্ছে? আপনি কি এই মুহূর্তেই আমাকে আনফলো করে দূরে চলে যাবেন? এখন কি আপনার জন্য আমাকে নেচে নেচে সৈয়দ আব্দুল হাদীর ‘যেয়ো না সাথি…’ গানটা কান্নাজড়ানো কণ্ঠে গাইতে হবে? ভাই…ও ভাই, কী করতে হবে শুধু এক বার বলুন...এক বার...আপ্নের পিলিজ লাগে! তবুও আমাকে ছেড়ে যাবেন না! আপনি আমাকে ছেড়ে গেলে আমি ভাতে মরব, কাপড়ে মরব। আপনার প্রেম, আপনার ভালোবাসা, আপনার সম্মান, আপনার শ্রদ্ধা, আপনার লাইক, আপনার কমেন্ট, আপনার শেয়ার…এসব চিবিয়ে খেয়ে খেয়েই তো আমার পেট ভরে, স্যার!)
আপনার সকালটা শুরু হোক ব‌ইয়ের মুখ দেখে! ছবির ব‌ইগুলির মধ্য থেকে, এই মুহূর্তে হাতে কোন ব‌ইটি থাকলে আনন্দ পেতেন মনে হচ্ছে? আচ্ছা, পড়ার পর মন ভালো হয়ে গিয়েছিল, এমন একটি ব‌ইয়ের নাম লিখবেন কমেন্টবক্সে? সবাই আপনার পছন্দের ব‌ইটির খোঁজ জানুক!
অন্যকে ছাগল বলার আগে নিজে মানুষ হওয়াটা জরুরি। যাকে দেখলেই ফালতু মনে হয়, অসহ্য লাগে, মেজাজ খারাপ হয়, তার দিকে তার পরেও তাকানোর মানেটা কী আসলে? সে কি আপনার ভালোলাগা মন্দলাগার তোয়াক্কা করে? না কি সে আপনার কোনও ক্ষতি করছে? না কি আপনি তার দিকে তাকালে সে টাকা পায়? তাকে ভালো না লাগলে তার দিকে তাকাবেন না, তার ধারেকাছেও ঘেঁষবেন না। ব্যস্‌! লাগে না ভালো, তা-ও তার পাছায় পাছায় ঘোরে! কোন সে বলদ, এমন আজব টুরু-লাভে পোড়ে! কিছু মানুষকে দেখি, কোনও একটি বিশেষ দেশের প্রতি অসীম ঘৃণা পুষে রাখে। আমরা অন্য একটি দেশকে যতটা ঘৃণা করি, যদি তার সিকিভাগও নিজের দেশকে ভালোবাসতাম, তবে আমাদের দেশটা আরও অনেকদূর এগিয়ে যেতে পারত। একটি দেশ এগোয় তার নাগরিকদের আন্তরিকতায়, সেই দেশের প্রতি অন্য একটি দেশের নাগরিকরা কী ধরনের মানসিকতা ধারণ করে, ওতে দেশটির কিছুই এসে যায় না। আমাদের দেশের সম্পর্কে আমাদের তুলনায় পিছিয়ে-থাকা কোনও দেশের নাগরিকদের প্রবল ঘৃণাও আমাদের জিডিপি একটুও কমাতে পারবে না, আমাদের এগিয়ে চলাকে সামান্যতমও ব্যাহত করতে পারবে না। বরং এর বদলে নিজের দেশের প্রতি ওদের ভালোবাসা ও দায়িত্ববোধ দেশটির আমাদের সমকক্ষ হওয়ার সম্ভাবনাকে অনেক বাড়িয়ে দেবে। গাধার তীব্র ক্রোধও সিংহের একটি কেশরকে পর্যন্ত নাড়াতে পারে না!
পরিশ্রম করতে পারা, এটা অনেক বড়ো একটা সুযোগ। সবার ভাগ্যে সে সুযোগ জোটে না। কিংবা জুটলেও, যখন জোটে, তখন পরিশ্রম করতে পারার মানসিক বা শারীরিক সামর্থ্যটাই আর থাকে না। কীরকম? একটু ভেঙে বলি। আমরা চাইলেই এমন কোনও কাজের পেছনে শ্রম দিতে পারি না, যে কাজ আমাদের সামনের দিকে এগিয়ে যেতে সাহায্য করে। প্রায়ই দেখা যায়, সময় ও পরিস্থিতি আমাদের অনুকূলে নেই। এমনও হয়, যে কাজে শ্রম ঢাললে সেখান থেকে প্রাপ্তির সম্ভাবনা আছে, সে কাজটি করার সুযোগই আমরা পাচ্ছি না। যে জায়গায় থাকতে পারলে আমরা আমাদের শ্রমের সঠিক মূল্যায়ন পেতাম, হয়তো সেখানে থাকতেই আমরা এখনও পারিনি। সবাই-ই কিন্তু যোগ্যতার অভাবে অবমূল্যায়িত হয় না, অনেকেই সুযোগের অভাবে অবমূল্যায়িত হয়। আবার কারও কারও অবমূল্যায়নের পেছনে দায়ী যথেষ্ট ইচ্ছেশক্তির অভাব। এরকম ব্যাপারগুলি ঘটলে পরিশ্রমের সুযোগটাই আর তৈরি হয় না। যে কাজে সময় ও শ্রম দিলে জীবনে সমৃদ্ধিলাভ করা যায়, সে কাজের খোঁজ জানতে পারা কিংবা সে কাজে নিজেকে প্রবৃত্ত রাখতে পারা খুব জরুরি। যাঁদের সামনে এই দুইটি রাস্তা খোলা নেই, পরিশ্রম করার ইচ্ছে থাকা সত্ত্বেও তাঁরা পরিশ্রম করার সুযোগটাই পান না। মানুষ এগোতে পারে না পরিশ্রম না করার কারণে নয়, সঠিক লক্ষ্যের পেছনে পরিশ্রম করতে না পারার কারণে। সামনে অনেক রাস্তা, সেখান থেকে কোন রাস্তাটি আমার, সঠিক সময়ে তা বোঝাটা খুব জরুরি। আবার এ-ও ঘটে, লক্ষ্য সঠিকই আছে, কিন্তু সেই লক্ষ্যের দিকে এগোনোর সকল রাস্তাই কোনও-না-কোনও কারণে বন্ধ। লক্ষ্য খুঁজে না পাওয়া, লক্ষ্যের দিকে হাঁটার পথ হারিয়ে ফেলা, লক্ষ্যটিকে পরিস্থিতির অনুকূলে আনতে না পারা---এই তিনটি জিনিস মানুষকে একেবারে অসহায় ও অথর্ব করে দিতে পারে। অনেকেই পথে পথে উদ্‌ভ্রান্তের মতো ঘুরে বেড়ায় ততদিন পর্যন্ত, যতদিন তারা এমন কোনও রাস্তার খোঁজ না পাচ্ছে, যে রাস্তায় হাঁটলে তাদের মনে হবে, ‘হ্যাঁ, এই রাস্তাটিই তো আমার জন্য সঠিক রাস্তা!’ সব রাস্তা সবার জন্য নয়। কোনও রাস্তাই ভুল নয়, তবে প্রতিটি রাস্তাই কারও-না-কারও জন্য নিশ্চয়ই ভুল। ‘ভুল রাস্তা’ কথাটির মানে নির্দিষ্ট কারও জন্য কিংবা নির্দিষ্ট কোনও সময় বা পরিস্থিতির জন্য ভুল রাস্তা। যে রাস্তায় চলে কেউ তার লক্ষ্যে পৌঁছে যায়, সে রাস্তা কিছুতেই তার জন্য ভুল রাস্তা নয়। মানুষের নিয়ত ও নিয়তিই তার রাস্তা নির্ধারণ করে দেয়। রাস্তার সঠিকটা ব্যাপারটাই আপেক্ষিক, তাই অন্য কারও রাস্তাকে ভুল হিসেবে রায় দিয়ে দেওয়াটা অনেক বড়ো মূর্খতা। যে কাজটি করতে পারলে নিজের ভাগ্য খুলে যায়, সে কাজটির ভাবনা মাথাতে আসে না বলে দিনের পর দিন অপেক্ষা করে থাকতে হয় অনেক মানুষকেই। আমি এমনও দেখেছি, আন্তরিক চেষ্টা ও অক্লান্ত পরিশ্রম খরচ করেও আশানুরূপ কোনও ফলাফল না পাওয়ার কারণে অনেকেই হতাশ হয়ে পড়ে, একসময় জীবনের প্রতিই বীতস্পৃহ হয়ে যায়। যে দিনটি আমার নয়, সে দিনটিতে নিজের সমস্ত চেষ্টা ও শ্রম ঢেলে দিলেও সে রাতটি তবু বিষণ্ণতায়ই কাটে। বড়ো লক্ষ্যের দিকে ছুটে ছোটো অর্জন করার চাইতে ছোটো লক্ষ্যের দিকে হেঁটে বড়ো অর্জন করা অনেক ভালো। যোগ্যতার নয়, নিয়তের জোরেই যাপিত জীবনের সৌন্দর্য বাড়ে। মানুষ বাঁচে মূলত নিয়ত ও নিয়তির অপূর্ব এক মিথস্ক্রিয়ায়। যাঁদের নিয়তিতে বিশ্বাস নেই, তাঁরাও নিয়তির বাইরে যেতে পারেন না। আপনার চেষ্টায় কোনও কমতি নেই, আপনার সদিচ্ছায় কোনও ঘাটতি নেই, আপনার ইচ্ছেশক্তিতে কোনও ফাঁকি নেই---এত কিছুর পরেও আপনি কিছুতেই সেই সুযোগটা পাচ্ছেন না, কিংবা সেই সুযোগটা আপনাকে দেওয়া হচ্ছেই না, কিংবা সেই সুযোগটা আপনার চোখের সামনে থেকেও অদৃশ্য থেকে যাচ্ছে, যার মধ্য দিয়ে আপনি নিজেকে প্রমাণ করতে পারতেন। এরকমও হতে দেখেছি, নিজেকে প্রমাণ করতে সফল হওয়ার পরেও অনেকে সমস্ত সুযোগ থেকে বঞ্চিত হতে থাকে আর হতেই থাকে। পরিস্থিতি অনুকূলে আসে না কিছুতেই, এমনকী শত চেষ্টার পরেও! এমন ক্ষেত্রে পরিশ্রম করার ইচ্ছে থাকলেও সুযোগ থাকে না। যদি কখনও জীবনে এমন একটিও সুযোগ আসে, যখন আপনি আপনার পরিশ্রমের যথার্থ পুরস্কার পাচ্ছেন, তখন সে সুযোগটিই হচ্ছে পরিশ্রম করতে পারার সুযোগ। সেসময় নিজের সমস্ত আলস্য, অজুহাত ও ইগোকে (অহম্‌সত্তাকে) ঝেড়ে ফেলে সুযোগের সর্বোচ্চ সদ্ব্যবহার করাটাই সুবিবেচকের কাজ। এমন সুযোগ বার বার আসে না। অনেকে অপেক্ষা করে থাকে, তা-ও পায় না এরকম একটিও সুযোগ। পরিশ্রম করার সময় মন দিয়ে পরিশ্রম করাই ভালো। যাঁরা এই সুযোগ হেলায় হারায়, তাঁদের জীবনে দুঃখ অনিবার্য। মানুষ অধিক শ্রমে মরে না, শ্রমের সুযোগের অভাবেই মরে। শ্রমের ক্লান্তিই সৌভাগ্যের উৎসস্থল। পৃথিবীর ইতিহাস মূলত এমন কিছু মানুষের ইতিহাস, যারা পরিশ্রম করতে পারার সুযোগকে কাজে লাগাতে পেরেছে।
একজনের কমেন্টে খেয়াল করেছিলাম, তিনি লিখেছেন, এই মেয়েটাকে ভালো লাগে না, বেশি পাকনা! কমেন্টটা দেখতে পাচ্ছি না। তাঁকে বলতে ইচ্ছে হয়েছিল, মেয়েটা কি আপনার ভালোলাগা মন্দলাগার তোয়াক্কা করে? না কি সে আপনার কোনও ক্ষতি করছে? তাকে ভালো না লাগলে তার দিকে তাকাবেন না, তার পেইজে যাবেন না। ব্যস্‌! সহজ হিসেব তো! এইটুকুও মাথায় আসে না, জনাব!!
আমার সংগ্রহের আরও কয়েকটি ব‌ই... বড়ো ইচ্ছে, কখনও ব‌ইগুলি গোছানো গেলে আমার ক্ষুদ্র লাইব্রেরিটির উপর একটি ডকুমেন্টারি বানাব। তা অনেকেরই কাজে আসবে। মাঝে মাঝে এই যে ব‌ইয়ের ছবি শেয়ার করি, ব‌ই নিয়ে কিছু লিখি, তা দেখে যাঁদের মনে আসে, 'দ্যাখো না, ব্যাটা কেমন শোঅফ করছে!', তাঁদের সবিনয়ে বলি, 'অনুগ্রহ করে অমন ভাববেন না। আপনার জন্য যা শোঅফ, কার‌ও কার‌ও জন্য হয়তোবা তা-ই ব‌ইকেনার ও ব‌ইপড়ার প্রেরণা।' শোঅফ তো কিছুটা করছিই---আপনার চেহারা ভালো বলে সেলফি দিয়ে নিজেকে দেখাচ্ছেন, আমার চেহারা তেমন ভালো নয় বলে ব‌ই দিয়ে নিজেকে দেখাচ্ছি। উদ্দেশ্য কিন্তু এক‌ই! ব‌ই কিনে ও ব‌ই পড়ে আর কিছু হোক না হোক, কিছু মানুষের ক্ষেত্রে, মন একটু হলেও এগোয়। জীবন থেকে এরকমই শিখেছি।
বিভিন্ন পণ্ডিতের বিচারে, বিংশ শতাব্দীর সবচাইতে গুরুত্বপূর্ণ ১০০টি আধ্যাত্মিক গ্রন্থের একটি ‘দ্য গসপেল অব শ্রীরামকৃষ্ণ’। বাংলা ভাষায় রচিত শ্রীশ্রীরামকৃষ্ণকথামৃত গ্রন্থের ইংরেজি অনুবাদটি করেন বিশিষ্ট লেখক ও দার্শনিক স্বামী নিখিলানন্দ। এই অনুবাদের মুখবন্ধ লিখেছেন ইংরেজ লেখক ও দার্শনিক অ্যালডাস হাক্সলি, সম্পাদনা করেছেন তুলনামূলক ধর্মতত্ত্বের পৃথিবীখ্যাত অধ্যাপক জোসেফ ক্যাম্পবেল ও মার্কিন প্রেসিডেন্ট উড্রো উইলসনের মেয়ে মার্গারেট উড্রো উইলসন। এই গ্রন্থে দর্শন ও আধ্যাত্মিকতার মেলবন্ধন ঘটেছে অদ্ভুত রকমের সহজবোধ্য ভাষায় কথোপকথনের ছলে গল্পের মধ্য দিয়ে। মনের ক্লান্তি দূর করতে ও নানান সংশয়ের উত্তর পেতে এই বইটি অনেকের ক্ষেত্রেই অব্যর্থ! স্বামী বিবেকানন্দের দেওয়া কয়েকটি বক্তৃতার সংকলন ‘দেববাণী’ যাঁদের পড়া আছে, তাঁরা জানেন, দর্শন ও আধ্যাত্মিকতার ভাবসমুদ্রে অবগাহন করতে চাইলে বইটি কতটা বন্ধুর মতো ভূমিকা রাখে! অত উঁচু মানের দর্শন/বেদান্ত-আলোচনা খুব বেশি নেই বলেই জানি। ১৮৯৫ সালের জুন মাসের মাঝামাঝি সময় থেকে আগস্ট মাসের প্রথম দিক পর্যন্ত থাউজেন্ড আইল্যান্ড পার্কে কয়েক জন নির্বাচিত শিষ্যের সামনে বিবেকানন্দ কয়েকটি বক্তৃতা দেন। সারা এলেন ওয়াল্ডো সেগুলির কিছু লিখে রেখেছিলেন। স্বামী বিবেকানন্দের বাণী ও রচনা বইয়ের চতুর্থ খণ্ডে বক্তৃতাগুলি সংকলিত হয়েছে। উপনিষদ বা বেদান্ত নিয়ে যাঁদের আগ্রহ আছে, তাঁরা স্বামী জুষ্টানন্দ অনূদিত উপনিষদগুলির পাতা উলটে দেখতে পারেন। অতটা সহজ উপস্থাপনে বেদান্তের এমন হৃদয়গ্রাহী আলোচনা কমই আছে। বেদান্তের উপর ইউটিউবে স্বামী সর্বপ্রিয়ানন্দর লেকচারগুলি শুনলে সারামনে একধরনের প্রশান্তি ছড়িয়ে যাবে বলে আমার বিশ্বাস। বেদান্ত অনুভব করতে ওগুলির চাইতে ভালো লেকচার আমি আর কোথাও পাইনি। ১২টি লেকচারের মাধ্যমে তিনি দৃগ্‌-দৃশ্য-বিবেক যতটা সহজে বুঝিয়েছেন, অতটা সহজে বেদান্তের এই মৌলিক গ্রন্থটির নির্যাস বোঝা যে যায়, সেটিই আমার মাথায় কখনও আসেনি। আনন্দ পাবলিশার্স থেকে ২ খণ্ডে প্রকাশিত স্বামী লোকেশ্বরানন্দর ‘উপনিষদ’ পড়লে আরও কিছু গভীর নির্জন পথের খোঁজ পাওয়া যেতে পারে। বেদান্তের পথ বরাবরই নির্জন পথ। আমি যেভাবে বই পড়ি, তা একটু বলি। কোনও বই পড়তে গিয়ে যদি দেখি, সেটি পড়তে আমার ভালো লাগছে না, আমি যা চাই তা সেখানে নেই, তবে আমি তখুনিই বইটি পড়া বন্ধ করে দিই। বইয়ের পাতা ওলটালে বোঝা যায়, বইটি আমার মনের বা রুচির সাথে যায় কি যায় না। কোনও বই কিনলে সেটি পড়তেই হবে, এমনটা আমি মনে করি না। ১০০টি বই কিনলে হয়তো ১০টি পড়া হবে। ১০০টি বই না কিনলে কোন ১০টি বই আমার মনের মতো, তা কি জানতে পারতাম? বইকেনার মজাটা এখানেই! জানিয়ে রাখি, নির্দিষ্ট কোনও ধর্মের প্রতি টান বা অনুরাগ থেকে কখনওই কোনও বই আমি পড়ি না। সাহিত্য, ইতিহাস, দর্শন, আধ্যাত্মিকতা, মনস্তাত্ত্বিক ভ্রমণ ইত্যাদি যেখানে নেই, সেখানে আমিও নেই। পাঠের সাথে ধর্মাচরণের সম্পর্ক নেই বলেই আমি নিবিড়ভাবে উপলব্ধি করি। অবিশ্বাস্য রকমের কম দামে দর্শন, আধ্যাত্মিকতা, মনস্তাত্ত্বিক নানান বিশ্লেষণসমৃদ্ধ বই ছাপানোর জন্য কয়েকটি প্রতিষ্ঠানের প্রতি আমরা কৃতজ্ঞ: উদ্বোধন কার্যালয় গীতাপ্রেস, গোরক্ষপুর ইসলামিক ফাউন্ডেশন, বাংলাদেশ রামকৃষ্ণ মিশন ইন্সটিটিউট অব কালচার শ্রীঅরবিন্দ আশ্রম, পন্ডিচেরী আমার ব্যক্তিগত গ্রন্থাগারে এঁদের ভীষণ চমৎকার কিছু বই রাখতে আমি ভালোবাসি। আমার সংগ্রহে-থাকা কিছু বইয়ের ছবি আপনাদের সাথে শেয়ার করলাম। এতে হয়তো কেউ কেউ উপকৃত হবেন। ভালো কথা, কিছু দিন আগে রামকৃষ্ণ মিশন ইন্সটিটিউট অব কালচার হতে প্রকাশিত বেদগ্রন্থমালা-র আরও ৭টি পর্ব সংগ্রহ করতে পেরেছি, ছবিতে দেখতে পারেন। আমার জানামতে, প্রকাশিতব্য ৬০টি পর্বের মধ্যে, ওঁরা এখন অবধি ৩৬টি পর্ব প্রকাশ করেছেন, যেগুলির সবকটিই আমার সংগ্রহে আছে। আপনাদের জন্য একটি ক্যুইজ! দেখি বলুন তো, ছবির বইগুলির মধ্যে কোনটি খাপছাড়া?
'আমি তোমাকে ভালোবাসি', এর চাইতে অনেক অনেক বেশি শক্তিশালী অনুভূতি হলো, 'আমি তোমাকে বুঝতে পারি'। ( উদ্ধৃতিটি 'টুকরো আলাপ' থেকে নেওয়া। লেখাটির লিংক প্রথম কমেন্টে দেওয়া আছে )
ভালোবাসার মানুষের কাছ থেকে দূরে সরিয়ে রাখলে যে ভয়ংকর ব্যাপারটি ঘটে!
আমরা অধিকাংশ মানুষই, মগজ দিয়ে যে সিদ্ধান্ত নিতে হয়, তার বেলায় ভুল করে আবেগ, অর্থাৎ মনের কথা অনুযায়ী সিদ্ধান্তটা নিই; আর যেই সিদ্ধান্ত নেওয়ার বেলায় বাস্তবতাকেও দূরে সরিয়ে রেখে শুধুই মনের কথার ভিত্তিতে সিদ্ধান্ত নিতে হয়, সেই বেলায় মগজ দিয়ে ভেবেচিন্তে সবচেয়ে কঠিন সিদ্ধান্তটা নিই! ( উদ্ধৃতিটি 'টুকরো আলাপ' থেকে নেওয়া। লেখাটির লিংক প্রথম কমেন্টে দেওয়া আছে )
উৎকৃষ্ট কিছু গ্রহণ করতে চাইলে নিজেকে আগে সেই উৎকৃষ্ট কিছু গ্রহণের জন্য তৈরি করতে হয়। ( উদ্ধৃতিটি 'পরামর্শ নিবি কি না বল!' থেকে নেওয়া। লেখাটির লিংক প্রথম কমেন্টে দেওয়া আছে )
যারা অবুঝ বলে---কষ্ট হয়, তারা বুঝতে শুরু করলে---কেন জানি না আরও বেশি কষ্ট হয়! 
আমি তো কখনও তোমাকে পেতে চাইনি। তবু তোমাকে পাইনি বলে এমন কাঁদছি কেন? আমরা খুব সম্ভবত শুধুই জয়ী হতে চেয়েছিলাম, সুখী হতে চাইনি। তাই এ জীবনে জয়টাই এল, সুখ আর এল না। মানুষ জয়ী হবার আশায় সুখের সাথে বোঝাপড়া করে। পরে জয়ী হয়ে যাবার পর জয়ের সাথে বোঝাপড়া করতে চায়, কিন্তু আর পারে না। সবাই ভালোবাসা চায় না, অনেকেই চায় শুধুই একটি সামাজিক পরিচয়। একসময় সেই পরিচয়টা পায় হয়তো, তবে ভালোবাসাটা হারিয়ে ফেলে। তখন সে খুব চেষ্টা করেও বুঝতে পারে না, আসলে সে কী চেয়েছিল! আফসোসের বুননে, সমস্ত পরিচয় থাকবার পরেও, মানুষ পরিচয়হীন হয়ে বাঁচে।