ধরুন— আপনি রাস্তায় হাঁটছেন এবং আপনার চারপাশে অসংখ্য ডায়মণ্ডের ছড়াছড়ি। আকাশ পানে তাকিয়ে দেখছেন যে, ঝুম বৃষ্টির মতো ঝরে পড়ছে মহামূল্যবান মণি-মুক্তো! কিন্তু, এই ডায়মণ্ড একটিবারের জন্য আপনি ধরেও দেখলেন না। চারপাশে সবাই কুড়িয়ে নিচ্ছে সেগুলো দু'হাত ভরে৷ কিন্তু আপনি বিরক্ত হয়ে ঘরে এসে দরোজা লাগিয়ে দিয়ে বসে রইলেন। পরেরদিন যখন আপনি মানুষের কাছে বলতে যাবেন, 'জানো, কাল না আকাশ থেকে ডায়মণ্ড-বৃষ্টি হয়েছে। ওমা, সে কী এক ব্যাপার! পথের যেদিকে তাকাচ্ছি কেবল ডায়মণ্ড আর ডায়মণ্ড! মানুষগুলো হুড়োহুড়ি করে কুঁড়িয়ে নিচ্ছিলো সব। কিন্তু ডায়মণ্ডও বাপু ফুরোবার নয়। যে যেভাবে পারছে ঘরে তুলছে। আমার এতো বিরক্তি লাগলো, জানো? আমি সোজা ঘরে এসে দরোজা লাগিয়ে বসে রইলাম'। আপনার মুখে এই গল্প শোনার পর আপনার গল্প-শ্রোতা আপনাকে সর্বপ্রথম যে কথাটা বলবে তা হচ্ছে— 'তুমি তো আস্ত বেকুব দেখছি! আকাশ থেকে ডায়মণ্ড ঝরে পড়ছে, আর তা কুড়িয়ে না নিয়ে তুমি ঘরের কপাট লাগিয়ে বসে রইলে?' রামাদান নিয়ে নবিজী সাল্লাললাহু আলাইহি ওয়াসাল্লামের খুব ভয়ানক একটা হাদিস আছে। একবার মসজিদের মিম্বারে দাঁড়িয়ে তিনি বললেন, 'আ-মীন'। তিনি সেদিন মোট তিনবার আ-মীন বলেছিলেন। কিন্তু সাহাবারা বুঝতে পারলেন না নবিজী সাল্লাললাহু আলাইহি ওয়াসাল্লাম কোন প্রেক্ষিতে আ-মীন বললেন। তারা জিগ্যেশ করলেন, 'ইয়া রাসুলাল্লাহ, আপনাকে তিনবার আ-মীন বলতে শুনলাম। আপনি কি বলবেন কেনো আপনি মিম্বারে দাঁড়িয়ে তিনবার আ-মীন বলেছেন?' তিনবার আ-মীন বলার নেপথ্য কারণ সেদিন নবিজী সাহাবাদের জানিয়েছিলেন। সেই তিন কারণের একটা কারণ ছিলো এমন— নবিজী বললেন, 'জিবরাঈল এসে বললো, যে ব্যক্তি রামাদান পেলো কিন্তু নিজের গুনাহসমূহ ক্ষমা করিয়ে নিতে পারলো না, সে ধ্বংস হোক'। জিবরাঈল আলাইহিস সালামের এমন ভীতিপ্রদ দুয়াতে নবিজী সাল্লাললাহু আলাইহি ওয়াসাল্লাম বললেন— আ-মীন। দুয়াটা অবিশ্বাস্যরকম ভয়ানক এইজন্যে যে— এই দুয়াটা করেছেন ফেরেশতাকূলের সরদার জিবরাঈল, এবং তাতে 'আ-মীন' বলেছেন নবি-কূলের সরদার মুহাম্মাদ সাল্লাললাহু আলাইহি ওয়াসাল্লাম। এই দুয়া যে অতি-অবশ্যই কবুল হওয়ার— তা নিঃসন্দেহ। রামাদান পেলো, কিন্তু আল্লাহর কাছ থেকে নিজের গুনাহ ক্ষমা করিয়ে নিতে পারলো না, এমন ব্যক্তিকে এতো অভাগা হিশেবে এই হাদিসে উল্লেখের কারণ কী? কারণ হলো— রামাদান এমন একটা মাস যে মাসে আল্লাহ সুবহানাহু ওয়া'তায়ালা জান্নাতের দরোজাগুলো খুলে দেন আর বন্ধ করে দেন জাহান্নামের দ্বার। এই মাসে প্রতিটা ভালো কাজ, ভালো আমল, ভালো নিয়্যাতের সওয়াব আল্লাহ সুবহানাহু ওয়া'তায়ালা ইচ্ছেমতো বাড়িয়ে দেন বান্দার জন্যে। এতোকিছুর পরেও, এই মাসে এমন একটা রাত তিনি বরাদ্দ রেখেছেন, যে রাতটা হাজার মাসের চাইতে উত্তম! এই সুযোগ বছরে কেবল একবার-ই আসে। রামাদান মাস আকাশ থেকে ডায়মণ্ড-বৃষ্টির দৃশ্যটার মতোই। এই মাসে আল্লাহ সুবহানাহু ওয়া'তায়ালা তাঁর রহমত দ্বারা পুরো পৃথিবীকে ঢেকে দেন। এমন একটা মাসে, এতো এতো সুযোগ সামনে পেয়েও যে লোক তা খেলাচ্ছলে হারায় কিংবা পাত্তা দেয় না, অথবা গল্পের লোকটার মতো ঘরের দরোজা লাগিয়ে বসে থাকে, সে দূর্ভাগা নয়তো কী?
তোমাদের জন্যে ভালোবাসা ❤️ মসজিদ আমাদের দূর্গ! মসজিদে আমাদের শক্তি...
'একটা কুঁড়ি বারুদগন্ধে মাতাল করে ফুটবে কবে সারা শহর উথাল-পাতাল ভীষণ রাগে যুদ্ধ হবে।' - কবি নবারুণ ভট্টাচার্য। 
আড়ং কিংবা ব্র‍্যাক— এরা যে আমাদের ভাবাদর্শ ধারণ করে না, বরং উল্টোটাই তারা ধারণ করে, সে ব্যাপারে আশা করি সচেতন মহল মাত্রই অবগত। আড়ং-এ দাড়ি রাখার জন্যে একজনের চাকরি হয়নি এটা খুবই দুঃখজনক ব্যাপার। দাড়ি নবিজী সাল্লাললাহু আলাইহি ওয়াসাল্লামের একটা গুরুত্বপূর্ণ সুন্নাহ এবং এই সুন্নাহকে অবজ্ঞা, অবহেলা আর ঘৃণা করে কেউ যদি খবরদারি করতে চায়— আমাদের অবশ্যই উচিত সে-ব্যাপারে সতর্ক হওয়া, লোকজনকে সচেতন করা এবং এটার বিরুদ্ধে শক্ত প্রতিবাদ করা। তবে, এখানে আমি আরো একটা ব্যাপার নিয়ে একটু আলাপ করতে চাই। আমাকে যদি কেউ এসে বলে, 'ভাই, সুদী ব্যাংকে চাকরি করা উচিত হবে কি?' আমি যদ্দুর জানি— আমাদের 'আলেমরা কখনোই সুদী ব্যাংক কিংবা এনজিও-তে চাকরি করাটাকে জায়েজ বলেন না। কারণ এই প্রতিষ্ঠানগুলো দাঁড়িয়েই আছে সুদের ব্যবসার ওপরে। যেহেতু এসব জায়গায় চাকরি করাটাকে আলেমরা জায়েজ বলেন না, সেহেতু এসব প্রতিষ্ঠান থেকে চাকরির অফার এলে কিংবা চাকরির জন্যে এসব প্রতিষ্ঠানে ধর্না দেওয়ার আগে সচেতন মুসলিম মাত্রেরই কয়েকবার ভাবা উচিত। আড়ং-এর মাদার বিজনেস যেহেতু ব্র‍্যাক, আর ব্র‍্যাক যেহেতু এনজিও এবং এনজিওগুলোতে চাকরি করা যেহেতু জায়েজ নেই— আড়ংয়েও চাকরি করা কিংবা করতে চাওয়াটা কতোটুকু উচিত— তা প্রশ্নসাপেক্ষ। তবে, আড়ং ব্র‍্যাকের একটি প্রতিষ্ঠান, ব্র‍্যাকের কোন সাব-ইন্সটিটিউশানে চাকরি করা বৈধ হবে কি-না, এটা আমাদের 'আলেমরা জানাবেন। সেই ফতোয়া দেওয়ার এখতিয়ার আমার নেই। আমার আলাপটাও তাই একেবারে ভিন্ন একটা জায়গায়। আড়ং এবং এ-জাতীয় প্রতিষ্ঠানগুলোতে ব্যাপক নারী কর্মীদের উপস্থিতি বিদ্যমান। সেলসম্যান থেকে শুরু করে তাদের ক্যাশ কাউন্টার— সবখানে নারী আর নারী। আপনি কোন একটা জিনিস ছুঁতে যাবেন, পাশ থেকে এক সুন্দরী রমনী এসে আপনাকে বলবে, 'স্যার, এটা অমুক সুতোর তৈরি। পরে আপনি অসম্ভব আরাম পাবেন। আপনাকে মানাবেও বেশ'। ক্যাশ কাউন্টারে যাবেন— সেখানেও এক সুনয়না তরুণী আপনাকে বলবে, 'একটু সময় দিবেন স্যার, প্লিয'। আমার কনসার্ন হচ্ছে— দাড়ি রাখা একটা বড় এবং গুরুত্বপূর্ণ সুন্নাহ, কিন্তু নিজের দৃষ্টির হেফাযত করা হচ্ছে একেবারে ফরয প্রতিটা মুসলমানের জন্য। আপনি যদি আড়ং-এ চাকরি করতে যান, এই সকল সুন্দরী, সুনয়না তরুণী সর্বক্ষণ আপনার আশপাশে ঘুরঘুর করবে। তারা হবে আপনার কলিগ। প্রতিদিন অনেক অনেকবার আপনাকে তাদের সাথে কথা বলতে হবে, কাজ করতে হবে। ফলে, দাড়ি রাখা সুন্নাহ বা মতান্তরে ওয়াজিব বিষয়ে আপনি ছাড় দিতে রাজি নন, কিন্তু যেখানে চাকরি করলে 'দৃষ্টি হেফাযত'- এর মতো ফরয ব্যাপারে আপনাকে 'ছাড়' দেওয়া লাগতে পারে, সে ব্যাপারে আপনি কি ভাববেন না? দাড়ি রেখে আড়ং-এ চাকরি করতে যাওয়ার সময় আপনার কি এটাও ভাবা উচিত নয় যে— সেখানে গেলে আপনার দৃষ্টির হেফাযত হবে কি-না? আড়ং যেহেতু স্বায়ত্তশাসিত একটা প্রতিষ্ঠান, তাই তাদের প্রতিষ্ঠানে পুরুষ বেশি কাজ করবে নাকি নারী— সেটা একান্তই তাদের নিজস্ব ব্যাপার। আমি এটাও বলতে পারি না যে— আড়ংয়ে চাকরি করা প্রতিটা রমনীকেই হিজাব পরিয়ে দিতে হবে। সেই অধিকার আমার নেই। কিন্তু আমি আমাদের ওই ভাই, যিনি দাড়ির ব্যাপারে সতর্ক, ইসলাম মানেন এবং বুঝেন, তাকে সতর্ক আর সচেতন করতে পারি। আমার বলার জায়গাও অতোটুকুই। আড়ং দাড়ির জন্য একজনকে চাকরি দেয় নি— আড়ংয়ের এমন দৃষ্টতার জন্য প্রতিবাদ জানাই। তবে, দাঁড়ি রেখে আড়ং-এ চাকরি করতে যাওয়া ভাইগুলোর জন্যেও ভয় পাই— একটা ফরয 'ছাড়' দেওয়ার ভয়।
আপনার ইসলাম যদি আপনাকে একজন 'আলিমের গায়ে হাত তুলতে শেখায়, আমি আল্লাহর দরবারে আর্জি জানিয়ে রাখছি— ওই ইসলামের সাক্ষাৎ যেন আমি কোনোদিন না পাই।
[১] দ্বীনে প্রবেশের শুরুতে আমার সামনে দুটো সার্কেল এসে হাজির হয়। হাজির হয় বলাটা ঠিক নয় আসলে, দুটো ভিন্ন ধারার সার্কেলের সাথে মিশবার সুযোগ তখন আমার সামনে আসে। এই দুই সার্কেলের যেকোন একটিকে বেছে নিয়ে, জীবনের বাকি পথ আমাকে পাড়ি দিতে হবে। দুটো সার্কেলের প্রথম সার্কেলের সকলে নামায-কালাম পড়েন, দ্বীন নিয়ে ফিকির করেন, কথা-বার্তাও বলেন, দ্বীন নিয়ে কাজও করেন, কিন্তু একইসাথে আমি আবিষ্কার করলাম— তারা বক্স অফিস হিট করা মুভি না দেখেও থাকতে পারেন না। তারা ওমর মুখতার হওয়ার স্বপ্ন লালন করেন অন্তরে, তবে মোশাররফ করিমের ঈদের নাটক না দেখলে তারা কেমন যেন শান্তি পান না। দ্বীনের বাহ্যিক ব্যাপারে অনেকবেশি সিরিয়াসনেস আমি তাদের ভিতর দেখেছি ঠিক, কিন্তু দ্বীনের ভেতরে ঢুকে, নিজের জীবনে দ্বীন দ্বারা যে মৌলিক পরিবর্তন আনা জরুরি, আমার মনে হয়েছে, তা থেকে তারা খানিকটা বিচ্যুত কিংবা পিছিয়ে আছে। দ্বিতীয় সার্কেলটা মা শা আল্লাহ একেবারে অন্যধারার। আমি তাদেরকে দ্বীনের ভিতরের এবং বাইরের— সকল ব্যাপারে সমান সিরিয়াস হতে দেখেছি। তাদের আলাপে কখনো মুভির কথা থাকে না, তারা মোশাররফ করিমের ভক্তও নয়। নাটক-সিনেমার জন্যও তাদেরকে উদগ্রীব হয়ে থাকতে দেখিনি কোনোদিন। তারা গান তো শুনেই না, বাদ্য-বাজনা সহ যেসব ইসলামি সঙ্গীত বাজারে আছে, তা থেকেও তাদেরকে সর্বদা দূরে থাকতে দেখেছি। পর্দার ব্যাপারে তারা একবিন্দু ছাড় দেয় না। আমার মনে হলো— এই দুই সার্কেলের মাঝে শেষোক্ত সার্কেলটাই আমাকে দ্বীনের পথে বেশি এগুতে সাহায্য করবে এবং নিজেকে 'আরো ভালো মুসলিম' হিশেবে গড়ে তুলতে আমাকে প্রথম সার্কেলটার তুলনায় দ্বিতীয় সার্কেলটা সাহায্য করতে পারে অনেক বেশি। ফলে, দ্বীনের পথে হাঁটবার জন্য আমি দ্বিতীয় সার্কেলটাকে বেছে নিলাম এবং তাদের সাথেই চলতে ফিরতে শুরু করলাম। [২] আপনি বলতে পারেন, 'আপনার এক বন্ধু নাহয় মুভি দেখে, তার সাথে মিশলে যে আপনিও মুভি দেখতে শুরু করবেন, তা কেনো? নিজের ওপর আপনার তো এটুকু নিয়ন্ত্রণ থাকা চাই'। আপনার এই যুক্তিটার সাথে আমি আসলে জোরালোভাবে দ্বিমত করি, এবং বিশ্বাস করি— এটা যতোখানি না যুক্তি, তারচে বেশি ইবলিশের ওয়াসওয়াসা। আসলে, ঈমান আর দ্বীন পালন জিনিস দুটো এমন যে— এগুলোর ব্যাপারে ইবলিশকে বিন্দুমাত্র সুযোগও দেওয়া যাবে না। আপনার মুভিখোর, কিন্তু নামাজী বন্ধুটার সাথে মিশলে আপনি হয়তো একদিন, দু'দিন, তিনদিন মুভি না দেখে থাকতে পারবেন, কিন্তু এরইমধ্যে ইবলিশ আপনাকে এমনভাবে ওয়াসওয়াসা দেওয়া শুরু করবে যে— একটা সময় আপনি ভাবতে শুরু করবেন, 'যাক, এই মুভিটার এতো নাম করছে ওরা, আমির খান নাকি একেবারে ফাটিয়ে দিয়েছে! দেখে ফেলি একটু। তবে এটাই শেষ। যতো-ই নাম করুক, আর কোনোদিন আমি মুভি-মুখী হবো না'। অথবা, কোন নাটক কিংবা এমন ড্রামা সিরিজ যা আপনি দেখতে না চাইলেও, বন্ধু মহলের সকলে সোৎসাহে দেখছে বলে আপনারও একবার মনে হতে পারে— 'একবার দেখেই ফেলি নাহয়'। এভাবে আপনি ইবলিশের ফাঁদে পা দিয়ে দেন এবং আস্তে আস্তে ওই দুনিয়ায় আসক্ত হয়ে যান। আপনি নামাজ পড়েন, যিকির আযকার করেন, কুরআন তিলাওয়াত করেন, দ্বীন নিয়েও ভাবেন। তবে একইসাথে আপনি মুভিও দেখেন, গানও শুনেন, নাটক দেখাও বাদ দিতে পারেন না। কোন মুভি-খোর, নাটক-গান নিয়ে থাকা দ্বীনি বন্ধুটার সাথে মিশে অন্তত আর যা-ই হোক, ইবলিশকে এই সুযোগটা দিতে আমি রাজি নই। নিজের দ্বীনকে হেফাযতের জন্য এ-ধরণের প্রবল আত্মবিশ্বাস নিয়ে এমন বন্ধুর সাথে নিয়মিত চলাফেরা, ঘোরাফেরা, উঠা-বসা বাদ দিতেই বা কমিয়ে আনতেই আমি বেশি আগ্রহী। [৩] যারা দ্বীনকে সর্বোচ্চ প্রাধান্য দেয়, দ্বীনের জন্য সর্বোচ্চ ত্যাগ করে এমন লোকদের সাথেই কেনো আপনার মেশা উচিত সে ব্যাপারে ইমাম ইবনুল কাইয়্যিম রাহিমাহুল্লাহর বেশ সুন্দর একটা কথা আছে। তিনি বলেছেন— 'দ্বীনদারদের সাথে মিশলে আপনার ছয়টা উপকার হবে। এক. তাদের সঙ্গ আপনার ভেতরে দ্বীন নিয়ে থাকা সন্দেহ দূর করে আপনার ঈমানকে আরো মজবুত করবে। দুই. তাদের সঙ্গ আপনার ভেতর থেকে রিয়া দূর করে, তাকওয়া বাড়িয়ে দেবে। তিন. তাদের সঙ্গ পেলেই আপনার ভেতরে আল্লাহর স্মরণ জাগ্রত হবে। চার. তাদের সঙ্গ আপনার ভেতর থেকে দুনিয়ার আসক্তি কমিয়ে, আপনাকে অধিক আখিরাত-মুখী করে দেবে। পাঁচ. তাদের সাথে থাকলে আপনি উদ্ধ্যত না হয়ে বরং অধিক কোমল আর বিনয়ী হবেন। ছয়. তাদের সঙ্গ আপনাকে মন্দ ধারণা থেকে বাঁচিয়ে, সু-ধারণার দিকে ধাবিত করাবে। ইমাম ইবনুল কাইয়্যিম রাহিমাহুল্লাহর বর্ণনা করা এই লিটমাস টেস্ট দিয়ে যদি আমি আমার সর্বক্ষণের সঙ্গী-সাথী নির্ধারণ করতে যাই, আমাকে তাহলে মোটাদাগে কয়েকটা জিনিস দেখতে হবে- ১. আমার বন্ধুটাকে দেখলে আমার কি আখিরাতের কথা স্মরণে আসে নাকি দুনিয়াবি বা গতানুগতিক ধারণাই মনে আসে? ২. সে কী আমাকে আল্লাহর কথা বেশি স্মরণ করায়, না দুনিয়ার কথা? ৩. সে কি এমনকিছুতে আসক্ত যা তার এবং আমার— দুজনের দ্বীনের কোন উপকারেই আসবে না? যেমন- মুভি দেখা, গান শোনা, অহেতুক আড্ডাবাজি ইত্যাদি। ৪. সে কি অধিকবেশি নেতিবাচক মনোভাবের? মানুষের ব্যাপারে কটু কথা, কটু-বাক্য প্রয়োগে সে কি লাগামছাড়া? মোদ্দাকথা, তাকে দেখলে আমার কি অধিক বেশি দ্বীনে ঝুঁকতে আগ্রহ জাগে? যদি তাকে দেখলে আমার মনে আল্লাহর স্মরণ জাগ্রত না হয়, যদি তার আখলাক আমাকে মুগ্ধ না করে, যদি তার আমানতদারিতায় আমি ভরসা না পাই, যদি তার দ্বীনচর্চা আমাকে দ্বীনের ব্যাপারে আরো উৎসাহি না করে— তাহলে নিশ্চিতভাবে সে আমার ভালো বন্ধু হওয়ার জন্য যথেষ্ট যোগ্য নয়। তার সঙ্গ ছেড়ে আরো ভালো সঙ্গ, আরো ভালো সার্কেল খুঁজে নেওয়া তখন আমার জন্য অতীব জরুরি। [৪] আসলে, নিজের ঈমানটাকে হেফাযতের উদ্দেশ্যে, নিজের তাকওয়াকে ঠিক রাখতে, নিজের দ্বীন চর্চাকে দিনের পর দিন উন্নত করতেই আমি এমন সার্কেল পছন্দ করি যাদের তাকওয়া থেকে, আমল থেকে, কাজ-কর্ম সহ সবকিছু থেকে প্রতিনিয়ত আমি কিছু না কিছু শিখতে পারবো। যাদের দেখলেই মনে হবে— ইশ! তার মতো যদি আমলদার হতে পারতাম! এমন কাউকে দেখলেই দৌঁড়ে গিয়ে বলতে ইচ্ছে করে, 'তুমি কি আমার বন্ধু হবে?' 
মারাত্মক একটা চক্রান্তের পরিকল্পনা সাজিয়ে নিলো ইউসুফ আলাইহিস সালামের ভাইয়েরা। পিতার চোখে সবচেয়ে প্রিয় পুত্র হবার কারণে ইউসুফ আলাইহিস সালামকে তারা তাদের পথের কাঁটা ভাবতে শুরু করলো এবং এই কাঁটা সরানোর জন্য তারা আশ্রয় নিলো এক সুগভীর ষড়যন্ত্রের। তারা ঠিক করলো ইউসুফ আলাইহিস সালামকে তারা হয় কূপে নিক্ষেপ করবে নয়তো রেখে আসবে সুদূরের বিরান কোন ভূমিতে যেখান থেকে না ইউসুফ কোনোদিন পিতার সান্নিধ্য পাবে, না পিতা পাবে ইউসুফের নাগাল। তবে, তাদের সেদিনের সেই ষড়যন্ত্রের দুটো অংশ ছিলো। একটা ছিলো এই— যেভাবেই হোক নিজেদের রাস্তা থেকে ইউসুফকে তারা সরিয়ে দেবে। আর অন্যটা হলো— ইউসুফকে হত্যা করে কিংবা দূরে কোথাও নির্বাসনে পাঠানোর পরে তারা আল্লাহর কাছে তাওবা করে ফেলবে। ব্যাপারটাকে কুরআন বর্ণনা করেছে এভাবে: 'হত্যা করো ইউসুফকে কিংবা তাকে ফেলে আসো সুদূরের কোন ভূমিতে। এতে করে তোমাদের পিতার দৃষ্টি তোমাদের দিকেই নিবদ্ধ হবে। এরপর তোমরা (তাওবা করে) ভালো লোক হয়ে যাবে'।- সুরা ইউসুফ ০৯ ইউসুফ আলাইহিস সালামকে ঘিরে এই ষড়যন্ত্র যখন রচিত হচ্ছিলো তখন তিনি একজন বালক মাত্র। একটা অবুঝ, খেলার বাচ্চাকে বড় সহোদরেরা খুন করতে উদ্যত হচ্ছে, এটা যে কী জঘন্য একটা পাপ কাজ তা ইউসুফ আলাইহিস সালামের ভাইয়েরা জানতো। কোন নিরাপরাধকে হত্যা করা যে মারাত্মক পর্যায়ের একটা গুনাহের কাজ এটাও তারা জানতো। তারা সব-ই জানে, সব-ই বুঝে। ভালো আর খারাপের জ্ঞান তাদের ঠিক-ই ছিলো, কিন্তু অন্তরে নফসের প্রাধান্য ছিলো তারচেয়ে বেশি। ফলে, ভালো আর খারাপ নির্ণয়ের জ্ঞান থাকার পরেও তারা খারাপটাকে বেছে নিলো কেবলমাত্র নফসের তাড়নায়। যে ব্যক্তির অন্তর হিংসায় পরিপূর্ণ, যে অন্যের অমঙ্গল কামনায় সদা ব্যস্ত, সে ব্যক্তি যতো-ই জ্ঞানের জাহাজ হোক, দিনশেষে সে ক্ষতিগ্রস্ত হবেই। আলোর রাস্তা চিনেও সে ঢুকে পড়বে অন্ধকার গলিতে। ইউসুফকে নিজেদের রাস্তা থেকে সরিয়ে দেওয়াটা যে একটা জঘন্যতম পাপ কাজ, তা যে তারা অনুধাবন করতে পেরেছিলো তার প্রমাণ কী? প্রমাণ হলো— আয়াতের শেষাংশে তারা এই কর্ম সম্পাদনের পর তাওবা করে ভালো হয়ে যাওয়ার কথা উল্লেখ করেছিলো। যদি তারা বুঝতেই না পারতো যে এটা একটা গুনাহের কাজ, তাহলে তাওবাহর চিন্তা তারা সেদিন করতো না। এই আয়াত পড়তে গিয়ে আমার মনে হলো— ইউসুফ আলাইহিস সালামের ভাইদের এই চিন্তার ব্যাপক একটা প্রভাব আমাদের ওপর রয়েছে। তারা একটা পাপ কাজ করতে উদ্যত হচ্ছে, কিন্তু তার আগেই ঠিক করে নিচ্ছে যে— এই পাপটা করেই তারা সাথে সাথে তাওবাহ করে ফেলবে এবং ভালো হয়ে যাবে। আর কোনোদিন ও'পথ তারা মাড়াবে না। ভাবুন— একই ঘটনা আপনার জীবনেও কখনো ঘটেছে কি-না? মনে করুন তো, কোন একটা পাপ কাজ করতে যাচ্ছেন, নিশ্চিত জানেন যে ওটা করলে আল্লাহ নাখোশ হবেন, নিশ্চিত জানেন যে ওটা করা হারাম, তা-ও আপনি নিজেকে নিয়ন্ত্রণ করতে পারছেন না। তখন আপনি মনে মনে বললেন— আজকেই শেষ। এরপর আর কোনোদিন-ই এই পথে পা বাড়াবো না। এই কাজ করা শেষ হলেই আল্লাহর কাছে মাফ চেয়ে নেবো'। নিভৃত, নির্জন পরিবেশে আছেন। আশেপাশে কেউ-ই নেই। মোবাইল থেকে নির্গত নীল আলো ব্যতীত আর কোন আলোও নেই কোথাও। আপনার মনে হলো— একটু নীল ছবির দুনিয়ায় যাওয়া যাক না। আপনি কিন্তু বেশ ভালোভাবেই জানেন যে ওটা হারাম। ওটা একটা মারাত্মক গুনাহের কাজ। তথাপি আপনি নিয়ন্ত্রণ-হারা হয়ে গেছেন। এমন পরিবেশে আপনি ওই দুনিয়ায় খানিকটা না গেলে শান্তি পাচ্ছেন না। তখন মনে মনে কী বলেন? 'একটু যাই। আল্লাহর কাছে কাল অবশ্যই তাওবা করে ফেলবো এবং শপথ করবো যে আর জীবনেও এই পথে আসবো না'। আপনার এই চিন্তা আর ইউসুফ আলাইহিস সালামের ভাইদের সেদিনের ওই চিন্তা একইসূত্রে বাঁধা। ইউসুফ আলাইহিস সালামের ভাইয়েরা ওইদিন জ্ঞানের ওপর নফসকে প্রাধান্য দিয়েছিলো। তারা জানতো— ইউসুফের সাথে তারা যা করতে যাচ্ছে তা মারাত্মক পর্যায়ের গুনাহ। কিন্তু নফসের তাড়নায় তারা সেদিন নিয়ন্ত্রণ-হারা ছিলো। আপনিও বেশ ভালোভাবেই জানেন— নীল ছবির যে দুনিয়ায় ঢোকার জন্যে আপনি ফোন হাতে নিয়েছেন তা হারাম। গুনাহের কাজ। জেনেও লাভ হলো না। আপনার ওপর আপনার জ্ঞানের চাইতে নফসের নিয়ন্ত্রণ বেশি। সেদিন ইউসুফ আলাইহিস সালামের ভাইয়েরা তাওবা করে ভালো হয়ে যাবে বলে আগেই ঠিক করেছিলো। আপনিও আগেই ঠিক করেন যে— এটাই শেষবার। এরপর আপনি আর এই অশ্লীল জগতে আসবেন না। আজকের পরই আপনি তাওবা করে ভালো হয়ে যাবেন। ইউসুফ আলাইহিস সালামের ভাইদের সাথে আপনার মিলটা কোথায় দেখলেন? কিন্তু, দিনশেষে এটা শয়তানের একটা কূটবুদ্ধি মাত্র। সে আপনাকে বুদ্ধি দিয়ে বলে— করে নাও না আরেকবার! এরপর নাহয় আর নাই-বা এলে এখানে। তাওবাহর দরোজা তো খোলাই আছে তোমার জন্য। তাওবাহ করে কাল থেকে নাহয় সুবোধ বালকটি হয়ে যাবে, ব্যস! আপনি শয়তানের ওই ফাঁদে পা দিয়ে ফেলেন যেভাবে পা দিয়েছিলো ইউসুফ আলাইহিস সালামের ভাইয়েরা। তবে, তাওবাহ করে চিরতরে ভালো হয়ে যাওয়া আপনার আর হয়ে উঠে না। আপনাকে বারংবার ওই দুনিয়ায় যেতে হয় এবং প্রতিবার-ই শয়তান আপনাকে 'তাওবাহ করে নাহয় ভালো হয়ে যাবে' বলে ফাঁদে ফেলে। ইউসুফ আলাইহিস সালামের ভাইয়েরা শেষ পর্যন্ত ইউসুফ আলাইহিস সালামের কাছে পৌঁছে তাদের ভুলের জন্য অনুতপ্ত হয়ে আল্লাহর ক্ষমা লাভ করতে সক্ষম হয়েছিলো, কিন্তু 'তাওবাহ' করেই ভালো হয়ে যাবেন ভেবে আপনার এই যে বারংবার ভুল করে বসা, আপনি কিভাবে নিশ্চিত হচ্ছেন যে আল্লাহ আপনার তাওবাহ কবুল করছেন, কিংবা প্রত্যেকটাবার আপনাকে তাওবাহ করে ভালো হওয়ার সুযোগ দিবেন? #সুরা_ইউসুফ_থেকে_আমি_যা_শিখেছি_০৩
এটাকেই বলে 'ফাইন টিউনিং'। সবকিছু একদম সঠিক জায়গায়, সঠিক সময়ে, সঠিকভাবে সম্পন্ন হওয়া।
অনেক অনেক বছর ঘুম পাড়িয়ে রাখার পরে একদিন আল্লাহ সুবহানাহু ওয়া’তায়ালা আসহাবে কাহাফের যুবকদের জাগালেন। ঘুম থেকে উঠবার পর তাদের মাঝে কোন ভাবান্তর দেখা গেলো না। কতো সুদীর্ঘ একটা সময় ঘুমের মধ্যে কাটিয়ে এসেছে তারা— এটা তাদের কল্পনাতেও নেই! তাদের ঘুম পাড়িয়ে রেখে আল্লাহ সুবহানাহু ওয়া’তায়ালা পৃথিবীর কতো পট-পরিবর্তন ঘটালেন, এরইমধ্যে কতো জল যে কতো জায়গায় গড়ালো, কতো ইতিহাস তৈরি হলো আর বিস্মৃত হলো কতো— তার কোন ইয়ত্তা নেই। সবচেয়ে সুখকর ব্যাপার হচ্ছে— যে অত্যাচারী, বিভ্রান্ত সম্প্রদায়ের হাত থেকে জীবন এবং ঈমান বাঁচাতে তারা আল্লাহর কাছে আশ্রয় চেয়েছিলো, সেই জালিম এবং জুলুম— পৃথিবী থেকে দুটোর-ই বিদেয় ঘটেছে। কিন্তু, এসবের বিন্দু-বিসর্গও জানে না যুবকদের কেউ-ই। তিন শতো বছরেরও বেশি সময় ঘুমিয়ে কাটাবার পরে, যেদিন তাদের সকলের ঘুম ভাঙলো, তাদেরই একজন অন্যদের খুব স্বাভাবিক গলায়, স্বাভাবিক ভঙ্গিতে জিজ্ঞেস করলো, ‘তোমরা কতোক্ষণ ঘুমালে?’ তাদের মধ্য থেকে কেউ উত্তরে বললো, ‘হতে পারে পুরো একটা দিন অথবা একটা দিনের কিছু অংশ’।– আল কাহাফ ১৯ চিন্তা করে দেখুন— তারা তিন শতো বছরের কাছাকাছি সময় ধরে ঘুমিয়েছে, কিন্তু এই দীর্ঘ সময় ঘুমিয়ে পার করে আসার কোন অনুভূতি তাদের মাঝে উপস্থিত নেই। তারা জানেই না যে দুনিয়ার বুকে তারা একটা পরম আশ্চর্য ব্যাপারে পরিণত হয়েছে! তাদের অবস্থা এমন— যেন কোথাও চমৎকার কিংবা আশ্চর্যজনক কিছু ঘটেইনি। ব্যাপারটা এরকম— কেউ মোঘল আমলের শেষদিকে ঘুমিয়ে পড়লো আর আজকের সকালে জেগে উঠে হাই তুলতে তুলতে বললো, ‘হায় হায়! অনেক বেলা হয়ে গেলো যে! রাত কোনোদিকে কেটে গেলো বুঝতেই তো পারলাম না’। আসহাবে কাহাফের যুবকদের বেলাতেও তাই হয়েছে। তারা আদৌ জানে না তাদের সাথে কী ঘটেছে। তাদের ধারণা— গুহার ভেতরে তারা সকালে ঢুকলো। চোখে ঘুম নামতেই তারা সেখানে ঘুমিয়ে পড়লো এবং তাদের ঘুম ভেঙেছে বিকেল বা সন্ধ্যার খানিকটা আগে। কিন্তু পশ্চাতে পার করে আসা সহস্র সকাল, দুপুর, বিকেল, সন্ধ্যা আর রাতের ব্যাপারে তারা একেবারে ওয়াকিবহাল নয়। অত্যাচারী সম্প্রদায়ের হাত থেকে বাঁচাতে আল্লাহ কেবল তাদের ঘুম পাড়িয়ে দিলেন। এই ঘুম পাড়ানোটাই ছিলো তাদের জন্য আল্লাহর পক্ষ থেকে রাহমাহ তথা দয়া। কিন্তু, এই যে এতোবড় দয়া তারা লাভ করলো যার মাধ্যমে তারা পার করে এসেছে জীবনের সবচেয়ে বড় বিপদ— সেই দয়ার ব্যাপারেই তারা অজ্ঞাত। তারা জানেই না কী এক অতি-আশ্চর্য নিয়ামত তারা লাভ করেছিলো! এরকম হতে পারে। মাঝে মাঝে আল্লাহ আপনাকে এমনভাবে সাহায্য করেন, এমন উপায়ে আপনার সমস্যাকে দূর করে দেন যে— আপনি জানতেও পারেন না এর পেছনে আল্লাহর কতো সুন্দর পরিকল্পনা কাজ করেছে। ধরুন আগামিকাল আপনার চাকরির ভাইবা। আপনি মনে করছেন— আপনার মুখে দাড়ি থাকায় তারা হয়তো আপনাকে চাকরিটা দিবে না। ভাইবা-বোর্ডে এক কড়া লোক সকল দাড়ি-ওয়ালা চাকরিপ্রার্থীকে তিরস্কার করে যাচ্ছে বলেও আপনি শুনেছেন। কিন্তু, পরেরদিন ভাইভা দিতে এসে আপনি সামনে পেলেন এমন একজন মানুষকে যার মুখে সুন্নতি দাড়ি। ভদ্রলোক নিজেও যেহেতু দাড়িওয়ালা, আপনাকে দাড়ির জন্য তিরস্কার করবার প্রশ্নই আসে না তখন। শুধু তা-ই নয়, তিনি আপনার সাথে অত্যন্ত আন্তরিক ব্যবহারও করেছেন। আরো পরে জানতে পারলেন— আপনার চাকরিটাও হয়ে গেছে। খোঁজ নিয়ে দেখা গেলো— ভাইভা-বোর্ডে থাকা কড়া মেজাজের লোকটা আপনার ভাইভার আগের দিন বদলি হয়ে যায় অন্যত্র। লোকটা কেনো-ই বা ঠিক আপনার ভাইভার আগের দিন বদলি হয়ে গেলো, আর তার বিপরীতে কেনো ঠিক তার বিপরীত মেরুর একজন এসে ওই চেয়ারে বসলো যে আপনার লেবাসকে পছন্দ করবে, আপনার সাথে হৃদ্যতা দেখাবে— এসবকিছুই আপনার ধারণার বাইরে ছিলো। একটা মানুষ একটা পোস্ট থেকে বদলি হতেই পারে। তার জায়গায় তার বিপরীত মেরুর কেউ একজনও ওই পোস্টে আসতে পারে। কিন্তু, কেনোই-বা বদলিটা ঠিক আপনার ভাইভার আগের দিন হতে হলো? কেনোই-বা ওই পোস্টে এমন একজনকে আসতে হলো যার সাথে আপনার লেবাসের, আপনার চিন্তার সাদৃশ্য রয়েছে? এটাকেই বলে 'ফাইন টিউনিং'। সবকিছু একদম সঠিক জায়গায়, সঠিক সময়ে, সঠিকভাবে সম্পন্ন হওয়া। ওই পোস্ট থেকে আগের লোকটার বদলি হওয়া এবং পরের লোকটার জয়েনিংয়ের পেছনে যথেষ্ট-ই যুক্তি আছে। কিন্তু, যেটার পেছনে কোন যুক্তি নেই সেটা হচ্ছে— এই দুজনের মাঝখানে আপনার চাকরির ব্যাপারটা আল্লাহ যে সহজ করে দিয়েছেন, ওইটাই। মাঝে মাঝে আল্লাহ আপনাকে এরকম অবিশ্বাস্যভাবে সাহায্য করেন, এরকম অবিশ্বাস্য উৎস থেকে তিনি আপনার জন্য সাহায্য পাঠান। এই সাহায্যগুলোকে আপনি খালি চোখে ' পুরাতন একজনের বদলি হওয়া এবং নতুন একজনের জয়েনিং' হিশেবেই হয়তো দেখেন, যেভাবে আসহাবে কাহাফের যুবকদের কাছে ওই সুদীর্ঘ ঘুমটাকে কেবল 'একটা দিন বা একটা দিনের কিছু অংশ' বলে মনে হয়েছিলো। তারা যেমন কল্পনাও করতে পারেনি যে কতো লম্বা একটা সময় ধরে তারা ঘুমিয়ে ছিলো, তেমনি আপনিও কল্পনা করতে পারেন না— ওই লোকটাকে, ওইদিন ওই জায়গা থেকে বদলি করতে এবং নতুন আরেকজনকে ওই চেয়ারে এনে বসাতে নতুন করে কতো জায়গায় কতো রদবদল করতে হয়েছে। আপনি এসবের কিচ্ছু জানেন না, যেমন করে সেই সুদীর্ঘ ঘুমের ব্যাপারে বিন্দুবিসর্গও জানতো না আসহাবে কাহাফের যুবকদল। আসহাবে কাহাফের যুবকদল কী নেয়ামতের দ্বারা, আল্লাহর কোন সাহায্যের দ্বারা জালিম সম্প্রদায়ের হাত থেকে বাঁচবে তা জানতো না। তারা কেবল জানতো— তারা যে ইলাহের ইবাদাত করে তিনি সর্ব বিষয়ের ওপরে ক্ষমতাবান। তিনি যেকোন উপায়েই তাদের জীবন এবং ঈমানকে হেফাযত করবেন। তেমনি, আপনিও জানেন না যে আল্লাহ আপনার রিযিক কোন উৎস থেকে, কোন জায়গা থেকে পাঠাবেন। আপনি শুধু জানেন— রিযিকের ফয়সালাটা আসমান থেকে আসে, যমিন থেকে নয়। যমিনের কেউ যদি আপনার মুখের দাড়ি দেখে আপনাকে চাকরি না দেয় তো কী হয়েছে? মানুষ মুখ ফিরিয়ে নেয়, কিন্তু যিনি আর-রাযযাক, সেই উত্তম রিযিকদাতা কখনোই মুখ ফিরিয়ে নেন না। আপনার রিযিক আপনার কাছে আসবেই। আসহাবে কাহাফের যুবকদল তাদের দৃঢ় তাওয়াক্কুলের পুরস্কার ঠিক-ই পেয়েছিলো। পুরস্কারটা ছিলো— জালিম সম্প্রদায়ের হাত থেকে নিষ্কৃতি। কিন্তু পুরস্কারের প্রক্রিয়া সম্পর্কে তারা ছিলো বে-খবর। আপনার তাওয়াক্কুলের পুরস্কারটাও আপনি পেয়ে যান মাঝে মাঝে। হতে পারে সেটা দুষ্ট কোন লোকের বদলি এবং ভালো কোন লোকের জয়েনিংয়ের মাধ্যমে। পুরস্কার আপনি পান ঠিক-ই, কিন্তু তার প্রক্রিয়াটা বুঝে উঠা মুশকিল হয়ে যায়। আপনার জন্যে আল্লাহর সাহায্য কী উপায়ে আসছে তা আপনার বিবেচ্য নয়। ওই প্রক্রিয়া আপনার না জানলেও চলে। সেটা আল্লাহর দিকেই সোপর্দ করে দিন। আপনি কেবল আপনার তাওয়াক্কুলের জায়গাটাকে মেরামত করুন, ব্যস। 'আমার কাহাফ ভাবনা-০৫'
জেনে রাখুন— চারপাশে যারা আপনার নিন্দা করে বেড়ায় তারা সর্বদা এইজন্যেই তা করে না যে, আপনার যোগ্যতা তাদের চাইতে কম। বরং, মাঝে মাঝে তারা আপনার নিন্দা করে, কারণ— আপনার যোগ্যতা তাদের চাইতে অনেক অনেক বেশি।
ইয়াকুব আলাইহিস সালাম আশঙ্কা করেছিলেন যে, তাঁর অন্য সন্তানেরা যদি ইউসুফ আলাইহিস সালামের স্বপ্নের ব্যাপারে জেনে যায়, তাহলে তারা যেকোনো প্রকারেই ইউসুফ আলাইহিস সালামের ক্ষতি করার চেষ্টা করবে। ইউসুফ আলাইহিস সালামের ক্ষতি তাঁর ভাইয়েরা ঠিক-ই করেছিলো, তবে তা সেই স্বপ্নের কারণে নয় যা ইউসুফ আলাইহিস সালাম দেখেছিলেন। এই স্বপ্নের কথা ঘুণাক্ষরেও তাঁর ভাইয়েরা জানতে পারেনি। তারা ইউসুফ আলাইহিস সালামের ক্ষতি করেছিলো এই কারণে যে— ইউসুফ আলাইহিস সালামকে ইয়াকুব আলাইহিস সালাম অন্য সন্তানদের চাইতে বেশি ভালোবাসতেন। কুরআন ব্যাপারটাকে এভাবে বর্ণনা করেছে: 'স্মরণ করুন, যখন তারা বলাবলি করছিলো, 'নিশ্চয় ইউসুফ এবং তার ভাই আমাদের পিতার কাছে আমাদের চাইতে অধিক প্রিয়। অথচ দেখো, আমরা পুরো একটা দল'।- সুরা ইউসুফ ০৮ ইউসুফ আলাইহিস সালামের ওই দূর্ভোগের নেপথ্য কারণ তাঁর স্বপ্ন ছিলো না, ছিলো তাঁর প্রতি পিতার অগাধ ভালোবাসা, দরদ এবং অতি-মমতা। ইউসুফের প্রতি পিতার এমন মাত্রাতিরিক্ত ভালোবাসা, স্নেহ, যত্ম, আদর আর মমতাকে অন্য ভাইয়েরা হিংসার চোখে দেখতে শুরু করলো। তারা ধরে নিলো— পিতার এই ভালোবাসা যদি ইউসুফের প্রতি অব্যাহত থাকে, তাহলে অদূর ভবিষ্যতে ইউসুফ তাদের জন্য অনেককিছুতে হুমকি হয়ে দাঁড়াতে পারে। ইউসুফ আলাইহিস সালামকে তারা তাদের পথের কাঁটা মনে করলো এবং এই কাঁটা সরাবার একটাই উপায়— তাঁকে হত্যা করা কিংবা দূরে এমন কোথাও রেখে আসা যেখান থেকে সে আর কোনোদিন পিতা ইয়াকুব আলাইহিস সালামের নাগাল পাবে না। ইউসুফ আলাইহিস সালামকে সরিয়ে দেওয়া গেলে পিতার সমস্ত মনোযোগ তাদের ওপর এসে পড়বে এবং তারা তাদের উদ্দেশ্য হাসিল করতে পারবে। কুরআন সেটাকেও বর্ণনা করেছে এভাবে: 'তোমরা ইউসুফকে হত্যা করে ফেলো কিংবা তাকে ফেলে আসো কোন সুদূর ভূমিতে। তাহলেই তোমাদের পিতার দৃষ্টি তোমাদের ওপর নিবদ্ধ হবে'- সুরা ইউসুফ ০৯ ইউসুফ আলাইহিস সালামের স্বপ্নের ব্যাপারে বিন্দু বিসর্গও জানতো না তাঁর ভাইয়েরা। ইয়াকুব আলাইহিস সালাম যে কারণে ভয় পেয়েছিলেন তা ঘটেনি ঠিক, কিন্তু ইউসুফ আলাইহিস সালাম ভাইদের ক্ষতি থেকে বাঁচতে পারেন নি শেষপর্যন্ত। ক্ষতির কারণ— তাঁকে তাঁর পিতা অন্য সবার চাইতে বেশি ভালোবাসতেন। আচ্ছা, সুরা ইউসুফের এই জায়গায় এসে, জীবনের কোন পাঠ আমরা রপ্ত করতে পারি? কোন গভীর আত্ম-জিজ্ঞাসায় নিজেকে ঝালিয়ে নিতে পারি আরেকবার? সুরা ইউসুফের এই অংশটা আমাদের শেখাচ্ছে— আমাদের সব সমালোচকেরাই আসলে প্রকৃত সমালোচক নয়। আমরা ভুল করছি বা করেছি বলেই তারা সর্বদা আমাদের সমালোচনা করেন না। তারা মাঝে মাঝে আমাদের সমালোচনা করেন হিংসা থেকে। মাঝে মাঝে আমাদের যোগ্যতা তাদের মনে হিংসার আগুনকে উস্কে দেয়। আমাদের গ্রহণযোগ্যতা তাদেরকে জ্বলে-পুড়ে খাক করে। মানুষ যখন আমাদের প্রশংসা করে, আমাদের ভালোবাসে, আমাদের অনুসরণ করে, মনোযোগ দিয়ে আমাদের দেখে, তন্ময় হয়ে আমাদের কথা শুনে— তখন এই সমালোচকবৃন্দ নিজেদের হাত নিজেরা কামড়াতে থাকে। কেনো মানুষ তাদের রেখে আপনাকে বেশি ভালোবাসছে, কেনো মানুষ তাদের বাদ দিয়ে আপনার কথা বেশি শুনছে, কেনো তাদের অনুসারীর চাইতে আপনার অনুসারীর সংখ্যা বেশি, কেনো তাদের কথার চাইতে আপনার কথার গ্রহণযোগ্যতা বেশি— এই সমস্ত কিছু তাদের মনে আগুন ধরায়। ফলে, তারা যখন সত্য কথাটা মুখে বলতে পারে না, তখন তারা আপনার সমালোচনায় লেগে পড়ে। আপনার সামান্য বিচ্যুতিকে নিয়েও তারা মজা-মস্কারায় মেতে উঠে, নিন্দা-সভার আসর বসায়। এদের সাথে আমি ইউসুফ আলাইহিস সালামের ভাইদের খুব মিল পাই। ইউসুফ আলাইহিস সালামের ভাইয়েরা পিতার কাছে ইউসুফ আলাইহিস সালামের গ্রহণযোগ্যতা মেনে নিতে পারেনি। তারা হিংসায় জ্বলে-পুড়ে যেতো। ইউসুফ আলাইহিস সালামকে সইতে না পেরে, সহ্য করতে না পেরে শেষ পর্যন্ত তাঁকে হত্যা করবার কৌশলও এঁটেছিলো তারা এবং তা বাস্তবায়নে এগিয়েও গিয়েছিলো। অধুনা যুগে আপনার নিন্দুকেরা আপনাকে হত্যা করতে চায় না, আপনাকে কূপেও ফেলতে চায় না, তবে বাক্য-বাণে তারা ঝাঝরা করে দিতে চায় আপনার বুক। তারা আপনাকে কথার মারপ্যাঁচে বিধ্বস্ত করে দিতে চায়। তারা আপনার অনুসারীদের বিভ্রান্ত করতে চায় যাতে তারা আপনার কথা না শুনে, আপনার লেখা না পড়ে। তারা অবিরত আপনার নিন্দা করে বেড়ায় আপনাকে আপনার লক্ষ্য থেকে বিচ্যুত করতে। যাতে আপনি হতাশ হয়ে পড়েন, পিছিয়ে পড়েন। জেনে রাখুন— চারপাশে যারা আপনার নিন্দা করে বেড়ায় তারা সর্বদা এইজন্যেই তা করে না যে, আপনার যোগ্যতা তাদের চাইতে কম। বরং, মাঝে মাঝে তারা আপনার নিন্দা করে, কারণ— আপনার যোগ্যতা তাদের চাইতে অনেক অনেক বেশি। ইউসুফ আলাইহিস সালামের ভাইয়েরা ইউসুফ আলাইহিস সালামকে অযোগ্যতার কারণে অপছন্দ করতো না। তারা তাঁকে অপছন্দ করতো তাঁর অতি-যোগ্যতার কারণে। সুতরাং, আপনাকে ঘিরে মানুষের সকল অপছন্দ, সকল নিন্দাকে আমলে নিবেন না। আপনার পেছনে তাদের যাবতীয় কটু-কথা, বাক্য-বাণ এবং তীর্যক মন্তব্যে হতাশ হওয়ারও দরকার নেই। তাদের অনেক অপছন্দ, অনেক নিন্দা তাদের হিংসা-পূর্ণ অন্তর থেকে উদগীরিত। তাদের ব্যাপারে ইউসুফ আলাইহিস সালামের ভাইদের পরিণতির কথা ভেবে শুকরিয়া করুন। হতে পারে, আল্লাহ সুবহানাহু ওয়া'তায়ালা কোনএকদিন তাদেরকে আপনার কাছে এনে ফেলবে যেভাবে ইউসুফ আলাইহিস সালামের ভাইদেরকে তিনি ইউসুফ আলাইহিস সালামের কাছে এনে ফেলেছিলেন। হয়তো একদিন আপনার নিন্দুকেরা আপনার কাছে করজোড়ে ক্ষমা চাইবে। আপনার জবাব নয়, নিন্দুকের জন্য আল্লাহর জবাবের অপেক্ষা করুন। 'সুরা ইউসুফ থেকে আমি যা শিখেছি-০২'
মানুষ আপনার কথা না শুনুক, আপনাকে পাত্তা না দিক, গোনায় না ধরুক কিংবা মান-মর্যাদা না দিক— বিশ্বাস করুন তাতে আপনার কিচ্ছু যায় আসে না।
সূরা আল-কাহাফের গুহাবাসী যুবকেরা আমাদের কেবল আশ্চর্যান্বিত-ই করে না, শিখিয়ে যায় জীবনের অনেক অনেক পাঠ। নিজেদের ঈমান এবং জীবন রক্ষার তাগিদে তারা পালিয়েছিলো একটা জনপদ থেকে। একটা জনপদের সবাই যখন নিজেদের খেয়াল-খুশিকে দ্বীন বানিয়ে নিয়ে বিভ্রান্ত হলো, তখন তাদের কতিপয় অটল-অবিচল ছিলো সিরাতুল মুস্তাকীমের রাস্তায়। ফিতনার সময়ে তাদের এই যে দৃঢ়তা— এটা আমাকে গভীরভাবে ছুঁয়ে যায়। আমি ব্যক্তিগতভাবে এমন কতিপয় মানুষকে চিনি যারা ধর্মের যাবতীয় সবকিছুই বুঝেন, কিন্তু সবকিছু মানেন না। তাদের যদি বলি, 'ভাই, দাড়ি রেখে দিলেই তো পারেন', তারা প্রতি-উত্তরে বলে, 'আসলে, জানেন-ই তো, দাড়ি দেখলে মানুষ আজকাল সন্দেহ করে। এখন যা-ও টুকটাক দ্বীনের কাজ করতে পারছি, দাড়ি রাখলে তা একেবারেই করতে পারবো না'। অথবা বলে, 'দাড়ি রাখলে ক্যাম্পাসে ঝামেলা হবে'। কিংবা, 'দাড়ি রাখলে চাকরি হবে না'। তারা এটার সুন্দর একটা নাম দিয়েছে— হিকমাহ! আমি অবাক হয়ে যাই এটা ভেবে যে— হাজার হাজার বছর আগে এমন হিকমাহ অবলম্বনের কথা যদি আসহাবে কাহাফের ওই যুবকদল ভাবতো, তাহলে কী আদৌ তারা আল্লাহর কাছ থেকে কোন মর্যাদা লাভ করতে পারতো? অবশ্যই পারতো না। তাদের সময়ে তারা যদি ভাবতো, 'আহা! এদের সবাই তো বিভ্রান্ত হয়ে দেব-দেবিদের পূজায় লেগে গেলো। আমরা নাহয় মন থেকে ওদের সাথে নাই-বা থাকলাম, কিন্তু ওদের সাথে আলোচনা করতে গেলে এটা বুঝতে দিবো না যে, আমরা তাদের চেয়ে ভিন্ন কিছুতে বিশ্বাস করি। ওরা যদি আমাদের কাছে তাদের বিশ্বাসের কথা বলতে আসে, তখন আমরা বলবো— 'ও আচ্ছা, তাই না-কি? তা বেশ বেশ!' ভাবুন তো, তারা চাইলে হিকমাহর দোহাই দিয়ে ব্যাপারটাকে এভাবে সামলাতে পারতো না? কিন্তু, তারা তা করেনি। কঠিন ফিতনার মাঝে দাঁড়িয়ে, বুক উঁচু করে তারা বলেছিলো, 'নিশ্চয় আমাদের রব তো তিনিই যিনি আসমান এবং যমীনের রব। আমরা তাঁকে বাদ দিয়ে অন্য কাউকে ইলাহ হিশেবে গ্রহণ করবো না'- আল কাহাফ ১৪ ফিতনার দিনে মানুষ আপনার মুখে দাড়ি দেখলে দাওয়াত নিবে না বলে আপনি মুখে দাড়ি রাখছেন না।অথচ, আপনার উচিত ছিলো মুখে দাড়ি সহ দুয়ারে দুয়ারে দাওয়াত নিয়ে হাজির হওয়া। যারা দাড়ি দেখলেই আপনার কাছ থেকে পালাবে, তাদের বলা— 'আলহামদুলিল্লাহ, আল্লাহ আমাকে দাড়ি রাখবার তাওফিক দিয়েছেন। এটা আমার নবিজি সাল্লাললাহু আলাইহি ওয়াসাল্লামের সুন্নাহ। আমার নবি ছিলেন পৃথিবীতে পদচিহ্ন রাখা সবচাইতে সেরা, সুদর্শন মানুষ। তাঁর মুখে দাঁড়ি ছিলো, আমার মুখেও আছে আলহামদুলিল্লাহ'। দাড়ি ছেঁটে আপনি তাদের কাছে এমন একজন নবির দাওয়াত নিয়ে যাচ্ছেন যার মুখ ভর্তি দাড়ি ছিলো। ব্যাপারটা কেমন না? দাড়ি আপনার ক্যাম্পাসে ঝামেলা বাড়িয়ে দিতে পারে— এমন ভাবনার আগে আপনি কী তাঁর কথা ভুলে যাচ্ছেন যিনি আপনার জীবন থেকে সকল ঝামেলাকে এক মুহূর্তে বিদেয় করে দিতে পারেন? দাড়ি আপনার চাকরির পথে বাঁধা হয়ে দাঁড়াতে পারে— এমন ভাবনার আগে আপনি কী তাঁর কথা ভুলে যাচ্ছেন যিনি আর-রাযযাক তথা সর্বশ্রেষ্ঠ রিযিকদাতা? যিনি চাইলেই আপনাকে আরো উত্তম জায়গা থেকে, উত্তম উৎস থেকে রিযিক দিতে পারেন? আসহাবে কাহাফের ওই যুবকেরা ফিতনাকে 'হিকমাহ' দিয়ে মোকাবেলা করেনি, করেছিলো তাকওয়া দিয়ে। আপনি হিকমাহর নাম করে নিজের নফসকে প্রাধান্য দিচ্ছেন না তো? আসহাবে কাহাফের ওই সকল যুবকেরা আমাকে স্রোতে গা না ভাসাতে উদ্বুদ্ধ করে। তাদের জনপদের সকলে স্রোতের তালে পড়ে বিভ্রান্ত হলেও, তারা তাদেরকে স্রোতের বিপরীতে ধরে রাখতে পেরেছিলো। আমার সমাজটা নাহয় পঁচেই গেলো, কিন্তু তাই বলে কি আমিও পঁচে যাবো? আমার সমাজের সবাই যদি থার্টি ফার্স্ট নাইট উদযাপন করে, আমাকেও তা করতে হবে? আমার সমমনা সকল বন্ধুদের গার্লফ্রেণ্ড আছে বলে কি আমারও একটা গার্লফ্রেণ্ড থাকতে হবে? আমার বন্ধুদের সবাই মুভি দেখে, গান শুনে বলে কি আমাকেও সেসব দেখতে হবে? আমার সমাজে যৌতুক-প্রথা প্রচলিত বলে কি আমাকেও যৌতুক নিয়ে বিয়ে করতে হবে? না। আসহাবে কাহাফের ওই যুবকেরা তা করেনি। পুরো সমাজ রসাতলে চলে গেলেও তারা তাদের ঈমান ঠিক রাখতে পেরেছিলো। সমাজ আর চারপাশ গোল্লায় যাক, কিন্তু আপনাকে দৃঢ় থাকতে হবে আল্লাহর রাস্তায়। আসহাবে কাহাফের যুবকেরা আমাকে আরো শেখায়— দুনিয়ার খ্যাতির কোন মূল্য আল্লাহর কাছে নেই। আচ্ছা ভাবুন তো, তাদের সময়ে কতোজন মানুষ তাদের চিনতো বা তাদের সম্পর্কে জানতো? আর, কতোজন মানুষ ওই অত্যাচারী সম্প্রদায়কে চিনতো যারা আসহাবে-কাহাফের যুবকদের হত্যা করতে চেয়েছিলো? দুনিয়ার দৃষ্টিতে এখানে ওই সম্প্রদায়টাই এগিয়ে। তাদের হাতেই ছিলো কর্তৃত্ব আর ক্ষমতা। কিন্তু আজকের সময়ে বসে দেখুন— ওই সম্প্রদায়টাকে এখন দুনিয়ার ক'জন মানুষ চিনে বা তাদের সম্পর্কে জানে আর কতোজন মানুষ আসহাবে কাহাফের ওই যুবকদের চিনে? দিনশেষে সম্প্রদায়টা আমাদের কাছে বিস্মৃত, কিন্তু আমরা গভীর শ্রদ্ধাভরে স্মরণ করি ওই-সকল যুবকদের! দুনিয়ায় আপনার মর্যাদা বাড়ছে কী বাড়ছে না— তা কখনোই বিবেচ্য নয়। দুনিয়াতে কতোজন মানুষ আপনার কথা শুনছে, কতোজন আপনার দ্বারা প্রভাবিত হচ্ছে, কতোজন আপনাকে আইডল মানছে— এসবের কোনোকিছুই সত্যিকার অর্থে গুরুত্ব বহন করে না। আসহাবে কাহাফের ওই যুবকদের একজনও অনুসরণকারী ছিলো না। তাদের কোন জনপ্রিয়তা ছিলো না। কিন্তু দেখুন— যাদের অনুসারী ছিলো, জনপ্রিয়তা ছিলো তারা আজ হারিয়ে গেছে কালের গহ্বরে। কিন্তু জনপ্রিয়তা-বিহীন, অনুসারী-বিহীন ওই যুবকদল কী মহিমায় ভাস্বর আমাদের কাছে! মানুষ আপনার কথা না শুনুক, আপনাকে পাত্তা না দিক, গোনায় না ধরুক কিংবা মান-মর্যাদা না দিক— বিশ্বাস করুন তাতে আপনার কিচ্ছু যায় আসে না। আল্লাহর কাছে নিজের মর্যাদা বাড়ান, তাহলে তিনি আসহাবে কাহাফের ওই যুবকদের মতো আপনাকে নিরাপত্তা দেবেন, রিযিক দেবেন এবং হতে পারে— বহু প্রজন্ম পরে তিনি এমন এক প্রজন্মের উত্থান ঘটাবেন যে প্রজন্ম আপনাকে মূল্যায়ণ করবে, মর্যাদা দিবে। আপনি বেঁচে না থাকলেও তারা আপনার কাজকে গুরুত্ব দিয়ে দেখবে, গুরুত্ব দিয়ে পাঠ করবে যেভাবে এখন আমরা সূরা আল-কাহাফ থেকে যুবকদলের ঘটনাকে পড়ি। সুতরাং, মানুষের চোখে নিজেকে মাপতে নেই। নিজেকে মাপতে হয় আসমানের আয়নায়। 'আমার কাহাফ ভাবনা-০৪' (এই লেখাগুলো আরো বিস্তারিতভাবে বই আকারে আসবে কোন একসময়, ইন শা আল্লাহ।)
মৃত্যুর কথা চিন্তা করলে আমরা স্বাভাবিকভাবেই দুশ্চিন্তাগ্রস্ত হয়ে পড়ি। নিজেদের পাপের কথা ভেবে, যে অনিশ্চিত গন্তব্যে পাড়ি জমাতে হবে, কেমন হবে সেখানকার জীবন— সেসব ভেবে। তবে, আরো একটা ব্যাপারেও দুশ্চিন্তা গ্রাস করে আমাদের, আর তা হলো— আমাদের মৃত্যুর পর আমাদের পরিবারের কী হবে? আমার অনুপস্থিতিতে কে হাল ধরবে আমার সাজানো-গোছানো সংসারের? যদিও চিন্তাটা অমূলক, তাকদির-বিরোধি এবং তাওয়াক্কুল-পরিপন্থী, তথাপি অধিকাংশ মানুষ মৃত্যুর কথা ভাবতে গেলেই শয়তান এই চিন্তাটাকে তার সামনে এনে হাজির করে। যদি আগামিকাল আপনি মারা যান, আপনার ছোট্ট বাচ্চাটার কী হবে তাহলে? তার দেখভাল কে করবে? কে তাকে আগলে রাখবে পরম মমতায়? যদি আপনি মারা যান, আপনার বিধবা স্ত্রী কিভাবে কাটাবে বাকিটা জীবন? আপনার বৃদ্ধা মা আর বিছানায় পড়ে থাকা অসুস্থ পিতা— কী হবে তাদের সকলের? সাধারণত এমন চিন্তায় আমরা ঘাবড়ে যাই। ভবিষ্যতের এক ঘোর অনিশ্চয়তার আঁধার ঝেঁকে বসে আমাদের মনে। তবে, এই ধরণের ভাবনা থেকে বাঁচতে কুরআন আমাদের একটা সুন্দর সমাধান বাতলে দিতে পারে। সমাধানটার জন্য আমরা চলে যেতে পারি সূরা আল কাহাফের মূসা আলাইহিস সালাম এবং খিযির আলাইহিস সালামের ঘটনায়। আমরা জানি— খিযির আলাইহিস সালামের একের পর এক অদ্ভুত কান্ড দেখে মুসা আলাইহিস সালাম আশ্চর্যান্বিত হয়ে পড়ছিলেন। খিযির আলাইহিস সালাম এমনসব কাজ করছিলেন যার আপাতদৃষ্টিতে কোন যুক্তিসংগত ব্যাখ্যা নেই। দরিদ্র মাঝির নৌকা ফুঁটো করে দেওয়া, একটা বালককে হত্যা করা আর একটা জনপদ থেকে তিরস্কিত হয়েও সেখানকার প্রায় ভেঙে যাওয়া দেয়াল মেরামত করে দেওয়ার মতো কাজ করে তিনি চমকে দিচ্ছিলেন মুসা আলাইহিস সালামকে। এদিকে, সবকিছু ধৈর্য সহকারে পর্যবেক্ষণ করা এবং বিনা বাক্য-ব্যয়ে দেখে যাওয়ার শর্তে খিযির আলাইহিস সালামের সফর-সাথী হওয়ার পরেও বারংবার ধৈর্যহারা হয়ে পড়ছিলেন মুসা আলাইহিস সালাম। তিনি প্রতিটি ঘটনায় হতবাক হচ্ছিলেন আর প্রশ্ন করে যাচ্ছিলেন খিযির আলাইহিস সালামকে। ওই সফরে যে তিনটি অবাক কান্ড খিযির আলাইহিস সালামের হাতে সংঘটিত হয়েছিলো তার মধ্যে একটি ছিলো— একটা জনপদে খাবার চেয়ে তিরস্কিত হওয়ার পরেও, ওই জনপদের-ই একটা প্রায় ভেঙে যাওয়া, ভগ্ন দেয়ালকে তিনি নিজের হাতে মেরামত করে দিয়েছিলেন। খিযির আলাইহিস সালামের এই কান্ড দেখে অবাক হলেন মুসা আলাইহিস সালাম। তিনি ভাবলেন, 'আরে, এই লোকগুলোর কাছে আমরা একটু খাবার চাইলাম তা তো দিলো-ই না, উপরন্তু তিরস্কার করে আমাদের তাড়িয়ে দিলো। কিন্তু এই লোক কী-না সেই অকৃতজ্ঞ মানুষগুলো উপকারে লেগে গেলো! উপকার করুক, অন্তত তার পারিশ্রমিক তো নিতে পারে যা দিয়ে আমরা খাবার কিনে খেতে পারতাম'। খিযির আলাইহিস সালামকে তিনি তৃতীয়বারের মতো প্রশ্ন করে বসেন যে— কেনো এই অকৃতজ্ঞ লোকগুলোর ভগ্ন দেয়াল তিনি মেরামত করে দিলেন বিনা পারিশ্রমিকে? এই প্রশ্নের উত্তরে খিযির আলাইহিস সালাম বলেছিলেন, 'আর ঐ দেয়ালটির বিষয় হলো— তা ছিল ঐ জনপদের দু’জন ইয়াতীম বালকের। তার নীচে তাদের জন্য কিছু সম্পদ রক্ষিত ছিলো। তাদের পিতা ছিলেন একজন সৎকর্মশীল ব্যক্তি। তাই আপনার প্রতিপালক চাইলেন— বালকদ্বয় যৌবনে উপনীত হোক আর তাদের গচ্ছিত সম্পদ বের করে নিক। এটা তাদের ওপর আপনার প্রতিপালকের রহমত বিশেষ'- আল কাহাফ ৮২ বাচ্চা দুটো ছিলো ইয়াতীম। তাদের পিতা মারা যাওয়ার আগে তাদের জন্য কিছু সম্পদ গোপনে ওই দেয়ালের নিচে পুঁতে রেখে যান। কিন্তু, এই দেয়াল যদি সত্যি সত্যি ভেঙেই পড়ে, তাহলে তার নিচে থাকা সম্পদগুলো সকলের সম্মুখে চলে আসবে এবং তা বালকদের দেওয়ার বিপরীতে, অন্যেরা ভাগ-বাটোয়ারা করে সাবাড় করে ফেলবে। ফলে, বালকেরা যথেষ্ট বড় না হওয়া অবধি আল্লাহ সেই সম্পদকে উন্মুক্ত হয়ে যাওয়া থেকে আটকে দিলেন। আচ্ছা, খেয়াল করে দেখুন তো, বাচ্চা দুটোর ওপর আল্লাহর এই যে বিশেষ রহমত, তারা না চাইতেও তাদের সম্পদের এই যে রক্ষণাবেক্ষণ— আল্লাহ সুবহানাহু ওয়া'তায়ালা এটা কেনো করলেন? উত্তরটা উপরিউক্ত আয়াতের মধ্যেই আছে। ওই আয়াতের একটা জায়গায় আল্লাহ সুবহানাহু ওয়াতাআ'লা বলেছেন, 'তাদের পিতা ছিলো একজন সৎকর্মশীল ব্যক্তি'। বালকদ্বয়ের প্রতি আল্লাহর এই বিশেষ অনুগ্রহ তাদের কর্মের কারণে আসেনি, বরং তাদের বাবার কর্মের কারণেই এসেছে। বাচ্চা দুটোর সম্পদকে আল্লাহ সুবহানাহু ওয়া'তায়ালা রক্ষা করেছিলেন এই জন্যে যে— তাদের বাবা ছিলেন একজন নেককার ব্যক্তি। একজন সালেহ বান্দা। তিনি ছিলেন আল্লাহর একনিষ্ঠ ইবাদাতকারী। ফলে, তিনি মারা যাওয়ার পরেও তার বাচ্চাদের ভবিষ্যত রক্ষার জন্য আল্লাহ সুবহানাহু ওয়া'তায়ালা খিযির আলাইহিস সালামের মতো একজন প্রসিদ্ধ ব্যক্তিকে নিয়োগ করে দিলেন। যদি আজ আপনার মৃত্যু হয়, আগামীকাল থেকে আপনার পরিবারের রক্ষণাবেক্ষণ কে করবে সে ভয়ে কি আপনি ভীত? আপনার মৃত্যুর পরে আপনার পরিবারের কী হাল হবে— তা কি আপনাকে শঙ্কিত করে? আপনার মৃত্যু হলে আপনার বৃদ্ধা মা'কে দেখে রাখবে কে, আপনার অসুস্থ বাবার প্রয়োজন কে মেটাবে— সেই চিন্তায় কি আপনি কাতর? মৃত্যু হলে, আপনার জমানো সম্পদ সন্তানদের কাজে আসবে কী-না, তা-ও কি আপনাকে চিন্তিত করে? আপনার মৃত্যুর পর, সন্তানদের ওপর যদি কোন বিপদ আসে, তা কে সামলাবে, পরিবারে কোন বিপদ হলে তা কে দেখবে তা নিয়েও কি আপনি পেরেশান? যদি উপরের সবগুলো প্রশ্নের উত্তর 'হ্যাঁ' হয়, তাহলে সেই ইয়াতীম বালকদের ঘটনাটাকে পুনরায় স্মরণ করুন যেখানে তাদের জন্য রেখে যাওয়া সম্পদকে আল্লাহ সুবহানাহু ওয়া'তায়ালা নিরাপত্তা দান করেছিলেন, রক্ষা করেছিলেন কেবলমাত্র একটা কারণে— তাদের পিতার নেক আমল। যদি চান যে আপনার মৃত্যুর পর আপনার সন্তানাদি, আপনার পরিবার সহ সবকিছুর দায়-দায়িত্ব আল্লাহ নিক, তাহলে নিজেকে আল্লাহর একান্ত মুখলিস, অনুগত বান্দা হিশেবে প্রতিষ্ঠা করুন। নিজের আমলকে বাড়িয়ে দিন। পাপগুলো থেকে বেরিয়ে এসে ইবাদাত-আমলে নিজেকে এমন স্থানে উন্নীত করুন যেখানে পৌঁছাতে পারলে আপনার অনুপস্থিতিতে আল্লাহ আপনার সন্তান, আপনার পরিবার-পরিজনদের দেখভালের জন্য একজন খিযিরকে পাঠিয়ে দেবেন। 'আমার কাহাফ ভাবনা-০২'
সূরা আল কাহাফে বেশ অনেকগুলো ঘটনার পরম্পরা আমরা দেখতে পাই। তবে, মুসা আলাইহিস সালামের মতো প্রসিদ্ধ নবি এবং খিযির আলাইহিস সালামের মতো প্রসিদ্ধ ব্যক্তির ঘটনা এই সূরায় থাকলেও, সূরাটা শুরু হয়েছে কতিপয় যুবকদের দ্বীনে অটল-অবিচল থাকবার ঘটনা দিয়েই। কোন এক সুপ্রাচীন সময়ে, একটা অঞ্চলের সবাই যখন তাওহিদের রাস্তা থেকে বিচ্যুত হয়ে পড়লো, যখন তারা আল্লাহকে বাদ দিয়ে হরেক রকমের উপাস্যকে ডাকতে শুরু করলো, তখনও কিছু যুবক নিজেদের ঈমান-আমলকে সংরক্ষণ করতে সক্ষম হয়। যখন ভ্রান্তির বেড়াজালে আবদ্ধ হয়ে পড়ে গোটা জনপদ, তখনও তারা স্রোতে মিশে না গিয়ে, নিজেদেরকে ধরে রাখতে পেরেছিলো একত্ববাদের বলয়ে। কিন্তু, যুবকদলের জন্য ব্যাপারটা মোটেও সহজ ছিলো না। তারা জানতো— তাদের জন্য অপেক্ষা করে আছে এক ঘোর বিপদ। তাদের বিশ্বাসের কথা, সঠিক ধর্মে তাদের নিবিষ্ট থাকবার ঘটনা যদি জানাজানি হয়ে যায়, যদি তা জনপদের হর্তাকর্তাদের কানে পৌঁছে, তাহলেই তাদের জীবন সংশয়ে পড়ে যাবে। তাদের নিশ্চিহ্ন করা হবে চিরতরে। জীবন এবং ঈমান রক্ষার এমন দূর্বোধ্য দো'টানায় পড়ে যুবকদল একত্র হলো একটা গুহার মধ্যে। সেখানে তারা আল্লাহর কাছে করজোড়ে দুয়া করলো। হৃদয়ের সকল আকুতি, সকল মিনতি সহকারে তারা আল্লাহকে বললো, 'হে আমাদের পালনকর্তা! আপনার অবারিত রহমত থেকে আমাদের রহমত দান করুন, এবং আমাদের কাজটাকে সঠিকভাবে সম্পূর্ণ করে দিন'- সূরা আল-কাহাফ, আয়াত- ১০ যে ঘোরতর বিপদের মুখে তারা দাঁড়িয়ে, সেখান থেকে তাদের বাঁচাবার ক্ষমতা একমাত্র আল্লাহ ব্যতীত আর কারো নেই। এই দৃঢ় বিশ্বাস তাদের অন্তরে বদ্ধমূল ছিলো বলেই তারা সঠিক সময়ে, সঠিক জায়গায় সাহায্য চেয়ে হাত উঠাতে পেরেছিলো। চরম দুঃসময়ে, যখন চারদিকে অন্ধকার ছাড়া আর কোনকিছুই দৃশ্যমান নয়, যখন শত্রুর নিঃশ্বাস একেবারে ঘাঁড়ের ওপরে, যখন দ্বীনের ওপর অটল থাকাটা জীবন-মরণের প্রশ্ন হয়ে দাঁড়ায়— এমন অবস্থাতেও এক আল্লাহর ওপর ঈমান ধরে রেখে, দুনিয়ার কারো কাছে ধর্ণা না দিয়ে, কারো মতের সাথে 'কম্প্রোমাইজ' না করে কেবলমাত্র আল্লাহর ওপরেই ভরসা রাখতে পারাটা নিঃসন্দেহে খুবই উঁচু স্তরের তাওয়াক্কুলের পরিচয় বহন করে। তাওয়াক্কুলের এমন স্তরে উন্নীত হতে পেরেছিলো বলেই আল্লাহ সুবহানাহু ওয়া'তায়ালা তাদের দুয়া কবুল করেছিলেন। তাদেরকে দয়া করেছিলেন এবং হেফাযত করেছিলেন তাদের ঈমান। তিনি তাদের এক সুদীর্ঘকালের জন্য ঘুম পাড়িয়ে দেন। যখন তাদের ঘুম ভাঙলো, তারা অবাক বিস্ময়ে জানতে পারে— যে অত্যাচারী সম্প্রদায়ের হাত থেকে বাঁচতে তারা একদা গুহায় ঢুকে আল্লাহর কাছে আশ্রয় চেয়েছিলো, সেই অত্যাচারী সম্প্রদায় বহু আগেই গত হয়েছে! দুনিয়ায় আর তাদের কোন চিহ্নই অবশিষ্ট নেই! ঈমান থেকে বিচ্যুত না হওয়ায় একদা যেভাবে তাদের প্রাণ নাশের আশংকা দেখা দিয়েছিলো, সেই দুঃসময় এক ঝটিকা স্বপ্নের ভেতরেই অন্তর্হিত হয়েছে। এই যুবকদলের ঘটনা কেনোই-বা সূরা কাহাফে আসবে, তা-ও আবার একেবারে শুরুতে? কেনো প্রতি জুমা'বারে সূরা কাহাফ তিলাওয়াতের জন্য নবিজী সাল্লাললাহু আলাইহি ওয়াসাল্লাম ভীষণভাবে জোর দিয়েছেন? কারণ, যুবকদল এখনও আমাদের জীবনে ভীষণরকম প্রাসঙ্গিক। দ্বীন পালন করতে গিয়ে এখনও আমরা অনেক সমস্যার মুখোমুখি হই। চারপাশের এতো এতো বক্রতা, এতো বিদ্বেষ, এতো ভুল আর ভ্রান্তির ভেতর মাঝে মাঝে আমরা সত্যিই হাঁপিয়ে উঠি। মনে হয়— এই বুঝি হাল ছেড়ে দিতে হবে! এই বুঝি আর পারলাম না! দাঁড়ি রাখতে গিয়ে ছেলেটা ক্যাম্পাসে জঙ্গি ট্যাগ খেলো। তাকে বলা হলো মৌলবাদী! ভয় আর ঘৃণায় সহপাঠীরা তার সাথে মিশতে চায় না। যে মেয়েটা পর্দা আর হিজাবে আবৃত করে নিলো নিজেকে, ডিপার্টমেন্টের ভাইবা বোর্ডে তাকে করা হলো ভীষণরকম নাজেহাল! পশ্চাদপদ, ক্ষ্যাত সহ নানাবিধ তকমা এঁটে দেওয়া হলো তার গায়ে। ঘুষের বিনিময়ে যে সৎ অফিসারটা এক দূর্নীতিবাজের কার্যসিদ্ধিতে সহযোগি হলো না, উপরের তলায় লবিং করে তাকে ছাটাই করে দেওয়া হলো রাতারাতি, কিংবা বদলি করে দেওয়া হলো অন্যত্র। যে মা তার সন্তানকে ইংলিশ মিডিয়ামে দেওয়ার বদলে হিফয-খানায় ভর্তি করিয়েছে, যে মেয়েটাকে হারমোনিয়াম বাজিয়ে সকালে গান শেখানোর বদলে কুরআন শেখাচ্ছেন এক মা— তার জা, তার ননদ কিংবা প্রতিবেশিনীদের কাছে তিনি খুবই আহাম্মক ধরণের মহিলা! সামাজিক কোন অনুষ্ঠানে তিনি একপ্রকার অবাঞ্চিত! এতো গেলো বাইরের বাঁধার সাতকাহন। নিজের ভেতর থেকেও কি কম বাঁধার মুখোমুখি আমরা হই? নিজের নফসের বিরুদ্ধে যে অনবরত সংগ্রামে লিপ্ত আমরা, পাপের দুনিয়ায় আমাদের যে বারংবার অনুপ্রবেশ, তা-ও কী বাইরের বাঁধার চাইতে কোনোদিকে কম? অবশ্যই না। নিজের নফসের কাছে যেভাবে আমরা বারংবার পরাজিত হই, যেভাবে শয়তান রোজ আমাদের দাবার গুটি বানিয়ে খেলে, তাতে বাইরের বাঁধার চাইতে ভিতরের বাঁধা আরো বেশি ভয়ানক, আরো বেশি অনতিক্রম্য আমাদের জন্য। বাইরের বাঁধাকে তা-ও তো ধৈর্য ধরে উপেক্ষা করা যায়, কিন্তু ভিতরের বাঁধাকে আটকাতে যে সংযমের দরকার পড়ে— তা আমাদের অর্জন হলো কই? দ্বীন পালনে এমন বিভিন্ন বাঁধা, বিভিন্ন চ্যালেঞ্জ আমাদের সামনে ঘুরেফিরেই আসে। মাঝে মাঝে আমরা এসবে ভীষণ হতাশ হয়ে পড়ি। হাল ছেড়ে দিই কিংবা ধুঁকতে থাকি। কিন্তু, যদি আমরা আসহাবে কাহাফের সেই যুবকদের মতোন একটা গুহা খুঁজে নিতে পারি, যে গুহায় আমরা কাকুতি-মিনতি করে কেবল আল্লাহর কাছে সাহায্য চাইবো, যে গুহায় চোখের জলে বুক ভাসিয়ে আল্লাহকে বলবো, 'পরওয়ারদেগার! দ্বীন পালন করতে গিয়ে আজ তাদের কাছে আমি উপেক্ষিত। তারা আমাকে এড়িয়ে চলে। আপনি তো উত্তম বন্ধু আমাদের। এদের চাইতে উত্তম সঙ্গী আপনি আমাকে জুটিয়ে দিন'। 'হে আমার রব! আপনার সন্তুষ্টির তাগিদেই আমি নিজেকে হিজাবে আবৃত করেছি। ওদের অপবাদের দুঃখ আপনি ছাড়া আর কে আছে আমার যার সমীপে আমি তুলে ধরবো?' 'মাবুদ! আপনাকে ভালোবেসে ঘুষের মতো হারাম থেকে নিজেকে দূরে রেখেছি। আজ তারা আমাকে দূর্দশায় ফেললো। কিন্তু, উত্তম বিনিময় তো অবশ্যই আপনার কাছে। আপনিই আমার উত্তম বিনিময়দাতা'। ভাবছেন, দ্বীনে অটল অবিচল থাকার তাগিদে, আল্লাহর কাছে এভাবে চাইতে হলে কোন গুহায় গিয়ে ঠাঁই নেবেন, তাই তো? আমি খোঁজ দিচ্ছি। আপনার ঘরের কোণে, যে নিভৃত জায়গাটা আছে, মাঝরাতে সেখানটায় জায়নামাজটা পাতুন, এরপর দাঁড়িয়ে যান আল্লাহর সামনে। খুলে বলুন আপনার মনের সকল বাসনা, সকল দুঃখ-কষ্ট যা আপনাকে কুরে কুরে খাচ্ছে। আপনার সকল অপ্রাপ্তি, সকল মন খারাপের গল্প তাঁর সাথেই করে ফেলুন। দেখবেন, আসহাবে কাহাফের ওই যুবকদের মতোন তিনি ঠিক-ই আপনার জন্য একটা রাস্তা বের করে দেবেন যাতে করে আপনি আপনার সমস্যাকে সবরের সাথে উতরে যেতে পারবেন। ভেঙে পড়বেন না। কেবল, আপনার গুহাটা খুঁজে নিন। 'আমার কাহাফ ভাবনা-০১'
নবি ইউসুফ আলাইহিস সালামকে আল্লাহ সুবহানাহু ওয়া'তায়ালা মিশরের মন্ত্রীর পদে আসীন করেছেন। কিন্তু দেখুন— মর্যাদার এই স্তরে উন্নীত করতে আল্লাহ সুবহানাহু ওয়া'তায়ালা ইউসুফ আলাইহিস সালামকে কতো তীব্র পরীক্ষার মুখোমুখি করেছিলেন। ছোটবেলায় ভাইদের দ্বারা অন্ধকার কূপে নিক্ষিপ্ত হওয়া, বনিকদলের দ্বারা অন্যত্র ক্রীতদাস হিশেবে বিক্রি হয়ে যাওয়া, বাদশাহর স্ত্রীর অশালীন প্রলোভন এবং সর্বোপরি জেল! কী এক তীব্র সংকট আর সংগ্রামের মধ্য দিয়েই না কেটেছে নবি ইউসুফ আলাইহিস সালামের সেই দিনগুলো! কিন্তু দৃশ্যপটের শেষটা কেমন ছিলো? আমরা জানি, ইউসুফ আলাইহিস সালাম জীবনের একটা পর্যায়ে এসে সেসবকিছুই পুনরায় ফিরে পেয়েছেন যা তিনি একদিন হারিয়েছিলেন। তাঁর দয়াময় পিতা, ভাই এবং পরিবার। মিশরে একদিন অসহায় ক্রীতদাস হিশেবে যে বালক প্রবেশ করেছিলো, নির্দিষ্ট সময়ের পর আল্লাহ সুবহানাহু ওয়া'তায়ালা তাঁকে আসীন করে দিলেন সেখানকার অন্যতম মর্যাদাপূর্ণ পদে। তাঁকে নবুয়্যাত দান করলেন এবং পৃথিবীতে অধিষ্ঠিত করলেন একজন সম্মানিত নবি হিশেবে। মুসা আলাইহিস সালামের জন্য যিনি দরিয়ায় পথ তৈরি করে দিয়েছিলেন, একদিন তিনিই কিন্তু তাঁকে দরিয়ায় নিক্ষেপ করার আদেশ করেছিলেন। নবি ইউনুস আলাইহিস সালামের মাছের পেটের ভেতর থেকে বেঁচে আসাটা আমাদের পুলকিত করে। কিন্তু সেই পুলকের পেছনের কার্যকারণ কতোখানি ভীতি-জাগানিয়া তা কি ভেবেছি কখনো? গভীর সমুদ্রতলে, সেই বিশালকায় মাছের পেটে, যেখানে দুনিয়ার কোন শব্দ, কোন আওয়াজ পৌঁছে না, যেখানে বিস্তৃত জায়গাজুড়ে কেবল অন্ধকার আর অন্ধকার— এমন পরিস্থিতিতে আরশের অধিপতি নবি ইউনুস আলাইহিস সালামের জন্য যথেষ্ট হয়ে গেলেন। তিনি যথেষ্ট হলেন ঠিক-ই, তবে নবি ইউনুস আলাইহিস সালামকে একটা সুকঠিন পরীক্ষার মুখোমুখি করার পরে। আপনি হয়তো কোন একটা সংগ্রামের ভেতর দিয়ে যাচ্ছেন। হতে পারে সেই সংগ্রাম ভীষণ দুঃসহ! প্রিয় কোন মানুষকে জীবন থেকে হারিয়ে ফেলার যন্ত্রণায় আপনি হয়তো দগ্ধ। কোন অপ্রিয় বিচ্ছেদ-ব্যথায় হয়তো আপনি ভীষণ নাজেহাল। অনাকাঙ্ক্ষিত কোন সমস্যা হয়তো আপনাকে কুরে কুরে খাচ্ছে। হতে পারে জীবন আপনার ছক অনুযায়ী চলছেই না। হ্যাঁ, জীবনের এই সংগ্রামে আপনি ক্লান্ত হতে পারেন মাঝে মাঝে। তবে হতোদ্যোম হবেন না। বিচ্ছেদ-ব্যথায় আপনি কাঁদতেও পারেন, যেভাবে ইউসুফ আলাইহিস সালামকে হারিয়ে কাঁদতে কাঁদতে চোখের জ্যোতি হারিয়েছিলেন ইয়াকুব আলাইহিস সালাম। কাঁদুন, অশ্রু ঝরান, ব্যাকুল হোন— কিন্তু কখনোই আল্লাহকে অভিযুক্ত করবেন না। ধৈর্য রাখুন। আপনার জীবনের যে অংশটা এখনো বাকি, যে অংশে আপনার জন্যে কী অপেক্ষা করে আছে তা আপনি জানেন না— তার জন্যে আল্লাহকে কাঠগড়ায় দাঁড় করাবেন না। মাছের পেটে বিলীন হয়ে ইউনুস আলাইহিস সালাম আল্লাহকে অভিযুক্ত করেন নি। শিশু মুসা আলাইহিস সালামকে দরিয়ায় নিক্ষেপ করে তাঁর মা অভিযোগের তীর ছুঁড়ে দেয়নি আল্লাহর দিকে। প্রিয়তম পুত্র ইউসুফকে হারিয়ে ভীষণ বিচ্ছেদে কাতর হয়ে পড়ার পরেও একটাবারের জন্য আল্লাহর ওপর থেকে ভরসা হারান নি নবি ইয়াকুব আলাইহিস সালাম। তিনি এতো কেঁদেছিলেন যে— তার চোখের জ্যোতি পর্যন্ত চলে গিয়েছিলো। কিন্তু অন্তরের গভীরে তাঁর ছিলো আল্লাহর ওপর টইটম্বুর তাওয়াক্কুল। তিনি জানতেন— আল্লাহ নিশ্চয় একটা সুন্দর পরিণতির দিকে তাঁকে টেনে নিয়ে যাচ্ছেন। জীবনের সাময়িক চিত্রনাট্যে বিলীন হয়ে যাবেন না। ধৈর্যের সাথে অপেক্ষা করুন। রাত পোহালে একটা সুন্দর সকাল আপনার জীবনটাকেও রাঙিয়ে যাবে। লিখছি 'বেলা ফুরাবার আগে-২'। প্রকাশিত হবে বইমেলা ২০২২ এ, ইন শা আল্লাহ।
রকমারি বইমেলা বেস্টসেলার অ্যাওয়ার্ড-২০২০ এর 'নাম্বার ওয়ান বেস্টসেলার' হয়েছে 'বেলা ফুরাবার আগে' বই, এবং বেস্টসেলার লিস্টে 'নাম্বার ওয়ান বেস্টসেলার' লেখক হিশেবে আছি আমি, আলহামদুলিল্লাহ। আমার লেখালেখি জীবনটা কেমন অদ্ভুত স্বপ্নময়! কেমন যেন ঘোর লাগা একটা জীবন এটা! আমি ভেবে কূল পাইনা কিভাবে এই নিয়ামতের শুকরিয়া করবো। যা অনেক অনেক মানুষের কাছে অধরা এক স্বপ্নের নাম, যা অনেকের কল্পনালোকেও ভীষণরকম অসম্ভব, তা কতো বাস্তব সত্য আমার জীবনে, আলহামদুলিল্লাহ। আমার এই সফলতার কোথাও আমার একফোঁটা অবদান নেই। আমি যা পেয়েছি সব মহান রাব্বুল আ'লামীনের অপার দয়া এবং রাহমাহ। অফুরান শুকরিয়া তাঁর দরবারে। আলহামদুলিল্লাহ। দুনিয়াবি স্বীকৃতি হয়তো আমাদের খানিকটা কাজের অনুপ্রেরণা জোগায়, কিন্তু এটা কোনোভাবেই আমাদের লক্ষ্য নয়। আমরা এটার পেছনে ছুটতে চাইনা। তাহলে, আমরা কীসের পেছনে ছুটছি? আল মাহমুদ যথার্থ লিখেছেন: 'আমাদের গন্তব্য তো এক সোনার তোরণের দিকে যা এই ভূ-পৃষ্টে নেই'। সেই সোনার তোরণের দিকে আমাদের ছুটে চলা যেখানে নবি, শহীদ এবং সালেহীনগনের মিলনমেলা অনুষ্ঠিত হবে। ধন্যবাদ রকমারিকে। ধন্যবাদ পাঠক, ভাই, বন্ধু, শুভাকাঙ্ক্ষী, সুহৃদ সবাইকে। সবার জন্যে এক আকাশ ভালোবাসা ❤️
ফেইসবুকে আমার যাত্রাটা সুদীর্ঘ হলেও, এখানকার অনেক ফিচার-সুবিধা আমি কোনোদিন ব্যবহার করিনি আজ অবধি। তেমন একটা ফিচার-সুবিধা হলো ফেইসবুক লাইভ। লাইভে আসবার জন্যে বিভিন্ন সময়ে বিভিন্ন প্রস্তাব, অনুরোধ আমার কাছে এলেও আমি তা সন্তর্পণে এড়িয়ে গিয়েছি। তবে, একপ্রকার অনুরোধের ঢেঁকি গিলে এবার একটা ফেইসবুক লাইভ প্রোগ্রামে থাকছি আমি, ইন শা আল্লাহ। গেলো বইমেলার বেস্টসেলার লেখকদের অ্যাওয়ার্ড দেওয়ার একটা ঘোষণা রকমারি ডট কম দিয়েছিলো। যদিও প্রোগ্রামটা মার্চে হওয়ার কথা ছিলো, কিন্তু করোনা পরিস্থিতির জন্যে সেটা পিছিয়ে গেলো অনেকদিন। তবে, রকমারি জানিয়েছে, তাদের সেই প্রোগ্রাম এই মাসের দশ তারিখে ভার্চুয়ালি তারা সারতে চায়। বেস্টসেলার লেখকের তালিকায় আমি অধমও কীভাবে যেন স্থান পেয়ে গেলাম, আলহামদুলিল্লাহ। তাই, রকমারি ডট কম একটা অনারেবল প্রোগ্রামের আয়োজন করতে যাচ্ছে প্রথমবারের মতো। যেহেতু বেস্টসেলার লেখকদের তালিকায় নাম আছে, তাই প্রোগ্রামটার বিশেষ লাইভে আমার একটা উপস্থিতি থাকতে পারে, ইন শা আল্লাহ। তবে হ্যাঁ, সেখানে আমার থাকা আর না থাকা একই বলা যায়। আমি থাকবো একপ্রকার দর্শকের ভূমিকায়। বরাবরের মতোই কেউ আমাকে দেখতে পাবেন না, এমনকি আমার কন্ঠস্বর শোনারও কোন সুযোগ থাকবে না সেখানে। কেউ আমাকে কিছু বললে, অথবা কোন পাঠক আমার কাছে কিছু জানতে চাইলে আমি চেষ্টা করবো টেক্সট আকারে সেটার উত্তর দিতে— লাইভে থেকে আমি কেবল এতোটুকুই করবো। ভাবছেন, এ আবার কেমন লাইভ, না? হ্যাঁ, ভুতূড়ে লাইভ! মাঝে মাঝে এমন কিছু করতে হয়, যা কেউ করেনি আগে 🙂 ডিসেম্বর দশ তারিখ, রাত নয়টা। থাকছি রকমারি ডট কমের ফেইসবুক লাইভ আড্ডায়। আমার মতো গল্প শুনতে চোখ রাখতে পারেন আপনিও।
আমরা যখন আলোচনা করি 'কীভাবে আরো বেশি প্রোডাক্টিভ হওয়া যাবে, কীভাবে জীবনকে করে তোলা যাবে আরো অধিক অর্থবহ'— তখন অবধারিতভাবে আমরা কুরআন থেকে সূরা আল-আসরকে কোট করি এবং কী নির্মমভাবে যে জীবনে পাওয়া অন্যতম নিয়ামাহ 'সময়' এর ব্যাপারে আমরা ভয়াবহ রকম উদাসীন, তার আদ্যোপান্ত ব্যাখ্যা উপস্থাপন করি। এটা অবশ্যই ঠিক যে, নিয়ামত হিশেবে 'সময়' মানবজাতির হাতে সবচেয়ে বেশি অবহেলিত। 'জন্ম - বংশবিস্তার - মৃত্যু'— এই চক্রেই দুনিয়ার দুই তৃতীয়াংশ মানুষের জীবন অতিবাহিত হয়ে যায়। এর মাঝে তাদের জীবনে থাকে কিছু বিনোদন, কিছু খেল-তামাশা আর কিছু দুঃখ-সুখের গল্প। একটা সার্থক এবং অর্থবহ জীবনের খোঁজ পৃথিবীতে খুব কম মানুষই পায়। 'অর্থবহ' জীবন বলতে কী বুঝায় তা যদিও ব্যাখ্যাসাপেক্ষ, তবু ইসলামি জীবন পদ্ধতির আলোকে বললে বলতে হয় যে— একটা সার্থক, অর্থবহ জীবন মানে রবের সন্তুষ্টিলাভের দৌঁড়ে অন্য অনেকের চাইতে এগিয়ে থাকা। জীবনের অর্থবহতাকে অনেকে ভুল ব্যাখ্যা করে থাকেন। তাদের মতে, অর্থবহ জীবন মানে একটা ঝকমকে ক্যারিয়ার। সেই ঝকমকে ক্যারিয়ারের অর্থবহ জীবনকে খুঁজতে গিয়ে আমরা নেমে পড়ি এক অনিঃশেষ প্রতিযোগিতায়। আমাদের সামনে উদাহরণ পেশ করা হয় বিল গেটস, জাকারবার্গ প্রমুখের। তারা তাদের সময়কে কীভাবে কাজে লাগান, তারা কতোখানি পরিশ্রমী, উদ্যমী এসব গল্প আমাদের শুনিয়ে শুনিয়ে বোঝানো হয় যে— এদের জীবনটাই অর্থবহ জীবন। এদের মতো হও, তাহলেই সত্যিকার সফলতার খোঁজ মিলবে। কিন্তু, অর্থবহ জীবনের এটা এক নিদারুন ভুল ব্যাখ্যা। একজন মানুষ জীবনে কী চায়, তা অর্জনের ওপরে নির্ভর করে তার জীবনের অর্থবহতা। ধরা যাক, একজন স্কুল শিক্ষকের স্বপ্ন তিনি এমন দশটা ছাত্র তৈরি করবেন যারা দেশকে গঠনে গুরুত্বপূর্ণ ভূমিকা রাখবে ভবিষ্যতে। তারা হবে মেধাবি, নীতিবান, সৎ এবং যোগ্য। এই স্বপ্ন পূরণে ওই স্কুল শিক্ষক কতোখানি সফল তার ওপরে ভিত্তি করে তিনি বুঝতে পারেন যে তার জীবন কতোখানি অর্থবহ। যার স্বপ্ন দশটা মেধাবি, সৎ এবং যোগ্য মানুষ তৈরি করা, তাকে বিল গেটস কিংবা জাকারবার্গের গল্প শুনিয়ে লাভ কী? আবার ধরা যাক, একজন লেখকের স্বপ্ন তিনি জীবনে এমন দুটো বই লিখবেন যা তাকে মৃত্যুর পরেও বাঁচিয়ে রাখবে। মানুষ তার বইগুলো পড়ে উপকৃত হবে, তাকে স্মরণ করবে, তার জন্যে দুয়া করবে। তার ধারণা— এই কাজ করা গেলেই তার জীবন অর্থবহ হয়ে উঠবে। এখন, এমন দুটো বই লিখতে হলে তাকে অনেক কাঠখড় পুড়াতে হবে, পড়াশুনা করতে হবে, জ্ঞানার্জন করতে হবে, শ্রম দিতে হবে। সবগুলো শর্ত পূরণ করে যদি তিনি সেরকম দুটো বই লিখতে পারেন, তাহলে তিনি অন্তত নিজের কাছে একজন সার্থক মানুষ এবং তার কাছে তার জীবন অর্থবহ। এই স্বপ্নবাজ মানুষটিকে আমার সেভাবেই স্বপ্ন দেখানো উচিত যেভাবে সে তার স্বপ্নকে সাজাতে চায়। তাকে ওয়ারেন বাফেট কিংবা বিল ক্লিনটন হওয়ার স্বপ্ন দেখালে সে হতাশাগ্রস্ত মানুষ ছাড়া জীবনে আর কিছুই হতে পারবে না। সুতরাং, জীবনের অর্থবহতা নির্ধারিত হবে আপনার স্বপ্নকে ঘিরে। আপনি যদি মনে করেন যে, একটা মুদি দোকানের মালিক হওয়াই আপনার লালিত স্বপ্ন, তা অর্জনের জন্য চেষ্টায় লেগে পড়ুন। তা অর্জিত হওয়া মানে আপনার জীবন অর্থবহতার দৌঁড়ে একধাপ এগিয়ে গেলো। একজন সন্তানকে আলেম বানানো, কিংবা বিজ্ঞানী বানানো, অথবা একজন সৎ চিকিৎসক বানানো যদি আপনার স্বপ্ন হয়— তার পেছনে লেগে থাকুন। তা পূরণে দিনরাত কাজ করে যান। আপনার স্বপ্নের সীমানার মধ্যেই আপনার জীবনের অর্থবহতা লুকোনো, অন্যের স্বপ্নকে অন্ধ অনুকরণের মাঝে নয়। 
১. ভাস্কর্য বলি আর মূর্তি— দুটোর শেকড় কিন্তু দিনশেষে একই উৎস থেকে উৎসারিত, এবং তা হলো— ব্যক্তির সম্মানকে যুগের পর যুগ টিকিয়ে রাখতে, তা থেকে উৎসাহিত হতে, অনুপ্রেরণা পেতে তার একটা প্রতিমূর্তি গড়ে নিয়ে নিজেদের সামনে রেখে দেওয়া। মূর্তিপূজার গোঁড়া কোথায় প্রোথিত তা কুরআন বেশ সুস্পষ্টভাবে বিধৃত করেছে, এবং সেই সূত্রের শুরুর ঘটনায় কোনোভাবেই পূজোর মূর্তির দেখা মিলে না, সেখানে বরং দেখা মিলে ব্যক্তি সম্মান তুলে ধরবার সম্মানার্থে গড়ে তোলা ভাস্কর্যের। নূহ আলাইহিস সালামের কওমেরা তাদের সময়কার মহাত্মা মনীষীদের মৃত্যুর পরে, তাদের মহাজীবনকে স্মরণীয় করে রাখতে তাদের প্রতিমূর্তি গড়ে তুলে যা কালক্রমে একসময় পূজোর বস্তুতে পরিণত হয়। এভাবেই একসময়কার ভাস্কর্য পরিণত হয়েছে মূর্তিতে। আর, ভাস্কর্য নির্মাণ করে ব্যক্তি-জীবনকে স্মরণীয় করে রাখবার এই পরামর্শ তারা লাভ করেছিলো ইবলিশ শয়তানের কাছ থেকে। সুতরাং, যারা খুবই পেরেশানিতে আছেন যে— মুসলমানরা কেনো ভাস্কর্য আর মূর্তি নিয়ে এতোখানি উত্তেজিত, কিংবা যারা ধরেই নিয়েছেন যে— মূর্খ মুসলমানরা মূর্তি আর ভাস্কর্যের প্রভেদ বুঝতে পারে না, তাদের উদ্দেশ্য করে বলতে চাই— ব্যক্তি সম্মানের নিমিত্তে নির্মিত ভাস্কর্য কালের পরিক্রমায় কীভাবে পূজোর বস্তুতে পরিণত হয় তা নিজেদের অতীত ইতিহাস থেকে খুব ভালোভাবেই মুসলমানরা বুঝতে শিখেছে। ফলে কোন নতুন যুগে, নতুন সভ্যতায়, নতুন সময়ে সেই একই জিনিস যতো-ই শিল্প, কলা, আর সৃজনশীলতার পোশাক পরে সামনে এসে দাঁড়াক না কেনো, তার আড়ালে লুপ্ত থাকা মূর্তিপূজোর ভাবি গন্ধটা মুসলমানদের নাকে ঠিকই ধরা পড়ে। অন্যেরা যখন একটা ভাস্কর্যের দিকে তাকালে কেবল শিল্পের কলা-কৌশল দেখতে পায়, মুসলমানরা সেখানে দেখতে পায় ভবিষ্যতের কোন এক উত্তরপ্রজন্মের সেই ভাস্কর্যের পায়ে মাথা ঠুঁকে রাখবার দৃশ্য। তাই মুসলমানরা তাদের ভাবি-প্রজন্মের ঈমান রক্ষার্থে চিন্তিত হয়। ন্যাড়া কিন্তু বেলতলাতেই একবার-ই যায়, অথবা— ঘরপোঁড়া গরু সিঁদুরে মেঘ দেখলেও ভয় পায়। ২. নিরীশ্বরবাদীরা একটা জায়গায় এসে চরমভাবে পর্যদুস্ত আর তা হলো— মৃত্যু। জীবনের সব অনিবার্য সত্যকে তারা অস্বীকার করলেও, অমোঘ মৃত্যুকে তারা অস্বীকার করতে পারে না কোনোভাবে। কিন্তু মৃত্যুকে আটকে দেওয়ার সাধ যে তাদের ছিলো না তা কিন্তু নয়। অমরত্ব লাভের চেষ্টায় যুগে যুগে তারা তাদের বহু শ্রম, বহু ধন এবং বহু সময় ব্যয় করেছে। তা সত্ত্বেও— মৃত্যুর হাত থেকে তাদের রেহাই না আগে কখনো মিলেছে, না পরে কখনো মিলবে। অমরত্ব লাভের বৃথা চেষ্টার পরে, তাদের মনে হলো— যদি কোনোভাবে মানুষের চোখের সামনে দৃশ্যমান থাকা যায়, যদি কোনোভাবে নিজেদের অস্তিত্বের কথা মানুষকে জানান দেওয়া যায়, তাহলে হয়তো-বা, অমরত্ব না পেলেও কোনোভাবে টিকে যাওয়া যাবে মহাকালের সময়-স্রোতে। অমরত্বের এক ক্ষুদ্র ভগ্নাংশ হিশেবে তাই তারা মানুষের সামনে নিজেদের দৃশ্যমান করে রাখতে চাইলো নানানভাবে। মিশরীয় সভ্যতা হতে লব্ধ মৃত মানুষের মমি এবং আজকের সময়ের পাথরে নির্মিত ভাস্কর্য— এসবই ওই একই চিন্তা থেকে উদ্ভুত। যারা ওই সভ্যতায় মমি হয়ে থাকার মাঝে অমরত্ব খুঁজেছে, আজকের দিনে তাদের-ই উত্তরপুরুষেরা ভাস্কর্যের মাঝে অমরত্ব খুঁজে বেড়ায়। ৩. মানুষকে বড় করে রাখে তার কাজ। কাজ মানুষের দেহকে অমরত্ব দেয় না ঠিক, কিন্তু তার প্রচেষ্টাকে অমরত্ব দেয়। জীবনবিধান হিশেবে ইসলাম খুবই বাস্তবমুখী। পাথরে নির্মিত ভাস্কর্যের আড়ালে ইসলাম কাউকে বাঁচিয়ে রাখতে চায় না, ইসলাম কাজের দ্বারা সভ্যতার সমীকরণে টিকে যাওয়ার দীক্ষা দেয়। বহু সভ্যতা আগের অনেক উদ্ধত, অহংকারী, নিপীড়নকারী মোড়লেরা কালের ধুলোয় মিশে গেছে। নিশ্চিহ্ন হয়ে গেছে তাদের অস্তিত্বের সবটুকু সংবাদ। তাদের পরবর্তী কোন প্রজন্ম, কোন সভ্যতা তাদের চিনতে পারেনি। কিন্তু অসংখ্য নবি-রাসুল তাদের কাজ, কর্ম, প্রচেষ্টার কারণে বহু সভ্যতা, বহু শতাব্দী পরও আমাদের সামনে চির ভাস্বর হয়ে আছেন। তাদের কোন মূর্তি নেই, ভাস্কর্য নেই। কিন্তু তাদের জীবনের অনেক খুঁটিনাটি সহ তারা আমাদের দৈনন্দিন জীবনকে প্রভাবিত করে চলেছেন। ভাস্কর্য, মূর্তি কিংবা মমিতে নয়, মহাকালের স্রোতে টিকতে হয় এভাবেই। মানুষের হৃদয়ে নিজেকে এমনভাবে ধারণ করতে হয় যাতে করে মানুষ সভ্যতা থেকে সভ্যতায় আপনাকে, আপনার স্মৃতিকে বহন করে বেড়ায়। 
'আরজ আলী সমীপে' বইয়ের শেষ অধ্যায়ে থাকা বিবর্তন অংশ নিয়ে কেউ কেউ আপত্তি তুলেছেন। এ-ব্যাপারে কিছু কথা বলতে চাই। প্রথমত বলে রাখা ভালো, আমি বিজ্ঞানের ছাত্র নই, তবে বিজ্ঞান-সচেতন একজন বিশ্বাসী মুসলিম। কেউ যদি বিজ্ঞান দিয়ে ধর্মকে পাকড়াও করার পাঁয়তারা করে, সচেতনভাবে আমি আমার জায়গা থেকে তার প্রতিবাদ জানাবো। সেটা বিজ্ঞানের ছাত্র না হয়েও এসব ব্যাপারে পড়াশুনা করে হোক, বই, আর্টিকেল, ডকুমেন্টারি ঘেঁটে, যেভাবেই হোক। এখন যদি কেউ বলেন, সরাসরি বিজ্ঞানের ছাত্র না হয়েও বিজ্ঞান নিয়ে আমি কোন অধিকারে কথা বলি, তার জবাবে বলতে হবে— ঠিক যে অধিকারে স্কুলের বারান্দা না মাড়ানো আরজ আলী মাতুব্বর বিজ্ঞানের দোহাই দিয়ে সৃষ্টিকর্তাকে নাকচ করতে চেয়েছিলেন, সেই অধিকারে। যে অধিকারে বাংলা বিষয়ের অধ্যাপক হুমায়ুন আজাদ বিজ্ঞানের নাম ব্যবহার করে ধর্মকে তুলোধুনো করেছেন, সেই একই অধিকারে। এখন আপনাদের ঠিক করতে হবে যে— সরাসরি বিজ্ঞানের ছাত্র না হয়েও কেউ বিজ্ঞান নিয়ে কথা বলতে পারবে কি পারবে না। দ্বিতীয়ত যা বলার তা হচ্ছে এই— আল্লাহ গোটা মহাবিশ্ব ক্রমান্বয়ে সৃষ্টি করেছেন। ধাপে ধাপে। একইভাবে তিনি যদি প্রাণীজগতকেও ধাপে ধাপে সৃষ্টি করে থাকেন, যা বিবর্তনে বলা হয়ে থাকে, তা মেনে নিতেও আমাদের অসুবিধে থাকার কথা নয়। আমাদের আপত্তিগুলো খুবই সুনির্দিষ্ট— ম্যাক্রো বিবর্তনকে প্রমাণ করার জন্যে যে প্রমাণাদি বিবর্তনবাদীরা হাজির করে, তা কতোখানি কনসিসটেন্স, তা নিয়ে। আমরা সেগুলো নিয়েই আলাপ করতে চাই সর্বদা। এবার সরাসরি কিছু অভিযোগের দিকে তাকানো যাক: সমালোচক বলেছেন, /তিনি লিখেছেন, “আধুনিক বিজ্ঞানের সবচেয়ে বড় ধোঁকা এবং প্রতারণার নাম বিবর্তনবাদ” এ প্রশ্নের উত্তরে আমি যে বিষয়ে কাজ শুরু করেছি সেটা বলি। চলাফেরা কিভাবে বিবর্তিত হয় এটা দেখার জন্য ২৪০ টি প্রজন্ম পর্যন্ত প্রজনন করা হয়েছে। প্রতি প্রজন্মে দশ হাজার করে ক্রিমি উৎপাদন করা হয়েছে। এরমধ্যে মেইন পপুলেশন হিসেবে নেয়া হয়েছে এক হাজার। এভাবে ৭ বছরে ২৪০ টা প্রজন্ম। আর এই ওয়ার্মগুলো কিভাবে তুলে জানেন? রীতিমত একটা একটা করে তুলতে হয়, অনেক শ্রমসাধ্য কাজ। ভিডিও দিলাম, দেখে নিতে পারেন। আর আপনি বলেন এগুলো প্রতারণা? প্রতারণার জন্য মানুষ এত শ্রম দেয়? এত কষ্ট করে? 
আমার কথাঃ সমালোচক এত এত ফসিলের নাম দিয়ে কি বুঝাতে চেয়েছেন পরিস্কার নয়। ৬০০০-এর বেশী ফসিল ‘নামকরণ’ হয়েছে নাকি ‘হোমিনিন প্রজাতি’ আবিস্কার হয়েছে? লেখকের বক্তব্য থেকে তো মনে হচ্ছে এত বেশী ফসিল মানে এত বেশী প্রজাতির প্রমাণ। কিন্তু, এরা আসলে অল্প কিছু বিলুপ্ত প্রজাতির প্রমাণ । যেমন ধরুন- হোমো নিয়েন্ডারথ্যালেনসিস-এর অনেক ফসিল ইউরোপে ছড়িয়ে ছিটিয়ে পাওয়া গেছে। সুতরাং এরা সবাই একই বিলুপ্ত প্রজাতির অন্তর্ভূক্ত। আবার, হোমো স্যাপিয়েন্সের সাথে নিয়েন্ডারথালদের পারস্পরিক প্রজননের প্রমাণে এখনতো সন্দেহ হচ্ছে যে তারা আসলেই পৃথক স্পিসিস কিনা। যাই হোক, সে আরেক কথা। ফসিল এভিডেন্সের ইন্টারপ্রিটেশন অনেকটাই সাবজেকটিভ। অনেক সময় একটা ছোট দাতের উপর ভিত্তি করে বা হাড়ের একটা টুকরোর উপর ধারণা করে একটি স্পিসিস দাড় করিয়ে ফেলা হয়। মুশকিল হলো, এখানে কন্ট্রোল স্পিসিস, যার সঙ্গে এগুলোর তুলনা করা হচ্ছে, তারা হয় বর্তমান মানুষ নতুবা শিম্পাঞ্জি। সুতরাং এরকম হওয়া অস্বাভাবিক না যে আমরা যেমন কুকুরের অনেক ধরনের জাত দেখি, অস্ট্রালোপেথিসিন স্পিসিসগুলো এরকমই শিম্পাঞ্জি জাতীয় কোন প্রাণীর বিভিন্ন জাত। অন্যদিকে সোজা দাড়াতে পারে এরকম শিম্পাঞ্জি জাতীয় প্রাণী আমরা এখন দেখি না বলে তা যে একসময় ছিলো না তা বলা যায় না। কিন্তু, এর চেয়ে বড় কথা হল মলিকিউলার বিবর্তনের মাধ্যমে মানুষের মত বড় ও কমপ্লেক্স ব্রেইন, হাইয়ার কনশাসনেস এবং ল্যাংগুয়েজ ক্যাপাসিটি যুক্ত প্রাণী কি আসা আদৌ সম্ভব? অন্তত স্যানফোর্ড এবং তার কলিগদের হিসেব অনুযায়ী এর উত্তর হচ্ছে— না।
পবিত্র রবিউল আউয়াল মাস যে মাসে জগতকে আলোকিত করেছেন ধরণীতে পদচিহ্ন রাখা শ্রেষ্ঠতম মানুষ— মুহাম্মাদ সাল্লাললাহু আলাইহি ওয়াসাল্লাম। তাঁর জন্মের দিন একটি ভুবন-ভেদী আলোক রেখা গোটা বিশ্বময় ছড়িয়ে পড়ে যাতে করে মাতা আমিনার কুঁড়েঘর থেকে রোমের সুউচ্চ রাজ-অট্টালিকা দৃশ্যমান হয়ে উঠেছিলো। তাঁর জন্ম-ক্ষণে কেঁপে উঠেছিলো কিসরার সিংহাসন, আকাশ থেকে অবিরাম পতন ঘটেছিলো অসংখ্য তারকার, মুখ থুবড়ে পড়েছিলো কাবার অভ্যন্তরে থাকা সকল মাটির মূর্তি। যে ধ্রুব সত্যের আবির্ভাবে ঘটবে মিথ্যের অবসান, তাঁর জন্মসন্ধিক্ষণে প্রকৃতি তাই জানান দিয়েছিলো এক শুভ সংবাদের। তাঁরই জন্মের মাসটাতে, সেই মহান মানুষটাকে নিয়ে ধৃষ্টতার যে নজির ফ্রান্স সরকার দেখিয়েছে তা যে অত্যন্ত জঘন্য, ন্যাক্কারজনক এবং বেয়াদবির সমস্ত সীমা-পরিসীমা ছাড়িয়েছে তা বলাই বাহুল্য। নবি-দরদী উম্মাহ বিশ্বজুড়ে নানাভাবে এর প্রতিবাদ করছেন। প্রতিবাদের এই ধারা অব্যাহত রেখে আরো একটা কাজ আমাদের করতে হবে। নবিজীর জীবনকে ব্যাপকভাবে চর্চা করে তদানুযায়ী জীবন গঠন করতে পারাটাই হতে পারে ফ্রান্সের এই বেয়াদবির বিরুদ্ধে একটা মোক্ষম জবাব। তারা মুহাম্মাদ সাল্লাললাহু আলাইহি ওয়াসাল্লামের আদর্শকে ভয় পায়, যে আদর্শ নিয়ে তিনি ধরায় আবির্ভূত হয়েছেন— সেই আদর্শকে তারা ঘৃণা করে। তারা সেই আদর্শকে দমিয়ে রাখতে চায়, তারা চায় যেন দুনিয়া থেকে সেই আদর্শ বিলুপ্ত হয়ে যায়। তাদের সেই অভিলাষে চরম আঘাত হানতে হলে আমাকে, আপনাকে, আমাদের উঠতি প্রজন্মের মাঝে নবি-জীবন চর্চার কোন বিকল্প নেই আর। নবি-জীবন চর্চার সবচেয়ে কার্যকরী পন্থা হলো সীরাহ পাঠ করা। নবিজী সাল্লাললাহু আলাইহি ওয়ায়াসাল্লামের যে-সকল বিশুদ্ধ জীবনীগ্রন্থ পাওয়া যায়, তা অধ্যয়ন করে বাস্তবিক জীবনে তাঁর আদর্শকে ধারণ করাই হতে পারে আমাদের জীবনের একমাত্র ব্রত। ফ্রান্স সরকারের এই ধৃষ্টতার বিপরীতে ব্যাপক আকারে মানুষের মাঝে সীরাহ-চর্চা বাড়াতে 'আস-সুন্নাহ ফাউণ্ডেশন' একটি সময়োচিত এবং অভিনব প্রকল্প হাতে নিয়েছে। বিপুল আকারে সীরাহ-পাঠের আয়োজন করা হয়েছে এই উদ্যোগে। শুধু পাঠেই সমাপ্ত নয়, নির্দিষ্ট সময় পর থাকছে প্রতিযোগিতাও। সেই প্রতিযোগিতায় থাকছে পনেরো লক্ষ টাকার পুরস্কার! সবকিছুই কেবল সীরাহ-চর্চার মাত্রা বাড়ানো এবং মানুষের মাঝে নববী জীবনধারাকে ব্যাপকভাবে ছড়িয়ে দেওয়ার প্রয়াসে। এই উদ্যোগে দেশের হাজার হাজার মানুষের কাছে তারা নামমাত্র মূল্যে সীরাহগ্রন্থ পৌঁছাবে। যদিও তারা নামমাত্র মূল্যেই পাঠককে দিবে, কিন্তু প্রকাশনি থেকে তারা নামমাত্র মূল্যে তো আর কিনতে পারবে না। তাদেরকে ভালো দাম দিয়েই কিনে নিতে হবে বিশ হাজারেরও বেশি সীরাহগ্রন্থ। বোঝাই যাচ্ছে বিশাল একটা উদ্যোগ এটা! উদ্যোগটা যেমন বিশাল, তেমন মহৎও। আমাদের কতোজনের ইচ্ছে থাকে কাউকে একটা বই উপহার দেওয়ার, তাই না? একটা জীবন পরিবর্তনকারী বই কাউকে দেওয়া গেলে, সেটা পড়ে যদি ওই মানুষটা একটু হলেও বদলায়, তার সওয়াব আমার আমলানাতেও যুক্ত হবে— কী সুন্দর একটা প্রক্রিয়া! নবিজীর জীবনীগ্রন্থের চাইতে ভালো জীবন পরিবর্তনকারী বই আর কি হয়? আপনার কি শখ জাগছে কাউকে একটা সীরাহ উপহার দিতে? অন্তত, সীরাহ উপহার দেওয়ার কাজে শরিক হতে? ভাবা যায়, কেমন সাদাকায়ে জারিয়াহর ভাগিদার আপনি হবেন এই কাজে? যদি মন চায় এবং সামর্থ্যও থাকে, তাহলে আস-সুন্নাহ ফাউণ্ডেশনের এই মহতী উদ্যোগে আপনিও অংশীদার হতে পারেন। আপনার আন্তরিক অংশগ্রহণ এই উদ্যোগটাকে ছড়িয়ে দেবে এবং সীরাহ-পাঠের মাধ্যমে অনেক মানুষ উদ্বুদ্ধ হবে নবিকে জানার, নবিকে মানার ব্যাপারে। আর হ্যাঁ, উদ্যোগটার যাবতীয় তত্ত্বাবধানে থাকছেন আমাদের প্রিয় শাইখ আহমাদ উল্লাহ হাফিজাহুল্লাহ।
নবিজী সাল্লাললাহু আলাইহি ওয়াসাল্লাম তখন নবুয়াত লাভ শুরু করেছেন কেবল। সবাইকে কুরআন শুনিয়ে বেড়াবার জন্যে তাঁর হৃদয়ের সে কি তাড়না! কিন্তু আবু জাহেল নবিজীর ধারেকাছেও কাউকে ঘেঁষতে দেয় না। বলে, 'খবরদার, মুহাম্মাদের কাছে যেওনা কিন্তু। ও যা বলে সব ভড়ং আর ভেকবাজি! ওসব শুনে মাথা আউলা করার দরকার নেই, বুঝলে?' আবু জাহেল নেতা মানুষ। নেতার এহেন আদেশ অমান্য করে এমন সাধ্য কার? কিন্তু নবি হিশেবে আত্মপ্রকাশ করা লোকটা যা পড়ে তা যে কি বিস্ময়কর বলে বুঝানো যাবেনা! সুনিপুণ কারুকার্যময় তার অলংকারশৈলী! গভীর দ্যোতনাময় তার শব্দের ভেদ! মনোহর ব্যঞ্জনায় ভরপুর তার বাক্যবিন্যাস যা হৃদয়ে প্লাবনের সৃষ্টি করে। এমন মধুময় সুরের টান উপেক্ষা করা কোন মানবাত্মার পক্ষেই সম্ভব নয়। তারাও পারেনি। আবু জাহেলের কথামতো তারা দিনের বেলা নবিজীর পাশ ঘেঁষতো না ঠিকই, কিন্তু যখন গভীর অন্ধকারে ছেঁয়ে যেতো মক্কার অলি-গলি, তারা তখন চুপিচুপি, ত্রস্তপায়ে বেরিয়ে পড়তো কাবা চত্ত্বরের উদ্দেশ্যে। তারা জানতো, ওখানেই পাওয়া যাবে সেই লোকটাকে যার কন্ঠ থেকে অপার্থিব সুরের ব্যঞ্জনা ঝরে পড়ে। তারা চুপিচুপি কুরআন শুনতে আসতো। অন্ধকারে মিশে গিয়ে তারা মোহিত হতো কুরআনের সুর আর লহরিতে। সেই সিলসিলা আজও বহমান রক্তের শিরা-উপশিরায়। আজও কুরআনের জলসায়, কুরআন এবং কুরআনের ধারক-বাহকের আয়োজনে আলোড়ন উঠে নিউরণে। হাত-পা শেকলে বাঁধা যায়, কিন্তু হৃদয়ের গভীরে সুপ্ত থাকা ভালোবাসার সেই আদিম নদীতে যখন ঢেউ উঠে, তা আটকানো যায় কি?
একবার এক লোক একজন শাইখকে বললো, 'কাফেররা তো জ্ঞান-বিজ্ঞানে প্রভূত উন্নতি করে চাঁদে পর্যন্ত চলে গেলো, আর আপনারা কি না এখনো তসবিহদানা আর জায়নামাজ বিছিয়ে জান্নাত খুঁজতে ব্যস্ত'। শাইখ মুচকি হেসে বললেন, 'আমাদের উভয় দলের তুলনায় তুমিই হলে সবচেয়ে হতভাগা! তুমি কাফেরদের সাথে চাঁদেও যেতে পারলে না, আমাদের সাথে জান্নাতেও যেতে পারলে না'। বাংলাদেশি সেক্যুলার-লিবারেল, মুক্তমনা ভেকধারী নাস্তিকদের কর্মকাণ্ড দেখলে আমার গল্পের এই হতভাগা লোকটার কথাই মনে পড়ে যায়। এই যে দেখুন না, ফ্রান্সের এই ন্যাক্কারজনক ঘটনায় এসব সেক্যু-লিবারেল মুক্তমনারা দলবেঁধে ফ্রান্সের তাবেদারি করতে নেমে গেছে। যখন সারাবিশ্ব থেকে মুসলমানরা ফরাসী পণ্য বয়কটের ডাক দিয়ে তুমুল হৈচৈ ফেলে দিয়েছে, এসব কথিত মুক্তমনাদের দল মুসলমানদের ব্যঙ্গ করে বলছে, 'মোল্লার দৌঁড় ওই মসজিদ পর্যন্তই। দুনিয়ায় পণ্য বয়কট করে কোনোদিন প্রতিশোধ হয়? সাহস থাকলে ফ্রান্সের ভিসা বাতিল করে মুসলমানরা ফ্রান্স ছেঁড়ে দেখাক তো'। এসমস্ত মুক্তমনারা এমন ভেক ধরে কথা বলবে, আপনার মনে হবে এরা বুঝি দুনিয়ার জ্ঞান-বিজ্ঞান চড়ে, চুষে খেয়ে বসে আছে। 'পণ্য বয়কটে কোন দেশের কোন ক্ষতি হয় না' — এই কথা এরা এতোবেশি কনফিডেন্সের সাথে বলবে, মনে হবে এদের একেকজন একেকটা দেশের পলিসি মেকার, ফরেইন মিনিষ্ট্রি আর বাণিজ্য মন্ত্রণালয়ের প্রধান প্রধান পদে বসে আছে! কি করলে কি হয় তা যেন এদের চাইতে ভালো দুনিয়ার আর কেউই বুঝে না। কিন্তু দেখেন, ফরাসী ফরেইন মিনিস্ট্রি থেকে মধ্যপ্রাচ্যকে অনুরোধ করা হয়েছে যেন তারা পণ্য-বয়কট থেকে সরে আসে। কোন লেভেলের ধাক্কা খেলে একটা দেশের সর্বোচ্চ পর্যায় থেকে এরকম বার্তা আসতে পারে? পণ্য বয়কটের আলাদা একটা ভ্যালু আছে। পুরো দুনিয়ায় প্রোডাক্টের এতোবেশি সাপ্লাই চেইন আছে যে, আপনি দুনিয়ার যেকোন পণ্যের বিকল্প নিশ্চিতভাবেই পেয়ে যাবেন। বাজারে ভালো কাটতি থাকা, মার্কেট দখল করে থাকা পণ্যকে যখন কেউ সম্মিলিতভাবে বয়কট করে, তখন একটা কোম্পানি, একটা সাপ্লাই চেইন, সর্বোপরি একটা দেশ কিরকম ধাক্কা খায় তা ব্যবসায়ের প্রাথমিক পলিসি বুঝে এমন যেকেউ বুঝে ফেলতে পারে। ফ্রান্সের যে কয়েকটা প্রোডাক্ট ওয়ার্ল্ড ওয়াইড চলে সেগুলো থেকে ফ্রান্স বেশ ভালো রকমের বৈদেশিক মুদ্রা অর্জন করে বলেই তো সেগুলো বৈদেশিক বাণিজ্য-বাজারে টিকে আছে। এই শিল্পের ওপর ফ্রান্সের অনেক অনেককিছু নির্ভর করে। এই খাত তাদের আয়ের প্রধানতম খাত না হলেও, অন্যতম প্রধান খাত তো অবশ্যই। সেই অন্যতম প্রধান খাতে আঘাত করলে নাকি একটা দেশের কিচ্ছু যায় আসে না— এই আলাপ আপনাকে দেশীয় সেক্যু-লিবারেল মুক্তমনারা শোনাচ্ছে! ফ্রান্সের মূল আয়ের উৎস যদিও ট্যুরিজম খাত, কিন্তু করোনার কারণে তা এখন একেবারে বন্ধ। এমন মুহূর্তে পণ্য বয়কটের আন্দোলনকে যদি সফলভাবে কয়েকমাস চালানো যায়, এটা নিশ্চিত যে ফ্রান্সের জন্য তা হবে মরার ওপর খাঁড়ার ঘা। বস্তুবাদীদের কাছে দুনিয়ার লাভ-ক্ষতিই সব, আপনি যখন সেই লাভের থলেতে লাত্থি দিবেন, আপনার পা জড়িয়ে ধরা ছাড়া তো তার আর কোন উপায় নাই। পৃথিবীতে দুইশো কোটির ওপরে মুসলমান। পৃথিবীর জনসংখ্যার প্রতি চারজনে একজন করে মুসলিম। এতো বিশাল এক জনগোষ্ঠী যদি একযোগে কাউকে বয়কট করে, সেটা যে বিশাল একটা ধাক্কা যেকারো জন্যই— সেই বাস্তবতা আপনি দেশীয় মুক্তমনাদের কাছে এই মুহূর্তে পাবেন না। তবে, যদি এই বয়কট মুসলমানরা না করে, তাদের জায়গায় অন্যকেউ করতো, অন্যকোন জাতি বা দেশ যদি মুসলমানদের বয়কটের ডাক দিতো, তাহলেই দেখতেন পরিসংখ্যান তৈরি করে এসব মুক্তমনাকূল কিভাবে প্রমাণ করে ফেলতো যে— বয়কট ম্যাটার্স! সেক্যু-লিবারেল-মুক্তমনারা তো আছেই, এই ধারায় কিন্তু আমাদের পত্রিকা-চ্যানেলগুলোও কম যায় না। দুনিয়াজুড়ে যে ঘটনা নিয়ে তুলকালাম চলছে, সেই ঘটনা নিয়ে সংবাদ ছাপাতে তাদের সে কি রাজ্যের আলসেমি! বড় বড় পত্রিকা-ওয়ালারা তো বালুতে মুখ গুঁজে আছে যেন! দুনিয়ায় এতোবড় ঘটনা ঘটে যাচ্ছে, অথচ এসব পত্রিকার কোথাও কোন নিউজ নেই, কোন সম্পাদকীয় নেই। যা আছে তা একেবারে দায়সারা, নামকাওয়াস্তে। কিন্তু আজ যদি ইসলাম না হয়ে অন্যকোন ধর্ম হতো, এসব পত্রিকার প্রথম পাতায় সেসব সংবাদের জৌলুশে টেকা মুশকিল হয়ে যেতো। কোন নায়িকা এক বসায় ক'টা আম খেতে পারে, কোন গায়ক ঈদের দিন কোন রঙের পাঞ্জাবি পরবে তা নিয়ে মুহূর্মুহু সংবাদ ছাপানো পত্রিকাওয়ালারা এতোবড় আন্তর্জাতিক ঘটনাকে চেপে যাচ্ছে কেবলমাত্র এখানে মুসলমানদের স্বার্থ আছে বলেই! এদের কাছে মুসলমানরা যে অচ্ছুৎ, তা আবারও নতুন করে প্রমাণ হচ্ছে। ফ্রান্সের পণ্য তো বয়কট চলবেই, সাথে দেশীয় ধর্ম-শত্রুদের বর্জন করতে ভুলে যাবেন না যেন। আপনার ঘরে আগুন লাগলে এরা পানি নয়, সেই আগুনে পেট্রোল ঢালতে দৌঁড়ে আসবে। তাই চলুন শত্রু চিনতে শিখি।
১] সেক্যুলারিজমের আড়ালে ধর্মবিরোধিতার যে বীজ বোনা থাকে, ফ্রান্স তার নগ্নরূপ একেবারে সবার সামনে উন্মোচন করেছে। কথিত সভ্যতার সূতিকাগার ফ্রান্সের এহেন অসভ্যতা থেকে আমরা বুঝতে পারি— পৃথিবীতে আর যা-ই হোক, নিরপেক্ষতা বলে কোনোকিছু নেই। ফ্রান্সের এই নগ্নতা, এই কূপমণ্ডুকতা নতুন কিছু নয়। বারংবার তারা ইসলাম এবং মুহাম্মাদ সাল্লাললাহু আলাইহি ওয়াসাল্লামকে ব্যঙ্গ-বিদ্রুপ করে এসেছে। কিন্তু ভগ্নপ্রায় মুসলিম উম্মাহ কোনো শক্ত প্রতিবাদ, প্রতিরোধ না করতে পারায় তাদের সেই কর্মকান্ড দিনে দিনে বেড়েছে বৈ কমেনি। পশ্চিমের কাছে মাথা-বেচা আমাদের মুসলিম রাষ্ট্রনায়কেরা, যারা রাজ সিংহাসনকে ভোগ এবং বিলাসের বস্তু ব্যতীত আর কোনোকিছুই ভাবতে শিখেনি, তাদের কাছে নবির অপমানের বদলা চাওয়া আর বালুতে মুখ গুঁজে থাকা একই ব্যাপার! তবে যদি তারা সত্যিই নবি-দরদী হতো, যদি তাদের দিলে দ্বীনের জন্য এতোটুকুন টান থাকতো, ফ্রান্সের এই হীন কর্মকান্ডের পর এতোদিনে সাতবার ম্যাক্রনের তাওবা করে মাফ চাওয়ার কথা! ফ্রান্স এমন কোন আহামরি পরাশক্তি নয় যে তার চোখ রাঙানিকে ভয় করে চলতে হবে। ফ্রান্সের যাবতীয় শক্তির উৎস হলো আফ্রিকার দেশসমূহ যাদের ফ্রান্স কলোনী হিশেবে ব্যবহার করে আসছে সুদীর্ঘ সময় ধরে। আফ্রিকার দেশগুলোকে লুটেপুটে খেয়ে দিনে দিনে হৃষ্টপুষ্ট হয়েছে ফ্রান্স, এবং এখনও আফ্রিকান অনেক দেশে ফ্রান্সের এই আধিপত্য বিদ্যমান। ফ্রান্সকে মুসলিম দেশগুলো, মুসলিম এনজিওগুলো দুইভাবে শাস্তি দিতে পারে। ১. ফ্রান্সের যাবতীয় প্রতিষ্ঠান, তা হোক ফ্রেঞ্চ ভাষা ইন্সটিটিউট কিংবা ফ্রেঞ্চ পররাষ্ট্রমন্ত্রণালয়— দেশ থেকে সেগুলো উচ্ছেদ করে দিয়ে তাদের শক্ত বার্তা দেওয়া। তাদের সাথে সকল ব্যবসায়িক সম্পর্ক ছিন্ন করা, তাদের পণ্যাদি বাজেয়াপ্ত করণের মাধ্যমে যদি রাষ্ট্রীয়ভাবে তাদের কর্মকান্ডের প্রতিবাদ করা যায়, ফ্রান্সের মতো চুনোপুঁটি দেশ রাতারাতি তাওবা করতে বাধ্য হবে। ২. এই ধাপে ফ্রান্সের টুঁটি চেপে ধরতে হবে মূলত। ফ্রান্স আফ্রিকার যেসব অঞ্চল শুষে নিজের আখের গোছায়, সেসব দেশগুলোতে মুসলিম দেশগুলো যদি বিনিয়োগের মাত্রা বাড়িয়ে দেয়, এবং তাদের সাথে কূটনৈতিক সম্পর্ক জোরদার করে, তাহলে নিজের মাঠে অসাধারণ এক গোল খেয়ে বসবে ফ্রান্স। আফ্রিকান দেশগুলোকে ফ্রান্স-বলয় থেকে বের করে আনা গেলে ফ্রান্সের শক্তি ধীরে ধীরে কমে আসবে যা ফ্রান্সকে একদিন একেবারে অকেজো করে দিবে। যেহেতু এই দেশগুলোই ফ্রান্সের একমাত্র জিয়নকাঠি, তাই ফ্রান্সকে আন্তর্জাতিকভাবে শায়েস্তা করতে হলে এই উপায়ের বিকল্প নেই একদম। দুই নম্বরের কিছু তৎপরতায় তুরস্ক যুক্ত আছে। এরদোগানকে অপছন্দ করবার হাজারটা কারণও যদি থাকে, অন্তত সঠিক সময়ে সঠিক কথাটা, উচিত সময়ে উচিত কাজটা করে ফেলবার জন্যে তাকে শ্রদ্ধা না করে উপায় নেই। এরদোগানের দেখাদেখি অন্যান্য মুসলিম রাষ্ট্রগুলোরও যদি ঘুম ভাঙে, তাহলে ম্যাক্রনের ফ্রান্সকে বোঝানো যাবে কতো চালে কতো আটা হয়। এর বাইরে, সাধারণভাবে ফ্রান্সের পণ্য বর্জনের ডাক এসেছে বিপুলভাবে। এটারও ভালো প্রভাব আছে বলে বিশ্বাস করি। ক্ষুদ্র ক্ষুদ্র বালিকণা বিন্দু বিন্দু জল, গড়ে তুলে মহাদেশ সাগর অতল। আমাদের চেষ্টাগুলো হয়তো খুবই ক্ষুদ্র, কিন্তু তা সমুদ্রে তৈরি হতে যাওয়া বিশাল ঢেউয়ে একটা নাড়া তো তৈরি করতে পারবে! তাই এটা অব্যাহত থাকুক। অনেকে ফ্রান্সের পণ্য কোনগুলো তেমন চিনি না।আপনার বাসার সিলিন্ডার চেক করে দেখুন তো আপনি অজান্তে এই গ্যাস ব্যবহার করছেন কি না। যদি করে থাকেন, সামনে থেকে একেবারে বাদ দিয়ে দিন। [২] এবার অন্য আরেকটা প্রতিবাদের কথা বলি। এই যে ফ্রান্স বলেন আর যা-ই বলেন, তাদের এই ধরণের কর্মকান্ডের পেছনের মূল কারণ কি জানেন? মূল কারণ হলো— তারা আপনার আইডেন্টিটিকে ঘৃণা করে। আপনার মুসলিম পরিচয় তাদের পীড়া দেয়। আপনি যে রাসূলের আদর্শে উজ্জীবিত, সেই আদর্শ তাদের অন্তরে জ্বালা ধরায়। এইজন্যেই তারা আপনাকে অপমান করতে, আপনাকে হেয় করতে, আপনার পরিচয়কে প্রশ্নবিদ্ধ করতে এসব কর্মকান্ড করে থাকে। তাহলে আপনি এখন কি করতে পারেন? আপনি যা করতে পারেন তা হলো— আপনার মুসলিম পরিচয়কে আরো গভীরভাবে ধারণ করা। তারা আপনার নবিজীকে অপমান করেছে, আপনি আপনার নবিজীর আদর্শকে আরো মজবুতভাবে আঁকড়ে ধরে দেখিয়ে দিন যে— কোন দমকা হাওয়াকেই আপনি পরোয়া করেন না। দাঁড়ি রাখতে পারেন নি? এই অপমানের জবাবস্বরূপ দাড়ি রেখে দিন। হিজাব পরেন না? এই ব্যঙ্গ-বিদ্রুপের প্রতিবাদে গায়ে হিজাব তুলে ফেলুন। আপনার মুসলমানিত্বকে, আপনার আদর্শকে, আপনার শিক্ষাকে তারা ঘৃণা করে। তারা দাঁড়িওয়ালাদের ঘৃণা করে, হিজাব পরিহিতাদের ঘৃণা করে কারণ এসব আমাদের প্রিয় নবিজী সাল্লাললাহু আলাইহি ওয়াসাল্লামের আদর্শ, তাঁর আনীত দ্বীনের শিক্ষা। আপনি সেই আদর্শকে ধারণ করে, সেই শিক্ষাকে নিজের মাঝে বাস্তবায়িত করে তাদের দেখিয়ে দিন যে— আপনি আপনার শেকড়কে ভুলে যান নি, ভুলে যেতে পারেন না। পৃথিবীটাকে দাড়ি-টুপিওয়ালাতে, হিজাবী-নিকাবী মুসলিমে ভরিয়ে দিন, আর বাড়িয়ে দিন তাদের অন্তর্জ্বালা।
দাদাবাবু আর বিলেতি বাবুদের মোসাহেবি করতে গিয়ে আইডেন্টিটি ক্রাইসিসে ভুগতে থাকা বাঙালি মুসলমান আনুগত্যের পরম নিদর্শনটি 'স্লামালেকুম' শব্দ দিয়েই দেখাতে শুরু করে। 'স্লামালেকুম' শব্দে 'আসসালামু আলাইকুম' —এর আভিজাত্য, গাম্ভীর্যতা কিংবা গভীরতা— কোনোটাই নেই। এর বদলে 'স্লামালেকুম' শব্দে আছে দীর্ঘ দুইশ বছরের শৃঙ্খলের কড়কড়ি, গদগদ দালালী এবং নিদারুন আত্মপরিচয় সংকটের সংকেত ধ্বনি। যারা বলিষ্ঠ কন্ঠে 'আসসালামু আলাইকুম' বলতে পারেন, তাদের স্বরে আলাদা একটা স্বাধীনতার ছাপ থাকে, কিন্তু যারা 'স্লামালেকুম' বলে, ওদের স্বরে থাকে পরাধীনতার আবহ। সুতরাং, 'স্লামালেকুম' যারা বলে এটা ওরা নিছক শখ করে বলে না, এর পেছনে আছে দীর্ঘ দালালী, মোসাহেবি, লেজুড়বৃত্তির ইতিহাস। সে ইতিহাসকে ঘৃণা করুন। বলিষ্ঠ কন্ঠেই বলুন— 'আসসালামু আলাইকুম'।
৭১ টিভি যে একটা আঁতেল টিভি চ্যানেল, এইটা যারা বুঝেন না তাদের দুইটা ঘটনা স্মরণ করাই। মাস-কয়েক আগে কুয়েটের ছাত্ররা তাদের শিক্ষাবর্ষের শেষ দিনটাকে স্মরণীয় করে রাখতে পাগড়ি আর জুব্বা গায়ে দিয়ে ক্যাম্পাসে ফটোসেশান করলে সেই ছবি সোশ্যাল মিডিয়ায় বেশ ভাইরাল হয়। সেবার ৭১ টিভির এক মহিলা সাংবাদিক, গায়ে শার্ট আর জিন্স পরে ওই ছেলেগুলোকে প্রশ্ন করেছিলো যে— 'আপনারা বাঙালি পোশাক ছেড়ে আরবের পোশাক পরিধান করত গেলেন কেনো?' মহিলা নিজে গায়ে দিয়েছে শার্ট আর জিন্স। তা যে পশ্চিমা সংস্কৃতি হতে আমদানিকৃত, এবং বাঙালি সংস্কৃতির সাথে তার যে বিন্দুবিসর্গও সংযোগ নেই— তা একেবারেই সুনিশ্চিত। নিজের গায়ে পশ্চিমা আবরণ জড়িয়ে, মহিলা অন্যদের জিজ্ঞাসাবাদ করছেন কেনো তারা বাঙালি পোশাক না পরে আরবের পোশাক পরেছেন! মানে হলো— আপনি পৃথিবীর যে-কোন দেশ, যে-কোন সংস্কৃতির পোশাক গায়ে তুলেন তাতে ৭১ টিভির কোন সমস্যা নেই, কিন্তু আপনি কোনোভাবেই আরবের পোশাক গায়ে তুলতে পারবেন না। তাহলেই বাঙালির ইজ্জত চলে যায়! করোনা ভাইরাসের সময়ে ৭১ টিভি একটা টকশো তে করোনাক্রান্ত মানুষগুলোর মৃতদেহ দাফন না করে পুঁড়িয়ে ফেলবার দাবি তুলেছিলো। এতে নাকি ভাইরাস ছড়াবার আশঙ্কা কমে যায়।মারা যাওয়ার ২-৩ ঘণ্টা পর মৃতদেহ থেকে আর ভাইরাস ছড়ায় না, সেখানে ৭১ টিভি আস্ত লাশকেই পুঁড়িয়ে ফেলবার মতলবে ব্যস্ত! এখানেও তাদের সুক্ষ্ম ইসলাম-বিদ্বেষ লুকায়িত। ৭১ টিভি তো বটেই, কোন টিভি চ্যানেল কিংবা পত্রিকার ফেইসবুক পেইজ আর ইউটিউব চ্যানেলে আমি কোনোভাবে সংযুক্ত নেই। ৭১ টিভির এহেন কর্মকান্ডের জন্য তাদের বিরুদ্ধে ওটা জনমতকে আমিও সমর্থন করছি। ধর্ম-অন্তপ্রাণ মানুষ মাত্রেরই উচিত বিরুদ্ধবাদীদের এড়িয়ে চলা। সেটা তাদের পত্রিকা না কিনে হতে পারে, পেইজ আন-লাইক করে হতে পারে, হতে পারে তাদের ইউটিউব চ্যানেল আন-সাবস্ক্রাইব করে।
কয়েকদিন আগে একটা মেইল আসলো আমার কাছে। যিনি মেইল লিখেছেন তিনি একজন তেইশ বছরের যুবক আর যার ব্যাপারে লিখেছেন তিনি পঞ্চাশোর্ধ একজন বৃদ্ধ— তার পিতা। একেবারে ভগ্নপ্রায় হৃদয়ে জানালেন—ফিতনার এই কঠিন সময়ে, নফসের সাথে যুদ্ধ করে তিনি নিজের নজরের হেফাযত করবার আপ্রাণ চেষ্টায় নিয়োজিত; কিন্তু সাম্প্রতিক একটা ঘটনা তার হৃদয়কে একেবারে ভেঙে খান খান করে দিয়ে গেলো। সেটা হলো— তার পঞ্চাশোর্ধ বয়সের পিতার ফোন ঘাঁটতে গিয়ে কোন এক লুকোনো ফোল্ডারে আবিষ্কার করেছেন একগাদা অশ্লীল ভিডিও। জীবনের অন্তিমলগ্নে বৃদ্ধ বাবার এমন পদস্খলন কোনোভাবেই মেনে নিতে পারছেন না সদ্য যৌবনে পা রাখা সংযত চরিত্রের এই যুবক। কিছুদিন আগে বাড়িতে গেলে আমার এক স্কুলবন্ধুর সাথে দেখা। সে আগের মতোই আছে দেখলাম— নিতান্ত হাবাগোবা এবং পড়াশোনার মতো জীবনের ঘানি বইতেও নিদারুন অপটু। কথা বলতে বলতে ফেইসবুক প্রসঙ্গ উঠে এলো। ফেইসবুকে একটা জিনিস সে খুঁজে পায় না কোনোভাবেই। আমি বললাম, 'আরেহ! খুব-ই তো সহজ! দাও, খুঁজে দিই'। তার ফেইসবুক আইডির সার্চবারে ক্লিক করে আমি মুহূর্তের জন্য হতভম্ব হয়ে গেলাম যেন! আমার দুধভাত চেহারার বন্ধুটা ফেইসবুকে কি-সব খুঁজে বেড়ায়, কি দেখে সময় কাটায় তার একটা আমলনামা আমার সামনে টলটলে জলের মতো পরিষ্কার হয়ে ধরা দিলো। কেনো পঞ্চাশোর্ধ বয়সের একজন বৃদ্ধের ফোনের গোপন ফোল্ডারে পাওয়া যাবে অশ্লীল ভিডিও? কেনো ভরপুর যৌবনের অধিকারী কিন্তু নিতান্তই অবোধ-বৈশিষ্ট্যের এক যুবক ফেইসবুকে অশ্লীল জিনিস ঘেঁটে বেড়ায়? কারণ— প্রযুক্তির নির্মম সহজলভ্যতা! 'সহজলভ্য' শব্দটার সাথে 'নির্মম' শব্দের ব্যবহার বেশ অসহজলভ্য হলেও, আমার মতে— যে জিনিসের সহজপ্রাপ্তি একটা সমাজকাঠামোকে, একটা সভ্যতাকে অধঃপতনের দুয়ারে ঠেলে দেয়, তাকে নির্মম না বলে আর উপায় থাকে না। প্রযুক্তির উৎকর্ষতার দিনে আমরা গুনে গুনে এর সহস্র, অজুত, নিযুত, কোটি ভালো দিক বর্ণনা করতে পারবো, সেই তুলনায় এর মন্দ-দিক হয়তো একেবারে হাতেগোনা। কিন্তু সেই হাতেগোনা কয়েকটা মন্দ-দিকের শক্তি এতোই প্রবল আর প্রচন্ড যে— একটা সমাজকে ভেঙেচুরে দিতে, একটা সভ্যতাকে লন্ডভন্ড করে দিতে তা একদম যথেষ্ট! প্রযুক্তি বলতে আমি এখানে বিশেষ করে সোশ্যাল মিডিয়া এবং স্মার্টফোনের দিকটাই বিবেচনা করছি মূলত যা মানুষের দ্বারে দ্বারে, হাতে হাতে নয়, মিশে গেছে রন্ধ্রে রন্ধ্রে, শিরায় শিরায়। আপনি হয়তো জেনে থাকবেন, এই শতাব্দীর সেরা কয়েকজন টেক-সুপারস্টার, যারা বিশ্ব-প্রযুক্তিতে যুক্ত করেছে নানান মণি-মুক্তো, সেই সুপারস্টাররাও তাদের পরবর্তী প্রজন্মকে এই টেকনোলোজির দুনিয়া থেকে যথাসম্ভব দূরেই রাখতে চান। স্টিব জবস, যিনি আইফোন কোম্পানির সিইও ছিলেন মৃত্যুর আগ-অবধি, তিনি তার সন্তানকে তার-ই উদ্ভাবিত আইপ্যাড ব্যবহার করতে দিতেন না। মাইক্রোসফটের একসময়কার সিইও বিল গেটসের ঘরে বাচ্চাদের স্মার্ট-ফোন ব্যবহার, স্ক্রীনের সামনে থাকবার সময়টুকু বেশ সীমাবদ্ধ। পুরোদিনে একঘণ্টা কি দেড় ঘণ্টার মতো তার বাচ্চারা স্ক্রীন তথা মোবাইল অথবা কম্পিউটারের সামনে কাটাতে পারতো। একই ঘটনা স্ন্যাপচ্যাটের মালিকের বেলাতেও। এই যে বড় বড় টেক-জায়ান্টরা তাদের পরবর্তী প্রজন্মের হাতে টেকনোলোজি তুলে দিতে এতো সংকীর্ণ— তা কেনো বলুন তো? টেকনোলোজির এতো চমৎকার গুণ কিংবা নিযুত-কোটি ভালো দিক আমার আপনার চাইতে তারা তো অনেকগুণ বেশি জানে এবং বুঝে। তবুও কেনো তারা চায় না যে তাদের বাচ্চারা টেকনোলোজির যথেচ্ছ ব্যবহার করুক? কারণ, টেকনোলোজির যে ক্ষতির দিকটা আছে, তা যে কতো ভয়ঙ্কর এবং বিভীষিকাময়— তা আমি এবং আপনি না বুঝলেও তারা ঠিকই বুঝে। তারা জানে এর যথেচ্ছ ব্যবহার দিনশেষে কি পরিণতি ডেকে আনতে পারে। পরিণতি হলো— আমরা বৃদ্ধ বাবার ফোনে অশ্লীল ভিডিও আবিষ্কার করবো, দুনিয়াকে খুব বেশি না বোঝা বন্ধুটাকেও ভার্চুয়াল অন্ধকার গলির নিয়মিত খদ্দের হতে দেখবো। এবং এভাবেই সমাজে ছড়িয়ে পড়বে এক মর্মান্তিক বিশৃঙ্খলা। যে লোক অশ্লীল ভিডিওতে নিজের চোখ ডুবিয়ে রাখে, তার সামনে দিয়ে খোলামেলা মহিলাই যাক, কিংবা পর্দা-হিজাবে আবৃত কেউ— সে কিন্তু এসবের কোনোটাই চিন্তা করবে না। সে চিন্তা করবে একদলা মাংশপিন্ড হেঁটে যাচ্ছে তার চোখের সামনে দিয়ে যে হয়তো দেখতে অমুক ভিডিওতে দেখা ওই মেয়েটার মতোই। হয়তো-বা.... ধর্ষক রাতারাতি তৈরি হয় না, ধর্ষক তৈরির অনেকগুলো নিয়ামক আছে। সেই অনেকগুলো নিয়ামকের একটা হলো— নৈতিকতার অবক্ষয়। সেই কাজটা খুব ভালো করে করে যাচ্ছে সোশ্যাল মিডিয়া আর হাতে হাতে থাকা স্মার্টফোন। ধর্ষকের শাস্তির জন্য আমরা তৎপর হচ্ছি, আন্দোলন করছি, চারদিক থেকে অসংখ্য মানুষ তাতে জড়ো হচ্ছে, সাঁয় দিচ্ছে, সমর্থন করছে যা বিরাট আশার ব্যাপার সমাজের জন্য। কিন্তু যে নিয়ামকগুলো আস্তে আস্তে একজন মানুষকে ধর্ষক হতে প্রণোদনা দেয়, যে উপকরণগুলো একজন মানুষের নৈতিক পদস্খলন ঘটায় যা তাকে বানিয়ে তুলে পটেনশিয়াল রেপিস্ট, সেগুলোর ব্যাপারেও তৎপর হবার এখনই সময়। প্রযুক্তির এই যথেচ্ছ ব্যবহার অব্যাহত থাকলে ঘরে ঘরে হাজারো দেলোয়ার সুপ্তাবস্থায় থাকবে। কেবল সুযোগ এবং ক্ষমতার অভাবে তারা তাদের বাসনা চরিতার্থ করতে পারবে না। পেলে... ঠিক করা দরকার, প্রযুক্তির ব্যবহার আমি কিরূপ করছি? আমার ভাই, আমার বাবা, আমার বোন? আমরা কেউ দেলোয়ার তৈরির প্রাথমিক পর্যায়ে নেই তো?
পর্দা-হিজাব কতোখানি ধর্ষণ ঠেকায়? কিংবা, পর্দার বিধান কি আল্লাহ সুবহানাহু ওয়া'তায়ালা এজন্যেই নাযিল করেছেন যে— যাতে করে সমাজ থেকে ধর্ষণ, যিনা-ব্যভিচার উঠে যায়? আমার ধারণা এটা একটা ভুল প্রশ্ন। মহিলারা পর্দা-হিজাব করলে ধর্ষণের হার হয়তো কমবে, হয়তো যিনা-ব্যভিচারও হ্রাস পাবে, কিন্তু তা শুধু পর্দা-হিজাব করছে বলেই নয়, ইসলামি অনুশাসন মানুষ মেনে চলছে বলেই। একটা সমাজে পুরুষেরা যদি দৃষ্টির হেফাযত করে এবং মহিলারা যদি পর্দায় নিজেদের আবৃত করে, এবং উভয়দলের অন্তরে যদি পর্যাপ্ত পরিমাণ তাকওয়া বিদ্যমান থাকে, তাহলে ওই সমাজ থেকে ধর্ষণ সহ যাবতীয় অনৈতিক কাজের পরিমান একেবারে কমে আসবে। কিন্তু তবুও কথা হলো— ধর্ষণ কমানোর জন্যই কেবল পর্দা-হিজাবের বিধান আসেনি কিন্তু। এমন একটা দেশের কথা চিন্তা করা যাক যেখানে শারীয়াহ আইন পুরোপুরি কার্যকর। সেখানে চুরি করলে হাত কাটার বিধান আছে, যিনা-ব্যভিচারে পাথর মেরে হত্যার বিধান আছে। রাষ্ট্রীয় আইনে যেহেতু ধর্ষণ জাতীয় ঘটনার কড়া ব্যবস্থা নেওয়া হয়, সেখানে কোন পুরুষের সাধ্য নেই কোন মহিলার দিকে হাত বাড়ায়। যেহেতু সেখানে কোন ধর্ষণ হয় না, রাষ্ট্র হতে দেয় না, রাষ্ট্র মারাত্মক পর্যায়ের তৎপর এই ব্যাপারে— তাহলে কি ওই দেশের নারীরা পর্দা-হিজাব না করলেও চলবে? পর্দা-হিজাবের এক এবং একমাত্র উদ্দেশ্যই যদি হয় ধর্ষণ-ব্যভিচার কমানো, তাহলে যে রাষ্ট্রে এই জিনিসগুলোর অস্তিত্ব-ই নেই, সেখানে তো মহিলাদের হিজাব-পর্দা না করলেও চলে, তাই কি? কিন্তু তা আসলে সত্য নয়। মহিলারা হিজাব-পর্দা করে কারণ তা আল্লাহর নাযিলকৃত একটা বিধান মেনে। আল্লাহ সুবহানাহু ওয়া'তায়ালা কর্তৃক নির্ধারিত ড্রেস-কোড এটা তাদের জন্য। এটা ধর্ষণ কমিয়ে আনার ক্ষেত্রে ভূমিকা রাখে ঠিক, কিন্তু একমাত্র ভূমিকা পালনকারী কোন জিনিস নয়। সমাজ কিংবা রাষ্ট্র থেকে ধর্ষণ কমাতে চারটে জিনিস জরুরি— রাষ্ট্রের আইন, পোশাক-আশাকে আল্লাহর বিধান মেনে চলবার মতোন আনুগত্য, পুরুষের নজরের হেফাযত এবং সুষম ইসলামি শিক্ষা। রাষ্ট্রে আইন আছে, কিন্তু পোশাক-আশাকে সবাই বেশ খোলামেলা— ধর্ষণ কমবেনা। জোর-জবরদস্তি করে মানুষকে কোন জিনিস বেশিদিন গিলানো যায় না। পোশাক ঠিক আছে, কিন্তু আইন নেই— মানুষ বেপরোয়া হয়ে উঠবেই। সব-ই আছে, কিন্তু শিক্ষার সুষম বিকাশ নেই— মানুষ অজ্ঞ-ই থেকে যাবে। কোনটা অপরাধ, কোনটা অপরাধ নয়— তা মানুষ বুঝতেই পারবে না। কিন্তু যখনই কোন ধর্ষণ-কান্ড সমাজে ঘটে, আমাদের সমস্ত নজর, সমস্ত মনোযোগ গিয়ে জড়ো হয় নারীর পর্দা-হিজাবে। মেয়েটা কেনো পর্দা করলো না এই হয়ে দাঁড়ায় আমাদের প্রধান মাথাব্যথা। কিন্তু ছেলেটা কেনো দৃষ্টির হেফাযত করলো না— সেই প্রশ্নটা কেউ তুলে আনে না। রাষ্ট্রে কেনো আইন নেই, সেই প্রশ্ন আমরা কেউ তুলতে পারি না। কেনো ইসলামি শিক্ষার সুষম বিকাশে মসজিদের মিম্বারগুলো থেকে ধর্ষণ-যিনা-ব্যভিচারের ব্যাপারে প্রয়োজনীয় আলাপের বদলে কাঁদা ছুঁড়াছুঁড়ির বয়ানটাই বেশি ভেসে আসে— সেই প্রশ্নটাও চাপা পড়ে যায়। আল্লাহ সুবহানাহু ওয়া'তায়ালা ধর্ষণ, যিনা-ব্যভিচারের জন্য রাষ্ট্রীয় আইনের বিধান দিয়েছেন— পাথর নিক্ষেপে হত্যা। নারীদের জন্য ফরয করেছেন— পর্দা-হিজাব। পুরুষের জন্য ফরয করেছেন- দৃষ্টির হেফাযত। আহলে ইলম তথা আলেম-ওলামার জন্য ফরয করেছেন— দ্বীনের সঠিক দাওয়াত পৌঁছে দেওয়া। কিন্তু, ধর্ষণের ঘটনার পর আমরা সম্মিলিতভাবে বলি— 'আরেহ! পর্দা করেনি ক্যানো? পর্দা না করলে তো ধর্ষণ হবেই। যে নির্যাতিত হয়, যে মাজলুম তার পোশাকের অবস্থার চাইতেও বেশি দরকারি হলো জালিমের অবস্থান নির্ণয় করাটা। আমরা দূর্বলের ওপর ঝাঁপিয়ে পড়ি, শক্তিমানের ছায়া মাড়াই না। 
আজকাল কি যে হয় বুঝি না। শুধু বই পড়তে আর ঘুরে বেড়াতে মন চায়। বিভূতিভূষণের আরণ্যক পড়ে লবটুলিয়া আর লছমনটুলার গভীর অরণ্যে ঘুরে বেড়ানোর এক তীব্র বাসনা মনে গেঁথে গেছে। মুজতবা আলী কাবুল শহরকে এমন মোহময় করে বর্ণনা করে গেলেন যে, কাবুল না দেখে মরে গেলে একটা অতৃপ্তিই হয়তো থেকে যাবে। বুলবুল সরওয়ারের চোখে 'ঝিলাম নদীর দেশে'র কাশ্মীরে যখন অন্তহীন নীল আর সভ্যতার সমস্ত শুভ্রতার সাথে ঘুরে বেড়াচ্ছি কল্পনায়, ঠিক তখনই হুমায়ুন আহমেদ এসে বললেন, 'বলি, নেপালের পোখারা না গেলে দুনিয়ার তো কিছুই দ্যাখোনি বাছা!' দুনিয়াকে পরখ করে দেখবার তীব্র বাসনা থেকে দেশ-বিদেশ ঘুরে বেড়াবার একটা সংকল্প নিয়ে রেখেছি বহুদিন ধরে। যদিও বিদেশে যাওয়ার কোন সময় কিংবা সুযোগ- কোনোটাই এখনো মিলে নি, কিন্তু দেশের আনাচে-কানাচে যে সৌন্দর্য আর রহস্য লুকিয়ে আছে, তা আগে দেখে নেওয়ার ব্যাপারে আমি বদ্ধপরিকর। কবির কথাটা নিজের বেলাতে সত্য করে নিতে চাই না বলেই হয়তো- 'দেখা হয় নাই চক্ষু মেলিয়া, ঘর হতে দুই পা ফেলিয়া'। যশোরে একটা দাওয়াত ঝুলে ছিলো বহুদিন ধরেই। একটু সুযোগ হওয়াতেই উড়ে চলে গেলাম দাওয়াত রক্ষায়। এসে শুনি এখান থেকে অল্পকিছু দূরে, কালীগঞ্জ উপজেলার বারবাজার এলাকাতে বেশকিছু প্রত্নতাত্ত্বিক নিদর্শন আছে, তা-ও আবার যে-সে নিদর্শন নয়, বহু পুরোনো আমলের রাজা-বাদশা কিংবা পীর-দরবেশদের নির্মিত মসজিদ যা গভির মাটি খনন করে আবিষ্কৃত হয়েছে। পুরাকীর্তি! এমনিতেই নামটা জুড়ে একটা রহস্য রহস্য গন্ধ আছে, তারওপর সেসব পুরাকীর্তি যদি হয় কোন সুপ্রাচীন মসজিদের ভগ্নাবশেষ, এবং তাতে যদি লেপ্টে থাকে বহু পুরোনো কোন দরদী-ধার্মিকের দিলের ফরিয়াদ, তাহলে তো তা অবলোকনের বাসনা দ্বিগুণ বেড়ে যাওয়াটাই স্বাভাবিক। কালীগঞ্জ উপজেলার সেই অঞ্চলের কখনো মেঠোপথ, কখনো পিচ-ঢালা রাস্তা ধরে একে একে দেখতে লাগলাম আজ থেকে পাঁচশো, ছয়তো, সাতশো এমনকি আটশো বছরেরও পুরোনো মসজিদগুলো যা বহু আগে এই অঞ্চলের মানুষ মাটির তলা থেকে আবিষ্কার করে মানুষের গোচরে এনেছে। অবাক লাগলো, আধ-মাইল অঞ্চলের মাঝে দুটো, এমনকি তিনটে এমন পুরোনো মসজিদের সন্ধান মিললো এখানে। আরো মিলেছে সেই আমলের বাঁধাই করা কবরের দুটো পুরোনো কবরস্থান স্থানীয়দের ভাষায় যা ছিলো গণ-কবরস্থান। অতীতের কোন যুদ্ধ, কোন জিহাদ অথবা কোন শত্রুতা থেকে সংঘটিত কোন রক্তক্ষয়ী এক বিস্মৃত ইতিহাসের সাক্ষী হয়ে কালের লিপিতে টিকে গেলো এগুলো! এতো কাছাকাছি জায়গায়, এতোগুলো দৃষ্টিনন্দন মসজিদ কেনো নির্মিত হলো সে এক রহস্য! তবে মসজিদগুলো খুব বড় নয়। একসাথে জনা-বিশ পঞ্চাশেক মানুষ সালাত পড়তে পারার মতোই। আমার ধারণা, এই জায়গাটা সুদূর অতীতের কোন এক সময়ে হয়তো কোন ধর্মযাজকদের নগরী ছিলো। প্রতিটা মহল্লার জন্য তারা নির্মাণ করেছিলো একটা করে মসজিদ। সভ্যতার কোন এক সময়ে তাদের নগরী বিলুপ্ত হয়ে গেলেও মসজিদগুলো কিভাবে যে টিকে গেলো সে এক বিস্ময়! হয়তো তারা তাঁবুতে বাস করতো, কিন্তু ইবাদাতের জন্য তারা নির্মাণ করেছিলো শক্ত ইমারত। তারা হয়তো ভাবতো, তাদের অতীত হওয়ার পরেও, নতুন কোন এক সভ্যতার, নতুন কোন এক সময়ের আগ্রহী পরিব্রাজকেরা এসকল মসজিদকে আবার আবাদ করবে। জিকিরের গুঞ্জনে, সালাতের মনোহরা দৃশ্যে আবারও ভরে উঠবে এসব জায়গা। হয়তো তাদের ধারণাই সত্যি হলো। তারা নেই আজ, নেই তাদের চিনতে পারার মতো কোন বংশধরও। কিন্তু মসজিদগুলো থেকে গেলো আগের মতোই। এখানে নতুন করে আবাদ হয়েছে রবের স্মরণের। আমিও যে এমন এক মসজিদে যোহর পড়লাম। সবচেয়ে ভালোলাগার মুহূর্ত ছিলো, যে মসজিদটায় আমি যোহর পড়েছি, ওই মসজিদটি আজ থেকে পাঁচশো বছর আগের, কোন এক সুলতান বংশের বানানো মসজিদ ছিলো। মসজিদটি যখন মাটির তলা থেকে আবিষ্কৃত হয়, তখন সেখানে সুলতানী আমলের একটা তলোয়ার, এবং তখনকার সময়ে হাতে লেখা কুরআনের একটা কপিও পাওয়া গিয়েছিলো। আমি নিজ হাতে সেই তলোয়ার ছুঁয়ে দেখেছি। যখন সেটি হাতে নিলাম, মনে হলো আমার শরীরে যেন বিদ্যুৎ চমক খেলে গেলো। সেই পুরাতন তলোয়ারের মরচে পড়া ধাতুমূল আমার ভিতরে মুহূর্তের জন্য কম্পন সৃষ্টি করেছিলো। কে জানে, কোন মহাবীর, মহাযোদ্ধার হাতে এই তলোয়ার একদিন মহা-প্রতাপে শোভা পেতো! আর অস্তিত্বের কোন এক কেন্দ্রে আমিও কি সেই অনুভূতি ধারণ করে চলেছি? তলোয়ারের রিনিঝিনি শব্দ যা চুরমার করে চলেছে শত্রুর সমস্ত অহংকার আর দর্প। মহাকালের স্রোতে সেই শব্দ কি তবে আমার বুকের ভেতরে দামামা বাজালো?
মানুষকে কেনো সবচেয়ে সেরা বুদ্ধিমান প্রাণী এবং সৃষ্টির সেরা জীব বলা হয়? মানুষ বিমান বানিয়ে আকাশে উড়েছে, মহাশূন্যে ছড়িয়েছে তার কৃতিত্ব, মাটি খুঁড়ে পাতালে নেমেছে, চাঁদে পা রেখেছে এবং কম্পিউটার-বেতার আবিষ্কার করে সভ্যতার চেহারা পাল্টে দিয়েছে বলেই? সম্ভবত এজন্যে নয় ঠিক। এগুলোই যদি মানুষের শ্রেষ্ঠত্বের কারণ হয়, তাহলে এক মৌমাছির কাছেই বুদ্ধিমত্তার দিক দিয়ে মানুষ অনেক আগেই হেরে নাস্তানাবুদ হয়ে আছে। মৌমাছির জীবনচক্র যাদের জানা আছে তারা জানেন কি এক অসাধারণ প্রযুক্তি তারা ব্যবহার করে তাদের মৌচাক নির্মাণ থেকে শুরু করে মধু আহরণ করা পর্যন্ত। দৈনন্দিন জীবন-প্রক্রিয়ায় যে গাণিতিক সুক্ষ্ম হিশেব-নিকেষ তারা কষে, তা বুঝতে মানুষের দরকার পড়েছে যুগের পর যুগ সময়। কিন্তু কি অবলীলায়, কি উদাসীনভাবে মৌমাছি এই প্রযুক্তি, এই হিশেব-নিকেষের খেলা খেলে যায় তা অভাবনীয়! আর, মৌমাছির সাথে আমাদের অস্তিত্বের সম্পর্কটা আরো জটিল। আমরা হয়তো জানিই না যে, প্রকৃতি থেকে যদি দৈবাৎ মৌমাছি বিলুপ্ত হয়ে যায়, মানবসভ্যতা ঠিক সেদিন থেকেই বিলুপ্তির দিনক্ষণ গননা শুরু করবে। প্রাণ-প্রকৃতিতে মৌমাছি নেই মানে আপনি আর আমিও নেই। একেবারে সোজা হিশেব। প্রকৃতিতে মৌমাছির মতো এমন অসংখ্য প্রাণী আছে যাদের জীবন-কৌশল এতোই চমক জাগানিয়া যে, মানুষের বুদ্ধিমত্তা সেসবের কাছে দুধভাত হয়ে যাবে নিমিষেই। কিন্তু তবুও, মানুষই সবচেয়ে সেরা বুদ্ধিমান প্রাণী। কেনো? কারণ হলো, মৌমাছি কিংবা অন্য যেকোন প্রাণী তার অসাধারণ জীবন-প্রক্রিয়ার জটিল সমীকরণগুলো হাতে-কলমে শিখে না। তাদের জীবনকে আরো বৈচিত্রময় করতে নতুন নতুন কৌশল আবিষ্কার তারা করতে পারে না। তাদের সেই প্রথম পূর্ব-পুরুষ যে কৌশল রপ্ত করেছিলো, যে জীবন-প্রক্রিয়ায় নিজেকে আত্মস্থ করেছিলো একদা, কিংবা যে জটিল জীবন-কৌশল নিয়ে একদিন ধরায় তার আবির্ভাব ঘটেছিলো, একেবারে শেষ উত্তর-পুরুষ পর্যন্ত, দুনিয়ার সর্বশেষ দিনেও তারা ওই একই কৌশল, একই প্রক্রিয়া এবং একই পদ্ধতিতেই বহাল থাকবে। পৃথিবীর একেবারে প্রথম মৌমাছিটার যে জীবন-প্রক্রিয়া ছিলো, পৃথিবীর শেষ মৌমাছিটারও সেই একই জীবন-পদ্ধতি। কিন্তু মানুষ সেরকম নয়। সে তার আবির্ভাবের একেবারে শুরুতে যা ছিলো কিংবা যা জানতো, তা থেকে সরে এসে সে এগিয়ে গেছে বহু বহু দূরে। সভ্যতাকে সে নতুন মাত্রা দিয়েছে। নিজের জীবনকে আরো বৈচিত্রময়, আরো বৈশিষ্ট্যমণ্ডিত করতে নতুন নতুন প্রযুক্তি, নতুন নতুন কৌশল সে আবিষ্কার করেছে এবং করেই যাচ্ছে। এর কোনোটাই সে জন্মসূত্রে লাভ করে না। তার সেরা হবার কারণ হলো এই, এগুলো সে মাথা কুটে বের করে। তাকে যে একটুকরো মগজ মাথার মধ্যে আল্লাহ সুবহানাহু ওয়া'তায়ালা দান করেছেন, তার সুষম ব্যবহার করে সে হাতিয়ার তৈরি করেছে।রেডিও-টেলিভিশন-বেতার-কম্পিউটার আবিষ্কার করে সে পাল্টে দিয়েছে সভ্যতার গতিপথ। সে উড়ো-জাহাজ আবিষ্কার করে আকাশে চড়েছে, জাহাজ আবিষ্কার করে সাগরের বুক চষে বেড়িয়েছে, দ্রুত গতির রকেট আবিষ্কার করেছে সে ভেদ করে গেছে পৃথিবীর অভিকর্ষজ বলকেও। এসবের কোনোটাই সে তার আবির্ভাবের শুরুর দিন থেকে করতে পারেনি। সে সময়ের সাথে সাথে এসব রপ্ত করেছে এবং করছে। সামনে এমন আরো অনেক রহস্যের জাল সে উন্মুক্ত করবে যা সে আজকে বসে কল্পনাও করতে পারে না। সে কোনোকিছুই জন্মসূত্রে রপ্ত করে না, জন্মাবার পরে রপ্ত করে। সম্ভবত মানুষের শ্রেষ্ঠত্ব, সেরা বুদ্ধিমত্ত্বার প্রমাণটা ঠিক এখানেই। মানুষের সেরা হবার আরেকটা কারণ হলো তার চিন্তা করবার স্বাধীন শক্তি। প্রাণী জগতে সম্ভবত আর দ্বিতীয় কোন প্রাণীর এই ক্ষমতা নেই। থাকলেও তা কোনোভাবেই মানুষের স্বাধীন চিন্তাশক্তির ধারেকাছেও আসতে পারবে না। বৃষ্টি এলে যে পাখিগুলো হুড়মুড় করে নীড়ে ফেরে, সেই পাখির দলের কোন এক পাখির কি কোনোদিন মন চায় একটা দিন রিমঝিম বৃষ্টিতে ভিজতে? আকাশে ডানা মেলে উড়ে বেড়ায় যারা, তারা কি কখনো সাদা মেঘ কিংবা অন্তহীন নীল আকাশ দেখে মুগ্ধ হয়? ফুলের রেণু থেকে মধু সংগ্রহ করে প্রাণ এবং প্রকৃতির ভারসাম্য রক্ষায় নিয়োজিত যে মৌমাছি, সে কি কোনোদিন কোন এক মাতাল করা বুনো ফুলের গন্ধে বিভোর হয়েছে? কিংবা অবাক বিস্ময়ে থমকে দাঁড়িয়ে উপভোগ করেছে কোন এক আশ্চর্য বুনো ফুলের সৌন্দর্য? সম্ভবত করেনি। এই অনন্য অনুভূতিগুলো একমাত্র, কেবলমাত্র এবং শুধুমাত্র মানুষের আছে। এখানেও মানুষ অনন্য। এই যে এতো অনন্য-বৈশিষ্ট্যধারী মানুষ, তার যে এতো বৈচিত্র্যময় জীবন, এই জীবনটা মৃত্যুর সাথে সাথেই টুস করে শেষ হয়ে যাবে, তার এতো অর্থবহুল জীবন মৃত্যুর মধ্য দিয়ে একেবারে অর্থহীন হয়ে পড়বে- এমন চিন্তা কিভাবে করা যায়? সে এতো সুন্দর চিন্তা করতে পারে, সে অবাক হতে পারে, বিস্ময়ে বিভোর হতে পারে, সে বৈচিত্র‍্যে ভরে তুলতে পারে নিজের জীবন। এরপর, এই সবকিছুর শেষে একদিন মৃত্যু এসে ধরা দিলে সে নাকি একেবারে 'নাই' হয়ে যায়। এরপর নাকি কেবল অন্ধকার আর অন্ধকার। সময়ের কোথাও নাকি তার জন্যে আর কোনোকিছুই বরাদ্দ নেই। আশ্চর্য না? এতো আশ্চর্য ক্ষমতার এই জীবটাকে একদল মানুষ কেবল 'বায়োলোজিক্যাল প্রোডাক্ট' ছাড়া আর কিছুই ভাবতে পারে না। জন্মেছে, খেয়ে-পরে আর আত্মরক্ষা করে বেঁচেছে, এরপর মরে গেছে আর নাই হয়ে গেছে, ব্যস! কিন্তু আমরা অতি-আশ্চর্য ক্ষমতার এই জীবটার জন্যে আরো একটা জগতে বিশ্বাস করি। দুনিয়ার জীবনকেই তার অর্থবহুল জীবনের সমাপ্তি বলে মনে করি না। আমরা বিশ্বাস করি, তার এই যে এতো আশ্চর্য চিন্তার ক্ষমতা, এই ক্ষমতা যার প্রদত্ত, তার বিধান-মতো যদি সে জীবন অতিবাহিত করে, তাহলে সময়ের কোন এক প্রান্তে তার জন্যে এমনসব পুরষ্কার বরাদ্দ রাখা আছে যা দেখে সে এতো বেশি, এতো অধিক বিস্মিত হয়ে পড়বে যে, দুনিয়ার সব মুগ্ধতাকে তার কাছে নস্যি মনে হবে। আমরা বিশ্বাস করি, সময়ের আরো একটা মাত্রায়- যার নাম আখিরাত- আমাদের জন্য অপেক্ষা করে আছে আরো একটা জীবন। আর সেই জীবনের ভিত্তিমূল প্রোথিত আছে এখানে। দুনিয়ার জীবনে। 
সেদিন অফিসে এক কলিগ বেশ মন খারাপ করেই তার পরিবারের কথা বললেন। সংসারে ঝামেলা যাচ্ছে, স্ত্রীর সাথে নিত্য-নৈমিত্তিক ঝগড়া-ঝাটি হচ্ছে। সংসারের টানাপোড়েনের দরুন ঘরে ঢুকলেই অস্থির অস্থির লাগছে তার। কাজে মন বসে না, ইবাদাতে মনোযোগ নেই ইত্যাদি ইত্যাদি। তাকে বললাম, 'এক কাজ করুন ভাই, ফযরের ওয়াক্ত হবার ঠিক বিশ মিনিট আগে ঘুম থেকে উঠার চেষ্টা করুন। দুই রাক'আত তাহাজ্জুদ সালাত আদায় করে, বাকিটা সময় জায়নামাজে বসে অধিক পরিমাণে ইস্তিগফার করুন। ইস্তিগফার কেবল যে গুনাহ মাফ করায় তা নয়, জীবনের অনেক সমস্যার, অনেক ঝুট-ঝামেলার সমাধান ইস্তিগফারের মাধ্যমে হয়ে যায়। ইস্তিগফারের দূর্দান্ত এক শক্তি আছে। আর, এই শক্তির প্র‍য়োগ রাতের শেষ অংশে করা গেলে দেখবেন জীবনের অন্ধকারগুলো কিভাবে ঝলমলে আলোয় পরিণত হয়ে যায়'। এক বন্ধুর কাছে বেশ অনেকদিন হলো কিছু টাকা পাই। কয়েকদিন আগে তাকে বললাম যদি সম্ভব হয় টাকাগুলো দেওয়ার জন্যে। সে বেশ আপসোস নিয়েই বললো, 'এখন যদি আমাকে কেটে দুই ভাগও করিস, তারপরও একটা টাকাও আমি তোকে দিতে পারবো না। বউ আর বাচ্চাকে অনেকদিন হয় তার বাপের বাড়ি রেখে এসেছি। যে কাজেই হাত দিচ্ছি, মনে হচ্ছে সব ছাঁই হয়ে যাচ্ছে। জীবনের ওপর বিতৃষ্ণা জন্মে যাচ্ছে আমার। মনে হচ্ছে এর পরের ধাপে আমাকে আত্মহত্যাই করতে হবে'। বেশ ধমকের সুরেই তাকে বললাম, 'গাধা!' তাকেও উপরের আমলটার ব্যাপারে বললাম। শেষ রাতে, ফযরের ওয়াক্ত হবার বিশ বা ত্রিশ মিনিট আগে উঠে দুই রাক'আত তাহাজ্জুদ পড়ে, অধিক পরিমাণে ইস্তিগফার করে আল্লাহর কাছে রিযিকের জন্য ফরিয়াদ করতে বললাম। কেনো জানি না, আজকাল কেউ সমস্যার কথা শোনালেই তাকে এই কাজটা করার জন্যে বলতে ইচ্ছে করে। সংসারে অশান্তি, স্ত্রীর সাথে মন কষাকষি, ব্যবসায়ে লাগাতর ক্ষতি কিংবা চাকুরির জন্যে মাথাকুটে মরা- এসবগুলো কেনো হয় আমাদের জীবনে? কারণ বারাকাহ নেই। জীবন থেকে বারাকাহ কমে যাচ্ছে ধীরে ধীরে। আমরা মনে করি বারাকাহ মানে কেবল কাড়ি কাড়ি টাকা। বিপুল সম্পদের উত্তরোত্তর বৃদ্ধি। বাড়ি হওয়া, গাড়ি হওয়া ইত্যাদি। কিন্তু বারাকাহ সবসময় সম্পদের সাথেই সম্পর্কিত নয়। জীবনের সুখ, অন্তরের প্রশান্তি আর সন্তুষ্টির সাথেও বারাকাহ সম্পর্কিত। অনেক টাকা-পয়সার মালিক, কিন্তু ঘরের স্ত্রীর সাথে দা-কুমড়ো সম্পর্ক। টাকা আছে কিন্তু জীবনে বারাকাহ নেই। অফিসের মস্তবড় বস যার কথায় অফিসের সকলে উঠে আর বসে। কিন্তু সেই বসের একমাত্র ছেলে দিন-রাত মেয়ে আর মদ নিয়ে পড়ে থাকে। কারণ কি? সম্পদ আছে কিন্তু জীবনে বারাকাহ নেই। আবার, ওই অফিসের এক কেরানী, যে পাঁচটায় অফিস শেষ করে যাওয়ার পথে স্ত্রীর জন্যে পাঁচ টাকা দামের একটা গোলাপ ফুল নিয়ে ফেরে এবং তা পেয়ে স্ত্রী বিলকুল খুশি হয়ে যায়। কারণ কি? জীবনে হয়তো সম্পদ নেই, কিন্তু ভরপুর বারাকাহ আছে। আমাদের জীবনে আসলে সমস্যা নামে না, ঝামেলা তৈরি হয় না, যা হয় তা হলো বারাকাহর ঘাটতি। বারাকাহ কমে গেলে আমরা নানাবিধ শূন্যতা টের পেতে থাকি। সেগুলোকে কখনো সমস্যা, কখনো ঝামেলা আর কখনো-বা পরীক্ষা বলে অবহিত করি। জীবনের এই সমস্ত সমস্যা, ঝুট-ঝামেলার সমাধান সহজেই সম্ভব যদি আমরা জীবন থেকে বারাকাহ কমে যাওয়ার কারণ খুঁজে বের করতে পারি। এরজন্যে আমাদের একবার নিজের জীবনের দিকে গভীরভাবে তাকাতে হবে। এমন কোন পাপ কি নিয়মিত করে যাচ্ছি কি না যা জীবন থেকে বারাকাহ নষ্ট করে দিচ্ছে? এমন কোন অবাধ্যতা আমার দ্বারা হচ্ছে কি না যা আমার জীবন থেকে বারাকাহ কমিয়ে দিচ্ছে? মানুষের হকের ব্যাপারে, বাবা-মায়ের ব্যাপারে, স্ত্রী-সন্তানের হকের ব্যাপারে আমি অতোখানি সচেতন কি না যতোখানি না হলে জীবন থেকে বারাকাহ লুপ্ত হয়? বারাকাহর 'মিসিং পয়েন্ট' খোঁজার জন্যে নিরন্তর চেষ্টা চালাতে হবে, এবং সাথে সঙ্গী বানাতে হবে অবিরত ইস্তিগফারকে। আর, ইস্তিগফারের জন্য ফযরের ঠিক আগ মুহূর্তে, দুই রাক'আত তাহাজ্জুদ সালাত আদায়ের পরের সময়টুকুর চাইতে উত্তম সময় আর হয় না। কারণ, তখন আসমানের মালিক একেবারে নিকটতম আসমানে এসে অপেক্ষায় থাকেন আপনার আকুতি-ভরা দুয়া শ্রবণের জন্যে।
চলে যাওয়াগুলো এমন-ই হয়, নীরব আর নিভৃতে কিন্তু যে ক্ষত হয় তাতে তা কে আছে পূরণ দিতে? 'মানুষ মানেই ভুল আর ঠিক'- কিভাবে তা বলো, ভুলি? ক্ষমা করে দিন রাহমান তারে দয়ার দরোজা খুলি। 
[১] শহুরে আবহাওয়া মন এবং স্বাস্থ্য- দুটোর জন্যেই বড্ড অস্বাস্থ্যকর। আর শহরটা যদি হয় ঢাকা, আবহাওয়াটা তখন কি রূপ ধারণ করে থাকতে পারে ভাবুন তো? আমাদের দূরন্ত মনগুলো, যারা বেড়ে উঠেছে গ্রামের নিটোল হাওয়া এবং নীলাভ আকাশ দেখতে দেখতে, যাদের একটা শৈশব আর কৈশোর কেটে গেছে ধূলো আর কাদায় মাখামাখিতে, তাদের কাছে ঢাকার বদ্ধ কুঠুরিগুলো, যেখানে আমরা নিরন্তর বেঁচে থাকার জরিমানা গুনতে গুনতে ক্লান্ত হয়ে পড়ি, একটা জেলখানা ছাড়া নিছক আর কি হতে পারে? জীবনের জরিমানা শোধের গল্পে যখন পরিশ্রান্ত হয়ে পড়ে আমাদের তনু-মন, তখন আমাদের দরকার পড়ে একটুকরো মুক্ত হাওয়ার, একফালি মুক্ত আলোর- যে হাওয়ায় পোঁড়া মোবিলের গন্ধ নেই, যে আলোয় নেই সোডিয়াম লাইটের ভেল্কিভাজি। এমন নির্মল-নির্ঝঞ্চাট হাওয়ার জন্যে, এমন বাঁধভাঙা কুসুম-কোমল আলো পেতে হলে এই শহুরে সীমানা ছেড়ে পালানো ছাড়া উপায় কি? [২] শহর ছেড়ে পালানোর জন্যে একদা কক্সবাজার ছিলো উত্তম এবং উপকারি একটা জায়গা। কিন্তু সময়ের বিবর্তনে কক্সবাজার এখন ঢাকাকেও মাঝেমধ্যে ছাড়িয়ে যেতে চায়। সুগন্ধা আর কলাতলীর ভিড় যেন গুলিস্তান এবং নিউ মার্কেটকেও অতিক্রম করে ফেলে। এতো হই-হুল্লোড়, এতো চিৎকার-চেঁচামেচি শুনতে শুনতে সুনসান সমুদ্রও যে মাঝেমাঝে বিরক্ত হয়ে উঠে না, তার কি নিশ্চয়তা? তবু একটা সুবিশাল সমুদ্র কক্সবাজারের পাড় ঘেঁষে আছে বলে, এখনো সমুদ্রের মধ্যখান থেকে ঝিরিঝিরি বাতাস এসে শরীরে কাঁপন ধরায় বলেই মানুষ এখানে আসে এবং আসতে হয়। মাঝে মাঝে ভাবি, এটা বঙ্গোপসাগর না হয়ে যদি বুড়িগঙ্গা নদী হতো, এই স্বচ্ছ মুঠো-ভরা নীল জল, যেখানে আয়নার মতো করে চেহারা দেখতে পাওয়া যায়, কবেই যে পলি আর আবর্জনার স্তুপাগারে পরিণত হয়ে যেতো টের-ই পাওয়া যেতো না। কক্সবাজার শহরে যখন নামি, তখন দুপুর একটা দশ। হোটেলে ফিরে গোসল, খাওয়া, সালাত এবং হালকা ঘুম। ঘুম থেকে উঠে ইনানী বীচের উদ্দেশ্যে যাত্রা। দিনের বেলায় সুগন্ধা-বীচে যাওয়ার চেয়ে হোটেলে কাঁথা মুড়ি দিয়ে ঘুমানো ঢের উত্তম; কারণ- সুগন্ধার বীচে দিনের বেলা হাঁটতে হলে দুই চোখ বন্ধ করে হাঁটা ব্যতীত কোন উপায় নেই। আশেপাশে তাকালে মনে হবে আমি নির্ঘাত ইউরোপ-আমেরিকার কোন এক সমুদ্র-তীরে এসে পড়েছি ভুল করে। এর চাইতে ইনানী আর হিমছড়ির দিকটা অনেকাংশে নীরব-নির্ঝঞ্চাট। একে বর্ষার অন্তিম-আবহ, তারওপর পূর্ণিমা আসতেও ঢের দেরি; সব মিলিয়ে বীচে এখন সন্ধ্যা মানেই সমুদ্রের সোঁ সোঁ গর্জন ছাড়া আর কিছুই উপভোগ করা যায় না। ইনানীতে আধ-ঘণ্টা ব্যয় করে হোটেলে ফিরতে হলো জোর করে। পথিমধ্যে একপশলা বৃষ্টি এসে জানিয়ে দিয়ে গেলো- বর্ষা এখনো বিলীন হয়ে যায় নি। [৩] রাতে, একপ্রকার হুট করেই সেইন্ট-মার্টিনে যাওয়ার ঝোঁক বেঁধে বসলো সাথে আসা দূরন্ত টীমের মাথায়। যেই ভাবা সেই কাজ। করিৎকর্মা মানুষগুলো লঞ্চের টিকেট কেটে ব্যাগ-পত্র গুছিয়ে প্রস্তুত- আগামীকাল ভোরে ভোরে চড়তে হবে কর্ণফুলি এক্সপ্রেস নামের একটা লঞ্চে। একে এটা সেইন্ট-মার্টিনে যাওয়ার মৌসুম নয়, তারওপর নেই কোন মানসিক-শারীরিক প্রস্তুতি, মহিলা আর বাচ্চাকাচ্চা নিয়ে এতোখানি পথ এভাবে অপ্রস্তুত অবস্থায় যাওয়াটা কতোখানি বুদ্ধিমানের কাজ হবে, সেই চিন্তার ভাঁজ কপালে দীর্ঘ থেকে দীর্ঘতর হতেই মনে হলো- থাকুক না জীবনে কিছু এডভেঞ্চার! একটু ভয়, একটু ধাক্কা, একটু দুঃশ্চিন্তার মিশেল না হলে জীবনটা তো পানসেই রয়ে যাবে। পরদিন সকাল সকাল রওনা করা গেলো সেইন্ট-মার্টিনের উদ্দেশ্যে। সমুদ্রের ঢেউ ভাঙতে ভাঙতে সমানে সামনে এগিয়ে যাওয়াটা জীবনের একটা নতুন অভিজ্ঞতা। আছড়ে পড়া ঢেউয়ের উত্তাল ধাক্কা, তাতে তৈরি হওয়া অবিরাম দুলুনি, সমুদ্রে সাদা-পানির বুদ্বুদ, এ'পাশ-ও'পাশ করতে করতে সাগরের বুক চিড়ে কর্ণফুলি এক্সপ্রেসের এগিয়ে যাওয়া- সবটা মিলেই সে এক ভয়ানন্দ অনুভূতি! সেইন্ট-মার্টিনে গিয়ে দেখি সেখানকার কোনোকিছুই আমাদের কেউ চিনে না। কোথায় উঠবো, কি খাবো, কোনোদিকে ঘুরবো- কেউ কিছুই জানি না। অনেক খোঁজাখুঁজি করে একটা জঘন্য রিসোর্টে উঠা গেলো। বিছানায় ছাড়পোকার গন্ধ, বাথরুমে তেলাপোকা আর রুমের মধ্যে মশার উৎপাত। এমন বেহাল অবস্থায় পড়ে একবার মনে হলো পরদিন পালাতে হবে এখান থেকে। এমনসব অভিজ্ঞতা যখন দুয়ারে এসে দাঁড়ায়, এডভেঞ্চারের নেশা তখন জানালা দিয়ে পালায়। কিন্তু এতোগুলো মানুষ নিয়ে, এতো দীর্ঘ পথ পাড়ি দিয়ে এসে এভাবে রিক্তহস্তে ফিরে যাবো- নিজেকে এমন দূর্বল আর দূর্ভাগা ভাবতেও বিবেকে বাঁধছিলো। শরণাপন্ন হলাম আমাদের সর্বকাজের কাজী ইফতেখার চৌধুরির। থাকেন সুদূর পর্তুগালে, কিন্তু সেখান থেকেই যেভাবে সবকিছু নিয়ন্ত্রণ করেন, ভেবে অবাক হওয়া ছাড়া উপায় থাকে না। শোনালাম ছাড়পোকা, তেলাপোকা আর মশাদের গল্প। এখানকার পরিচিত ভালো কোন রিসোর্টের সন্ধান আছে কি-না জানতে চাইলাম। চৌধুরি সাহেবের প্রযোজনায় এবং নাজমুল ভাইয়ের পরিচালনায় ঠিক পরদিন সকালেই আমরা একটা মনোরম, প্রকৃতি-বান্ধব, সমুদ্র-মুখী রিসোর্টে উঠে পড়লাম কোন ঝুট-ঝামেলা ছাড়াই। এই রিসোর্টে এসে মনে হলো, সেইন্ট-মার্টিনে একসপ্তাহ কাটিয়ে যাওয়াও এখন কোন ব্যাপার নাহ! [৪] শুনে এসেছি, এখানকার প্রধান আকর্ষণ হলো ছেঁড়া দ্বীপ। সেইন্ট-মার্টিনে এসে ছেঁড়া-দ্বীপে না গেলে নাকি সেইন্ট-মার্টিনে আসাটাই বৃথা! ব্যাপক উৎসাহ-উদ্দীপনা নিয়ে পরদিন বাইক নিয়ে চলে গেলাম ছেঁড়া-দ্বীপে। এসেই মনে হলো নিতান্ত নীরিহ কোন একটা চর কেবল। এর যে কি সৌন্দর্য আল্লাহ মালুম! কিছু প্রবাল, মাঝখানে কেওড়া-বন আর চারদিকে পরিত্যক্ত বোতল, বোতলের ছিপি ব্যতীত চোখে পড়ার মতো আর কিছুই দেখলাম না। ছেঁড়া-দ্বীপে যাওয়ার জন্যে বের হয়েছি বিকেল চারটেয়। কে জানতো তখন সমুদ্রে তৈরি হচ্ছে প্রবল জোয়ার! আমাদের সাথে আসা দুজন বাইক নিয়ে আটকে গেলো ছেঁড়া-দ্বীপের প্রবেশ-দ্বারে। এলাকার মানুষেরা তাদের জানালো, সমুদ্রে জোয়ার শুরু হয়েছে। ভিতরে ঢুকে পড়লে ভাঁটা না আসা পর্যন্ত ওই অন্ধকার দ্বীপে বসে মশা মারা ছাড়া আর কোনোকিছু করার থাকবেনা। কিন্তু আমরা তো ঢুকে পড়েছি আরো আগেই, কোনোপ্রকার সতর্ক সংকেত শোনা ব্যতীত-ই। ফলে, সাথে এসে তীরে আটকা পড়া সাথীদ্বয় বারে বারে ফোনে বলতে লাগলো, 'ভাইয়া, এক মিনিটও দেরি করবেন না। জোয়ার শুরু হয়েছে সমুদ্রে। আপনারা যেদিকে গেছেন তা ইতোমধ্যেই ডুবে যাচ্ছে। পাঁচ মিনিটের মধ্যে আসা না গেলে ফেরার আর কোন পথ নেই'। কি বিপদ! আসলাম কেবলমাত্র, আর এখনই চলে যেতে হবে? কিন্তু সমুদ্র যে অশান্ত হতে শুরু করেছে, ঢেউয়ের গর্জন শুনে তা বুঝতে পারছি। ছেঁড়া দ্বীপকে ছিঁড়েফুঁড়ে দেখার সাধ সেখানে কবর দিয়ে, বাইক ঘুরিয়ে যখনই ফিরতে যাবো, ওমনি আরেক কান্ড! সাথে আসা একটা বাইক আর কোনোভাবেই স্টার্ট নেয় না। এতো কসরত করা হলো, এতো ধাক্কা-ধাক্কি দেওয়া গেলো- উহু, সবটাই বৃথা! আর ওদিকে সাগরের পানির উচ্চতা বাড়ছে তো বাড়ছেই। এসে গেছি অনেকদূর, হেঁটে যাওয়ার কোন সুযোগ হাতে নেই। একটা বাইক নষ্ট ইতোমধ্যে, অন্য একটা করে না-হয় আসলাম-ই, কিন্তু বাইকটা? ওই অন্ধকার দ্বীপের মাঝে কার ভরসায় রেখে আসবো ওটাকে? অনেক চেষ্টা-তদবিরের পরে এসে বাইক স্টার্ট নিলো। কিন্তু ততোক্ষণে যা হওয়ার তা হয়ে গেছে। একে একে ডুবে গেলো আমাদের পদচিহ্ন রেখে আসা সবগুলো বালি-পথ। যে পথ দিয়ে একটু আগে বাইক চালিয়ে এসেছিলাম, সেই পথে এখন আমাদের কাঁধ ছোঁয়া পানি। আর সেই পানিতে যে কি ভয়ানক স্রোত উঠছে-ভাঙছে, তা নিজের চোখে না দেখলে বিশ্বাস করা কঠিন! ছেঁড়া দ্বীপে আটকা পড়লাম আমরা ছয়টা জলজ্যান্ত মানুষ! দৃষ্টিসীমানায় কোন মানবের আনাগোনা চোখে পড়ে না। চারদিকে অথৈ পানির স্রোত, তার মাঝে একটা বালির ঢিপি আর তাতে আমরা ক'জন উদ্বাস্তু লোকজন। এমন ঘন-ঘোর বিপদে ইতোপূর্বে আর পড়েছি কি-না স্মরণে নেই। আল্লাহকে ডাকা ছাড়া এই বিপদে করণীয় আর কিচ্ছু নেই। সমুদ্রের মুহুর্মুহু গর্জন, স্রোতের উথাল-পাতাল ভাঙা-গড়া, দূরের সফেদ ফেনারাশি, বিস্তীর্ণ জলরাশি ঘিরে এক দুর্ভেদ্য অন্ধকারের আবরণ এবং তার মাঝে আটকে যাওয়া ছ'টা প্রাণ- সবকিছু দেখে নিজের ক্ষুদ্রতা, অসহায়ত্ব আর আল্লাহর ক্ষমতা এবং বড়ত্ব ব্যতীত চোখের সামনে আর কোনোকিছুই ভেসে উঠে না। বিপদ যে নিজেদের অহংকারের পারদকে মাটিতে নামিয়ে দিয়ে যায়, ধ্বসিয়ে দিয়ে যায় অহমিকার আস্তরণ- তার এক জ্বলন্ত স্বাক্ষর যেন ছেঁড়া দ্বীপে আটকে পড়া ওই মুহূর্তগুলো। মাছ ধরতে যাওয়া একটা ট্রলারকে কোনোভাবে ম্যানেজ করলো কূলে থাকা বন্ধুরা। যেহেতু এটা ঘুরাঘুরির মৌসুম নয় আর সেইন্ট-মার্টিন পর্যটন কেন্দ্র পুরোদমে চালুও হয়নি, তাই আশপাশে কোন ট্রলার তো দূরে থাক, একটা নৌকা পর্যন্ত দেখা যাচ্ছিলো না। আল্লাহর বিশেষ রহমত যে একটা মাছ ধরার নৌকা তখন ওই কূলেই ভিড়েছিলো, আলহামদুলিল্লাহ। নানান কসরত করে, ঢেউয়ের প্রতিকূলে লড়াই-প্রতি লড়াই চালিয়ে তারা অবশেষে আমাদের কাছে আসতে পারলো, আলহামদুলিল্লাহ। তারপর দুটো বাইককে এক-কোমর পানির মধ্য থেকে টেনে ট্রলারে তুলে, আমাদের নিয়ে তীরে ফিরতে কি যে এক মহাযুদ্ধ করতে হয়েছে সমুদ্রের ঢেউয়ের সাথে তা ইহজীবনে ভুলার মতো নয়! দীর্ঘ লড়াই শেষে যখন কূলে আসলাম, একটা ঝুম বৃষ্টি এসে কাকভেজা করে দিয়ে গেলো আমাদের। বৃষ্টির পানিতে মরা গাছেও যেমন শিকড় গজায়, মরা ডালেও আসে নতুন কুড়ি, একবার মনে হলো নতুন জীবনে প্রবেশের আগে এই বৃষ্টি-জলও ঠিক তেমন-ই কিছু একটা আমাদের জন্যে। জীবনের সে এক নতুন অভিজ্ঞতা! [৫] সমুদ্রের বিস্তীর্ণ, অথৈ জলের সামনে দাঁড়ালে নিজেকে খুবই অকৃতজ্ঞ মনে হয়। ঠিক কতোখানি জল ধারণ করে পৃথিবীর সুবিশাল মহাসমুদ্রগুলো? সেই জল যদি কালি হয়ে যায় আর পৃথিবীর সব ক'টা গাছ যদি অবতীর্ণ হয় কলমের ভূমিকায়, তবুও লিখে শেষ করা যাবে না মহামহিম রবের দয়া এবং করুণার গুনগান। আর সেই রবের মহিমা ঘোষণায় কতো উদাসীন আমি এবং আমরা! এই সমুদ্র ফুঁড়েই আল্লাহ সুবহানাহু ওয়া'তায়ালা মুসা আলাইহিস সালামের জন্য তৈরি করেছিলেন পথ। তাই এই সমুদ্র আমাকে ভীষণ সাহস দেয়। এই সমুদ্রেই ফেরাউন ডুবে মরেছিলো একদা। তাই এই সমুদ্র আমাকে শক্তি জোগায় জীবনের ক্রান্তিকালে। সমুদ্র আমাকে টানে, কারণ সমুদ্রের বিশালত্ব আমাকে বারে বারে স্মরণ করিয়ে দেয়- সৃষ্টি হিশেবে আমি নিতান্তই অনুল্লেখযোগ্য, ক্ষুদ্র, আর দাতা হিশেবে আর-রাহমান তুলনা-বিহীন। 
সমুদ্র আমার বরাবর-ই ভালো লাগে। মুহুর্মুহু গর্জন, উথাল-পাতাল ঢেউ, বিস্তীর্ণ জলরাশি। ঘন অরণ্য, বিস্তীর্ণ জলরাশির সুবিশাল সমুদ্র আর পাহাড়- এই তিনটে নিয়ে আমার অপার মুগ্ধতা! কক্সবাজারবাসী, আপনাদের শহরটাকে বড্ড ভালোবাসি।সমুদ্র আমার বরাবর-ই ভালো লাগে। মুহুর্মুহু গর্জন, উথাল-পাতাল ঢেউ, বিস্তীর্ণ জলরাশি। ঘন অরণ্য, বিস্তীর্ণ জলরাশির সুবিশাল সমুদ্র আর পাহাড়- এই তিনটে নিয়ে আমার অপার মুগ্ধতা! কক্সবাজারবাসী, আপনাদের শহরটাকে বড্ড ভালোবাসি।
'আমাদের আরো একটা ব্যামো আছে। আমরা যখন পর্দার কথা বলি, পর্দা সংক্রান্ত আলাপ-আলোচনা করি, তখন আমাদের মানসপটে জ্বলজ্বল করে একটা বোরকা পরা নারীমূর্তির ছবি ভেসে উঠে। আমরা, পুরুষেরা ধরেই নিয়েছি যে, পর্দাটা কেবল নারীদের জন্যই। পুরুষ মানুষের আবার পর্দা কি? দুঃখের ব্যাপার হলো, পর্দা বলতে আমরা কেবল বোরকা-হিজাবকেই বুঝতে শিখেছি, ভাবতে শিখেছি। দৃষ্টিরও যে পর্দা আছে, শ্রবণেরও যে পর্দা থাকে, তা কি আমরা কখনো জানতে চেয়েছি? কুরআনে সুরা আন-নুরে আল্লাহ সুবহানাহু ওয়া’তায়ালা পর্দার বিধান নাযিল করেছেন। মজার ব্যাপার হলো, সুরা আন-নুরের পর্দা সংক্রান্ত প্রথম আয়াতটাই পুরুষদের উদ্দেশ্য করে বলা, এবং ওই আয়াতে প্রধানত পুরুষদেরকে দৃষ্টির এবং লজ্জাস্থানের হেফাযত করতেই বলা হয়েছে। কুরআন যখন পর্দার বিধান নাযিল করেছে, সবার আগে, শুরুতে পুরুষদেরকেই উদ্দেশ্য করে কথা বলেছে। কিন্তু অতীব দুঃখের ব্যাপার হলো এই, আজকের সময়ে আমরা পর্দা বলতে যা কিছু বুঝি, সবকিছু একচেটিয়াভাবে নারীদের ওপরেই চাপিয়ে দিই। পর্দাটা নারী এবং পুরুষ, দু’জনের জন্যেই আল্লাহ সুবহানাহু ওয়া’তায়ালা ফরয করেছেন। একজন নারী যেমন নিজেকে বোরকা আর হিজাবে আবৃত করবে, নিজের রূপ-লাবণ্যকে পর-পুরুষের দৃষ্টি থেকে বাঁচাবে, ঠিক একইভাবে একজন পুরুষও এমন পোশাক পরবেনা, যা তার শরীরের গড়ন-গাড়নকে প্রকাশ করে দেয়। ঢিলেঢালা পোশাকই সুন্নাহর অধিক নিকটবর্তী। আজকাল আমরা দেখি, অনেক মুসলিম পুরুষেরা এমন ছিপছিপে শার্ট-প্যান্ট পরেন যা তাদের শরীরের গড়নকে মেলে ধরে। আপাতদৃষ্টিতে এটাকে ফ্যাশান কিংবা যুগের চাহিদা যা-ই বলা হোক না কেনো, এই ধরণের পোশাক নিজেকে এবং বিপরীত লিঙ্গের অন্য কাউকে যেকোন মুহূর্তে বিব্রতকর অবস্থায় ফেলে দিতে পারে। পর্দার আবশ্যিকতা-ই হলো এই কারণে যে, পর্দা আপনার দেহকে প্রদর্শনেচ্ছা থেকে বাঁচাবে। কিন্তু, আমরা যারা ছিপছিপে শার্ট-প্যান্ট পরি, যা শরীরের সাথে একেবারে লেপ্টে থাকে, তা আদতে কতোখানি আমাদের প্রদর্শনেচ্ছা থেকে বাঁচায় সেটা অবশ্য প্রশ্নসাপেক্ষ। আমি বলতে চাইছি যে না যে ছিপছিপে শার্ট-প্যান্ট শরীয়তের দৃষ্টিতে নাজায়েজ কিংবা এই ধরণের পোশাক একেবারে পরাই যাবেনা। আসলে, আমি এখানে যা বোঝাতে চাই তা মোটাদাগে এই— সুন্নাহ সম্মত পোশাকের অর্থই হলো তা আমাদের শরীরকে এমনভাবে ঢেকে রাখবে, যাতে কোনোভাবে আমাদের শরীরের গঠন, গড়ন সেভাবে প্রকাশ পাবেনা। আমাদের পোশাকের চেহারা যদি হিন্দী কিংবা তামিল সিনেমার নায়কদের মতো হয়, তাহলে সেই পোশাক নিয়ে আমাদের দ্বিতীয়বার ভাবার অবকাশ আছে বৈকি! তবুও প্রশ্ন থেকে যায়, এ ধরণের পোশাক পরলে কি কেউ গুনাহগার হবে? প্রশ্নটার উত্তর অন্যভাবে দেওয়া যাক। গুনাহগার হবে কি না, সেই প্রসঙ্গ বাদ দিয়ে, উত্তম কিংবা অধিকতর উত্তমের কথা যদি আমরা চিন্তা করি, তাহলে হয়তো-বা এই ধরণের ছিপছিপে, গায়ে লেপ্টে থাকা পোশাক পরিধান না করাই উচিত। ইমাম আহমাদ ইবন হাম্বল রাহিমাহুল্লাহ বলেছেন, যুহদের স্তর হচ্ছে তিনটা। মানে, আল্লাহকে ভয় করে, কিংবা আল্লাহকে ভালোবেসে একজন মানুষ তিনভাবে জীবনযাপন করে থাকে। প্রথম স্তরের মানুষেরা কেবল যাবতীয় হারাম থেকে বেঁচে থাকে। দ্বিতীয় স্তরের মানুষেরা হারাম থেকে তো বাঁচেই, হালালের মধ্যে যা অতিরিক্ত, তা থেকেও বিরত রাখে নিজেদের। তৃতীয় এবং সর্বোচ্চ স্তরের মানুষেরা হালালের মধ্যেও এমন সব জিনিস এড়িয়ে চলে যা সাধারণত আল্লাহর ভাবনা থেকে গাফেল করে দেয়। এখন, যদি ধরেও নিই যে ছিপছিপে পোশাক পরিধানে কোন অসুবিধে নেই, এটা জায়েজ, তবুও এটা তো নিশ্চিত যে, এই পোশাকের চেয়ে ঢিলেঢালা পোশাক-ই সুন্নাহর অধিক নিকটে। সুতরাং, যে ব্যক্তি আল্লাহর অধিকতর প্রিয় হয়ে উঠতে চায়, কিংবা আল্লাহকে বেশিই ভালোবাসতে চায়, তার কি উচিত নয় যে, এমন হালালের দিকে ঝুঁকে পড়া, যা অন্য একটা হালালের চাইতে অধিক উত্তম? সাধারণত, বর্তমান আধুনিক জামানায় যে স্টাইলিশ হিজাব কতিপয় নারীকূল পরে থাকেন, তা অবশ্যই সর্বসম্মতিক্রমে অপছন্দনীয়। কিন্তু, আমরা যারা স্টাইলিশ হিজাব অপছন্দ করি, তারা যখন স্টাইলিশ শার্ট-প্যান্ট পরে, স্টাইলিশ হিজাবের বিরুদ্ধে বলতে যাবো, তখন কি আমাদের উচিত নয় আগে অন্তত একবার নিজের দিকে তাকানো? আলোচনার সারবস্তু হলো, পুরুষেরও পর্দা আছে। পুরুষেরাও শালীন পোশাক পরিধান করবে এবং দৃষ্টির হেফাযত করবে। কিন্তু দুঃখের ব্যাপার, পর্দার আয়াতে যেখানে আগে আমাদেরকে উদ্দেশ্য করেই কথা বলা হয়েছে, সেখানে আমরা পর্দার যাবতীয় হুকুম যেন নারীকূলের ওপরে উঠিয়ে দিতে পারলেই বেঁচে যাই।' লিখছি 'বেলা ফুরাবার আগে-২'। আসবে ২০২২ বইমেলায়, ইন শা আল্লাহ।
চাঁদ পৃথিবীর তুলনায় বেশ অনেক ছোট। কিন্তু রাতের বেলা সেই ছোট চাঁদটাই আমাদের চারপাশ আলোকিত করে রাখে। আমাদের ডুবিয়ে রাখে জোসনায়। ছোট হলেও তার দিকেই আমরা মুগ্ধ চোখে তাকাই, তাকে নিয়ে কবিতা লিখি, গল্পের তুলিতে সাজাই স্বপ্নের ডালপালা। কিন্তু রাতের আকাশের অন্যকোন তারা, যারা পৃথিবী থেকে হাজার কোটি আলোকবর্ষ দূরে, তাদের আলোতে আমাদের পৃথিবীটা আলোকিত হয় না। নিভতে থাকা পিদিমের শেষ আলোর রেশের মতোন তারা মিটিমিটি জ্বলতে থাকে আকাশে। এই তারাগুলোর মাঝে এমন অনেক তারা আছে যারা সূর্যের চাইতেও আয়তনে হাজার-লক্ষ গুণ বড়। যাদের মধ্যে অনায়েশে হারিয়ে যেতে পারবে কোটি কোটি পৃথিবী। এতো বিশাল আয়তন নিয়েও, এতো শক্তি বুকের মধ্যে রাখার পরেও আমাদের জীবনে তারা নিতান্তই অপাংক্তেয়। আমরা তাদের আলোতে মুগ্ধ হই না, তাদের দিকে বিমুগ্ধ বিস্ময়ে তাকিয়ে থাকি না, কোন কবিতা, গল্প লিখি না তাদের নিয়ে। জীবনে ছোট কিংবা ক্ষুদ্র হওয়াটা বিষয় না, বিষয় হলো প্রিয় মানুষগুলোর কতোটা কাছাকাছি আমরা থাকছি, সেটাই। চাঁদ আমাদের কাছাকাছি থাকার ফলে ছোট হয়েও মুখ্য হয়ে আছে আমাদের জীবনে, কিন্তু অন্য তারকারা সুবিশাল হয়েও সুবিধে করতে পারেনি। বিবাহিত জীবনে সঙ্গী কিংবা সঙ্গীনীর জন্যে চাঁদ হওয়াটাই হোক আমাদের ব্রত। ছোট আর ক্ষুদ্র-ই নাহয় হলাম, কিন্তু কাছাকাছি থেকে রাঙিয়ে দেবো তার ভালোবাসার উঠোন। কবিতা, গান আর গল্পে ভরিয়ে দেবো জীবন। বড়, ব্যক্তিত্ববান আর গৌরব থেকে লাভ কি যদি দূরের তারকার মতো সঙ্গীর জীবনে আমরা হয়ে পড়ি অপাংক্তেয়? 
[১] আমার এক আত্মীয় অনেকটা তাড়াহুড়ো করেই, মুহররম মাস আসার আগেই বিয়ে করে নিলো। আমি বললাম, 'আর কয়েকটা দিন অপেক্ষা করলেই তো হতো। মুহররম মাসটা পাওয়া যেতো। ভালো একটা মাস।' আমার কথার প্রতি-উত্তরে যে জবাব এলো তা শুনে আমি রীতিমতো বিস্মিত, হতভম্ব! তাদের ধারণা, মুহররম মাসে বিয়ে করা কোনোভাবেই ঠিক নয়। কারণ হিশেবে যা বললো তা তো আরো বেশি বিস্ময়কর এবং হতবুদ্ধি করে দেওয়ার মতো। যেহেতু মুহররম মাসে কারবালার মতো রক্তক্ষয়ী ঘটনা ঘটেছে, তাই এই মাসে বিয়ে-শাদী করলে সেই সংসারে একটা অশান্তি (কারবালার যুদ্ধ যেহেতু এই মাসেই হয়েছিলো) লেগে থাকতে পারে। আর তাছাড়া, এই মাসে যাদের বিয়ে হয়, সেই সমস্ত স্বামীদের কপালে একটা বিপদ-রেখা যুক্ত হয়ে যায়। কারবালার মাসে বিয়ে করলে যেকোন দিন খুন হয়ে যাওয়া, কিংবা অকাল-মৃত্যুর মুখে পতিত হওয়ারও একটা সম্ভাবনা থাকে! অবস্থার পরিপ্রেক্ষিতে যে কি বলবো তা-ই ভেবে পাচ্ছিলাম না। এমন আকিদা-বিশ্বাস নিয়ে বেঁচে আছে লাখো মুসলমান! অথচ মুহররম মাস কিংবা আশুরা কোনোভাবেই কারবালার ঘটনার সাথে সম্পর্কিত নয়। মুহররম মাসে কারবালার ঘটনার মতো একটা হৃদয়বিদারক ঘটনা ঘটেছে তা সত্য, কিন্তু এই মাসে নবিজী সাল্লাললাহু আলাইহি ওয়াসাল্লামের দৌহিত্র হোসাইন রাদিআল্লাহু আনহু কারবালা প্রান্তরে শহীদ হয়েছেন বলেই আশুরা আমাদের সামনে তার বৈশিষ্ট্য নিয়ে হাজির হয়নি, কিংবা আমরা ঘটা করে এজন্যেই আশুরাকে সামনে রাখি না। আশুরার সাথে আমাদের সম্পর্কটা অনেককাল আগের, যখন মুসা আলাইহিস সালাম এবং বনী ঈসরাঈল সম্প্রদায়কে আল্লাহ সুবহানাহু ওয়া'তায়ালা ফেরাঊনের কবল থেকে মুক্ত করেছিলেন, এবং চিরতরে নিঃশেষ করেছিলেন যালিম ফেরাউনকে। এই দিনেই মুসা আলাইহিস সালাম বনী ঈসরাঈলদের নিয়ে সাগর পাড়ি দিয়েছেন, এবং এই দিনেই ফেরাউন বাহিনী তলিয়ে গিয়েছিলো অথৈ সাগর তলে। মুসা আলাইহিস সালামের এই বিজয়কে স্মরণ করে ইহুদিরা এই দিনে রোজা রাখতো। হিজরত করে মুহাম্মাদ সাল্লাললাহু আলাইহি ওয়াসাল্লাম মদীনায় গিয়ে ইহুদিদের এই দিনে রোজা রাখতে দেখলে কৌতূহল থেকে জানতে চাইলেন কেনো তারা এই দিনে রোজা রাখছে। তারা বললো, 'এই দিনে আল্লাহ মুসা আলাইহিস সালামকে ফেরাউন বাহিনীর ওপর বিজয় দান করেছিলেন। তাই এই দিনে আমরা রোজা রাখি।' তাদের কথা শুনে নবিজী সাল্লাললাহু আলাইহি ওয়াসাল্লাম বললেন, 'মুসা আলাইহিস সালামকে তোমাদের চাইতে আমরাই বেশি ভালোবাসি। তার ওপর তোমাদের চাইতে আমাদের হক বেশি। তাই আমরাও এই দিনে রোজা রাখবো'। মূলত আশুরা, মুহররম, এবং তার যাবতীয় আমল-ইবাদাতের সূত্রপাতের নেপথ্য কারণ এসব-ই। মুসা আলাইহিস সালামের সময় থেকেই এই সিলসিলা চলে আসছে যা আমরা এখনও পালন করি। জিলহজ্ব আমাদের সামনে যেমন করে নবি ইব্রাহীম আলাইহিস সালামের স্মৃতিকে তুলে আনে, তেমনি আশুরা বা মুহররম তুলে আনে মুসা আলাইহিস সালামের স্মৃতিকে। তাদের জীবনের শিক্ষাগুলো, যা কুরআন এবং হাদিস থেকে আমরা জানতে পারি, আমাদের জীবনে বাস্তবায়ন করাটাই এই দিনগুলোর মূল লক্ষ্য। তাদের ত্যাগ থেকে, তাদের সংগ্রাম থেকে, তাদের ধৈর্য থেকে সবক লাভ করে নিজেদের জীবনকে পরিশুদ্ধ করতে পারাটাই এসব আমল-ইবাদাতের উদ্দেশ্য। কিন্তু দূর্ভাগ্যজনকভাবে আমরা মুহররম আর আশুরাকে গুলিয়ে ফেলেছি কারবালার ঘটনার সাথে। আমাদের অনেকে মনে করেন, আশুরা এজন্যেই সম্ভবত এসেছে কারণ এই মাসে হোসাইন রাদিআল্লাহু আনহু শহীদ হয়েছেন। এটা বুঝি শোক পালনের মাস! কখনোই নয়। আমরা অতি-অবশ্যই হোসাইন রাদিআল্লাহু আনহুকে ভালোবাসি যা ঈমানেরও দাবি, কিন্তু এটাও আমাদের মাথায় রাখতে হবে যে, তাঁর ওই মর্মান্তিক শহীদ হওয়ার ঘটনাকে কেন্দ্র করে যে বিদ'আত এবং ঈমান-বিধ্বংসী রেওয়াজ চালু হয়ে গেছে, তার সাথে ইসলামের বিন্দুমাত্র সম্পর্ক নেই। [২] মুসা আলাইহিস সালাম এবং তাঁর কওমকে যেদিন আল্লাহ সুবহানাহু ওয়া'তায়ালা বিজয় দান করেছিলেন, ওই দিনটাই আশুরার দিন। মহা-পবিত্র একটা দিন আল্লাহর কাছে। আশুরা যেহেতু মুসা আলাইহিস সালাম এবং তাঁর জীবনের সাথেই ওতপ্রোতভাবে জড়িত, তাই আমাদেরকে মুসা আলাইহিস সালামের জীবন থেকে দীক্ষা লাভ করতে হবে। তাঁর জীবন থেকে কুরআন যে শিক্ষাগুলো আমাদের জন্য তুলে ধরেছে, সেগুলোকে জানতে হবে, শিখতে হবে। আশুরার দিন একটা বিজয়ের দিন। যালিমের ওপর মযলুমের বিজয়। সাধারণত আমরা যখন কোনোকিছুতে বিজয়ী হই, যখন কোনোকিছু অর্জন করি, তখন আমরা পার্টির আয়োজন করি, ট্রিট দেই, হৈচৈ, আনন্দ-ফুর্তি করে উদযাপন করি সময়টাকে। কিন্তু ইসলাম আমাদের শেখাচ্ছে ভিন্ন কিছু, ভিন্নভাবে। বিজয়ের দিনকে ইসলাম পার্টি করে, আনন্দ-ফুর্তি করে, হৈ-হুল্লোড় করে কাটাতে বলেনি, বরং ইসলাম এই দিনে আমাদের রোজা তথা সিয়াম রাখতে বলেছে। কারণ, ইসলাম আমাদের শেখায় যাবতীয় বিজয়, যাবতীয় অর্জন আল্লাহর পক্ষ থেকেই আসে। বান্দার তাতে কোন গৌরব থাকে না। তাই, এমন বিজয়ের দিনে সিয়াম রেখে নিজেদের আল্লাহর কাছে আরো গভীরভাবে সঁপে দেওয়ার পাঠ ইসলাম আমাদের দেয়। এমনদিনে আমরা সিয়াম রাখার মাধ্যমে, আল্লাহকে অধিকতর স্মরণ করার মাধ্যমে এটাই প্রমাণ করি যে, যাবতীয় প্রশংসা কেবল আল্লাহর জন্যেই। যাবতীয় বিজয়ের মালিক কেবল তিনি। যাবতীয় শক্তির আধার কেবল তিনিই। তিনি অনুগ্রহ করে তা আমাদের দান করেছেন। আশুরার দিন সিয়াম রেখে আমরা এটাই কর্মে প্রমাণ করি। আল্লাহ সুবহানাহু ওয়া'তায়ালা কুরআনের সুরা আন-নাসরেও আমাদের শিখাচ্ছেন বিজয় আসন্ন হলে, বিজয় অর্জিত হলে কি করতে হবে। তিনি বলছেন, 'যখন আল্লাহর সাহায্য এবং বিজয় আসবে, তখন (আপনি দেখবেন হে রাসূল) লোকেরা দলে দলে ইসলামে প্রবেশ করবে। তখন আপনি আপনার রবের প্রশংসা করুন এবং তার কাছে ক্ষমা প্রার্থনা করুন। নিশ্চয় তিনি ক্ষমা করেন।' আল্লাহর সাহায্য এলে এবং বিজয় লাভ হলে তা নিয়ে হৈচৈ করার, দম্ভভরে তা বলে বেড়ানোর, তা নিয়ে অহংকার করার সবক আল্লাহ সুবহানাহু ওয়া'তায়ালা নবিজী সাল্লাললাহু আলাইহি ওয়াসাল্লামকে দেন নি। বরং বিজয় অর্জনের পর তিনি নত হতে বলেছেন। মাথা নুয়াতে বলেছেন তার দরবারে যার হাতেই সকল ক্ষমতা, আর যিনিই মানুষকে বিজয় দান করেন। বিজয় লাভ হলে, কোনোকিছু অর্জিত হলে কি করতে হবে তার দীক্ষা সরাসরি আল্লাহ সুবহানাহু ওয়া'তায়ালা-ই আমাদের দিচ্ছেন। আশুরা আসে, আশুরা এলো, আশুরা আসবে, কিন্তু বিজয় উদযাপনের পদ্ধতি এবং অর্জনকে কিভাবে মূল্যায়ন করতে হবে তা আমরা ক'জনই বা আর শিখতে পেরেছি? 
[১] অনলাইনে, বিশেষ করে ফেইসবুকে আসাটা ধীরে ধীরে কমিয়ে দিয়েছি। বেশ দীর্ঘ সময় এখানে বুঁদ হয়ে থাকা পরবর্তী উপলব্ধি হলো এই, এখানে কাজের চাইতে অকাজ বেশি হয়। এই প্ল্যাটফর্মে দ্বীন প্রচার করা যায়, এখানে দু'হাত খুলে লেখা যায়, মন খুলে বলা যায়- সবই ঠিক; কিন্তু যা দুঃখজনক তা হলো এখানকার দলাদলি, বিভক্তি এবং কাঁদা ছুঁড়াছুঁড়ি। এমন নয় যে আমি নিজে তা করি কিংবা তাতে জড়িত বা নিজেকে জড়িয়ে বিশেষ আনন্দ পাই। যেহেতু ইসলামি ঘরানার মানুষগুলোর সাথেই আমি এখানে সংযুক্ত, এবং সেই মানুষগুলোর অধিকাংশই যেহেতু বুঝে কিংবা না-বুঝে এসবে জড়িত আছেন, তাই একান্ত অনিচ্ছাসত্ত্বেও ফেইসবুকে আসলে এসব আমাকে দেখতে হয়, চোখে পড়ে। আর এসব দেখলে মন তো বিষিয়ে উঠেই, নিজের ভিতর কাজ করার যেটুক প্রেষণা, প্রেরণা থাকে, এসব তালগোলের মধ্যে পড়ে তার-ও বেহাল দশা হয়। ভুক্তভোগী মাত্রই এই যাতনার ব্যথা বুঝতে পারেন। এর মানে এই নয় যে ফেইসবুক ত্যাগ করেছি। ফেইসবুকে আসি, কিন্তু আগের তুলনায় একেবারেই কম। যেহেতু আসা হয় কম, তাই এখানকার যাবতীয় তর্ক-বিতর্ক, যা আগে মস্তিষ্কের নিউরণে জট পাকিয়ে মাথাটাকে ভার এবং অনুর্বর করে রাখতো- তা থেকে নিজেকে সম্পূর্ণরূপে বিরত এবং নিরাপদ রাখতে পারছি, আলহামদুলিল্লাহ। কে চুলোয় গেলো আর কে চাঁদে গেলো- সেই সংবাদ জেনে আমার সবিশেষ লাভ যেহেতু নেই, তাই এসব তর্ক-বিতর্কে জড়িয়ে কিংবা উপভোগ করে সময় নষ্ট করার চাইতে নিজেকে গড়ার কাজে বেশি সময় দেওয়ার চেষ্টা করছি। এখানে কম আসছি, কম আসবো, ফলে লিখবও কম। যারা জানতে চাচ্ছেন কেনো আমি আগের মতো এখানে লিখছিনা, তাদের জন্যই উপরের কথাগুলো। [২] আমার এক পাঠিকা কোন এক মাধ্যমে আমার স্ত্রীর ফোন নাম্বার জোগাড় করে ফেলেছেন। আমার স্ত্রীর ফোনে তিনি বেশকিছু ম্যাসেজ পাঠিয়েছেন যা আমার স্ত্রী আগ্রহের সাথেই আমাকে দেখিয়েছেন। তিনি ম্যাসেজে যা লিখেছেন তার সারমর্ম হলো এই- একটা হারাম রিলেশানশীপে উনি জড়িত ছিলেন, কিন্তু 'বেলা ফুরাবার আগে' বইয়ের একটা অধ্যায় তাকে এমনভাবে নাড়া দিয়ে যায় যে, ওই হারাম রিলেশান তিনি ছেড়ে দিয়েছেন। ছেলেটাকে বলেছেন যদি হালালভাবে, পরিবারের সম্মতিক্রমে বিয়েতে তারা আগাতে পারে তো ভালো, নাহয় এখানেই সমাপ্তি। শুধু তাই নয়, তিনি নিজের ফোন থেকে তার এবং ছেলেটার সব ছবিও সরিয়ে ফেলেছেন। অনলাইনে থাকা তার নিজের সকল ছবিও সরিয়েছেন সাথে সাথে। একই বইয়ের আরেকটা অধ্যায়ে থাকা ফযর সালাতে জাগার জন্যে যে চ্যালেঞ্জ শিখিয়ে দেওয়া আছে, তা অনুসরণ করে তিনি এখন ফযর তো অবশ্যই, তাহাজ্জুদেও নিয়মিত আলহামদুলিল্লাহ। তবে, তার তিনটে প্রশ্ন ছিলো যা জানা জরুরি এবং এই কারণেই তিনি আমার স্ত্রীর সাথে যোগাযোগ করেছেন। এই ধরণের ম্যাসেজ এবং মেইল আমাকে অনেকেই করেন আলহামদুলিল্লাহ। আমি হয়তো-বা সব দেখতে পারি না, কিংবা দেখলেও পাল্টা মন্তব্য করার ফুরসত মেলে না। কিন্তু, যখনই দ্বীনের পথে কোথাও কারো কোন পরিবর্তন দেখি, যখনই কোন বিস্মৃত অন্তরে রবের স্মরণের বারিধারা বর্ষণ হতে দেখি, আনন্দে তখন আঁখিযুগল অশ্রুসজল হয়ে উঠে। আর, এমন পরিবর্তনে যদি মহান আল্লাহ সুবহানাহু ওয়া'তায়ালা আমাকেই মাধ্যম বানান, সেই আনন্দ তখন অসীম হয়ে ধরা দেয়। উপরের ঘটনাটা বলার মূল কারণ এই, মানুষ আসলে তার কাজের সমষ্টি। কাজই মানুষকে বাঁচিয়ে রাখে। আজকের অনলাইন তর্ক-বিবাদ, বিভক্তি-বিভাজন, কাঁদা ছুঁড়াছুঁড়ি সবকিছুই পাঁচ বছর পর হারিয়ে যাবে। কিন্তু যা হারাবেনা, যা বিলুপ্ত হবে না তা হলো আজকের দিনে বসে করা কাজ, আজকের দিনে বসা করা আমল। তাই, যা ক্ষয়িষ্ণু, যা সাময়িক, যার দিনশেষে 'ভালো' কোন ফলাফল নেই, তাতে নিজেকে জড়িয়ে জীবনের মূল্যবান সময় অপচয় না করে, সেই সময়গুলোতে নিজেকে গড়তে চাই, কিছু কাজ রেখে যেতে চাই। কিছু কাজ যা মানুষকে জীবন সম্পর্কে ভাবাবে, যা থেকে মানুষ লাভ করবে জীবনের কিছু পাথেয়। বেলা ফুরাবার আগে হৃদয়ের মঞ্জিলে পৌঁছানোর জন্যে যে ধাক্কা দরকার, সেই ধাক্কায় হাত লাগাতে হলে সময়কে সঠিকভাবে কাজে লাগানো চাই। 
'এইখানে তোর দাদীর কবর ডালিম গাছের তলে, তিরিশ বছর ভিজায়ে রেখেছি দুই নয়নের জলে। এতটুকু তারে ঘরে এনেছিনু সোনার মতন মুখ, পুতুলের বিয়ে ভেঙে গেল বলে কেঁদে ভাসাইত বুক।' কবি জসীম উদ্দীনের এই কবিতাখানি পড়ে সেক্যুলার, অতি-আধুনিক নিধার্মিকেরা বিরহে কাতর হয়ে যায়। বাংলাভাষার অন্যতম সেরা এই কবিতায় তারা খুঁজে পায় স্ত্রীর জন্যে স্বামীর অকৃত্রিম, আদি, নিখাদ প্রেম আর ভালোবাসা। গ্রামীণ জীবনের বাস্তবতায় রচিত এই কবিতা পড়ে তারা কোনোদিন প্রশ্ন তুলেনি, 'একটা কিশোরি বালিকা মেয়ে, যার কি না সবে পুতুল খেলার বয়স, পুতুলের বিয়ে ভেঙে যাওয়ায় যে কেঁদে বুক ভাসিয়ে ফেলে, খেলাচ্ছলে সারা বাড়িতে যে অলংকার ছড়িয়ে-ছিটিয়ে বেড়ায়, অতোটুকুন বয়সে তার কিভাবে বিয়ে হতে পারে? তাকে যে বিয়ে করলো সে-ই বা কেমন অমানবিক? কবি জসীম উদ্দীনকে, কিংবা তার কবর কবিতাকে কোনোদিন এই প্রশ্নের মুখোমুখি হতে তো হয়-ই নি, বরঞ্চ এই কবিতা বাংলাভাষার-ই অন্যতম সেরা কবিতার খেতাব লাভ করেছে। এই কবিতার প্রশংসায় যারা গদগদ, সেই অতি-আধুনিক নিধার্মিকেরা যখন বুখারীর হাদিস থেকে নবিজী সাল্লাললাহু আলাইহি ওয়াসাল্লাম এবং 'আয়িশা রাদিয়াল্লাহু আনহার বিবাহের হাদিস ক'খানা পড়েন তখন তারা জাত গেলো জাত গেলো রব তুলে হৈচৈ ফেলে দেন। ছয় বছরের একজন কিশোরী, যার কি না পুতুল খেলার সময় তখন, তাকে কিভাবে বিয়ে করলো ইসলামের নবি? গ্রামীণ বাস্তবতায় রচিত 'কবর' কবিতায় দাদীর কিশোরী-কালের বিবাহ-পরবর্তী পুতুল খেলার আহ্লাদী বর্ণনায় যেসব প্রগতিবাদীরা হেসে কুটিকুটি হয়, তারাই আবার নবিজী সাল্লাললাহু আলাইহি ওয়াসাল্লাম এবং 'আয়িশা রাদিআল্লাহু আনহার বিয়ের হাদিস পড়ে জাত গেলো বলে মূর্ছা যান। আগ্রহী পাঠক বলতে পারেন, এ তো সাহিত্য আর বাস্তবতার তুলনা। এ তুলনা বেজায় বেখাপ্পা! কিন্তু সচেতন পাঠক মাত্রই জানেন, সাহিত্যের সব রস, সব অনুষঙ্গই নিতান্ত মস্তিষ্কপ্রসূত কিংবা কাল্পনিক ধ্যান-ধারণার লিখিত রূপ নয়। সাহিত্য মাঝে মাঝে বাস্তবেরও অধিক। সাহিত্য মাঝে মাঝে সময়েরও দলিল। সেই নিরিখে জসীম উদ্দীনের 'কবর' কবিতা যতোখানি না কাল্পনিক, ততোখানিই তৎকালীন সমাজ-বাস্তবতার স্বরূপ। মূলত বাল্য বিবাহ তথা ছোট বয়সে কন্যাদের বিয়ে দেওয়াটা আমাদের একেবারে নিকট অতীতের বাস্তবতা। নবিজীর বিয়ে নিয়ে যারা নাক সিঁটকোয়, তাদের পূজনীয় ঠাকুর, রবীন্দ্রনাথ ঠাকুর যখন মৃণালিনী দেবীকে বিয়ে করেন, তখন দেবী মৃণালিনীর বয়স ছিলো দশ বছর। নিজের তিন কন্যাকেই রবীন্দ্রনাথ একেবারে অল্প বয়সেই বিয়ে দিয়েছিলেন। আর বাংলা সাহিত্যের জনক বঙ্কিমবাবু তো পাঁচ বছর বয়েসী কিশোরিকে বিয়ে করে সংসার পেতেছিলেন। এগুলো এই সেদিনের কথা। আমাদের প্রগতিপাড়ার সুশীলেরা নিত্য উঠাবসায় যাদের পূজো করে ধন্য হোন, তাদের 'কিশোরি-বিবাহ' প্রথা সম্পর্কে কোন উচ্চবাচ্য কারো মুখে শোনা যায় না; দূর্নাম তো বহু দূর। কিন্তু ইসলামের নবি সেই পনেরো শ বছর আগে কেনো ছ'বছরের এক কিশোরীকে বিয়ে করেছে, তার কাফফারা হিশেবে তাঁকে আজীবন নিন্দামন্দ শুনে যেতে হবে। আমাদের সুশীলীয় সুবিচার এটা!
একজন মানুষ এখন একেবারে কম করে হলেও দিনে চার ঘণ্টা ফেইসবুকে থাকেন। 'চার ঘণ্টা' শুনতে যতো ভারিক্কি দেখাচ্ছে, ফেইসবুকে কাটানোর জন্যে তা একেবারে খুব কম একটা টাইম স্কেল। মার্ক জুকারবার্গের মাথা আর আমার মাথার মধ্যে পার্থক্য আছে। জুকারবার্গের ফেইসবুকের ফিচারটা এমনভাবে তৈরি যে, এখানে আপনি একবার ঢুকে পড়লেই কেল্লাফতে। অন্ধকার কৃষ্ণগহ্বরেরও কূল-কিনারা খুঁজে পাওয়া সহজ মনে হতে পারে, কিন্তু ফেইসবুক স্ক্রল করা শুরু করলে এর শেষ খুঁজে পাওয়াটা রীতিমতো অসম্ভব। এই তুমুল নাভিশ্বাস তোলা কোন ফেইসবুক বিতর্ক দেখছেন তো, ওই কোন চটকদার সংবাদ। কে কার পেছনে লাগলো, কে কাকে পঁচিয়ে পোস্ট দিলো বা ট্রল করলো, কে কাকে রিফিউট করলো ইত্যাদি দেখতে দেখতে, এবং কমেন্ট সেকশনের বিতর্ক-সভা উপভোগ করতে গিয়ে কোন ফাঁকে যে আপনি জীবনের চারটে ঘণ্টা হারিয়ে ফেলেন তা আপনি নিজেই বুঝতে পারেন না। সাথে যদি আপনার নিজেরও দু একখানা নরম-গরম পোস্ট দেওয়ার থাকে তাহলে তো হলোই! কিন্তু দেখুন, একটা মানুষের জন্য প্রতিদিনের সময়টা একেবারে কড়ায় গন্ডায় নির্দিষ্ট। চব্বিশ ঘণ্টার চেয়ে একটু বেশি কিংবা কম সময় আমাদের হাতে মজুদ নেই কোনোভাবেই। এই চব্বিশ ঘণ্টার মধ্যে অতি-আবশ্যিকভাবে ছয় ঘণ্টা আমরা ঘুমিয়ে কাটাই। গড়ে আট ঘণ্টা কাটাই কাজে, স্কুল-কলেজ বা ইউনিভার্সিটিতে, দুই ঘন্টা চলে যায় খাবার খাওয়া এবং তার বন্দোবস্তের কাজে। ঢাকা শহর হলে একঘণ্টা জ্যামে বা পথে শেষ! সকালে গোসল থেকে শুরু করে রাতে ফিরে ক্লান্ত শরীরের খানিক অবসর সবকিছুর জন্যেও যদি একঘণ্টা ধরা হয়, সবমিলিয়ে তাও প্রায় ঊনিশ ঘণ্টা আমরা এভাবেই পার করে দিই। এর বাইরে সালাত, বিভিন্ন জনকে ব্যক্তিগতভাবে দেওয়া সময়, আড্ডা, ফোন কল ইত্যাদির পেছনে যদি একঘণ্টা যায়, জীবন থেকে বিশটা ঘণ্টা একেবারে হাওয়া! আর বাকি থাকলো চার ঘণ্টা! এখন, প্রতিদিন গড়ে যদি আমরা চার ঘণ্টা ফেইসবুকেই কাটাই, তাহলে দিনশেষে জীবনের কতো বিশাল একটা অংশ আমরা জুকারবার্গকে দিচ্ছি তার হিশেব আছে? এই চারটে ঘণ্টা হয়তো আপনার পরিবারের হক ছিলো। আপনার সন্তানকে দেখভালের জন্যে, আপনার স্ত্রীকে দেওয়ার জন্যে, আপনার বাবা-মা কিংবা আত্মীয়স্বজনকে দেওয়ার জন্যে। কিন্তু আপনি তা দিচ্ছেন ফেইসবুককে। এই চার ঘণ্টায় আপনি অনেককিছুই করতে পারতেন। প্রতিদিন একঘণ্টা সময় দিলে আপনি কুরআন শুদ্ধভাবে তিলাওয়াতের জন্যে তাজউইদটা ঠিক করে নিতে পারেন স্রেফ এক মাসেই। প্রতিদিন একঘণ্টায় যদি ত্রিশ পৃষ্ঠাও বই পড়েন, আগামি একমাসে আপনি প্রায় নয়শো পৃষ্টা পড়তে পারেন একেবারে অনায়েশে। নয়শো পৃষ্টা! ধারণা করতে পারেন কতোগুলো বই শেষ করা যায় তাহলে? প্রতিদিন এক ঘণ্টা করে সময় দিয়ে যদি কোন স্কিল ডেভেলপমেন্টের কোর্স করেন, তাহলে আগামি মাস পাঁচেকে আপনি উক্ত বিষয়ে বেশ অনেকদূর এগিয়ে যেতে পারেন। প্রতিযোগিতার এই বিশ্বে স্কিল নেই মানে আপনার মূল্যও শুণ্য! প্রতিদিন এক ঘণ্টা করে যদি নিজের আত্মিক উন্নয়নে সময় দেন, যেমন- ফরয সালাতগুলোর পর লম্বা সময় ধরে যিকির-আযকার করা, কুরআন তিলাওয়াত করা, রাতের জন্য একটা সময় নির্দিষ্ট করা যখন আপনি তাহাজ্জুদের জন্য জাগবেন, সকালের সালাতুত দুহা পড়া ইত্যাদি। এসব করার পর স্প্রিচ্যুয়ালি আপনি কেমন মুসলিম হয়ে উঠবেন তা এই প্র‍্যাকটিসের মধ্য দিয়ে না গেলে আপনাকে বোঝানো সম্ভব নয়। এই চার ঘণ্টায় দুনিয়ায় আপনি-আমি অনেককিছুই করতে পারি। কিন্তু দুর্ভাগ্যজনকভাবে আমরা কিছুই করতে পারছিনা কারণ- মার্ক জুকারবার্গ তার ফেইসবুক শিকলে বেঁধে ফেলেছে আমাদের পা। আমরা ফেইসবুক বিতর্কগুলোতে অংশ নিয়ে, মজা দেখে, অন্যকে খোঁচা দিয়ে, ট্রল করে, রিফিউট করে ভাবছি যে খুব তো কাজের কাজ করে যাচ্ছি। কিন্তু দিনশেষে আমাদের প্রাপ্তির খাতা? শূণ্য! আপনি ভাবছেন দুনিয়া উল্টে যাচ্ছে আর আপনি ফেইসবুকে বসেই দুনিয়া উদ্ধার করবেন। খুবই লোভনীয় ভুল কথা! ফেইসবুকে বসে বসে আপনি জীবনের গুরুত্বপূর্ণ সময় হারানো ছাড়া আর কিছুই করতে পারবেন না দুনিয়ার।
'ম্যাচিউর' শব্দটাকে খাঁটি বাংলায় 'পোড় খাওয়া' বলা যেতে পারে। জীবনে যে যতো বেশি পোড় খায়, সে ততো বেশি ম্যাচিউরড পার্সন।
[১] রাজশাহী শহরটাকে আমার কেমন যেন নিরীহ নিরীহ লাগে। পুরো শহরজুড়ে কোথাও কোন ফ্লাইওভার নেই, ঢাকা শহরের মতোন যানজট নেই, ট্রাফিক নেই। একটা থানা শহরের চেহারা যেমন হয় সাধারণত, রাজশাহী শহর ঠিক তেমনই, ফাঁকা ফাঁকা। রাজশাহী শহরে প্রথম এসেছিলাম ২০১৮ সালে। বিয়ের সিটিং উপলক্ষ্যে। সেবারও মনে হয়েছিলো শহরটা কেমন যেন নিরীহ, গোবেচারা ধরণের। ঘরের একেবারে ভদ্র ছেলেটি যেমন হয়, কাজে-কর্মে নিপুণ, কিন্তু খুব বেশি আহ্লাদি নয়। মাছ-মাংশের চাহিদা নেই, শাক পাতা দিয়েই তার দিব্যি ভরপেট খাওয়া হয়ে যায়। রাজশাহীও তেমনই। কাজের কাজ তারা সব করে, কিন্তু মাথার ওপরে ফ্লাইওভার নেই বলে, বহুতল ভবনে তার আকাশ ছেঁয়ে যায়নি বলে, রাস্তায় যেখানে সেখানে যানজট নেই বলে তার কোন মাথাব্যথা নেই, হাউকাউ নেই। ঘরের নিপাট, ভদ্র ছেলেটি। এদিক থেকে দেখতে গেলে ঢাকা শহরের সাঁই সাঁই উন্নতি হয়েছে। মাথার ওপরে একগাদা ফ্লাইওভার গজিয়েছে, রাস্তার নিচে গাড়িগুলো শুরু করেছে আমরণ অনশন। মহাখালিতে জ্যামে আটকে উত্তরা পৌঁছাতে গেলে তো জীবন যৌবন সব ফুরিয়ে যাওয়ার উপক্রম হয়। তারপরও ঢাকা শহরের উন্নতি হয়েছে। আকাশ ছোঁয়া দালান হচ্ছে চারদিকে। রাত হলে নগরী আরো জীবন্ত হয়ে উঠে। ঝিকিমিকি আলোকসজ্জা, ভি আই পি মানুষ আর ভি আই পি গাড়িগুলো প্রমাণ রেখে যায়- ঢাকা এখন মেগাসিটি! তবে, একান্ত নিরীহ, গোবেচারা টাইপ মানুষ বলেই হয়তো-বা, রাজশাহী শহরটাকেই কেনো যেন ভালো লাগলো। এ যেন আমার আপন আলয়। একটা শহর, কিন্তু প্রাণোচ্ছল, প্রাণবন্ত! দালানকোঠার প্রতিযোগিতা নেই, তবে সবুজ অরণ্যের আনাগোনায় ভরপুর। এখানে দম ভরে শ্বাস নেওয়া যায়। দৃষ্টিসীমার মধ্যে সবুজের শ্যামলিমা দেখতে দেখতে এখানে হারিয়ে যাওয়া যায়। এখানে মাথার ওপরে ঠাঁয় দাঁড়িয়ে থাকা ইমারত নেই, তার বদলে আছে দূরদিগ্বলয়লীন নীলাকাশ। কিন্তু, দিনশেষে ঢাকার সাথেই ঘর করতে হয় আমাদের। ঢাকা হলো সেই প্রেমিকার মতোই, রূপ নেই বলে যাকে দূরে ঠেলতে গিয়ে, গুণের জন্য তাকেই অধিক আপন করতে হয়। ঢাকা শহরকে অপছন্দ করার একগাদা কারণ দাঁড় করানো যায়, কিন্তু হাজারো লক্ষ মানুষের জীবন এবং জীবিকার কেন্দ্র হয়ে উঠা এই নগরীকে মন থেকে ত্যাগ করেও আসা যায় না। দিল্লিকা লাড্ডু, খাইলেও পস্তাতে হয়, না খাইলেও পস্তাতে হয়।
রাজশাহী যে নিতান্তই গোবেচারা আর নিরীহ শহর- এই ব্যাপারে আমার মনের সমস্ত সন্দেহ মুহূর্তে দূরীভূত হয়ে গেলো রাজশাহী বিমানবন্দরে নামা মাত্রই। আমাদের থানা শহরের পোস্ট অফিসকেও আমি এরচেয়ে ভালো জমজমাট অবস্থায় দেখতে দেখতে বড় হয়েছি। একটা বিমানবন্দর এলাকা, কিন্তু দূরপাল্লার যানবাহনের কোন বালাই নেই। কিছু অটো, দুটো মাইক্রো ছাড়া বিমানবন্দরের ত্রি-সীমানায় আর কোনো বাহন চোখে পড়লো না যাতে চড়ে আমি আরো দেড়শো কিলোমিটার ভিতরে যেতে পারি। খুবই হতাশ। একবার মনে হলো, আমার ঢাকা শহর-ই ভালো। অন্তত এমন গরীবি হালত নেই। বিমানবন্দরে নামা মাত্র অন্তত জন পাঁচেক ড্রাইভার দৌঁড়ে আসে কার আগে কে গাড়িতে নিয়ে উঠাবে তার জন্যে। অনেক চেষ্টার পরে একটা গাড়ি ম্যানেজ করা গেলো, তা-ও মাঝ রাস্তায় নামিয়ে দেবে। সেখান থেকে আরো পঞ্চাশ কিলোমিটার আমাকে অন্য গাড়িতে চড়তে হবে। তাও ভালো যে কিছু একটা অন্তত পাওয়া গেলো। সন্ধ্যাও হয়ে যাচ্ছে, এই একখানা গাড়ি না পাওয়া গেলে এই নীরিহ শহরে আমাকে তো রাত্তির বেলায় শেয়ালের সাথে রাত্রি যাপন করা লাগতো! আ'য়িশার আম্মুর সাথে আমার মাঝেমধ্যেই টুকটাক বিতর্ক হয়। বিতর্কের বিষয় কোন জেলা বেশি সেরা? উত্তরবঙ্গ না চট্টগ্রাম? বাপের বাড়ি থাকাবস্থায় আমি যদি সকালে ফোন দিয়ে জিজ্ঞেস করি, 'কি খেয়েছেন?' তিনি বলেন, 'ভাত খেয়েছি'। মজা করার জন্যে বলি, - 'ও, তাই তো! ভাত-ই তো খাবেন! উত্তরবঙ্গের মানুষ আর চিনে কি! - 'আমার বাপ তো আর আপনার মতো বড়লোক না'। - 'ব্যাপারটা টাকা-পয়সার না, ব্যাপারটা আভিজাত্যের। চট্টগ্রাম তো শিল্পপতির শহর, আপনি জানেন। সকালবেলা জোশ একটা নাস্তা না হলে আমাদের আসলে চলে না'। - 'ও, শিল্পপতির শহর বলেই বর্ষার সময়ে শহরের রাস্তাঘাট পানির নিচে তলিয়ে যায়'। - 'আসলে, বর্ষার সময়ে একটা মিনি সমুদ্র সৈকতের বন্দোবস্ত যেহেতু এখানেই হয়ে যায়, তাই এতো কষ্ট করে কক্সবাজার সী-বীচ কিংবা পতেঙ্গা, অথবা সেন্ট মার্টিনে গিয়ে সমুদ্র বিলাস উপভোগ করাটা স্রেফ টাইম লস। জানলার পাশে বসে অথৈ জলের স্রোত দেখতে পারি আমরা। ঢেউয়ের গর্জন শুনে কাটিয়ে দিতে পারি অজস্র রজনী। নাহয় দেখেন, শিল্পপতিদের শহরে জলাবদ্ধতা থাকবে, এটা কোন দেশে, কোন কালে হতে পারে?' এভাবেই চলতে থাকে আমাদের তর্ক-বিতর্ক। রাজশাহী বিমানবন্দরের এমন গরীবি হালত এবং তাতে যানবাহনের এতো অপ্রতুলতা দেখে নতুন করে আ'য়িশার আম্মুকে খোঁচানো যাবে। বলবো, 'এতো বড় শহর, কিন্তু বিমানবন্দরের অবস্থা পোস্ট অফিসের চাইতেও খারাপ। এইসমস্ত ঐতিহ্য নিয়ে আপনারা গর্ব করেন?'
সাধারণত পশু কুরবানির দৃশ্য ধারণ করে তা সোশ্যাল নেটওয়ার্কে দেওয়াতে ব্যক্তিগতভাবে আমার আপত্তি আছে। আপত্তি বলতে আমি নিজের জন্যে তা জরুরি মনে করি না এবং দিইও না। আমার ঈমানের কমজুরি, ইখলাসের ঘাটতি এবং ভরপুর তাকওয়ার অভাবে এ-সমস্ত ছবি ফেইসবুকের মতোন প্ল্যাটফর্মে দিতে দ্বিধাবোধ করি। তবে, সাথে আমি এও বিশ্বাস করি, যাদের ঈমানের জোর অনেক, যাদের ইখলাস কিংবা তাকওয়া নিয়ে সন্দিহান হওয়ার শঙ্কা নেই, তারা নির্ভয়ে, নিশ্চিন্তে তা এখানে দিতে পারেন।
পশু কুরবানির সংস্কৃতিটা আমরা আমাদের পিতা ইব্রাহিম আলাইহিস সালাম হতে লাভ করেছি। তবে, পশু হিশেবে গরু কুরবানি নিয়ে আমাদের, উপমহাদেশের মুসলিমদের আলাদা একটা ত্যাগ এবং সংগ্রামের গল্প আছে। পিতা বুরহানউদ্দীন যখন তার শিশুপুত্রের আকিকার জন্যে গরু কুরবানি করেছিলেন একদা, তখন নিপীড়ক রাজা গৌর-গোবিন্দ গরু জবাইয়ের কারণে তার শিশুপুত্রকে হত্যা করে। পরে শামসুদ্দিন ফিরোজ শাহের নির্দেশে হজরত শাহ জালাল রাহিমাহুল্লাহ প্রমুখগন অত্যাচারী গৌর-গোবিন্দকে পরাজিত করে আমাদেরকে গরু কুরবানির অধিকার ফিরিয়ে দেন। এই সংগ্রাম আমাদের টিকে থাকার, বেঁচে থাকার সংগ্রাম। অধিকার ফিরে পাবার এবং নীপিড়কের বিরুদ্ধে লড়ে যাওয়ার সংগ্রাম ছিলো সেটা। আমরা আমাদের গরু কুরবানির সংস্কৃতি থেকে এই সংগ্রামের মাহাত্ম্যকে মুছে দিতে পারি না। তবে, গৌর-গোবিন্দরা অতীত হলেও তাদের রক্তধারা এখনও বহমান। এখনও গরু কুরবানির কারণে, গরু জবাইয়ের কারণে, গরুর গোশত খাওয়ার কারণে এবং ফ্রিজে গরুর গোশত আছে সন্দেহে লাশ হয়ে যেতে হয় আরো অসংখ্য বুরহানউদ্দীনের পুত্রদের। গৌর-গোবিন্দদের রাজনীতি এবং বিদ্বেষ যেহেতু এখনও দৃশ্যমান, তাই অধিকার ফিরিয়ে আনার কিংবা অধিকারের বয়ানে অটুট থাকার একটা প্রতিবাদী সংস্কৃতি হয়ে উঠতে পারে সোশ্যাল নেটওয়ার্কে গরু জবাইয়ের ছবি ছড়িয়ে দেওয়ার ব্যাপারটা। সুতরাং, আমি এটাকে সমর্থন করি। গরু জবাইয়ের ছবিতে ভরে উঠুক ফেবু-পাড়া।
মুশফিক প্রতি-বছর কুরবানির ঈদে পশু জবাই পরবর্তী ছবি ফেইসবুকে দেয় এবং তা নিয়ে একটা মহলে ভালো রকমের বিতর্ক ছড়ায়। যদিও মহলটা ইনিয়ে বিনিয়ে 'এমন ছবি কেনো দেওয়া উচিত নয়' ধরণের নানান বক্তব্য হাজির করে মুশফিকের পিন্ডি চটকায়, কিন্তু আমরা তো জানি তারা আদতে বহু শতাব্দী প্রাচীন গৌর-গোবিন্দদের রাজনীতিকে নতুনরূপে তুলে আনতে বদ্ধপরিকর। মডার্ণ গৌর-গোবিন্দদের এহেন সমালোচনাকে অগ্রাহ্য করেও বারংবার মুশফিকের এমন সাহসী পদক্ষেপ সত্যিই ভালো লাগার। মুশফিকের জন্যে ভালোবাসা।
'পশু জবাইয়ের ছবি দেখলে বাচ্চারা ভয় পাবে, দূর্বল চিত্তের মানুষেরা বেহুশ হয়ে পড়বে' ধরণের বকওয়াসগুলো প্রতিবছর ঘুরেফিরে চলতে থাকে। তাদের কে বোঝাবে যে, বাচ্চারা ফেইসবুক চালায় না? আর যারা চালায় তারা আদৌ বাচ্চা না? আমার আশপাশের বাচ্চাদের আমি যে আগ্রহ আর আনন্দের সাথে পশু কুরবানির দৃশ্য উপভোগ করতে দেখি তা অতুলনীয়। বাঙালি নিজেকে বীরের জাত পরিচয় দিতে গর্ববোধ করে, কিন্তু বাচ্চাগুলোকে বানাতে চায় ফার্মের মুরগি। যারা নাকি পশু জবাইয়ের সাথে যুক্ত, তাদের সন্ত্রাসী কর্মকান্ডে জড়িয়ে পড়ার সম্ভাবনা নাকি ততোধিক। ঘটনা সত্য হলে সরকারের উচিত আজকেই হাসপাতালগুলোর ফরেনসিক ইউনিটগুলো বন্ধ করে দেওয়া। যেসব ডাক্তারেরা লাশের পোস্টমর্টেম করে, তারা যে কতো ভয়াবহ রকমের সন্ত্রাসী হয়ে আছে, তা ভাবতে গেলেই তো গা শিউরে উঠার কথা! কিন্তু বাংলার প্রগতিশীল গোষ্ঠী তা মানবেন না। তারা শুধু মুসলমানদের কোরবানি নিয়েই প্রশ্ন তুলবেন। 
কুরবানির সময়টায় এদেশে বেশ কয়েকবছর ধরে বন্যা হচ্ছে। তো, প্রগতিশীল বাঙালিরা মুফতির বেশ ধরে আজকাল বলতে চান, 'কুরবানি তো অনেক দিলেন, এবারের কুরবানির গরু না কিনে, ওই টাকা দুঃস্থদের দান করে দেন, উপকার হবে'। এসব প্রগতিবাদীরা জানে না, ইসলাম দান সাদাকার ব্যাপারে এতো বেশি উৎসাহ দেয় যে, প্রগতিশীলদের কোন বাড়তি উৎসাহ মুসলমানদের দরকার নেই। সাদাকার জন্যে নিজের চুলোর ছাই নিয়ে আসার ঘটনা থেকে শুরু করে নিজেদের একাধিক স্ত্রী থেকে একজনকে তালাক দিয়ে অপর ভাইয়ের সাথে তার বিবাহের বন্দোবস্ত করার ঘটনাও ইসলামে আছে যা আমরা মদীনায় মুসলিমদের হিজরতের ঘটনায় দেখতে পাই। নবিজী সাদাকার কথা বললে মহিলারা তৎক্ষণাৎ নিজেদের গহনাগাঁটি খুলে দিয়ে দেওয়ার ঘটনাও অজানা নয় ইসলামে। খোঁজ নিলে দেখা যাবে, অনেক আগ থেকেই এসব বন্যা কবলিত এলাকায় মুসলমানেরা তাদের যথাসাধ্য সাহায্য-সহযোগিতা নিয়ে পৌঁছে যাচ্ছে কোন মাইকিং ছাড়াই। কিন্তু মুসলমানেরা ঢোল পিটিয়ে দান সাদাকা করেনা বলেই হয়তো আমাদের প্রগতিশীলেরা সেই খবর জানতে পারে না। সারাবছর নামী দামী রেস্টুরেন্টগুলোয় খেয়ে, খাবার অপচয় করে, পহেলা বৈশাখে নিজেদের উদরপূর্তি উৎসব সেরে কুরবানি এলেই কেবল তারা কুরবানি না করে সেই টাকা সাদাকা করার বয়ান হাজির করেন। এইসমস্ত সেক্যু-মুফতির কাছে নিজের ঈমান বেচে দিবেন না।
বাড়িতে খুব কম আসা হয় কয়েক বছর যাবত, যার দরুন বাড়ির চাচাতো জেঠাতো ভাইদের সাথে দেখা সাক্ষাতও হয় একেবারে কদাচিৎ। ঈদ-কুরবানে এলেই যা একটু দেখা হয়। এবার বাড়িতে এসে দেখি তাদের অনেকেই অনুপস্থিত। চাকরিস্থলে, কিংবা শহরের বাসা, যেখানে বউ-বাচ্চা নিয়ে থাকে, সেখানেই থাকছে, বাড়ি আসছেনা। একজনকে ফোন দিয়ে জিজ্ঞেস করলাম, 'কি রে, বাড়ি আসবি না?' - 'যাবো, তবে কুরবানির পরের দিন'। - 'কেনো? ছুটি হয় নাই?' - 'ছুটি তো হয়েছে, কিন্তু কুরবানি দিতে পারছি না, তাই লজ্জা লাগছে ঈদের দিন ঘরে থাকতে।' খারাপই লাগলো। ঈদুল আযহার যে মূল স্পিরিট সেটা হলো তাকওয়া। আল্লাহকে ভয় করা, ভালোবাসা, আল্লাহর জন্যে ত্যাগ করতে পারা। পশু কুরবানি দেওয়াটা বিশাল এই স্পিরিটের একটা অংশ কেবল, সবটাই নয়। কিন্তু আমরা, বাঙালি মুসলমানেরা ঈদুল আযহাকে 'ইমেজের ঈদ' বানিয়ে ফেলেছি। পশু কুরবানি দেওয়া না গেলে, দিতে না পারলে, সামর্থ্যে না কুলোলে আমাদের ইমেজে তা বিরূপ প্রভাব ফেলে। আমার চাচাতো ভাইয়ের মতোন এমন অসংখ্য মুসলমান পাওয়া যাবে আমাদের চারপাশে যারা কেবল পশু কুরবানি দিতে না পারার লজ্জায় ঈদের সালাত পড়তেও কুন্ঠাবোধ করবে, ঈদগাহেও আসবে না। দোষটা আমার চাচাতো ভাই কিংবা যারা এই লজ্জায় আড়ষ্ট হয়ে পড়ে- তাদের নয়। দোষটা আমাদের শিক্ষা এবং সিস্টেমের। যে লোক পশু কুরবানি দিতে পারেনি বা পারে না, তার কি তাকওয়া অর্জন করতে নিষেধ? যে লোকের সামর্থ্য নেই গরু কেনার, তার জন্যে কি জিলহজের প্রথম দশ দিনের আমল-ইবাদাত, আরাফাহর দিনের সিয়াম পালন, যাবতীয় নফল ইবাদাত করতে মানা? জিলহজের শিক্ষা অনেক, তাকওয়া অর্জনের উপায়ও অঢেল এই মাসে, কিন্তু এখানে কেবল হাইলাইট করা হয় পশু কুরবানিকে, এবং এটাকেই বানানো হয়েছে ইমেজ রক্ষা আর স্ট্যাটাস প্রমাণের মাপকাঠি। এই সিস্টেমের কুফল অনেক গভীরে প্রোথিত। এই সিস্টেম প্রসিদ্ধি পেয়ে যাওয়াতে জিলহজ মাসের অনেক শিক্ষা বিলুপ্তির পথে আজ। যারা কেবল প্র‍্যাকটিসিং মুসলিম- তারাই পশু কুরবানির বাইরের অন্যান্য আমল-ইবাদাতের খোঁজখবর রাখে, বাকিরা এসবের ব্যাপারে একেবারে ওয়কিবহাল নয়। এই সিস্টেম দাঁড়িয়ে যাওয়ার ফলে সমাজে যা ভয়াবহ হয়ে উঠেছে তা হলো- শ্রেণী-বিভাজন। ছোটবেলা থেকেই আমরা ঠাহর করতে শিখেছি- যারা কুরবানি দেয় বা দিতে পারে, তারা হচ্ছে বড়লোক, আর যারা দিতে পারে না তারা গরীব। এই শ্রেণী-বিভাজনের ফলে একটা বিভেদ-রেখা, একটা অস্পষ্ট বড় আর ছোট'র দেওয়াল সমাজে প্রতিষ্ঠিত হয়ে গেছে যা কোনোভাবেই কাম্য হতে পারে না। নিজের স্ট্যাটাস প্রমাণের জন্যে, কিংবা সমাজের চোখে নিজেকে বড় করে দেখানোর তাগিদে পশু কুরবানি করার একটা রীতিও আজকাল সু-প্রসিদ্ধ আমাদের সমাজে। আমি আমার চারপাশে এমন লোককেও দেখি যারা ঋণ করে, কিস্তি থেকে টাকা উঠিয়ে কিংবা ধার-দেনা করে হলেও পশু কুরবানি দেয়। কারণ- যদি কুরবানি না দিতে পারে তার নাম চলে যাবে সমাজের গরীবদের তালিকায়। এলাকায়, মহল্লায়, বাড়ির ঘরে ঘরে কানাঘুষা চলবে- 'হায়! ওদের তো দিনকাল খারাপ যাচ্ছে! দেখছো না কুরবানি দিতে পারছে না এ বছর'। পরের চোখে গরীব প্রমাণ হওয়াতে আমাদের ভীষণ ভয়। এই ভয় থেকে বাঁচতে সুদের টাকায় গরু কিনে কুরবানি করে, সেই সুদ সারাবছর টানতে আমাদের আপত্তি নেই। অথচ, কি পবিত্র একটা ধর্মীয় বিধানকে সুদের মতোন জঘন্য, অপবিত্র সিস্টেমের কবলে ফেলে আমরা নিজেদের ইমেজ রক্ষায় ব্যতিব্যস্ত। এই যে সঠিক ধর্মীয় শিক্ষার অভাব, এসব থেকে বেরিয়ে আসা না গেলে আমরা দিন দিন বক-ধার্মিক হয়ে উঠবো। ইব্রাহীম আলাইহিস সালামের কুরবানিতে টইটম্বুর তাকওয়া ছিলো, আমাদের কুরবানিগুলোতে টইটম্বুর ইমেজ রক্ষার তাগিদ ছাড়া অন্যকিছু থাকছে কি?
আয়া সোফিয়া তো পুনরুদ্ধার হলো, কিন্তু আমার, আপনার এবং আমাদের অনেকের মাথাটা যে পশ্চিম দখল করে আছে বহু যুগ ধরে, সেই দখলদারিত্ব থেকে আমাদের মাথাগুলোর মুক্তি মিলবে কবে? এক চিমটি ইসলাম, এক চামচ সেকুলারিজম এবং পরিমাণমতো আধুনিকতা মিশিয়ে আমাদের জন্য জীবনের যে দর্শন পশ্চিম নির্ধারণ করে রেখেছে, তার ভূত মাথায় চেপেই আমাদের বহু পূর্বপুরুষ ইহলোক ত্যাগ করেছেন, এবং এই ধারা অব্যাহত থাকলে আমাদের বহু উত্তর-পুরুষও তা বয়ে বেড়াবে যুগ থেকে যুগান্তরে। আয়া সোফিয়াগুলো পুনরুদ্ধার হয় এবং হয়তো-বা আরো হবে, কিন্তু আমাদের মাথাগুলো পুনরুদ্ধার করা আর কি কখনোই সম্ভব নয়? পশ্চিম, মোটাদাগে আমেরিকার চোখে ইসলামকে দেখতে আমরা অভ্যস্ত হয়ে পড়েছি। আমি অনেক সিরিয়াস ইসলামিস্টকে চিনি যিনি একাধারে ধর্ম-অন্তপ্রাণ, আবার সেই তিনি নাটক, সিনেমাতেও বুঁদ হয়ে থাকতে ভালোবাসেন। তাকে যদি জিজ্ঞেস করা হয়, 'এসব নাটক-সিনেমায় তো অনেক অশ্লীল দৃশ্য ধারণ করা হয়। এসব দেখা কি জায়েজ?' সাথে সাথে তার তড়িৎ উত্তর, 'রাস্তায় হাঁটলে আপনি কি চোখ বন্ধ করে হাঁটেন? আমি এগুলো দেখি শেখার জন্যে। সমাজ, সভ্যতা আর সময়কে ধারণের জন্যে'। নাটক-সিনেমা থেকে মানুষ কতোটা সমাজ, সভ্যতা আর সময়ের পাঠ নেয় বলতে পারি না, তবে নিছক চিত্ত-বিনোদনের জন্যে যে তারা এসব দেখেন, তা স্বীকার কোনোদিনই করেন না। আমাদের সোনালী যুগের মানুষগুলো এই ধরণের সমাজ, সভ্যতা আর সময়ের পাঠ না নিয়েও 'সোনার মানুষ' হয়ে আছেন আমাদের কাছে। আমাদেরকে যে পশ্চিমের আয়নায় সমাজ, সভ্যতা দেখতে হবে, সময়ের সম্ভাব্য সকল পাঠ পশ্চিমের পাঠশালা থেকেই আহরণ করতে হবে, এই ধ্যান-ধারণা খুব সুকৌশলে পশ্চিমারা আমাদের মননে, মগজে ঢুকিয়ে দিয়েছে, আর আমরাও ভাবছি, 'আমি তো খুবই জবরদস্ত মুসলমান আছি'। সেকুলারিজমকে আমরা যদিও অপছন্দ করি বলে মনে হয়, কিন্তু চলনে-বলনে, কথায়-বার্তায় সেকুলারিজমকে ধারণ না করে আমরা আগাতে পারি না। সেকুলার দুনিয়া আমাদের সামনে জীবনের যে দর্শন ঠিক করে দেয়, সেই দর্শনকে আমরা খুব স্বাভাবিকভাবে, নিজের অজান্তেই ধারণ করে বসে আছি। ইসলামের বিধি-বিধানগুলোকে খুব হালকা, খুব বেশি প্রায়োগিক, যুগের সাথে খুব বেশি খাপ খাওয়ানো ভাবতে আমাদের বেশ কাঁচুমাচু করতে হয়। ইসলামের হুকুম আহকাম যদি সেকুলার দুনিয়ার নিয়ম কানুনের সাথে পরস্পরবিরোধী হয়ে দাঁড়ায়, তখন আমাদের গলা থেকে ঝরে পড়ে কৈফিয়তের সুর। কেনো আসলে ইসলাম এটা বলেছে, কোন জায়গায় গিয়ে ইসলাম আবার সেকুলারিজমের সাথে আপোষ করে ফেলে এসব বর্ণনা করাতে আমরা তৎপর হয়ে উঠি। আমরা যেন আইডেন্টিটি ক্রাইসিসে পড়ে যাই। এ'কূল ও'কূল দুই কূলই আমাদের বাঁচাতে হয়। ইসলাম থেকে খারিজ হয়ে গেলাম কি না তা-ও ভাবতে হয়, পশ্চিম আবার চোখ রাঙাচ্ছে কি না, তারও তদারকি করতে হয়। এরদোয়ানরা আছে, আরো অনেক আয়া সোফিয়া হয়তো তাদের হাত ধরে পুনরুদ্ধার হবে। কিন্তু পশ্চিমের কাছে মাথা-বিক্রির যে দাসখত আমরা যুগ যুগ ধরে দিয়ে আসছি, তা থেকে মুক্তির জন্যে আমাদের ওমর রাদিয়াল্লাহু আনহুর মতোন নেতা দরকার, আর দরকার সত্যিকার মুসলিম হয়ে উঠার প্রাণান্তকর চেষ্টা। আয়া সোফিয়া পুনরুদ্ধার হয়েছে, কিন্তু আমাদের মাথাগুলো কবে আমরা ফিরে পাবো? 
আমি নেই তো কী হয়েছে? 'থাকতে হবে' কথা নেই না থেকেও ভীষণ আছি আমার সকল 'কথা'-তেই। 
হসপিটাল এরিয়ায় একজন মহিলাকে মাস্ক, পিপিই কোনোকিছু ছাড়াই ঘুরতে দেখে একজন অতি-আধুনিক পিপিই পরা সুশীল বলে উঠলেন, 'কি ভয়ানক! এদের কি মরার ভয় বলতে কিচ্ছু নাই? এমন রিস্কি জোনে পিপিই তো পরেইনি, মাস্কটা পর্যন্ত পড়েনি। দেখেছেন কারবার?' কথাগুলো মহিলার কানে যেতেই মহিলা বললেন, 'স্যার, পিপিই পরলে গরম লাগে। কেমন বদ্ধ পরিবেশ। দেখছেন না কেমন গরম বাইরে? আর মাস্কের কথা বললেন না? ওটা পরলে তো দম বন্ধ হয়ে মরে যাবার উপক্রম হয়। এজন্যেই এসব না পরে হাওয়া খাচ্ছি'। লোকটা মহিলার তড়িৎ উত্তর শুনে বললো, 'ঢংয়ের কথা বলবেন না। পিপিই পরলে একটু গরম লাগতেই পারে, তাই বলে কি পিপিই পরতে হবে না? এই যে, আমরা পিপিই, মাস্ক পরছি, আমরা কি মানুষ না? জন্তু-জানোয়ার? কই, আমরা তো দম আটকে মরে যাচ্ছি না।' কিন্তু, দু'বছর আগে, হাসপাতাল এরিয়ার ঠিক এই জায়গাটায়, এমন গ্রীষ্মের খরতাপে বাইরে কিছু মহিলাকে বোরকা-হিজাব পরে দাঁড়িয়ে থাকতে দেখে লোকটা মন্তব্য করেছিলোঃ 'উফফ! এই অসহ্য গরমের মধ্যে এসব মহিলা যেভাবে পেঙ্গুইন সেজে আছে, তা দেখে তো আমারই গরম লাগছে। বলি, বোরকার মধ্যেই সেদ্ধ হতে এদের এতো কি ভালো লাগে? দম বন্ধ হয়ে আসে না? এরা কি মানুষ না জন্তু-জানোয়ার?' করোনা কালের গল্প...
ডা. সাবরিনা মানুষের হার্টের চিকিৎসক ছিলেন। মানুষের হৃদয়ে বাসা বাঁধা রোগ সারিয়ে সুস্থ করে তোলাই ছিলো তার কাজ। অথচ দেখুন, ডা. সাবরিনার নিজের হৃদয়টাই কতোটা অসুস্থ আর কতোটা কদর্য! এক নিদারুন সংকটের সামনে দাঁড়িয়েও, মানুষের জীবন নিয়ে খেলতে তার বুক কাঁপেনি। আবার রিজেন্টের শাহেদ, বিভিন্ন টকশোগুলোতে যার গালভরা বক্তব্য আর নীতি-কথায় ভরপুর কথাবার্তা সম্পর্কে জাতি ইতোমধ্যেই অবগত, তার দিকে তাকিয়ে দেখুন, সে নিজেই তার নীতি-কথার আশপাশ দিয়ে ঘেঁষে নি। করোনার নেগেটিভ সার্টিফিকেট বিক্রি করতে দু'বার ভাবেনি নীতিবাগীশ শাহেদ। এই মুনাফেকি মানব-চরিত্রের দিকে ইঙ্গিত করে কুরআনে বলা হয়েছিলো, 'তোমরা এমন কথা বলো কেনো যা তোমরা নিজেরা করো না?' মানুষকে উপদেশ, নীতিকথা, নৈতিকতা শেখাতে ব্যস্ত, কিন্তু নিজের মধ্যে এসবের ছিঁটেফোঁটা না থাকা ভার্চুয়াল মানুষজনের জন্যও সাবরিনা আর শাহেদ একটা উজ্জ্বল দৃষ্টান্ত। ধরা তো খেতেই হবে, এ'পারে নয়তো-বা ও'পারে।
বিবাহিত জীবনের দু'বছরে পদার্পণ করলাম আজ। যদি বিবাহিত জীবনকে কেবলমাত্র দুটো শব্দে প্রকাশ করতে বলা হয়, আমি বলবো- ভয়ংকর সুন্দর! উত্তাল ঢেউ আর ঝড় ঝঞ্ঝাবিক্ষুব্ধ অথৈ সমুদ্রে জাহাজের মাস্তুল যদি থাকে কোন দক্ষ নাবিকের হাতে, যদি কোন সুদক্ষ ঘোড়সওয়ার শক্ত হাতে ধরতে পারে ঘোড়ার লাগাম, তাহলে নাবিকের জন্যে ভয়ানক সমুদ্রও তখন পরম সৌন্দর্যের লীলাভূমি হয়ে ওঠে, আর ভয়ানক বন্ধুর পথও ঘোড়সওয়ারের জন্যে ফুলেল প্রান্তরে পরিণত হয়। আমার ধারণা, বিবাহিত জীবনটাও এমনই। এখানে বিপদ আছে, ভয় আছে, আছে কূল হারাবার অকূল সম্ভাবনা। এখানে সংকোচ আছে, সংশয় আছে, আছে বিভ্রান্তিরও বিপুল সমাহার। তবে, এখানে পাশাপাশি আশা আছে, ভরসা আছে, আছে নির্ভরতার অসংখ্য উপাদান। উত্তাল সমুদ্রের কোন দক্ষ নাবিক অথবা দূর্গম যাত্রার কোন সুদক্ষ ঘোড়সওয়ারের মতো যদি কেউ জীবনের তাল ঠিক রেখে উড়াতে পারে সংসারের পাল, তাহলে বিবাহিত জীবন তার অনিঃশেষ দুর্গমতা এবং দুঃবোর্ধ্যতা সত্ত্বেও, আমাদের সামনে হাজির হতে পারে তার এক বিপুল বর্ণময় রূপ নিয়ে যাকে আমরা অনায়েশে 'ভয়ংকর সুন্দর' বলতে পারি। দু'বছরের খুব সংক্ষিপ্ত অথচ স্বপ্নময় এক জীবনের অভিজ্ঞতা থেকে বলতে পারি, বিবাহিত জীবন কখনোই 'গিভ এন্ড টেইক' দিয়ে হয় না। এখানে দরকার হয় সমঝোতা এবং সমন্বয়। মানুষ কখনোই পরিপূর্ণ হয় না জেনে, দুজন দুজনের জন্যে আয়না হয়ে গেলেই চুকে যায় অনেক ঝামেলা, মিটে যায় অনেক অনৈক্য এবং মিলে যায় অসংখ্য অনিশ্চয়তা। সঙ্গীর সুখের জন্যে যদি ছেড়ে দেওয়া যায় জিদ এবং জিতের মোহ, তাহলে কঠিন জীবনও তার সীমাহীন সারল্য নিয়ে আমাদের সামনে উপস্থিত হতে বাধ্য; অন্তত আমি তা বিশ্বাস করি। আমাদের সম্পর্কের বয়স দু'বছর, কিন্তু মনে হয়, আমরা যেন বহুযুগ, বহুকাল ধরে পাশাপাশি, কাছাকাছি আছি। যেন আমাদের দেখাটা হবার-ই ছিলো সময়ের কোন এক ঘূর্ণাবর্তে। মনে হয়, আমরা দু'জন দু'জনকে চিনতাম বহুকাল-ব্যাপী; তবে আমাদের দেখা হলো সেদিন মাত্র। যেন সময় আমাদের মাঝে দেয়াল হয়ে, আমাদের মেলবন্ধনে বিঘ্ন না ঘটালে, আমাদের এই সম্পর্কের বয়স বহু শতাব্দী পেরিয়ে যেতো। আমাদের দু'বছরের এই নাতিদীর্ঘ জীবনে নতুন সংযোজনের নাম 'আয়িশা, আমার মেয়ে। তার আধো আধো বোল, নিটোল, নিষ্পাপ মুখের দিকে তাকালে মনে হয়- জীবনের সার্থকতার সম্পূর্ণতা না হোক, তার কাছাকাছি কোন এক অর্জন সম্ভবত বাবা হতে পারা। আমার বাবা-মা'র জন্যে আমার বুকের ভিতরে অসীম ভালোবাসা আর শ্রদ্ধা মজুদ ছিলো সর্বদাই, কিন্তু নিজে বাবা হবার পরে বাবা-মা'র জন্যে ভালোবাসার সেই পারদ বহুগুন বেড়ে গেছে যেন। আমার সন্তানের জন্যে যে দরদ আমি বুকে পুষে রাখি, তার খুব ক্ষুদ্র অংশই তাকে দেখাতে পারি কেবল। বাকি এক বিশাল অংশ অপ্রকাশিতই থেকে যায়। সন্তানকে তা বুঝিয়ে উঠা পৃথিবীর কোন বাবা-মা'র পক্ষেই হয়তো-বা সম্ভব নয়। মানুষের অনেক সীমাবদ্ধতার মাঝে এটাও হয়তো-বা একটা বিরাট সীমাবদ্ধতা, আর এই সীমাবদ্ধতা কেবল বাবা-মা হলেই অনুভব করা যায়। এই অনুভূতি পৃথিবীর সকল সময়ে, সকল সভ্যতায়, সকল সমাজে সমান। একটি স্বপ্নময় জীবনের পাটাতনে দাঁড়িয়ে, আকাশের মালিকের কাছে আকুল ফরিয়াদ করি, জীবনের যে মুগ্ধতার মাঝে, যে ভয়ংকর সুন্দরের মাঝে তিনি আমাকে বাঁচিয়ে রেখেছেন, সেই মুগ্ধতার ভিতরে, সেই ভয়ংকর সৌন্দর্যের আকরের মাঝেই যেন আমার মৃত্যু হয়। 
টেন মিনিট স্কুলে সকল বয়সীদের জন্য ইসলাম শেখার আলাদা একটা কর্ণার রাখার দাবি আয়মান সাদিক ভাইয়ের কাছে দিয়েছেন প্রিয় শাইখ আহমাদুল্লাহ। আল্লাহ উনাকে রহমতের চাদরে আবৃত করে রাখুন। তার ছায়া আমাদের মাথার ওপর প্রলম্বিত করুন। শাইখ খুবই ইতিবাচক চিন্তার একজন মানুষ এবং তিনি উদ্ভুত সমস্যার সুন্দর সমাধান-কল্পেই এমন একটা প্রস্তাবনা রেখেছেন, তবে আমার মনে হয়, এখানে বেশ অনেকগুলো ব্যাপার আমাদেরকে চিন্তা করতে হবে। টেন মিনিট স্কুলে যদি আমরা আলাদাভাবে ইসলামিক কর্ণার চাই যেখান থেকে মানুষেরা ইসলাম শিখবে এবং ইসলাম জানবে, তাহলে অন্যদিক থেকেও দাবি আসতে পারে যে, 'হিন্দু ধর্ম সম্পর্কে জানার জন্যে আলাদা কর্ণার হবে কি? বৌদ্ধ কিংবা খ্রিস্টান?' এমন প্রশ্ন যদি আসে, তখন আমাদের পক্ষ থেকে উত্তরটা কি হবে? আমরা কি সাধুবাদ জানাবো? বলবো, 'ফাইন! আলাদা আলাদা ধর্মের জন্য আলাদা আলাদা কর্ণার করাই যায়'। এমন যদি হয়, তাহলে ঝামেলা হলো, টেন মিনিট স্কুল একাধারে মাদ্রাসা, গীর্জা, মন্দির এবং প্যাগোডা হয়ে উঠবে। সেই টেন মিনিট স্কুলকে কিরূপ দেখাবে তা আমরা নিজে নিজে ভেবে নিতে পারি। কিন্তু, আমরা যদি আপত্তি করি? যদি বলি, 'এখানে কেবল ইসলাম ধর্ম শেখার কর্ণার-ই থাকবে, অন্যকোন ধর্মের কর্ণার এখানে হতে দেওয়া যাবে না', তাহলে বেশ ভুল একটা ম্যাসেজ সবার মাঝে যাবে যা হলো- ইসলাম অন্য ধর্মের সহাবস্থানে বিশ্বাসী নয়। তখন মানুষ ভাববে, টেন মিনিট স্কুলকে আমরা জোর-দখল করেছি। সাধারণ মানুষ এখানে আমাদের বিজয় কিংবা গৌরব না দেখে কাপুরুষতা দেখবে বেশি। আখেরে যদিও-বা মনে হবে লাভটা আমাদেরই, কিন্তু লাভের লাভ আসলে হবে কি? টেন মিনিট স্কুলে ইসলাম শেখার কর্ণার চালু হলে সেই লাভটা আমাদের ঝুলিতে কি আসবে যা একটা ভুল ম্যাসেজের মাধ্যমে আমাদের হারাতে হবে? ভাবতে হবে। দ্বিতীয় যে সংশয়টা আছে তা হলো, বাঙাল মুলুকের ইসলাম তো বটেই, উপমহাদেশীয় ইসলামটাই নানান দল আর উপদলে ভাগ-বাটোয়ারা হয়ে আছে। সত্য বলতে দ্বিধা নেই, বর্তমান যামানায় আমাদের মধ্যেই সহনশীলতার সংকট সবচাইতে বেশি। নিজেদের দলের প্রতি আমরা এতোই আনুগত্যশীল যে, অন্য-ভাবনার, অন্য-চিন্তার কারো কোন কথাকে আগ্রহভরে শোনা তো দূরে থাক, বলতে দিতেও ইচ্ছুক নই। যে আমার মাজহাব আর মানহাযের হবে না, তাকে আমি শত্রু শিবিরের লোক বলেই গন্য করি। সুতরাং, বিভক্তি এবং দলাদলির চরম এই সংকটাপন্ন সময়ে, টেন মিনিট স্কুলে ইসলাম শেখার কর্ণারে যারা কাজ করবেন, তাদের নাড়ি-নক্ষত্র নিয়ে যে চুলছেঁড়া বিচার-বিশ্লেষণ অনলাইন দুনিয়ায় হবে, এবং ট্যাগ, উপ-ট্যাগে তাদের যেভাবে ক্ষত-বিক্ষত করা হবে, সেই ধাক্কা টেন মিনিট স্কুলের ভাবি ইসলাম শিক্ষার ওস্তাদেরা সামলাতে পারবেন কি না, বা টেন মিনিট তা সামলাতে প্রস্তুত কি না তা-ও ভাবার অবকাশ থেকে যাচ্ছে। এদেশে ধর্মীয় বিষয়াদি নিয়ে বছরে যতোগুলো নির্ধারিত বিতর্ক-সভা অনলাইন দুনিয়ায় অনুষ্ঠিত হয়, তা থেকে টেন মিনিট কিংবা তার ভাবি ওস্তাদেরা কতোটুকু নিজেদের বাঁচাতে পারবেন, তা আমাদের ভাবতে হবে। ধরে ধরে বলতে গেলে অনেকগুলো প্রতিবন্ধকতাকেই তুলে আনা যাবে। তবে আমার মনে হয়, টেন মিনিট স্কুলকে তার নিজস্ব গতিতে চলতে দিলেই উত্তম। সেখানকার যে বিষয় আশয় নিয়ে আমাদের আপত্তি ছিলো, তা নিয়ে আমরা যথেষ্ট কথা বলেছি, আলাপ-আলোচনা করেছি, এবং তাদের কাছেও আমরা একটা শক্ত বার্তা দিতে সক্ষম হয়েছি। তারাও আমাদের বার্তা বুঝতে পেরেছেন এবং সেই মোতাবেক ভিডিও অপসারণ, কন্টেন্ট মুছে দেওয়ার মতোন কিছু দৃশ্যমান কাজও তারা করেছেন। এজন্যে তাদের সাধুবাদ। ভবিষ্যতে তারা আরো বেশি সতর্ক হবে এই কাম্য। আশা করি পুনরায় তারা এমন কোনোকিছুতে জড়াবে না, যা তাদের চলার পথকে দূর্গম করে তুলতে পারে। একটা টেন মিনিট স্কুল আমাদের নেই- মোটাদাগে এটা আমাদের ব্যর্থতা। আমাদের উঠতি প্রজন্মকে কেউ এসে মজায় মজায় পদার্থবিজ্ঞান শেখাবে, হাসতে-খেলতে বুঝিয়ে দেবে রসায়নের কঠিন পাঠ, গণিতের প্যাচ খুলে দিয়ে চমকে দেবে, স্মার্টভাবে ইংরেজি বলতে, পড়তে আর লিখতে শেখানোর মতোন কোন প্রতিষ্ঠান আমরা গড়তে পারিনি। তরুণদের উদ্দীপ্ত করার মতো, ক্যারিয়ার গাইডলাইন দেওয়ার মতোন কোন প্ল্যাটফর্ম আমরা তৈরি করতে পারিনি এখন পর্যন্ত। আমাদের মুরব্বীগন কখনোই তরুণদের এসব মনসতাত্ত্বিক দিক নিয়ে ভেবেছেন কি না বলতে পারি না। তরুণরা কি চায়, কিভাবে চায় সেটা কখনো আমাদের কর্তৃপক্ষ গোত্রের মানুষেরা ভাবার ফুরসত হয়তো পান নি। ঠিক এজন্যেই, আমাদের আজকে কোন টেন মিনিট স্কুল নেই। আমরা পড়ে আছি আমাদের সেই চিরাচরিত তর্ক-বিতর্কে যাকে কাজী নজরুল বলেছিলেন, 'বিশ্ব যখন এগিয়ে চলেছে, আমরা তখনও বসে, বিবি তালাকের ফতোয়া খুঁজেছি ফিকাহ ও হাদিস চষে'। আজ আমাদের কোন টেন মিনিট স্কুল নেই বলেই অন্যের টেন মিনিট স্কুলে একটা আলাদা ইসলামি কর্ণার তৈরির আবদার করতে হয়। অন্যের গলগ্রহ হয়ে থাকার যে বৃত্তে আমরা আবহমানকাল ধরে ঘুরপাক খাচ্ছি, তা হতে বের হওয়া আমাদের হলো-ই বা কই? টেন মিনিট স্কুলের অধীন না থেকে, আমাদের ভাবতে হবে নতুন কিছুর। এমনকিছু, যা আমাদের অঙ্গনে টেন মিনিট স্কুলের ঘাটতি পূরণ করবে। তরুণদের স্বপ্ন দেখাবে, উদ্দীপ্ত করবে, প্রোডাক্টিভ উম্মাহ তৈরি করবে। তবে, তার আগে আমাদের কিছু দায়মোছন করে আসতে হবে। দ্বীনের ক্ষুদ্রাতিক্ষুদ্র বিষয়াদি নিয়ে আমরা যেভাবে তর্ক-বিতর্কে লিপ্ত, ভিন্ন মতের মানুষকে আমরা যেভাবে ধোলাই করার ব্যাপারে সিদ্ধহস্ত থাকি, তা থেকে বের হতে না পারলে এই উম্মাহ টেন মিনিট স্কুলের প্রতিযোগি দাঁড় করাতে পারবে না, তার গলগ্রহ হয়েই তাকে থাকতে হবে। আলোচনা হোক আমরা বৃহত্তর স্বার্থে ক্ষুদ্রতর স্বার্থ ত্যাগ করে 'উম্মাহ কনসেপ্ট' নিয়ে কাজ করতে পারবো কি না, তা নিয়ে। যদি পারি, তাহলে যোগ্য মানুষগুলোকে খুঁজে দেওয়ার কাজ আমরা করতে প্রস্তুত। টেন মিনিট স্কুলের অধীন হবো কি না- সেই আলোচনাকে খুব কার্যকরী, ফলপ্রসূ বলে মনে করি না। 
এবারের বইমেলার আদর্শ প্রকাশনীর স্টল থেকেই সম্ভবত, আয়মান সাদিক ভাইয়ের একটা ছবি ভাইরাল হয় অনলাইনে। ছবিতে দেখা যাচ্ছিলো, খবরের কাগজের ওপরে দাঁড়িয়ে তিনি মাগরিবের সালাত আদায় করছেন। ছবিটা দেখে আমি বেশ আপ্লুত হয়েছিলাম সেদিন। এতো ভালো লেগেছিলো যা বলার বাইরে। আয়মান সাদিক মুসলমান ঘরের সন্তান এবং সালাত পড়াটা তার জন্যে ফরয। তাহলে, তাকে সালাত পড়তে দেখে আমার এতো খুশি হওয়ার কারণ কি? আমি খুশি হয়েছিলাম কারণ, আয়মান সাদিকের যে সার্কেল, যাদের সাথে তার নিত্য উঠাবসা, সেখানে থেকেও কেউ সালাতের জন্য তৎপর হচ্ছে, মাগরিবের ওয়াক্ত শেষ হয়ে যাওয়ার ভয়ে স্টলের ভিতরে খবরের কাগজ বিছিয়ে আল্লাহু আকবার বলে সালাতে দাঁড়িয়ে যাচ্ছে দেখে আমার মতোন আশাবাদী মানুষ খুশি হবে, এইতো স্বাভাবিক। আমার খুশি হওয়ার অন্য একটা কারণও অবশ্য আছে। স্বীকার করি বা না করি, বর্তমান তরুণ সমাজের বিশাল একটা অংশের কাছে আয়মান সাদিক একট মুগ্ধতা আর ভালোবাসার নাম। সেই জায়গাটা তিনি তার কাজ, শ্রম আর যোগ্যতা দিয়ে অর্জন করে নিয়েছেন। তাই, এমন কোন ফিগার, যিনি তরুণদের নিয়ে সামনে থেকে কাজ করেন, তিনি যখন এভাবে প্রকাশ্যে সালাত আদায়ের ব্যাপারে উদ্যোগী হোন, অন্য অনেক তরুণও তখন তাকে অনুকরণ, অনুসরণ করবে বা করতে পারে- তা ভেবেও আমি খুশি হয়েছি। আমি জানি অনেকে এই ব্যাপারটাকে নিছক লোক দেখানো কিংবা মন-ভুলানো বলবেন। তবে আমি তা বলতে ইচ্ছুক নই। বান্দা আর আল্লাহর সম্পর্কটা যেহেতু একান্ত ব্যক্তিগত, তাই কার কোন আমল লোক দেখানো, আর কোন আমলটা একেবারে নিখাদ, তার সনদপত্র বিলানোর কোন হুকুম যেহেতু আমার ওপর বর্তায় না, এবং আমি যেহেতু কোন ব্যক্তির অন্তরের খবরও জানতে অপারগ, তাই আয়মান সাদিকের সালাত আদায়ের সেই দৃশ্যটাকে লোক দেখানো বলতে আমার আপত্তি আছে। এখন, যেহেতু টেন মিনিটস স্কুলের আয়মান সাদিক ভাইয়ের ব্যাপারে আমার সুধারণা আছে, এবং এই সুধারণা আমি রাখতে চাইও, তাই তাকে আমি কয়েকটা কথা বলতে চাই। টেন মিনিটস স্কুল একটা জনপ্রিয় এডুকেশন প্ল্যাটফর্ম, কোন আদর্শ বিতরণের কেন্দ্র নয়। এখানে অনেক মুসলিম তরুণ-তরুণী যুক্ত আছে যারা ধর্মপ্রাণ পরিবার থেকে উঠে আসা। তারা তাদের একাডেমিক বিষয়াদি, যা তাদের কাছে কঠিন লাগে, কিংবা গতানুগতিকতার বাইরে গিয়ে যারা নতুন আঙ্গিকে নিজেদের পাঠ্য-বিষয় শিখতে ইচ্ছুক, তারা ভিড় জমায় টেন মিনিটস স্কুলে। টেন মিনিটস স্কুল নিঃসন্দেহে বাংলাদেশের সবচাইতে বড় সোশ্যাল বিদ্যালয় যেখানে ক্লাশ করে হাজার হাজার শিক্ষার্থী। তাদের রিসোর্সগুলোর ব্যাপারেও বেশ কদর শুনেছি অনেকের কাছে। তবে, একটা জনপ্রিয় এডুকেশন প্ল্যাটফর্মকে কাজে লাগিয়ে কেউ যদি এমন কোন আদর্শ প্রচারে লিপ্ত হয় যা এখানকার ধর্ম, কৃষ্টি এবং কালচারের বিপরীত, তার ব্যাপারে সচেতন এবং সাবধানী মানুষেরা সতর্ক হবে, সোচ্চার হবে এটাই স্বাভাবিক। শামির মুন্তাজিদের সমকামিতাকে সমর্থন এবং সাকিব বিন রশিদের মতো অনেকের আধুনিকতার নামে ছেলেমেয়েদের ফ্রি-মিক্সিংয়ের ব্যাপারে উদ্বুদ্ধকরণে চারপাশে সমালোচনার যে ঝড় উঠেছে, তা অবধারিত এবং জরুরি ছিলো বলেই মনে করি। সামির মুন্তাজিদ এবং সাকিব বিন রশিদেরা যেহেতু টেন মিনিটস স্কুলকে রিপ্রেজেন্ট করে, তাই টেন মিনিটস স্কুল তাদের এহেন কাজের দায়ভার চেপে যেতে পারে না কোনোভাবেই। আর, বিতর্কের বিষয়াদির কোন সূত্র যদি খোদ টেন মিনিটস স্কুলের ক্লাস থেকেই পাওয়া যায়, তাহলে আয়মান সাদিক কিংবা টেন মিনিটস স্কুলকে আসামীর কাঠগড়ায় দাঁড় করানোটাও যথেষ্ট যৌক্তিক। আগেই বলেছি, টেন মিনিটস স্কুল আদর্শ বিতরণের কোন জায়গা নয়। তারা ছেলেপিলেদের পাঠের বিষয়াদির ব্যাপারে সাহায্য করছে করুক, কিন্তু সেখান থেকে যখন এমন কোন আদর্শ উঠে আসবে যাকে আমাদের চোখে খারাপ, দৃষ্টিকটু এবং অপরাধ মনে হবে, তখন আমরা তার প্রতিবাদ করবোই। সেটা শামির মুন্তাজিদ, সাকিব বিন রশিদ কিংবা টেন মিনিটস স্কুল বলেই নয়, আমাদের আদর্শের বিপরীত বলেই। তবে, কেউ যদি বলতে চায় যে, আয়মান সাদিক তার স্কুল থেকে কি প্রচার করবে আর কি করবেনা তা তার ব্যাপার, আমরা কেনো তাতে নাক গলাচ্ছি, তাহলে এখানে বলে রাখতে হয়, আমাদের বাচ্চারা যে টেন মিনিটস স্কুলে ক্লাস করে, তাতেও আমাদের, অর্থাৎ বাপ-মায়ের পকেটের টাকা খরচ হয়। তাই, আয়মান সাদিক ভাই কিংবা টেন মিনিটস স্কুল যদি নির্দিষ্ট কোন আদর্শ-ই প্রচার করবেন বলে স্থির করে থাকেন, তাহলে তা যদি তারা খোলাখুলিভাবে এবং কোন রাগ ঢাক ছাড়াই বলে রাখেন, তাহলে আমাদের বাবা-মা'দের জন্য ছেলেপিলেকে সেখানে পড়াতে দিবে কি না, সেখানকার ভিডিও দেখার জন্যে ডাটা কিনে দিবে কি না, তা নির্ধারণ করা সহজ হয়ে যাবে। আমরা অবশ্যই চাইবো না যে, আমাদের পকেটের টাকায় আমাদের সন্তানেরা সমকামিতাকে সমর্থন করার, সহজভাবে দেখার, ফ্রি-মিক্সিং, বন্ধু-বান্ধবির সাথে স্লিপ-ওভারের পাঠ লাভ করুক। আয়মান সাদিক ভাইয়ের কাছে আমার আবেদন, আমি বিশ্বাস করি, এই সমস্ত অপকর্মকে আপনি নিজেও সমর্থন করেন না। আপনার স্কুলকে ঘিরে যা রটেছে এবং যারাই এর নেপথ্যে, তাদের ব্যাপারে আপনার অবস্থান যদি পরিষ্কার করেন (যদি ইতোমধ্যেই করে থাকেন তো ধন্যবাদ), তাহলে আপনাকে ঘিরে ধোঁয়াশা তৈরি হওয়ার আশংকাটা কমে যায়। আপনার সালাতরত অবস্থার ছবিটা দেখে আমি আপনাকে ম্যাসেজ করে ধন্যবাদ এবং ভালোলাগা জানিয়েছিলাম ইনবক্সে। সেই ভালোলাগার দাবি থেকেই বিশ্বাস করি, এসব অশ্লীলতাকে আপনি হয়তো অপছন্দ করেন। যদি তাই হয়, তাহলে আপনার অবস্থানটা সুন্দর এবং কার্যকরী হবে, এই কাম্য। মুমিনদের মধ্যে অশ্লীলতা প্রসারে যাদেরই প্রত্যক্ষ এবং পরোক্ষ ভূমিকা থাকে, তাদের ব্যাপারে কুরআনে বলা হয়েছে- 'যারা চায় যে মুমিনদের মধ্যে অশ্লীলতার প্রসার ঘটুক, তাদের জন্য দুনিয়া এবং আখিরাতে রয়েছে কঠিন আযাব'- আন নুর ১৯ আল্লাহর এই কঠিন বাণী টেন মিনিটস স্কুলের আয়মান সাদিক ভাই, যাকে ব্যস্তসমস্ত হয়ে বইমেলার সময়ে স্টলে মাগরিবের সালাত পড়তে দেখেছি আমরা, তার ওপর না বর্তাক, এই আশাবাদ ব্যক্ত করি।
ঢাকায় জীবনটা কেমন অসহ্য হয়ে উঠছিলো ধীরে ধীরে। বাঁধনহারা হয়েও কেমন একটা বন্দী জীবনে আটকা পড়া পাখির মতো- হাঁসফাঁস লাগছিলো সবকিছু। সবকিছু আছে, তবু কোথায় যেন এক নিঃসীম শূণ্যতা! পরিপূর্ণতার মাঝেও সে এক অপরিসীম অপরিপূর্ণতা! না, এভাবে বেঁচে থাকা যাবে না আর। এবার একটা বিরতি দরকার, অন্তত খানিকটা সময়ের জন্য হলেও। এমন কোথাও যাওয়া চাই, যেখানে ইমারতের আধিক্য নেই, কান ঝালানো গাড়ির আওয়াজ নেই, নেই চোখ ঝলসানো শহুরে আলোর আভিজাত্য। কোন নির্মল, নিরুদ্বেগ পরিবেশে, যেখানে দলবেঁধে পাখিদের উড়ে যাওয়া দেখা যাবে, যেখানে বাতাসে থাকবে বনপুষ্পের সৌরভ। যেখানে ফুল ফোটে, পাখি গায়, নদী ছুটে। ভীষণ ভ্রমণপিয়াসু মানুষ হওয়া সত্ত্বেও দেশের একেবারে হাতেগোনা কয়েকটা জায়গায় যাওয়ার সৌভাগ্যই কেবল হয়েছে আমার। জীবনটা যেহেতু সংসার নামের একটা সুতোয় বাঁধা, তাই নাটাই হাতে নিয়ে আমি ইচ্ছে করলেই এখন আর উড়াল দিয়ে নিরুদ্দেশ হওয়ার স্বপ্ন দেখতে পারি না। আমাকে সমন্বয় করতে হয় সংসার, স্বপ্ন আর সাধ্যের মধ্যে। তাই সবকিছু বিবেচনায় ঠিক হলো শ্বশুরবাড়িতেই যাওয়া যাক। নির্ঝঞ্ঝাট কিছু দিন কাটাতে চাই প্রকৃতির সান্নিধ্যে, তাই স্বপ্ন, সাধ আর সাধ্যের মধ্যে এটাই সবচেয়ে সহজ এবং সুন্দর সমাধান। ঘর হতে দুই পা ফেলিয়া... উত্তরবঙ্গে আমার শ্বশুরবাড়ি, তা আপনারা জানেন। শীতের দিনে সেখানে হাঁড় কাঁপানো শীত পড়ে, গরমের দিনে সেটা হয়ে উঠে উত্তপ্ত উনুন। সর্বাধিক শীত আর সর্বাধিক গরম এখানকার প্রধান বৈশিষ্ট্য যদিও, কিন্তু আমার ধারণা এখানকার প্রধান বৈশিষ্ট্য হওয়া উচিত ছিলো মানুষের অতি-সাধারণ জীবনযাপন। এখানকার মানুষের মাটির মানুষ হয়ে উঠার পেছনে শীত আর গরমের আধিক্যের কোন সংযোগ আছে কি না বলতে পারি না, তবে এখানকার মাটির কুটির গুলোতে নিত্য বেড়ে উঠা মানুষগুলোর চোখে চোখ রাখলে মনে হয়, জীবনের এক নিগূঢ় রহস্য যেন তাদের মাঝে এসে প্রকট হয়ে আছে যা শহুরে জীবনে ভীষণ অধরা। আমরা, শহুরে মানুষেরা না তা কোনোদিন বুঝেছি, না বুঝবো। শেষমেশ পালিয়েছি ঢাকার বন্দী-জীবন থেকে। যেন বহুদিন, বহুযুগ পরে আমি বুক ভরে শ্বাস নিতে পারছি। যদিও প্রচন্ড গরম, রৌদ্রের খরতাপে যদিও জীবন দূর্বিষহ, তবুও এখানে কোথায় যেন একটা প্রশান্তি আছে। আমি শহুরে বাবু, ঘরে-অফিসে আমার এসির হাওয়া না হলে চলে না, কিন্তু এখানে, দক্ষিণের জানলা দিয়ে হুড়মুড় করে যে বাতাস এসে ঢুকে, তা যেন নদীর অববাহিকা থেকে সদ্য উঠে আসা। তাতে এসির হাওয়ার গা-হিম করার মতো উপাদান নেই সত্য, কিন্তু হৃদয় শীতল করার কাজে তা একেবারে তুলনাহীন। আমার শ্বশুরবাড়ির একেবারে কাছে চলনবিল। এখানে এসেছি কিন্তু চলনবিল যাইনি, সেরূপ কোনোদিন ঘটেনি। কি গ্রীষ্ম, কি শীত আর কি বর্ষা, তিন সময়েই চলনবিল অপরূপ সৌন্দর্যের আকর হয়ে উঠে। শীতকালে তার থাকে দিগন্তবিস্তৃত সরিষার খেত, দেখলে মনে হবে আস্ত হলুদবরণ সূর্য যেন নেমে এসেছে বিলের মাঝে। গ্রীষ্মের খরতাপের দিনে নানান ধানের সমারোহে ভরে উঠে পুরো বিল, আর বর্ষায় যেন প্রাণ ফিরে পায় পুরো অঞ্চল। জোয়ারের পানির ঢলে কূল-কিনারা ছাপিয়ে গোটা অঞ্চল একটা ভাসমান দ্বীপ হয়ে উঠে। আজ গিয়েছিলাম চলনবিলে। একটা ডিঙি নৌকা ভাড়া করে, তাতে করে ঘুরে বেড়ালাম অনেকটা সময়। চারিপাশে পানির সে কি উচ্ছলতা! যমুনার জল-বিধৌত এই বিল যেন এক অকূল পাথারের রূপ পরিগ্রহ করেছে। মাঝে মাঝে কিছু গ্রাম যেন কোনোমতে ভেসে আছে পানির ওপর। যেদিকে চোখ যায় শুধু পানি আর পানি। নৌকার বৈঠা হাতে, অস্তোন্মুখ সূর্যের দিকে তাকিয়ে ভাবি, জীবনের এই সুন্দর রূপ কতো মানুষের জীবনে অধরা আর অদেখাই থেকে যায়! কতো-মানুষ জানে না জীর্ণ জীবনেও জিইয়ে থাকে জীবনের এক জীবন্ত সৌন্দর্য। এই সৌন্দর্য দেখতে হলে শহুরে সুট খুলে নেমে আসতে হবে ধুলোর রাজ্যে। শেষ আলোর রেশটুকু রেখে, আজকের সূর্যটা মিলিয়ে গেলো পশ্চিমে এক অরণ্যের অন্তরালে। আর তখনি আকাশ ভরে উঠলো সারি সারি নক্ষত্ররাজিতে। যেন আকাশে ফুটে আছে অসংখ্য আকাশ-পুষ্প। দূরের শাল-পলাশের বনের মাথায় উঁকি দিচ্ছে একখানা অর্ধবৃত্তাকার চাঁদ। তার জোসনা এসে পড়ায় পানিতে যেন দারুন এক ঘটনা ঘটে গেলো। যেন জলের গভীর হতে ভেসে উঠতে লাগলো রূপোলি আলোর ঝিলিক। নৌকায় মাগরিব পড়ে নিয়ে শুয়ে পড়লাম পাটাতনে। নৌকা দুলছে আমাকে নিয়ে, আর আমার মনে হচ্ছিলো, পৃথিবীর বুকে আমি এক ভীষণ সুখী মানুষ। মাথার উপরে তারকা ভর্তি আকাশ, পিটের নিচে অথৈ জলের স্রোত। জীবন আসলেই সুন্দর! তবু, এই সুন্দর জীবনের নাতিদীর্ঘ সফরে দাঁড়িয়ে, মাঝে মাঝে তারাশঙ্করের মতো করে বলতে ইচ্ছে করে, হায়! জীবন এতো ছোট ক্যানে?' 
বিধ্বস্ত শরীরখানা নিয়ে এ’পাশ ও’পাশ করতে করতে শফিক ভাবছে, যদি আজকের রাতটা না কাটতো। যদি শেষ না হতো এই নিগূঢ় অন্ধকার, কতোই না ভালো লাগতো শফিকের। এমন নয় যে শফিক অন্ধকার পছন্দ করে। খুব ছোটবেলা থেকেই শফিকের অন্ধকার-ভীতি প্রকট। কিন্তু আজকের অন্ধকারটা ভয়ের নয়, যেন শান্তির। যেন এই অন্ধকার রাত দীর্ঘ হলেই শফিক সুখী হয়। শফিকের দীর্ঘ বেকার-জীবনের পরিসমাপ্তি ঘটতে যাচ্ছে কাল। পানি-কলের চাকরিটা ছেড়ে দেওয়ার পর অনেক লম্বা একটা সময় শফিকের কপালে আর কোন চাকরি জুটেনি। এই অনেকদিন পর, অনেকদিন বললে তো কম-ই বলা হয়, বলা উচিত অনেক বছর পরে সে নতুন একটা চাকরি পেলো বলে। এতোগুলো বছর পরে নতুন চাকরি হাতে পেয়ে শফিকের উৎফুল্ল হওয়াই উচিত ছিলো; কিন্তু শফিক জানে, রাত পেরুলেই তাকে পরিবার-পরিজন ছেড়ে পাড়ি জমাতে হবে সেই সুদূর ঢাকায়। শফিকের স্ত্রী রেহানা, একটামাত্র মেয়ে আফরোজা আর বৃদ্ধ মা-বাবাকে ছেড়ে কিভাবে যে দিনগুলো কাটবে তার, সেই চিন্তায় সারাটা রাত ঘুমোতে পারেনি সে। নতুন চাকরি, তা-ও আবার ঢাকার বুকে, যেখানে একটা পদের জন্য হাঁ করে থাকে হাজারটা মুখ, সতৃষ্ণ দৃষ্টি রেখে অপেক্ষায় থাকে হাজারখানেক চোখ। চাকরির জন্য চাতক পাখির মতোন উদগ্রীব হয়ে থাকা এমন মানুষদের ভিড়ে, কখন শফিক নিজেকে প্রতিষ্ঠা করবে, আর কখন পরিবার নিয়ে থিঁতু হতে পারবে শহরের বুকে তা সে জানে না। মফস্বল থেকে উঠে আসা এক নিতান্ত সরল যুবকের জন্য যেখানে টিকে থাকাটাই দুষ্কর, সেখানে ঘর-বাঁধার স্বপ্ন দেখাটা খানিকটা বিলাসিতাই বটে। শফিকের ঘুম আসছেনা কোনোভাবেই। মেয়েটার দিকে ফিরে ফিরে তাকাচ্ছে সে। সৌম্য-শান্ত আর পবিত্র চেহারার মেয়েটা কি এক নিবিড় ঘুমে আচ্ছন্ন! শফিক আলতোভাবে আফরোজার গায়ে হাত বুলায়, নিবিষ্ট-ভাবে বুজে থাকা চোখের পাতা দু’খানায় চুমু খায় বারবার। আফরোজাকে ছাড়া কতোগুলো দিন তাকে থাকতে হবে তা ভাবতেই ধড়াস ধড়াস করে উঠে তার হৃদপিন্ড। এই বিচ্ছেদ-ব্যথা সইবার জন্যে শফিক উপযুক্ত নয়। বারংবার চোখের সামনে ভেসে উঠছে মা’র চেহারাটা। রুগ্ন শরীর নিয়ে প্রতিদিন দরোজার কাছে শফিকের আগমনের পথ চেয়ে বসে থাকতো যে-ই মহিলা, কাল হতে তার ছুটি। ছুটি বাবারও। ছেলের ফিরতে দেরি হলে, ভগ্ন শরীর সমেত মোড়ের সামনে দাঁড়িয়ে থাকার অলিখিত যে দায়িত্ব তিনি বহু-বছর ধরে পালন করে চলেছেন, কাল তার আশু-সমাপ্তি। আর, স্ত্রী রেহেনা, যাকে হৃদয়-উজাড় করে ভালোবাসে শফিক, যার সাথে কেটে গেছে তার অযুত-রাত্রি নিযুত-প্রহর, তাকে ছাড়া শফিক বাঁচতে পারবে? ভালোবাসা, রাগ আর অভিমানের এই সংসারে রেহেনার সাথেই তো তার নিত্য-বোঝাপড়া, তাকে রেখে একটা আলাদা জীবনে অভ্যস্ত হওয়ার কথা ভাবতে গেলেই শফিকের বুক ফেঁটে কান্না আসে। কাঁদে শফিক ঠিকই, বিরহের দহনে বুকের ভিতরটা লন্ডভন্ড প্রায়, কিন্তু বাইরে তার প্রদর্শনী চলে না। পুরুষ মানুষ, শক্ত মনের হবে- জগতের নিয়ম কি না! [খ] ‘আপনার নাম শফিক?’- সামনে উপবিষ্ট ভদ্রলোকের প্রথম প্রশ্ন। ‘জি’- ঘাড় কাত করে উত্তর দিলো শফিক। ‘চেয়ারে বসুন। আপনার ব্যাপারে আমাদের ম্যানেজার সাহেব আমাকে বিস্তারিত বলেছেন’। নীল শার্ট পরা লোকটা কথাগুলো বলতে বলতে ডেস্কের ওপর থাকা কাগজের স্তুপ থেকে একটা কাগজ টেনে নিয়ে মুখের সামনে ধরলেন। শফিকের বুঝতে বাকি নেই যে, এটা ওর-ই বায়োডাটা। কিছুক্ষণ চুপচাপ কাগজখানার ওপর সতর্ক দৃষ্টি বুলিয়ে লোকটা বললেন, ‘আপনার বায়োডাটা দেখে এর আগে আপনি সাপ্লাই চেইনের কোন কাজ করেছেন বলে তো মনে হচ্ছে না’। ‘জি না’। -‘তাহলে তো বেশ খাটতে হবে শফিক সাহেব’। -‘তা আমি পারবো’। -‘বেশ! আপনাকে উত্তর-জোনে কাজ করতে হবে। আপনি আমাদের উত্তর-জোনের ম্যানেজার বিপুলের অধীনে কাজ করবেন আপাতত। আপনার পারফরম্যান্সের ভিত্তিতে আমরা আপনার পরবর্তী পজিশানের ব্যাপারে চিন্তা করবো। টিল দ্যান, গুড লাক’। -‘জি, ধন্যবাদ স্যার’। অফিস থেকে বের হয়ে শফিক আকাশের দিকে তাকায়। এই শহরের দালানগুলোর চূড়া দেখতে হলে ঘাড় অনেকখানি কাত করা লাগে। ইট-পাথরের ইমারতে ভরা এই নতুন শহরে, জীবিকার তাগিদে ছুটে আসা হাজারো মানুষের ভিড়ে মিশে যায় শফিক। চেহারা ভিন্ন হলেও, সবার যেন অভিন্ন আত্মা, অভিন্ন অভিপ্রায়। [গ] মাত্র তিন মাসের মাথায় শফিকের পদোন্নতি হয়। অন্যের অধীনে উত্তর-জোনে কাজে ঢুকেছিলো, এখন সে নিজেই উত্তর-জোনের ম্যানেজার। বেতন আর ভাতাও বেড়েছে ভালো রকমের। বাড়ি থেকে ফেরার আগের রাতে শফিক আকাশের দিকে তাকিয়ে যে বিলাসিতাময় স্বপ্ন এঁকেছিলো, এতো তাড়াতাড়ি তার নাগাল পাওয়া যাবে, তা অকল্পনীয় ছিলো শফিকের কাছে। আগামীকাল ভোরের ট্রেনে চেপে গ্রাম থেকে শফিকের পরিবার ঢাকা আসছে। নতুন একটা বাসাও ভাড়া নিয়েছে সে। ঢাকা থেকে খানিকটা দূরে, একটা একতলা পুরোনো বাড়ি। অল্পের মধ্যেই পাওয়া গেছে বলতে হবে। বাড়ির সামনে একফালি উঠোনও আছে যেখানে আফরোজা সারা দিনমান খেলতে পারবে। শফিকের রুমের জানলার সাথে লাগোয়া একটা কচি পেয়ারা গাছ। ভোরের আলো পড়লে গাছের পাতাগুলো যেন আরো ঘন-সবুজ হয়ে উঠে। সবলিমিয়ে শফিকের মনের মতো একটা জায়গা হয়েছে এটা। ঢাকাও নয়, আবার ঢাকা থেকে দূরেও নয়। আজ রাতেও শফিকের চোখে ঘুম নেই। বিছানায় এ’পাশ ও’পাশ করছে শুধু। আনন্দে আত্মহারা তার তনু-মন। কি আশ্চর্য! সেদিনের সেই রাত দীর্ঘ হলেই যেন বেঁচে যেতো শফিক। আর আজ একেবারে ভিন্ন ব্যাপার। ইচ্ছে করছে ভোরটাকে টেনে নিয়ে আসতে। এতো দীর্ঘ রাতও হয়? [ঘ] বেশ ভালোমতোই কাটছিলো দিনগুলো। আফরোজার জন্যে স্কুল খোঁজারও তোড়জোর শুরু হয়েছে। বাবা-মা আর স্ত্রী-সন্তান নিয়ে একটা সুখের সংসার গড়ে উঠেছে শফিকের, যে সংসারের স্বপ্ন বুকে চেপে সে ঢাকা শহরে পা দিয়েছিলো। এই শহর তাকে এতো তাড়াতাড়ি আপন করে নেবে তা ছিলো শফিকের ভাবনারও অতীত। এরই মাঝে পৃথিবীজুড়ে একটা গোলমাল শুরু হলো। এটাকে বিশ্বযুদ্ধ না বলে তারচাইতেও গুরুতর কোন নামে অবহিত করা যায়। পৃথবীর অন্যতম ঘনবসতীপূর্ণ দেশ চীনে আবির্ভাব হয়েছে এক নতুন ভাইরাসের। কতো ভাইরাসই তো প্রকৃতিজুড়ে ছড়িয়ে-ছিটিয়ে আছে। কিন্তু এই ভাইরাস তাদের মতো নয়। দুনিয়াজুড়ে মহামারী বাঁধিয়ে দেওয়ার সক্ষমতা সম্পন্ন এই অনুজীব হা রে রে করে তেড়ে এলো পৃথিবীর মানুষদের দিকে। অচল হয়ে পড়লো গোটা দুনিয়া। থমকে গেলো প্রাণ-চাঞ্চল্যে ভরা পৃথিবী। চার দেয়ালের মাঝে বন্দী হয়ে পড়লো মানব-সভ্যতা। গোটা দুনিয়া যখন গুটিয়ে এলো, সেই তালিকা থেকে বাদ যায়নি ঢাকাও। বন্ধ হয়ে গেলো একে একে সবকিছু, এবং বন্ধ হয়ে গেলো শফিকদের কাজও। বিদেশ থেকে সাপ্লাই আসা বন্ধ। সাপ্লাই না থাকলে কাজ কোত্থেকে থাকবে? কবে সবকিছু স্বাভাবিক হবে সে-ব্যাপারে কেউ কিছুই জানে না। এক ঘোর অনিশ্চয়তার মধ্যে যেন থমকে গেলো শফিকের ভরপুর আনন্দের ঢাকাস্থ জীবনটাও। একদিন অফিসের ম্যানেজারের ফোন এলো শফিকের কাছে। এই অনেকদিন পর অফিসের কোন কর্তাব্যক্তির ফোন পেলো শফিক। যেন আনন্দে নেচে উঠে শফিকের মন। তার মানে কাজ শুরু হতে যাচ্ছে আবারও। জীবনের ছন্দে ফিরে যাওয়ার কামনায় অস্থির শফিক ফোন তুলতেই ও’প্রান্ত থেকে একটা মোটা স্বর ভেসে এলো। ‘শফিক সাহেব বলছেন?’ -‘জি স্যার’। -‘ভালো আছেন?’ -‘জি স্যার, ভালো’। নীরবতা নেমে আসে দুজনের মাঝে। কারো মুখে কোন কথা নেই আর। শফিক কান পেতে আছে একটা আকাঙ্খিত সু-খবরের আশায়। একটু বাদে, ও’পাশের মোটা কন্ঠস্বর-অধিকারী ব্যক্তি বললেন, ‘আপনাকে একটা কথা বলতে হচ্ছে শফিক সাহেব। কিছু মনে করবেন না। আমরা তো সাপ্লাই বেইজড প্রতিষ্ঠান। একটা সমস্যায় পড়ে গেছি তা বুঝতে পারছেন। কবে নাগাদ এই সমস্যা থেকে মুক্তি মিলবে বলতে পারছি না আমরা। আর, এদিকে কোন কাজ না উঠে আসলে এতোগুলো কর্মীর বেতন চালিয়ে যাওয়াটাও আমাদের জন্য একপ্রকার দুঃসাধ্য। তাই অফিস থেকে কিছু কর্মীকে ছাটাই করার সিদ্ধান্ত নেওয়া হয়েছে। দুঃখজনকভাবে, আপনাকে আমরা আর চাকরিতে রাখতে পারছিনা। সরি ফর দ্যাট। মাস তো প্রায় শেষ হতেই চললো। এই মাসের বেতন আপনার ব্যাংকে আমরা পাঠিয়ে দেবো। ঠিক আছে, শফিক সাহেব?’ একেবারে এক-নিশ্বাসে কথাগুলো বলে গেলেন ভদ্রলোক। শফিক কেবল শুনে গেছে। এমন অবস্থায় কি আর বলবে সে? পায়ের নিচ থাকে বালি সরে গিয়ে যে অতল-গর্ত তৈরি হয়, শফিকের মনে হলো সে এমন কোন গর্তে নিমজ্জিত হচ্ছে ধীরে ধীরে। [ঙ] ঢাকা থেকে খানিকটা দূরে, একতলা একটা পুরোনো বাসা। বাসার সামনে একফালি উঠোন যেখানে আফরোজা ধুলোয় মাখামাখি হতো সারাদিন। হর্ণ বাজাতে বাজাতে একটা পিক-আপ এসে দাঁড়ালো বাসাটার সামনে। আস্তে আস্তে ঘরের সমস্ত আবসবাবপত্রাদি উঠে গেলো সেই পিক-আপে। বাইরে বেরিয়ে এলো রেহেনা, আফরোজা আর শফিকের বাবা-মা। বাইরে বেরিয়ে এলো শফিকও। শফিকের চোখ আটকালো একটা জায়গায়। কোন ফাঁকে বাড়ি-অলা এসে তার ঘরের উপরে যে ‘To-LeT’ লাগিয়ে গেছে সে টেরও পায়নি। ঝুলন্ত সেই To-LeT বোর্ড যেন অদূরে তাকিয়ে আছে নতুন কোন শফিকের আশায় যে একবুক স্বপ্ন নিয়ে ঢাকায় পা রাখার প্রহর গুনছে।
[ক] একজন প্রবাসী ভদ্রমহিলার সাথে সম্প্রতি আমার পরিচয় হয়। জীবনের অর্ধেকেরও বেশি সময় প্রবাসে কাটিয়ে দেওয়া এই মা আমার শরণাপন্ন হয়েছেন এক কঠিন সমস্যায় পড়ে। থাকেন ক্যামব্রিজে। ওখানেই স্বামী-স্ত্রী দুজনেই চাকরি করেন হয়তো-বা। এই দম্পতির একটামাত্র সন্তান এবং আদরের টুকরো সন্তানের সাম্প্রতিক অধঃপতন দেখে তিনি খুবই মর্মাহত। সবিস্তারে সমস্যার বিবরণ শুনতে গিয়ে জানলাম, তার একমাত্র ছেলে ধর্মকর্মকে থোড়াই কেয়ার করছে আজকাল। কারো কথা শুনছে না। রামাদান মাসে কোন রোজা রাখে নি। সালাত পড়তে বললেও পড়েনি। যৌবনের যাবতীয় মোহ যোগ হওয়াতে তার মাঝে অবাধ্যতার পরিমাণ বেড়েছে আরো বহুগুণে। ভদ্রমহিলা একটু কিছু বলতে গেলেই সে নাকি মুখের ওপর তর্কবাণ ছুড়ে বলে, ‘বেশি জোরাজুরি করলে আমি কিন্তু বাসা ছেড়ে চলে যাবো। আমার যা ইনকাম, তাতে আমি দিব্যি চলতে পারবো। তোমাদের ওপর ডিপেন্ডেন্ট হয়ে আমাকে চলতে হবে না, বুঝলে?’ একমাত্র ছেলে, রাগের বশে সত্যি সত্যিই যদি গৃহত্যাগী হয়, বাপ-মায়ের কেঁদে বুক ভাসানো ছাড়া উপায় নেই জেনে তিনিও চুপসে যান। খুব বেশি ঘাঁটান না ছেলেকে। আমি বললাম, ‘ধর্মের ব্যাপারে তার মন্তব্য কি?’ -‘তার ধারণা, এসব ধর্মকর্ম ফালতু জিনিস। সে জীবনকে তার মতো করে উপভোগ করতে চায়’। -‘আপনার সন্তান কি পড়াশুনা করে, কিংবা কোন নাস্তিকের পাল্লায় পড়ে এমন গোল্লায় গেলো? আপনার কি ধারণা?’। -‘না। ও যে খুব পড়াশুনা করে, তা নয়। নিজের একাডেমিক পড়াশুনাটাও খুব বেশিদূর করেনি। ওকে মূলত টাকা-পয়সা উপার্জনের নেশা ধরেছে। যেকোন উপায়েই সে টাকা উপার্জন করতে চায়। আর, যেকোন উপায়ে টাকা উপার্জন করতে গেলে ধর্ম বাঁধা হয়ে দাঁড়ায়। তাই সে ধর্মকে মানতে রাজি না’। -‘তাহলে তো মুশকিল হলো! পড়াশুনা করার অভ্যেস থাকলে কিছু বইপত্র পড়ানোর চেষ্টা করা যেতো। অথবা, লেকচার-বক্তব্য শোনার ঝোঁক থাকলে এসব-ব্যাপারে কিছু ভালো লেকচার তাকে দেওয়া যেতো। কিন্তু এ তো সম্ভবত কোনোকিছুকেই পাত্তা দেওয়ার মতোন আদমী নয়’। -‘জি, ও বই, লেকচার কোনোকিছু পড়বেও না, শুনবেও না’। [খ] ভদ্রমহিলার গল্পের এখানেই সমাপ্তি টানছি। কিন্তু এই গল্প থেকে যে-উপসংহারে আমরা যেতে পারি, তা হলো- সন্তানকে যে-ভাবে আমি মানুষ করতে চাই, যে-অবস্থানে দেখতে চাই, যে-আদর্শে অটল রাখতে চাই, তার জন্যে সেরকম একটা পরিবেশ নিশ্চিত করা সর্বাগ্রে দরকার। আমাকে সবার আগে ঠিক করতে হবে আমি আমার সন্তানকে কোন আদর্শের ওপর ভবিষ্যতে দেখতে চাই। যে-আদর্শের মাঝে তাকে আমি বড় করার স্বপ্ন দেখি, তাতে বেড়ে উঠার জন্যে তার যা-কিছু দরকার, তা নিশ্চিত করার ব্যাপারে আমি কতোখানি তৎপর, তার ওপরে নির্ভর করে তার আগামী ভবিষ্যৎ। কোন জমি থেকে ভালো এবং আশানুরুপ ফল আশা করলে সেই জমির সঠিক পরিচর্যা নিশ্চিত করাই প্রথম এবং প্রধাণতম দায়িত্ব। সেই দায়িত্বে অবহেলা করলে শেষকালে হা-হুতাশ এবং হাপিত্যেশ করা ব্যতীত আর কোন উপায় থাকবে না। সকালবেলা আমি আমার সন্তানকে হারমোনিয়াম বাজিয়ে গান গাওয়ার জন্যও জাগাতে পারি, আবার আমার সাথে ফযরের সালাতের জন্যেও জাগাতে পারি। কোন কাজের জন্যে জাগাবো তা নির্ভর করছে বাবা-মা হিশেবে আমার জীবনের দর্শন কি তার ওপর। সন্তান বাবা-মা’কে যে দর্শনের ওপর পায়, সে-ও আস্তে আস্তে সেই দর্শনে নিজেকে মেলে ধরতে শুরু করে। বাবা-মা’র জীবনকে গভীর এবং গুরুত্বের সাথে সন্তান অনুকরণ করে থাকে। তাই, সন্তানের আদর্শ ঠিক করবার আগে, নিজের আদর্শটাকে গুছিয়ে নিলে কাজ অনেকখানিই সহজ হয়ে যায়। মুসলিম হিশেবে আমাদের আলাদা একটা আইডেন্টিটি আছে, একটা আদর্শ আছে। ইসলামকে আমরা আল্লাহ সুবহানাহু ওয়া’তায়ালার মনোনীত একমাত্র ধর্ম বলে বিশ্বাস করি। যেহেতু ইসলাম আমাদের জীবনের ‘কোড অব কন্ডাক্ট’, তাই জীবন গঠনের নানান বিধি-নিয়ম তাতে থাকবে, এ-তো জানা কথাই। ইসলাম যেহেতু একটা নিয়মতান্ত্রিক জীবনপদ্ধতির দিকে মানুষকে আহ্বান করে, তাই ইসলামেরও অনেকগুলো ‘রুলস এন্ড রেগুলেশান’ থাকাটা বাঞ্চনীয়। আমরা জানি, দুনিয়ার কোনোকিছুই নির্দিষ্ট নিয়মের বাইরে গিয়ে কাজ করে না। প্রকৃতিতে একটা নির্দিষ্ট নিয়ম, নির্দিষ্ট শৃঙ্খলা বিরাজ করে। সেই শৃঙ্খলায় যদি ব্যাঘাত ঘটে, প্রকৃতি তাহলে অশান্ত হয়ে উঠে এবং ক্ষেত্রবিশেষে মানবসমাজ এর ভুক্তভোগি হয়। মাঝে মাঝে কড়া এবং চড়া মূল্য পোহাতে হয় এই অনিয়মের। উদাহরণ হিশেবে আমরা জলবায়ু পরিবর্তনের কথা বলতে পারি, যার ফলে পৃথিবীর তাপমাত্রায় ব্যাপক-প্রভাব লক্ষ্য করা যাচ্ছে আজকাল। গলে যাচ্ছে উত্তর-মেরুর বরফাচ্ছাদিত ব্যাপক অঞ্চল, যার কারণে বৃদ্ধি পাচ্ছে সাগরের উচ্চতা। আর, এরফলে আমরা ভোগ করছি বন্যা, জলোচ্ছ্বাসের মতোন প্রাকৃতিক দুর্যোগ। বনভূমি উজাড় করে আমরা তৈরি করছি শিল্পকারখানা, ফলে অক্সিজেন ঘাটতি দেখা দিচ্ছে নানান জায়গায়। খরা সহ বিভিন্ন ধরণের দূর্যোগের মুখোমুখি আজ পৃথিবীর লক্ষ লক্ষ মানুষ। আমরা যারা সভ্যতার উৎকর্ষতার কথা বলে প্রকৃতিকে সমানে ধ্বংস করে চলেছি, এর দায় পুরোপুরি আমাদের। বিশাল প্রকৃতি থেকে শুরু করে ছোট্ট প্রতিষ্ঠান, কোনোখানেই নিয়ম-বহির্ভূত কোন কাজ চলতে পারে না। সবখানেই থাকে কিছু ধরাবাঁধা নিয়ম-কানুনের খসড়া। সেগুলো মেনে চললেই সব সাবলীলভাবে কাজ করে, কোথাও যদি সামান্য অসামঞ্জস্যতা দেখা দেয়, তাহলেই ধ্বসে পড়ে গোটা পদ্ধতি। অন্য সবকিছুর মতো, ইসলামেরও আছে কিছু ধরাবাঁধা নিয়ম-কানুন। যেহেতু ইসলাম জীবন-ঘনিষ্ঠ ধর্ম এবং জীবন নিয়েই এর কাজকারবার, তাই জীবনের ভালো-মন্দ নিশ্চিতকল্পে নির্দিষ্ট নিয়মের একটা রূপকল্প তার থাকবে না, তা কি করে হয়? ইসলাম আমাদের বলে দেয় কোন কোন কাজ আমরা করতে পারবো আর কোন কোন কাজ আমরা করতে পারবো না। কিভাবে চললে আমাদের সবিশেষ কল্যাণ, তা ইসলাম আমাদের জানায়। আর, যেহেতু ইসলাম অনন্ত-জীবনের একটা ধারণাও আমাদের দেয়, তাই আমাদের জীবনের সকল কর্মকান্ডকে সেই অনন্ত-জীবনের ছকে বেঁধে দিয়ে, ভালো কাজের জন্যে জান্নাত এবং মন্দ কাজের জন্য নির্দিষ্ট করা হয়েছে জাহান্নামকে। কিন্তু, প্রকৃতিতে অনিয়ম ঘটিয়ে প্রাকৃতিক-দূর্যোগকে আমরা মাথা পেতে নিতে পারি, প্রতিষ্ঠানে অনিয়ম করে চাকরিচ্যুতি কিংবা প্রাতিষ্ঠানিক জরিমানা, শাস্তিকে আমাদের কাছে যথেষ্ট যৌক্তিক এবং দরকারি মনে হলেও, কেবল ইসলামের বেঁধে দেওয়া ‘রুলস এবং রেগুলেশানের’ বিরুদ্ধাচারণ করার বিপরীতে পরকালে শাস্তির কথা উঠলেই আমাদের আপত্তি শুরু হয়ে যায়। তখন আমরা উপস্থাপন করি হাজারটা যুক্তি, হাজার-রকমের তর্ক-বিতর্ক। পতনের শুরুটা এখানেই। আমার গল্পের ভদ্রমহিলার সন্তানের জীবনের দর্শন হলো, সে বড়লোক হবে। প্রচুর টাকা-পয়সা তার চাই। কিভাবে তা আয় করবে তা বিবেচ্য নয়, তার যেহেতু দরকার, সুতরাং, সেটাই সবচেয়ে গুরুত্বপূর্ণ। কিন্তু, এই কাজে আপনার জন্যে হিমালয়-সমান বাঁধা হয়ে দাঁড়ায় ইসলাম। ইসলাম আপনাকে বলে, ‘যেন-তেন উপায়ে টাকা উপার্জন করলেই তা আপনার জন্যে হালাল হবে না। আর, যদি আপনার উপার্জন হালাল না-হয়, তাহলে সেই হারাম উপার্জন ভোগ করে যদি ইবাদাত করতে আসেন তো লাভ নেই। এই ইবাদাত অগ্রহণযোগ্য’। যেহেতু তার এই উচ্চাবিলাস উপভোগে ইসলাম অন্তরায় হয়ে দাঁড়াচ্ছে, তাই ‘ইসলাম না নিজের প্রবৃত্তি’- এই দ্বন্ধে প্রবৃত্তিকে সে বেছে নেয়, এবং বেরিয়ে যায় ইসলামের গন্ডি থেকে। ধর্মকে সে তখন থোড়াই কেয়ার করে। তবে, ছোটবেলায় তার ভিতরে যদি প্রোথিত হতো আদর্শের অনুপম বীজ, যদি তাকে শেখানো হতো যেন-তেন উপায়ে কেনো বড় হতে নেই, তাহলে জীবনের এই পর্যায়ে এসে তার মা’কে অশ্রু বিসর্জনের মাধ্যমে সন্তানের এই অধঃপতনের দৃশ্য দেখতে হতো না। [গ] অনলাইন পাড়ায় শোরগোল চলছে, কোন এক সেলেব্রেটি নাকি সমকামি এবং তাদের অধিকারকে সমর্থন করে কোনোকিছু লিখেছে, এবং তা নিয়ে মুসলিম তরুণ-তরুণীরা দলবেঁধে আনন্দোল্লাসে নেমেছে। ‘ভা-ই-য়া-য়া, আপনি কত্তো উদার’ বলতে বলতে তারা নাকি দিল-দরিয়া হয়ে যাচ্ছে। আমরা যারা ইসলাম নিয়ে কথাবার্তা বলি, একটা আদর্শের দিকে তরুণদের আহ্বান করি, আমরা পেরেশান হয়ে যাচ্ছি মুসলিম তরুণ-তরুণীদের এ-হেন অধঃপতন দেখে। কি করে তারা এমন একটা গর্হিত কাজকে পছন্দ করতে পারে, সেটাকে সমর্থন করতে পারে, সেটা দেখে আনন্দোল্লাসে ফেটে পড়তে পারে- তা ভেবে আমরা যেন কোন কূল-কিনারা পাচ্ছি না। এমন অরুচিকর অবস্থা দেখে আমাদের কারো কারো গা-ও গুলিয়ে উঠছে। সমস্যার সমূহ সম্ভাবনার ক্ষেত্র খুঁজতে গিয়ে একেকজন একেক ধরণের কথা এবং প্রস্তাবনা আমরা পেশ করছি। কেউ বলছি, ‘সর্বনাশ হয়ে গেছে, পঁচনটা আরো গভীরে। এই জিনিস অনেক ভিতরে চলে গেছে। এখনই এগুলো নিয়ে সোচ্চার হওয়া এবং কাজ করা দরকার’। কেউ-বা বলছি, ‘ছিঃ ছিঃ, সোশ্যাল মিডিয়ার কল্যাণে আজ এই দূর্দিনও আমাদের দেখতে হচ্ছে? এইখানে ফিতনা ছাড়া আর যে কিছু হয়না, তা তো এখন দিনের আলোর ন্যায় স্পষ্ট’। কিন্তু, আমার ধারণা, এই দুটোর কোনোটাই আসলে মূল সমস্যার কেন্দ্রবিন্দু নয়। আমার মনে হচ্ছে, উক্ত সেলেব্রেটির লেখায় যে-সকল তরুণ-তরুনী ‘ভা-ই-য়া-য়া’ সম্বোধনে গদগদ হচ্ছে, তাদের অধিকাংশই সমকামিতা কিংবা এই ধরণের কাজকর্মের সাথে জড়িত নয়। তাহলে কেনো তারা সেখানে আনন্দে আত্মহারা হয়ে খুশির বন্যা বইয়ে দিলো? এর কারণ- সেলেব্রেটিসিজম! এটা নিছক সেলেব্রেটিসিজমের ফ্যান্টাসি থেকে উদ্ভুত। সেলেব্রেটিদের কাজকর্মকেই যেহেতু বাঙালি যাবতীয় প্রগতিশীলতার সনদপত্র দিয়ে থাকে, তাই সেলেব্রেটিকূল যা-ই করে, বাঙালি তাতেই প্রগতিশীলতার গন্ধ খুঁজে পায় এবং সেই গন্ধ নাকে তোলার খসরত সে অনবরত করতে থাকে। আর, সেই সেলেব্রেটি যদি বিশ্বের নামকরা কোন বিশ্ববিদ্যালয়ের ডিগ্রিপ্রাপ্ত কিংবা ডিগ্রি-রত হয়, তাহলে তো একেবারে সোনায় সোহাগা! বাঙালি তরুণ-তরুণীর কাছে তিনি তখন একাধারে আইনস্টাইন, সক্রেটিস এবং সাহিত্যের শেলী হিশেবে বিবেচিত হয়। তার কাজ ভুল হোক কিংবা সঠিক, ‘জি ভাইয়া, ঠিক বলেছেন’, ‘অসাধারণ ভাইয়া’, ‘আপনি আসলেই অন্যরকম, ভাইয়া’ ইত্যাদি বিশেষণে হাততালি না দিলে বাঙালি নিজের জাত ধরে রাখতে পারে না। এর একেবারে গোঁড়ার কারণ হচ্ছে ‘আইডেন্টেটি ক্রাইসিস’। বাঙালি তরুণ-তরুণী যতোখানি না মুসলিম হতে চায়, তারচেয়ে বেশি হতে চায় প্রগতিশীল। আর, প্রগতিশীল হওয়ার যে মানদন্ড বাঙালি সমাজে বিদ্যমান, সেখানে নাস্তিকতাবাদ হচ্ছে মুক্ত-জ্ঞান চর্চা, সমকামিতা সহ এ-ধরণের যাবতীয় বিষয়াদি হচ্ছে মুক্ত বিশ্বাসের আয়না। মুসলমানিত্বের আয়নায় নিজের চেহারা দেখার চাইতে প্রগতিশীলতার আয়নায় নিজেকে দেখতে পারার মধ্যে গাম্ভীর্যতা আছে, ফ্যাশান আছে এবং সাথে আছে পরিমাণমতো আধুনিকতা। মুসলিম তরুণ-তরুণীদের মধ্যে এই আইডেন্টিটি ক্রাইসিস তৈরি হবার নেপথ্য কারণ হলো পরিবার। আরো নির্দিষ্ট করে বললে- ‘বাবা-মা’। আমাদের অধিকাংশ বাবা-মা মনে করেন, সন্তানের একখানা মুসলমান নাম হলেই তার মুসলমানিত্বের ষোলকলা পূর্ণ হয়ে যায়। বাদ বাকি সন্তান আসলে কি শিখতে শিখতে বড় হচ্ছে, কি দেখতে দেখতে বড় হচ্ছে- এ-ব্যাপারে তারা সবিশেষ ওয়াকিবহাল নন। অথবা তারা মনে করেন, আধুনিকতা চর্চা করতে হলে সন্তানেরা যুগের চিন্তাগুলোর সাথে খানিকটা তাল মিলাবেই, এই তো স্বাভাবিক। কিন্তু তারা জানেন না, এই তাল মেলাতে গিয়ে তাদের সন্তানেরা অনেকসময় মুসলমানিত্বের গন্ডি থেকেই বেরিয়ে যায়। তারা এমন চিন্তা-ভাবনার সাথে আপস করে ফেলে, এমন চিন্তা-ভাবনাকে নিজেদের মধ্যে ধারণ করে ফেলে যা তাদের বিশ্বাসের বৃত্ত থেকে খারিজ করে দেয়। ইসলামে এজন্যেই সন্তানের তারবিয়্যাহ তথা সঠিকভাবে সন্তান লালন-পালনের গুরুত্ব সর্বাধিক। সন্তানকে আইডেন্টিটি ক্রাইসিস থেকে বাঁচাতে হলে খুব ছোটবেলায় তাদের সঠিক পরিচর্যা নিশ্চিত করতে হয়। তাকে শেখাতে হয় জীবনের দর্শন। যদি আমার গল্পের সেই ভদ্রমহিলা খুব ছোটবেলায় তার একমাত্র সন্তানকে সত্যিকার বড় হওয়াটা কি জিনিস শেখাতে পারতেন, তাহলে আজ তাকে দীর্ঘশ্বাস ছেড়ে ছেলের অধঃপতন চেয়ে চেয়ে দেখতে হতো না। আর, যেসকল মুসলিম তরুণ-তরুণী সেলেব্রেটিদের এমন কুরুচিপূর্ণ কাজকে উদারতা, প্রগতিশীলতা জ্ঞান করছে, এবং তাতে প্রশংসার বন্যা বইয়ে দিচ্ছে, তাদের পিতা-মাতা যদি ছোটবেলা থেকে তাদের শেখাতে পারতেন ধর্মের নীতি-নৈতিকতা, আদেশ-নিষেধ, গুরুত্ব-প্রয়োজনীয়তা, তাহলে আজকে হয়তো-বা আমাদের এমন দৃশ্য দেখে হাপিত্যেশ করতে হতো না। সে-সমস্ত বাবা-মা হয়তো-বা জানেই না যে তাদের ছেলেমেয়েরা এক সুগভীর অন্ধকারের দিকে এগিয়ে যাচ্ছে ধীরে ধীরে। সমস্যাটা আসলে গোঁড়ায়, কিন্তু আমরা হৈচৈ করছি আগা নিয়ে। [ঘ] প্রবাসী সেই ভদ্রমহিলা গেলো সপ্তাহে আমাকে ফোনের পর ফোন দিয়েও পান নি। আমার মেয়েটা অসুস্থ থাকায় আমি সবধরণের যোগাযোগ থেকে বিচ্ছিন্ন ছিলাম কয়েকদিন। মহিলাকে ‘দুঃখিত’ বলে লিখলাম, ‘আমার মেয়েটা অসুস্থ ছিলো, তাই যোগাযোগ করা যায় নি। এখন সে আলহামদুলিল্লাহ ভালো। দুয়া করবেন’। মহিলা প্রতি-উত্তরে বললেন, ‘অবশ্যই অনেক দুয়া আপনার মেয়ের জন্যে। সে তো অনেক ভাগ্যবান, আপনাদের মতো বাবা-মা পেয়েছে’। সবকথার সারকথা এটাই। সন্তানকে জানতে হলে বাবা-মা’কে জানতে হয়। সন্তানরা হলো বাবা-মা’দের মুখপাত্র। বৃক্ষ তোমার নাম কি? ফলেই পরিচয়।
আমার ধারণা, আমাদের আশেপাশের কয়েকটি দেশে ভারত-বিরোধিতার যদি জরিপ করা হয়, সেই জরিপে বাংলাদেশ পাকিস্তানের চাইতেও এগিয়ে থাকবে। এ-কথা অনস্বীকার্য যে, গেলো দশ বছরে বাংলাদেশে ভারত-বিরোধিতার হার বেশ অনেকগুণ বেড়েছে এবং তা একেবারে জ্যামিতিক হারে। লাফিয়ে লাফিয়ে। এর অন্যতম কারণ হচ্ছে, ভারত কর্তৃক বাংলাদেশ সীমান্তে অহরহ বাংলাদেশী খুন। উঠতি প্রজন্ম, নব্বইয়ের শেষের দিকে কিংবা দুই হাজারের শুরুর দিকে যাদের জন্ম, তারা হয়তো-বা অভ্যন্তরীণ এতো জটিল-কঠিন পলিসি বুঝে না, তারা বুঝেনা শুল্ক-যুক্তি কিংবা শুল্ক-মুক্তির হিশেবও, কিন্তু তারা মানুষ খুনের জ্যামিতিটা বুঝে, এবং তারা আরো বুঝে বাঁধ খুলে দিয়ে বন্যার দিনে ভূমি তলিয়ে দেওয়ার হিস্যা! এইসব কারণে, বাংলাদেশের মানুষের মধ্যে, বিশেষ করে তরুণ প্রজন্মের বিশাল একটা অংশের মাঝে ভারত-বিরোধি একটা মনোভাব গড়ে উঠেছে দিনের পর দিন। ভারত-বিরোধিতা জনপ্রিয়তা পাওয়ার অন্য একটা কারণ হলো ক্রিকেট। ক্রিকেট-প্রেমী প্রজন্ম ভারতের সাম্প্রতিক ক্রিকেটীয় আচরণে ক্ষুব্ধ এবং এটার সাথে যোগ হয়েছে উপরের ব্যাপারগুলোও। সবকিছু একসাথে হয়ে, বাংলাদেশে ভারত-বিরোধিতা এখন একটা নিত্যদিনের অংশ হয়ে দাঁড়িয়েছে। এর বাইরেও, বাংলাদেশ যেহেতু মুসলিম সংখ্যাগরিষ্ঠ একটা দেশ, এবং এদেশের মানুষেরা ধর্ম পালন করুক বা না করুক, ধর্মীয় অনুভূতিটা তাদের থাকেই। ভারতে মুসলমানদের ওপর অত্যাচার, কাশ্মীরে ভারতীয় সেনাবাহিনীর তান্ডব, এন আর সি'র নামে মুসলিম-নিধনের যে রাজনীতি সাম্প্রতিক সময়গুলোতে ভারত করেছে, এগুলোও ভারত-বিরোধি জনতা গড়ে উঠার পেছনে উল্লেখযোগ্য কারণ। বাংলাদেশের মতোন কমফোর্ট জোন ভারতের কাছে আর কোনোটাই ছিলো না। বাঙালীর মুক্তিযুদ্ধে সহায়তা করে ভারত বাঙালীর ইমোশানের একটা বিশাল অংশ দখল করে ছিলো বহু যুগ ধরে। ভারত সেটাকে কাজে লাগিয়ে একটা অন্যরকম সম্পর্ক তৈরি করে নিজেদের অবস্থানকে আরো উন্নত করতে পারতো বাঙালীর কাছে। কিন্তু, ভারত সে পথে হাঁটেনি। ভারত হেঁটেছে প্রভুত্বের পথে, এবং বাঙালী আর বাংলাদেশকে সবসময় দেখেছে নির্দয় 'মনিব' এর চোখে। তাই, নিষ্ঠুর ভারতের যেকোন পরাজয় এখানে একটা খুশির আবহ তৈরি করে। ভারত-চীনের সাম্প্রতিক লড়াইয়ে ভারতের নাকানিচুবানি বাংলাদেশের বিশাল একটা অংশের জন্য উদযাপনের উপলক্ষ। বাংলাদেশকে ঘিরে ভারতের যে খবরদারি, সেই খবরদারি এখানকার বড় অংশ পছন্দ করে না, ঘৃণা করে। সেই ঘৃণার বহিঃপ্রকাশ যেহেতু মাঠে-ময়দানে তারা দেখাতে এখন অপারগ, তাই ভারতের যেকোন অবনতিতে, ভারতের যেকোন পরাজয়ে, হোক সেটা শত্রু-মিত্র যেকারো হাতেই, বাংলাদেশে একটা খুশির আমেজ সৃষ্টি হয়ে যায়। বাংলাদেশের ভিতরে ভারত-বিরোধি এই ব্লক তৈরি হওয়ার পুরো দায়টাই ভারতের। এটা ভারত নিজের হাতে কামাই করেছে। এবং এই ব্লক কমাতে ভারতের দৃশ্যমান কোন পরিকল্পনা তো ছিলো-ই না, উল্টো সেটা বাড়ানোর ব্যাপারে তারা যেন আরো বেশি পরিমাণে সিদ্ধহস্ত। ভারতের সাথে তার আশপাশের কোন প্রতিবেশি দেশের সম্পর্ক ঠিক নেই। বাংলাদেশের ওপর যা খবরদারি গায়ের জোরে ভারত করতো, সম্ভবত চীনের সাথে সীমান্ত-যুদ্ধে লেগে সেই শক্তিটাও ভারত হারাতে চলেছে আগামীতে। চীন বাংলাদেশের জন্য বড় মাপের সাহায্যদাতা, এবং বাংলাদেশের সাথে চীনের প্রচুর ব্যবসায়িক সম্পর্ক বিদ্যমান। ভারত-ব্লক থেকে বাংলাদেশকে নিজেদের ব্লকে ঢুকাতে চীন আগের চাইতে আরো বেশি তৎপর হয়ে উঠবে এবং সেটার জন্যে বেইজিং তার সবটা নিয়েই নামবে। গরিব বাংলাদেশকে নিজেদের ব্লকে ঢুকাতে চীনকে যদিও খুব বেশি কাঠখড় পুড়াতে হবেনা, কিন্তু ভারত কি সহজে বাংলাদেশ হাতছাড়া করবে কি না, সেটা দেখার বিষয়। চীনা ব্লকে বাংলাদেশ যদি ঢুকে যায়, এখানকার নতুন রাজনৈতিক কাঠামো কিরকম হবে, আর চীনা-ব্লক আমাদের জন্য সুখের হবে না আরো দুঃখের হবে, তার জবাবের জন্য সময়ের দিকে তাকিয়ে থাকা ছাড়া উপায় নেই।
করোনা ভাইরাসে, আন্তর্জাতিক হিশেবে এখন পর্যন্ত মারা গেছে সাড়ে চার লাখ, এবং এর বিপরীতে সুস্থ হয়েছে সাড়ে তেতাল্লিশ লাখের মতো। বেশ অনেকগুলো দেশে মৃতের সংখ্যাটা ঠিকভাবে দেখানো হচ্ছে না হয়তো-বা। তাছাড়া, করোনার উপসর্গ নিয়ে টেস্টের আগেই যাদের মৃত্যু হচ্ছে তাদের সংখ্যাটা এই তালিকায় আসছেনা। সে হিশেবে মৃতের সংখ্যাটা পাঁচ লাখ কিংবা তারচেয়ে কিছু বেশি বা কম ধরা যায়। কিন্তু একটা ব্যাপার হলো, অনেকবেশি মৃত্যু লুকানো, এই পোস্ট-মডার্ণ জামানায় খুব কঠিন। প্রায় অসম্ভব-ই বলা চলে। হাজারে হাজারে না হোক, শয়ে শয়ে যদি মানুষ মরতে থাকে, তাহলে বেসরকারিভাবে সেটা ডকুমেন্টেড হয়, এবং এটাকে স্কিপ করে যাওয়া কোনোভাবে সম্ভব হয় না। এটা মাথায় রাখলে, দেশগুলোর মৃতের সরকারি যে হিশেব, ধরা যায় মৃতের হিশেবটা তারচেয়ে কিছুটা বেশি। কিন্তু আক্রান্তের বেলায় কিন্তু এটা হয়ে যেতে পারে লাখ লাখ। কীভাবে তা বলছি। আমরা জানি করোনার উপসর্গ হলো জ্বর, সর্দি, গলা খুশখুশানি, জিহ্বার স্বাদ চলে যাওয়া, শ্বাসকষ্ট ইত্যাদি। এবং, এগুলো কিন্তু করোনা ছাড়া সাধারণ জ্বরেরও উপসর্গ। সাধারণ জ্বরেও এগুলোর প্রায় প্রত্যেকটি উপসর্গ আমাদের মাঝে দেখা যায় সাধারণত। এখন প্রতিটা দেশে এমন অনেক মানুষ পাওয়া যাবে, যাদের হয়তো-বা এই উপসর্গগুলো আছে, কিন্তু তারা ডাক্তারের দ্বারস্থ হচ্ছে না। হাসপাতালে যাচ্ছে না। তারা সাধারণ জ্বরের যে ওষুধ, তা খাচ্ছে এবং হয়তো-বা দিন কয়েকের মধ্যেই তারা ভালো হয়ে যাচ্ছে। এই সংখ্যাটা খুব বড় হবে বলেই আমি মনে করি। আবার, রিসার্চ থেকে বেরিয়ে এসেছে, করোনা আক্রান্ত অনেক অনেক মানুষের মাঝে কোন উপসর্গই দেখা যায় না। মানে, তাদের জ্বর, সর্দি, কাশি, গলা খুশখুশ, শ্বাসকষ্ট কোনো কিচ্ছু হয় না। সব সহজ স্বাভাবিক। কিন্তু, তারা ভিতরে করোনায় আক্রান্ত। আইসল্যান্ড এবং নিউইয়র্কে এই জাতীয় দুটো সার্ভে হয়েছিলো। বিশাল সংখ্যক মানুষকে টেস্ট করে দেখা গেছে, অনেক অনেক মানুষ পাওয়া যাচ্ছে যারা করোনা আক্রান্ত, কিন্তু কোন উপসর্গ তাদের মাঝে নেই। তারা দিব্যি খাচ্ছে দাচ্ছে, ঘুরছে ফিরছে। আইসল্যান্ডের জনসংখ্যা কম হওয়ায় তারা তাদের পুরো জনসংখ্যার সবাইকে টেস্ট করে ফেলে, এবং সম্ভবত ওই রেজাল্টে দেখা যায়, আইসল্যান্ডের ৫০% মানুষ করোনা আক্রান্ত যাদের বিশাল একটা অংশের মাঝে করোনার কোন উপসর্গ বিদ্যমান নেই। এখন, করোনায় আক্রান্ত, কিন্তু উপসর্গ নেই, টেস্ট করায় না, হাসপাতালে আসে না, বাসায় বসে কোন সাধারণ ওষুধ খেয়ে বা কোনোকিছু না খেয়েই ভালো হয়ে যাচ্ছে এমন সংখ্যাটা যদি আমরা হিশেব করি, তাহলে ধারণা করছি, করোনায় আক্রান্তের সংখ্যাটা বেশ বড় হবে, এবং সুস্থ হয়ে উঠার হারটাও সাথে সাথে বাড়বে। সেটা দুই তিন কোটিও হতে পারে, যদি আক্রান্তের হার হয় দশ-বিশ কোটি। যাহোক, এটা কেবল আমার একটা প্রেডিকশান, ফ্যাক্ট নয়। তবে, এখান থেকে আমার দুটো কথা বলার আছে। প্রথম কথা হলো, আজ হোক কিংবা কাল, করোনার হাত থেকে হয়তো-বা আমাদের কারো নিস্তার নেই। এই ভাইরাসের সংস্পর্শে আমাদের হয়তো আসতে হবেই হবে। এ ব্যাপারেও একটা রিসার্চ হয়েছে এবং সেখানেও একই কথা বলা হয়েছিলো। এই ধারণা যদি সত্যি হয়, তাহলে বুঝতে হবে মানুষ ধারনার চাইতেও অনেক সহজে এই ভাইরাসে আক্রান্ত হয় বা হচ্ছে। ফলে, টুডে অর টুমোরো, আমাকে আপনাকে এই ভাইরাস পাবেই। এইটা মাথায় গেঁথে নিলে ভবিষ্যতের চিন্তাটা একটু হালকা হয়ে আসে। দ্বিতীয় কথা হলো, যেহেতু এই ভাইরাসের সাথে ঘর-বসতি করাই লাগবে, তাই এখন থেকেই, ব্যক্তিগত উদ্যোগে নিজেদেরকে ওভাবে প্রস্তুত করে তোলার কোন বিকল্প আমাদের সামনে নেই। ডাটার হিশেবে, এই যে সাড়ে তেতাল্লিশ লাখ মানুষ সুস্থ হয়ে বাড়ি ফিরে গেছে, এখানে কিন্তু ৮০% অবদান তাদের ইমিউন সিস্টেমের। আমরা জানি করোনার সুনির্দিষ্ট কোন ওষুধ বা চিকিৎসা নেই। যাদের ইমিউন সিস্টেম ভালো, তারা সাধারণ সর্দি-জ্বরের ওষুধে সেরে উঠছে, আবার যাদের ইমিউন সিস্টেম সুপার-ডুপার লেভেলের, তাদের করোনা পেলেও কোন উপসর্গ পর্যন্ত দেখা দেয় না। ভাইরাসটা ভিতরে ঢুকে ভ্যাবাচেকা খেয়ে হার্ট অ্যাটাক করে বসে। তাই, করোনার সাথে যেহেতু আমাদের থাকতে হবেই, আমাদের ইমিউন সিস্টেম হয়ে উঠতে পারে আমাদের জন্য তুরুপের তাস। শরীরের এই ইমিউন সিস্টেমকে কিভাবে শক্তিশালী করা যায়, সেই ব্যাপারে মনোযোগী হওয়াটাই হতে পারে আমাদের আগামী দিনের কর্মপন্থা। ইমিউন সিস্টেমকে বুস্ট করে, শক্তিশালী করে এমন লাইফস্টাইল বেছে নেওয়ার কোন বিকল্পই নেই। এরজন্যে ছাড়তে হবে সিগারেট এবং তামাক জাতীয় যাবতীয় জিনিস। ইমিউন সিস্টেমকে ভালো রাখতে হলে খেতে হবে ভালো খাবার দাবার। ভালো খাবার দাবার মানে আবার সবসময় মাংশ-মাছ নয়, সবুজ সতেজ শাকসবজি, সিজনাল ফলমূল, বেশি পরিমাণে ভিটামিন সি, বিশুদ্ধ পানি, নিয়মিত ব্যায়াম, পর্যাপ্ত ঘুম, চিন্তামুক্ত জীবন- এরকম অনেককিছু আমাদের ইমিউন সিস্টেমকে ভালো রাখে, স্ট্রং করে। লাস্ট একবছর ধরে আমি দুধ চা খাইনা। গ্রীন টী খাই। সাথে লেবু, আদা, এলাচ, লবঙ্গ, দারচিনি, তেজপাতা, তুলশি-পুদিনা পাতা আর মধু। গ্রীন টীর ব্যাপক উপকারিতা তো আছেই, সাথে অন্যান্য উপাদানগুলোও শরীরকে চাঙা রাখতে, গলায় থাকা বিভিন্ন জীবাণুকে ধ্বংস করতে কার্যকর ভূমিকা রাখে। খাবার দাবারেও বেশ সচেতন। সবুজ শাকসবজি একেবারে প্রায়োরিটি লিস্টে। সয়াবিন খাইনা বেশ অনেক মাস। খাঁটি সরিষার তেল খাই তরকারিতে। মাছের মধ্যে সামুদ্রিক মাছ, ছোটমাছ ইত্যাদি। মাংশের জন্য সেইফ ব্রয়লার, দেশি মুরগি বা দেশি হাঁস। হাঁটাহাঁটি করি। বাইরে যেতে না পারলে অন্তত ঘরে বা ছাদে। পর্যাপ্ত ঘুমাই। চেষ্টা করি কোন ব্যাপারে উদ্বিগ্ন না হতে। করোনার ভ্যাকসিনের দিকে চাতক পাখির মতোন চেয়ে না থেকে, নিজের ইমিউন সিস্টেমকে মেরামত করুন। সেটা আপনাকে করোনা তো অবশ্যই, ভবিষ্যতে এ ধরণের, এরচাইতেও ভয়ঙ্কর যেকোন ভাইরাস-ব্যাকটেরিয়ার আক্রমণ থেকে বাঁচিয়ে দেবে, ইন শা আল্লাহ। 
১. 'ট্যাবু ভাঙা' দলের অনেকে বলতে চাচ্ছেন, পিরিওডের সাথে নারীর শরীরের হাইজিনের একটা ব্যাপার জড়িত যা খুব গুরুত্বপূর্ণ। তাই, হাইজিন নিশ্চিতকল্পে, অতি-অবশ্যই বাসার পুরুষ তথা বাবা-ভাইয়ের সাথে পিরিওড নিয়ে নারীদের উচিত খোলামেলা আলোচনা করা, এবং এটা খুব জরুরি। এখানে লুকোচাপা করলে নারীর স্বাস্থ্যঝুঁকির একটা ব্যাপার থেকে যায়। হাইজিনের ব্যাপারটাতে অবশ্যই একমত, কিন্তু, কথা হলো গিয়ে, নারীরা যে বাসার পুরুষ তথা বাবা-ভাইয়ের সাথে পিরিওড নিয়ে খুল্লাম খুল্লা আলাপ-আলোচনা করবে হাইজিন নিশ্চিত করতে, তা, তার বাবা-ভাইয়েরা কি এম বি বি এস পাশ করা ডাক্তার? যদি তা না হয়, হাইজিনের কোন জ্ঞানটা তারা মা-বোন-কন্যাকে দিতে পারে, বলেন তো? আমার তো মনে হয়, পিরিওড নিয়ে হাইজিনের জ্ঞান বাসার পুরুষদের চাইতে নারীদের দশগুণ বেশিই থাকে। তাহলে, ঠিক কোন ব্যাপারে জ্ঞান নিতে নারীরা পুরুষদের শরণাপন্ন হবে? পিরিওড নিয়ে খোলামেলা আলাপ করবে? যারা ঘরের নারীদের পিরিওড ইস্যুতে হাইজিনের জ্ঞান দিতে উঠেপড়ে লেগেছেন, আপনারা যদি ডাক্তার না হয়ে থাকেন, তাহলে এই বিষয়ে কোন জ্ঞান আপনার ঘরের মা-বোন-কন্যাকে আপনি দিতে পারেন? আপনাদের তো আর পিরিওড হয় না যে, এই ব্যাপারে আপনাদের আগ থেকেই অভিজ্ঞতা থাকবে। তাহলে? যেহেতু বাসার নারীদের এই ব্যাপারে প্র্যাকটিক্যাল অভিজ্ঞতা আছে, সেহেতু ব্যাপারটাকে মেয়েরা-মেয়েরা সামলালেই তো হয়ে যাওয়ার কথা। আপনি যখন হাইজিনের ওপর এক্সপার্ট নন, তাই আপনার এখানে সংযুক্ত হওয়াটা নিতান্তই অদরকারি, বাড়াবাড়ি। ২. তারপরও, আপনি যদি চান যে আপনার বাসার নারীরা পিরিওড ইস্যুতে যুগের আধুনিক হাইজিনের ব্যাপারগুলোও জানুক, তাহলে তাদের হাতে একটা স্মার্টফোন দিয়ে দিন। তারা যদি ইতোমধ্যেই স্মার্টফোন ব্যবহার করে থাকে, তাহলে নিশ্চিত থাকুন, গুগল, ইউটিউবের মাধ্যমে, আধুনিক সময়ের ওই জ্ঞানগুলো তারা ইতোমধ্যেই নিয়ে ফেলেছে। আপনার আর এটা নিয়ে চিন্তিত না হলেও চলে। ৩. কিন্তু, নারীদের প্যাড কিনে দিতে হলে তো বাবা-ভাইকে বলাই লাগবে, তাই না? প্রগতিশীলদের এই যুক্তি দেখে একবার ফিক করে হেসে ফেলেছিলাম। তাদের নারীরা শপিংমলে গিয়ে নিজের পছন্দমত জামা কিনে আনতে পারে, নিজের প্রসাধনী সামগ্রী বেছে বেছে, কোয়ালিটি দেখে দেখে তারা কিনে আনতে পারে ঠিক, কিন্তু নিজের প্যাড নাকি তারা কিনে আনতে পারবে না! একদল বলছেন, 'প্যাড কিনতে গেলে দোকানের পুরুষগুলোর চেহারা কেমন হয় আপনি জানেন?' পুরুষের চেহারা কেমন হয়, তা নিয়ে তো আপনার চিন্তা করার কথা না। আপনি সমাজ থেকে ট্যাবু ভাঙতে চান। এখন, ট্যাবু ভাঙতে গেলে, আরেকজনের চেহারার কি হাল হচ্ছে, তা নিয়ে পেরেশান হওয়া তো আপনার সাজে না। নারীদের স্বনির্ভরতার গল্প শুনানো মানুষগুলো, প্যাড কেনার ইস্যুতে নারীদের এতোবেশি বাবা-ভাই নির্ভর হয়ে যেতে বলছে দেখে হাসি দমিয়ে রাখা দায় হয়ে যায়। কিন্তু, নারীদের তো প্যাড কিনতেই হবে। তার মানে কি, আমি চাচ্ছি মহিলারা গিয়ে দোকান থেকে প্যাড কিনে আনুক? তা অবশ্যই নয়। প্রত্যেকটা পরিবারে, যেকোন একজন পুরুষ কারো না কারো স্বামী, আর, যেকোন একজন নারী কারো না কারো স্ত্রী। এভাবেই তো পরিবার গঠন হয়। স্বামী-স্ত্রীর মাঝে এই ব্যাপারগুলোতে লুকোচাপার যেহেতু কিছু নেই, এবং তার দরকারও নেই, তাই, পরিবারের যিনি স্ত্রী, তিনি স্বামীকে দিয়ে যদি অনেকগুলো প্যাড আনিয়ে রাখেন, তাহলে তো কন্যাকে আর বাড়তি করে বাবাকে বলতে হয় না, কিংবা বোনকে মুখ খুলতে হয় না ভাইয়ের কাছে। যে পরিবারে মা নেই, ওই পরিবারের মেয়ে কি করবে? তার ভাইয়ের স্ত্রী নিশ্চয় আছে। যদি তা-ও না থাকে, তাহলে? দুনিয়াটা আসলে অনেকদূর এগিয়েছে। মেয়েটার বান্ধবি আছে, তার চাচী, চাচাতো বোন, মামাতো-ফুফাতো-খালাতো বোনেরা আছে। আছে খালা, ফুফু, মামীরা। তার আশপাশে, তাকে সাহায্য করার জন্যে অসংখ্য মহিলারা বিদ্যমান থাকেই। এটাই সমাজের সার্কেল। এতোসব অপশান বাদ দিয়ে, আপনাকে জোর করে কেনোই-বা পিরিওড ইস্যুতে বাবা আর মেয়েকে, ভাই আর বোনকে মুখোমুখি বসাতে হবে? যদি, ধরে নিলাম তা-ও হলো না, তখন? দুনিয়া এখন অনেক সহজ। অনলাইনে অর্ডার করলে যেকোন জিনিস দোরগোড়ায় চলে আসে আজকাল। আধুনিক সময়ের হাইজিন জ্ঞান বিলাবেন, আধুনিক সমাজের সহজ সেবাটা নিবেন না? ৪. উপরের সবগুলো কথা তাদের উদ্দেশ্যেই বলা, যারা ট্যাবু ভাঙার নাম করে, আমাদের সম্পর্কগুলো থেকে লাজ-লজ্জা তুলে, আমাদেরকে একটা ভঙ্গুর সমাজব্যবস্থার দিকে নিয়ে যেতে চান যার আত্মিক বলি আজ পশ্চিমা দেশগুলো। কিন্তু, এ-কথা অনস্বীকার্য যে, আমরা যারা পুরুষ আছি, আমরা চাইলেই, এই ট্যাবু না ভেঙেই, এর একটা সুন্দর সমাধানে আমরা পৌঁছাতে পারি। আমরা যারা বাবা আর স্বামী আছি, আমরা জানি আমাদের মেয়েদেরকে প্রতি মাসের নির্দিষ্ট একটা সময় একটা শারীরবৃত্তীয় প্রক্রিয়ার মধ্য দিয়ে যেতে হয়। সেক্যুলার সমাজ চায়, আমরা যেন নারীর এই একান্ত ব্যাপারটা নিয়ে পরিবারগুলোতে, বাবা-মেয়ে, ভাই-বোন মিলে আমরা যেন খোলামেলা আলাপ-আলোচনা করি। কিন্তু, আমরা যদি তাদের কথামতো এই কাজ শুরু করি, তাহলে একটা হায়া তথা লজ্জার যে কাঠামোর ভিতর দিয়ে আমরা বেড়ে উঠি, সেই কাঠামো রাতারাতি ভেঙে পড়বে এবং বিনাশ হবে আমাদের মূল্যবোধের। আমাদের এই লজ্জাটা ধরে রাখতে হবে। এটাই আমাদের সংস্কৃতি। তাহলে, এই লজ্জা না ভেঙেও আমরা কিভাবে পারি এর সমাধান করতে? আমরা একসাথে বেশ অনেকগুলো প্যাড কিনে আমাদের স্ত্রীদের হাতে দিতে পারি। আমার স্ত্রী সেটা আমার কন্যার কাছে, আমার বোনের কাছে পৌঁছে দিতে পারে অনায়েশে। তাছাড়াও, সংসারের বাজারাদির সাথে, একটা আনুষঙ্গিক জিনিস হিশেবে প্যাডটাও তালিকায় রাখা যায়। আপনার তো দরকার নেই প্যাড এনে বোন আর কন্যার হাতে হাতে তুলে দেওয়ার। তেল এনে সেটা নিয়ে আপনি নিশ্চয় চুলার পাড়ে গিয়ে বসে থাকেন না? প্যাড এনে বাসার একটা নির্দিষ্ট স্থানে রেখে দিন। হয়ে গেলো। সেটা যাদের দরকার, তারা সেখান থেকে নিয়ে ব্যবহার করবে। এটা নিয়ে ক্লোজড-ডোর মিটিং করার কথা যারা বলে, তারা ট্যাবু নয়, আপনার পরিবার থেকে হায়াটাকে নির্মুল করে দিতে চায়। তাদের কথায় বিভ্রান্ত না হয়ে, নিজের দায়িত্বটা করে ফেলুন। আর, রামাদান মাস এলে ঘরের কোন মহিলাকে জিজ্ঞেস করার দরকার নেই যে, কেনো সে রোজা রাখছেনা। কাউকে রোজা রাখতে না দেখলে, সালাত আদায় করতে না দেখলে আপনার বুঝে নেওয়া উচিত যে, তারা হয়তো-বা শারীরিক প্রক্রিয়ার ভিতর দিয়ে যাচ্ছে। অযথা প্রশ্ন করে তাদের অস্বস্তির মধ্যে ফেলে দেওয়ার মানে নেই। আর, রামাদান মাসে আপনার স্ত্রী যদি এই প্রক্রিয়ার ভিতর দিয়ে যায়, তাকে বলুন যেন তিনি প্রকাশ্যেই খাওয়া-দাওয়া সারেন। লুকিয়ে খাওয়ার কোন দরকার নেই। আপনার স্ত্রী এই রেওয়াজ চালু করলে, আপনার মেয়েও করবে, আপনার বোনও করবে। আপনার স্ত্রীকে বলে দিন আপনার মেয়ে আর বোনকে বুঝিয়ে বলতে সব। লজ্জা না ভেঙেও কিছু জিনিস সমাধা করা যায়। ট্যাবু ভাঙা মানেই সবসময় সবকিছু খুল্লাম খুল্লা হয়ে যাওয়া নয়। আজকে যারা এই ট্যাবু ভাঙার নাম করে, ভার্চুয়ালে নিজের মেয়ের, বোনের, স্ত্রীর পিরিওডের রসালো গল্প লিখছে, রক্তাক্ত ন্যাপকিনের ছবি আপলোড করছে, তাদের দ্বারা বিভ্রান্ত হবেন না। তারা ট্যাবু ভাঙার নাম করে, সমাজ থেকে লজ্জার দেয়াল ভেঙে দিয়ে, পশ্চিমা দেশের ন্যায় আমাদেরকে বেহায়াপনায় ডুবাতে চায়। 
মাঝে মাঝে অনলাইনের অতি-প্রগতিশীল, অতি-নারীবাদী, অতি-আধুনিক ভেকধারীরা মহিলাদের খুব ব্যক্তিগত একটা ব্যাপার, মেনস্ট্রুশান বা পিরিওড নিয়ে হাউকাউ শুরু করে। প্রতিবছরের শুরুতে, বা বছরের মাঝামাঝি কিংবা বছরের শেষান্তে তারা সম্মিলিতভাবে, হুক্কাহুয়া রব তুলে এই ট্যাবু (!) ভাঙার জন্যে সোচ্চার হয়ে উঠে। তাদের লেখাজোকা পড়লে মনে হয়, এই একটা ট্যাবু যদি ভাঙা যায়, বাঙালি জাতিকে বোধকরি আর কেউ বেঁধে রাখতে পারবেনা। এই ট্যাবু ভেঙে গেলে, আমাদের পিটে ইকারুসের পাখা গজানো শুরু করবে, এবং সেই পাখার সাহায্যে আমরা স্বর্গ-মর্ত্য-পাতাল সবকিছু জয় করে ফেলবো। কিন্তু, সত্যই কি এই প্রয়াস ট্যাবু ভাঙার? আমরা সবাই জানি, ইসলাম ধর্মে হায়া তথা লজ্জা ব্যাপারটার গুরুত্ব বেশ অনেকখানি। আমাদের ধর্মের একটা বিধান হচ্ছে, বাচ্চারা যখন একটা নির্দিষ্ট বয়স পার করে, যখন তারা নিজ থেকে অনেককিছু বুঝতে শুরু করে, ঠিক তখনই তাদের বিছানা আলাদা করে দিতে হয়। ইসলাম বলে, এই পর্যায়ে যদি বাচ্চারা পৌঁছায়, তাহলে বাবা-মা’র সাথে তারা এক বিছানায় না ঘুমোনোই উত্তম। বাচ্চা ছেলে হোক বা মেয়ে, নির্দিষ্ট বয়স পরে তার বিছানা আলাদা হয়ে যাবে, এমনটাই ইসলাম সমর্থন করে। এটার অনেকগুলো কারণ রয়েছে, এবং তার মধ্যে অন্যতম কারণ হচ্ছে, বাবা-মা’র অন্তরঙ্গ মুহূর্তগুলো যেন তাদের দৃষ্টিগোচর না হয়। কারণ, এই বয়সের অনেককিছুই তাদের স্মৃতিতে গেঁথে থাকে যা তাকে একটা সময়ে খুরে খুরে খাবে। সে এমনকিছু দেখে ফেলার জন্যে, বা এমনকিছুর স্বাক্ষী হয়ে যাওয়ার মানসিক যন্ত্রণা থেকে কোনোভাবে মুক্তি পাবে না। ব্যাপারটা একইভাবে পিতা-মাতার জন্যেও সত্য। সন্তান যদি এমন কোনোকিছু মনে রেখে দেয়, এবং যখন সে এই ব্যাপারগুলো খোলাখুলিভাবে বুঝতে শিখে, তখন তার মনে বারবার, ঘুরেফিরে সেই ব্যাপারগুলো আসতে থাকে। এই ব্যাপারটা সন্তান হিশেবে তার জন্যে খুব-ই অস্বস্তির এবং পীড়াদায়ক। এর ফলে, অনেকসময় সন্তানেরা বাবা-মা’র ওপর থেকে শ্রদ্ধা হারিয়ে ফেলতে পারে। বাবা-মা’র সাথে সন্তানের সম্পর্কটা তখন খুব হালকা হওয়া শুরু করে। এজন্যে ইসলাম ব্যাপারটাকে গোড়াতেই সমাধান করে ফেলে। নির্দিষ্ট সময়ের পরে, বাচ্চাদের জন্য আলাদা বিছানা করে দেওয়াকে ইসলাম খুব গুরুত্ব দিয়ে দেখে। এখানে মূল যে কারণ, সেটা হলো লজ্জা। এই লজ্জা ইসলাম ভাঙতে চায় না। কারণ, এই লজ্জা ভাঙলে অনেক অনেক ক্ষেত্রে তাদের মধ্যকার সম্পর্কগুলো হালকা হয়ে যাবে যা একটা সমাজ, সভ্যতার জন্য কখনোই মঙ্গলজনক হয় না। তো, এই ট্যাবু ভাঙার সমর্থকগোষ্ঠীগণ আমাদের বলতে চান যে, আমাদের মা-বোনদের-কন্যাদের পিরিওডের ব্যাপারটাকে যেন আমরাই হ্যান্ডেল করি, তাদের সাথে এসব নিয়ে খোলামেলা আলাপ-আলোচনা করি, এবং এতে কোনোভাবেই যেন আমরা লজ্জা না পাই, ইতস্ততবোধ না করি, পিছিয়ে না যাই। এই কাজটাকেই তারা আমাদের বলছেন ট্যাবু ভাঙা। কিন্তু, যুগ যুগ ধরে, এই ট্যাবু যে আমরা ভাঙি নাই, আমাদের মা-বোন-কন্যার সাথে এসব ব্যাপারে আলাপ-আলোচনা করিনি বলে কি মানবজম কোথাও থমকে গিয়েছিলো? যায় নি কিন্তু। এসব ব্যতীতই আমাদের সমাজ, সভ্যতা যুগের পর যুগ ধরে টিকে আছে, এবং সামনেও থাকবে। কিন্তু, যারা আমাদেরকে ট্যাবু ভাঙার নাম করে সম্পর্কগুলো থেকে ‘লজ্জা’ জিনিসটাকে তুলে দিতে চাচ্ছেন, তারা কি পশ্চিমা ভঙ্গুর পারিবারিক প্রকল্পের দিকেই আমাদের টেনে নিয়ে যেতে চাচ্ছেন না যেখানে বাবা-মা আর সন্তানদের মাঝে নেই কোন শ্রদ্ধাবোধ আর সম্মানের বালাই? আর, আমাকে কেনোই-বা আমার মা-কন্যা-বোনকে এসব ব্যাপারে সচেতন করতে হবে? আমার বোনের দায়িত্ব আমার মা সামলেছেন, আমার কন্যার দায়িত্ব আমার স্ত্রী সামলাবেন। বাড়তি করে, ট্যাবু ভাঙার নাম করে আমাকে কেনো সেখানে নাক ডুবাতে হবে? আগেই বলেছি, ইসলামে লজ্জার গুরুত্ব অনেক। যখনই সকল লাজ-লজ্জার মাথা খেয়ে, আমি আমার বোনের, আমার মা বা কন্যার এসব ব্যক্তিগত ব্যাপারে নিজেকে যুক্ত করতে যাবো, তখনই আমাদের ভেতরে পারস্পরিক শ্রদ্ধা, সম্মান আর গুরুত্বের যে জায়গাটা ছিলো, সেটা সমূলে বিনাশ হবে। আজকে পশ্চিমা দেশগুলোর দিকে তাকালে আমরা দেখি, মা আর ছেলে, ভাই-বোন একসাথে শর্ট ড্রেস পরে সমুদ্র সৈকতে দাপিয়ে বেড়াচ্ছে। আপনি কি আপনার মা-বোন কিংবা কন্যার সাথে এমন কোন দৃশ্য কল্পনা করতে পারেন? নিশ্চয় পারেন না। কিন্তু, যখনই ট্যাবু ভাঙার নাম করে মা-বোন-কন্যাদের সাথে আমাদের লজ্জার দেয়ালটা ভেঙে দেওয়া হবে, বিশ্বাস করুন, এই দৃশ্য তখন খুব স্বাভাবিক হয়ে উঠবে আমাদের চোখে। পিরিওড কোন খারাপ জিনিস নয়। ইসলামের চোখে তো অবশ্যই নয়। নবিজী সাল্লাললাহু আলাইহি ওয়াসাল্লামের হাদিস থেকে জানা যায়, আম্মাজান আ’য়িশা রাদিয়াল্লাহু আনহার পিরিওড চলাকালীন সময়ে, এক চাদরের নিচে নবিজী এবং আ’য়িশা রাদিয়াল্লাহু আনহা ঘুমিয়েছেন। এমনকি, ওই অবস্থায় নবিজী কুরআন তিলাওয়াতও করেছিলেন। এ ব্যাপারে আরো অনেক হাদিস বর্ণিত হয়েছে যেখানে পিরিওডকে অতি-আবশ্যিক, প্রাকৃতিক এবং নারীর শারীরিক সুস্থতার কারণ হিশেবে দেখা হয়েছে। আমাদের সম্পর্কগুলো খোলামেলা নয়, বরং সংঘবদ্ধ। আর, লজ্জা হচ্ছে আমাদের সম্পর্কের ভিত। এই ভিত নষ্ট করে দিলে, উপড়ে ফেললে পশুর ন্যায় খোলামেলা হয়ে যাওয়া ছাড়া আমাদের আর গত্যন্তর নেই। এই খোলামেলা হয়ে যাওয়াকে কেউ যদি আধুনিকতা, প্রগতিশীলতা, ট্যাবু ভাঙা নাম দেয়, থুড়ি মারি আমি সেই আধুনিকতা আর প্রগতিশীলতায়। ট্যাবু ভাঙার নাম করে যারাই আমাদের সম্পর্কগুলোকে মূল্যহীন করে ফেলতে চাইছে, তাদের বিরুদ্ধে আমাদের আওয়াজ, আমাদের উচ্চকন্ঠ এভাবেই জারি থাকবে। 
মৃত্যুর মাধ্যমেই যদি সব শেষ হয়ে যেতো, যদি সবকিছুর পরিসমাপ্তি মৃত্যুর মাধ্যমেই ঘটে যেতো, তাহলে হয়তো-বা, সবচেয়ে বেশি লুজার হতো দুনিয়ার মজলুমরাই। তারা দুনিয়াতে তো বিচার পেতো-ই না, যদি মৃত্যুর পরেও কোন হিশেব-নিকেষের বন্দোবস্ত না থাকতো, তাদের সাথে হওয়া যাবতীয় অন্যায়-অবিচারের সুষ্ঠু ফয়সালা দেখার কোন সম্ভাবনাই তাদের সামনে অবশিষ্ট থাকতো না। কুরআনে বর্ণিত ফেরাউনকে আমরা সকলেই চিনি। দুনিয়া-খ্যাত জালিম। বনি ইসরাঈলীদের ওপর হেন কোন অত্যাচার নেই যা সে করেনি। যদি, বনি ইসরাঈলীদের প্রশ্ন করা যেতো, 'ফেরাউনের জন্য আখিরাতে আপনারা কি আশা করেন?' আমার ধারণা, সকল বনি ইসরাঈল একযোগে বলতো, 'জাহান্নাম'। সম্ভবত, এই দাবিটা দুনিয়ার সকল মজলুমের অন্তরের দাবি। তারা সবাই, দুনিয়ার জালিম এবং তাদের সাঙ্গ-পাঙ্গদের জন্য আখিরাতে হয়তো একটা প্রশস্ত জাহান্নামের জন্য মুখিয়ে থাকে। মজলুমরা হয়তো-বা নীরবে, নিভৃতে বলে, 'ভাগ্যিস, আখিরাত বলে কিছু আছে...'।
আমরা জানি, লেখকদের সাথে প্রকাশকদের রয়ালিটি নিয়ে একখানা চুক্তি হয়ে থাকে, এবং প্রকাশক লেখকের যা বই বিক্রি-বাট্টা হয়, তার সঠিক, পুঙ্খানুপুঙ্খ হিশেব প্রদান করে, চুক্তিতে উল্লেখিত পরিমাণে রয়ালিটি দিতে বাধ্য থাকে। কিন্তু, দুঃখের সাথে বলতে হয়, পৃথিবীর খুব কম প্রকাশক-ই ব্যক্তিগতভাবে সৎ, এবং ব্যবসাগতভাবে এই পরিমাণ আরো অনেক কম। মানিক বন্দোপাধ্যায়ের নাম আপনারা শুনে থাকবেন। বাংলা সাহিত্যের এক ধ্রুপদী, কালজয়ী লেখক। মানিক একবার আফসোস করে বলেছিলেন, 'দুটো ডাল-ভাতের বন্দোবস্ত না করে কেউ যেন সাহিত্য করতে না আসে'। বুদ্ধদেব বসুর বড় একটা বাথরুম, একান্ত নিজের করে পাওয়ার খুব শখ ছিলো। কিন্তু, দু'হাত ভরে প্রকাশকদের সাপ্তাহিক, মাসিক ক্রোড়পত্র ভরাবার পরেও, অসংখ্য বইপত্তর লিখেও বেচারার সেই আহ্লাদ কোনোদিন পূরণ হয়নি। খুব দুঃখ করেই বেচারা বাথরুম নিয়ে একটা প্রবন্ধ লিখেছেন যাতে ফুটে উঠেছে প্রকাশক মহোদয়গণ কর্তৃক বেচারার সাথে নির্দয় হবার সকরুণ চিত্র। তিনি এক জায়গায় লিখেছেন, 'তবু, মনের পাপটাও এখানে বলে রাখি। একটা জায়গায়, আমার মনে প্রকাণ্ড একটা লোভ হাঁ করে আছে। একটা জায়গা আছে, যেখানে আমার বিলাসিতার ক্ষুধা অদম্য হয়ে উঠে- তাকে চাপা দিয়ে রাখতে পারি না কিছুতেই। অন্তর্যামী সবই জানেন, আধখানা কথা বলে লাভ নেই। পৃথিবীর কাছে একটা বর আমি কামনা করি এবং সেটা কিছুতেই পূর্ণ হচ্ছে না বলে মাঝে মাঝে একটু খারাপও লাগে। যদি আমার কখনো অনেক টাকা হয়, সে সম্ভাবনা, অবশ্য, যতোদূর দেখতে পাচ্ছি, অত্যন্ত ক্ষীণ- তবু, এমন যদি হয় যে, আমার কোন অপরিচিত মৃত আত্মীয়ের সম্পত্তি আইনের আঁকাবাঁকা রাস্তা ঘুরে-ঘুরে আমারই হাতে এসে পড়লো, অথবা ধরা যাক, কোনও প্রকাশক অতি-ভয়ঙ্কর যন্ত্রণাময় মৃত্যুশয্যায় হঠাৎ জ্বলন্ত নরকের দৃশ্য চোখের সামনে দেখতে পেয়ে দেবতাকে একটা উৎকোচ স্বরূপ দিয়ে গেলেন আমার নামে ভাবি চেক লিখে, এমন যদি কখনও হয়ই যে, আমার হাতে অনেক টাকা এলো, তা হলে সবার আগে আমি বাড়িতে ভালো একটা বাথরুমের ব্যবস্থা করবো। কিন্তু, যেহেতু পৃথিবীতে এমন কোন মানুষের মৃত্যু সাধারণত ঘটে না যার কোনও আত্মীয় নেই অথচ প্রচুর বিত্ত আছে; এবং যেহেতু প্রকাশকেরা সাধারণত এমন ধাতুতে তৈরি যাতে শেষ নাভিশ্বাসের সঙ্গেও তাদের বিবেকের উদ্রেক হওয়া সম্ভব নয়, তাই, আমার এই কল্পনার বাথরুম আমার জীবনে কখনো সত্য হবে না'। এই হচ্ছে বাংলা সাহিত্যের রথী-মহারথীদের সাথে বাংলার প্রকাশকদের সম্পর্ক। বোঝাই যাচ্ছে সেই সম্পর্ক কতোখানি মধুমাখা। আজ আমরা কবি ফররুখ আহমদকে নিয়ে হাপিত্যেশ করি, তার শেষ জীবনের দুঃখ-দূর্দশা নিয়ে হাঁ-হুতাশ করি, অথচ, কেবল তার লেখা বইগুলোর প্রাপ্য রয়ালিটি যদি প্রকাশকেরা তাকে দিতেন, তাহলে হয়তো-বা শেষ বয়সে নিজের ছোট মেয়েটাকে বিনা চিকিৎসায় তিনি মরতে দেখতেন না। হয়তো-বা, তিনি একটু সচ্ছল, একটু স্বস্তিতে কাটাতে পারতেন জীবনের শেষ দিনগুলো। আর কোন কবি, লেখক, আর কোন গুণী সাহিত্যিক যেন নিজের অধিকার থেকে বঞ্চিত না হয়, একজন লেখক হিশেবে, তাই আমি আমার কথাটুকু রেখে গেলাম। প্রকাশকদের ভাবোদয় হোক, তারা ব্যবসায়ীর আগে মানুষ হয়ে উঠুক, এই কাম্য।
একজন মানুষ জীবন সম্পর্কে যতোবেশি নির্মোহ, ব্যক্তিগতভাবে সৎ হওয়ার সম্ভাবনা তার ঠিক ততো বেশি। কেউ যদি মনে করে যে, খেয়ে-পরে বাঁচার জন্যে তার অনেক বেশি টাকা-পয়সার দরকার নেই, জীবন এবং জীবিকার যতোটুকু না হলেই নয়, ততোটুকু হলেই তার চলে যাবে, তাহলে সে কোনদিন দূর্নীতিতে পা বাড়াবে না, অসৎ পথে আয়-রোজগারে মগ্ন হবে না, লোক ঠকাবে না, মানুষকে কষ্ট দিয়ে বেড়াবে না। জীবনকে নির্মোহভাবে দেখতে গেলে সে দেখবে, জীবনের আসল সৌন্দর্য নিজেকে বিলিয়ে দেওয়ার মাঝে, ভোগে নয়। এই চিন্তাটা যদি কোন সরকার বা রাষ্ট্রপতির মাথায় থাকে, তাহলে ওই দেশে দূর্নীতির ছিঁটেফোঁটাও থাকতে পারে না। যদি কোন ডাক্তার এই কথা মাথায় রাখে, তাহলে তিনি হয়ে উঠতে পারেন সত্যিকারের সুপার-হিরো। যদি কোন ব্যবসায়ী এই কথা মেনে চলে, তাহলে তার হাতে সোনা ফলতে বাধ্য। যদি কোন শিক্ষক এটা ধারণ করে, তিনি হয়ে উঠতে পারেন জাতির সত্যিকার মেরুদন্ড। জীবনকে নির্মোহভাবে দেখার ব্যাপারে ইসলাম খুব বেশি তাগাদা দেয়। এই ব্যাপারে ইসলামের একটা আলাদা ধারণা-ই আছে যাকে বলা হয় 'যুহদ'। যুহদ মানে হলো দুনিয়া-বিমুখতা। দুনিয়াকে আপনার জীবনে অনুষঙ্গ না বানানো, যেটুকু না হলেই নয়, যা নিতান্তই দরকারি তা ব্যতীত, যাবতীয় অতিরিক্ত, অতিরঞ্জিত এবং অতি-উচ্চাশা থেকে নিজেকে গুটিয়ে রাখার নাম-ই হলো যুহদ। সমস্ত লোভ-লালসা থেকে নিজেকে নিবৃত করাই যুহদের পাঠ। আর, যারা তা পারে, তাদের বলা হয় যাহিদ। 'সেভেন হ্যাবিটস অফ হাইলি ইফেক্টিভ পিপল' বইতে লেখক বলেছিলেন, 'জীবনের শেষ দিনটাকে সামনে রেখে, আপনার মৃত্যুর দিন লোকেরা আপনার সম্পর্কে কি বলতে পারে, সেই অনুযায়ী জীবনটাকে সাজাতে পারাটাই আপনার অর্জন'। লেখক এখানে সফল মানুষের কথা বলতে গিয়ে, জীবনটাকে এমনভাবে সাজাতে বলেছেন, যেন আমার মৃত্যুর দিন মানুষ বলে, 'আহা! কতো-ই না ভালো লোক ছিলেন মানুষটা'। লেখকের বলে দেওয়া এই অভ্যাস অর্জন করতে হলে, আমার মনে হয়, জীবনকে নির্মোহভাবে পাঠ করাই সবচেয়ে সেরা উপায়। তাই, আপনি যদি কামনা করেন যে, আপনার মৃত্যুতে মানুষ খুশী না হোক, আনন্দোল্লাস না করুক, তাহলে জীবন সম্পর্কে নির্মোহ হোন। যদি চান, মানুষ আপনাকে শ্রদ্ধাভরে স্মরণ করুক, দুয়া করুক, তাহলে 'যাহিদ' হোন।
সুন্দরী প্রতিযোগিতা'র কট্টর সমর্থকগোষ্ঠি যখন আমেরিকার বর্ণবাদ নিয়ে হা-হুতাশ করে, তখন বুঝতে পারি- দুনিয়াতে বিনোদনের সকল উৎস ফুরিয়ে যায়নি।
জিপিএ-৫ পাওয়াটা অনেকসময় যেমন কারো মেধার প্রমাণ নয়, ঠিক একইভাবে জিপিএ-৫ না পাওয়াটাও মেধাহীন কিংবা কম মেধাবী হওয়ার প্রমাণ হতে পারে না। আমাদের শিক্ষাব্যবস্থার সবচেয়ে বাজে জিনিসটাই হলো এই, এখানে আমাদের প্রায় সবটুকু অর্জন মুখস্তকেন্দ্রিক। মুখস্তবিদ্যায় এখানে যে যতো পারদর্শী, জিপিএ-৫ লাভে সে ততো এগিয়ে। শিক্ষার সুষম বিকাশ, জ্ঞানের যে সুষ্ঠু বিকেন্দ্রীকরণ, এর কোনোটাই আমাদের প্রচলিত শিক্ষাব্যবস্থায় হয়ে উঠা প্রায় অসম্ভব। একবার একটা বইতে জাপানের একটা স্কুলের শিক্ষাব্যবস্থা সম্পর্কে পড়েছিলাম। ওই স্কুলে ছাত্র-ছাত্রীদের ধরাবাঁধা কোন বিষয় পড়ানো হয় না। একজন শিক্ষার্থীর যে বিষয়ে আগ্রহ আছে, সে ওই বিষয়টা সহজে, স্বতঃস্ফূর্তভাবে বেছে নিতে পারে। কার কোন বিষয়ে আগ্রহ আছে, সেই ব্যাপারটাও শিক্ষার্থীদের ভিতর থেকে কৌশলে বের করে আনা হয়। যেমন, একটা বড় রুমে একপাশে কোন শিক্ষক হয়তো-বা ইতিহাস পড়াচ্ছে, অন্য পাশে কেউ করাচ্ছে ম্যাথ। কেউ হয়তো-বা এটা ওটা নিয়ে নাড়াচড়া- বৈজ্ঞানিক ল্যাবে যেমন হয়, তা করছে, আবার কেউ অন্যকিছু। শিক্ষার্থীরা যেটাতে আগ্রহ বোধ করে, ওই জটলায় গিয়ে বসে। আস্তে আস্তে সে সেখানে স্থায়ী হয়। এভাবেই খুব ছোটবেলা থেকে তার প্রিয়, পছন্দের এবং আগ্রহের বিষয়ে সে পড়তে পারে, শিখতে পারে, বিকশিত করতে পারে নিজেকে। কিন্তু আমাদের দেশে কি হয়? যে ছেলেটা ভালো করতো ম্যাথে, কেবল বিশ্ববিদ্যালয়ের এক ঘণ্টার একটা ভর্তি পরীক্ষায় সে ভালো স্কোর করতে না পারায় তাকে পড়তে হচ্ছে ইতিহাস। যে হয়তো-বা হতে পারতো ভালো পদার্থবিদ, ভর্তিযুদ্ধ তাকে টেনে নিয়ে গেলো ইংরেজি সাহিত্যের কাছে। যার অদম্য শখ ছিলো সাহিত্য নিয়ে পড়ার, সাহিত্যিক হবার, সে হয়ে যায় কোন ব্যাংকের শাখা-ম্যানেজার। মোদ্দাকথা, যে যা হতে চায় না, তাকে অনেকটাই জোর করে, চাপিয়ে দিয়ে, টেনে-হিঁচড়ে তা করানোর জন্য আমাদের প্রচলিত শিক্ষা-ব্যবস্থার জুড়ি মেলা ভার। আজকে যারা জিপিএ-৫ পেয়েছে, আমি বলবো না যে তারা অ-মেধাবি, কিংবা যোগ্যতা-বিহীন। তারা নিঃসন্দেহে মেধাবি। যারা জিপিএ-৫ পায়নি, তারাও মেধাবি। কিন্তু, মেধা এবং যোগ্যতা প্রমাণের এক এবং একমাত্র স্বাক্ষর এই জিপিএ-৫ পদ্ধতি নয়। হতে পারে না। জীবনে নিজেকে যোগ্য হিশেবে গড়ে তুলতে হলে দরকার অনেক পরিশ্রম এবং সাধনার। সেই সাধনা, সেই পরিশ্রমের পথে মাধ্যমিকের ফলাফল একটা সূচনা মাত্র। আমাদের চারপাশে এমন অনেক মানুষ আছে যারা হয়তো-বা জিপিএ-৫ পায়নি, কিন্তু ব্যক্তি হিশেবে, মানুষ হিশেবে, সর্বোপরি তার কাজের ক্ষেত্রে সে সর্বোচ্চ পর্যায়ের সফল মানুষ। আবার, এমন হাজারো, লক্ষ জিপিএ-৫ দেশে আছে, যারা এখন পুরোদমে একটা বেকার, হতাশ এবং ব্যর্থ জীবন পার করছে। তাই, যারা জিপিএ-৫ পায়নি, তাদের কোনোভাবেই উচিত নয় হতাশ হয়ে যাওয়া। এটাই জীবনের সবকিছুর শুরু এবং শেষ নয়। শুরুতে হোঁচট খাওয়াদের অনেকেই জীবনটাকে এমন পর্যায়ে নিয়ে গেছে যাদের আমরা ঈর্ষা করতে পারি। আবার, দূর্দান্ত শুরু করেও দুঃসহনীয় পতন হয় অনেক তারকার। জিপিএ-৫ পাওয়া এবং না-পাওয়াদের অনেককেই এখন অনেকদিক থেকে বলা হবে, ' পাবলিক বিশ্ববিদ্যালয়ে যেতে পারলেই তোমার জীবন সফল। বিশ্ববিদ্যালয়ের সবুজ ক্যাম্পাসে পা রাখতে পারলেই তুমি হয়ে উঠবে অদম্য'। ডাহা মিথ্যে কথা। এমন কথায় কোন শিক্ষার্থীর বিভ্রান্ত হওয়া মোটেই উচিত নয়। একজন মানুষের জীবনের সফলতা কিংবা ব্যর্থতা পাবলিক বিশ্ববিদ্যালয়ে পড়তে পারা আর না পারার মাধ্যমে নির্ণয় হতে পারে না। একজন মানুষের জীবনের সফলতা নির্ভর করে তার প্রতিভার সুষম বিকাশের ওপর। সেটা যেকোন জায়গা থেকে, যেকোন বিশ্ববিদ্যালয় থেকে হতে পারে, হোক তা সরকারি বা বেসরকারি। এমনকি, জীবনে কোন বিশ্ববিদ্যালয়ে পা না মাড়ানো লোকও জীবনে সফল হতে পারে। এমন উদাহরণও ভুরি ভুরি। তার মানে কিন্তু এই নয় যে, বিশ্ববিদ্যালয়ে পড়লে মানুষ কিছু হতে পারে না। তা-ও নয়। বিশ্ববিদ্যালয়গুলো থেকেও অনেক অনেক জিনিয়াস বের হয়। আমরা চারদিকে দেখি। তবে, যে ন্যারেটিভ তৈরি করা হয়েছে এখানে, 'বিশ্ববিদ্যালয়ে পড়লেই সফল, নাহয় জীবনটাই বৃথা'- এটা ভুল এবং মিথ্যে একটা সান্ত্বনা। আমি মনে করি, মাধ্যমিকে ফেইল করা যে লোক গুলিস্থানে সততার সাথে টুপি আর আতর বিক্রি করে, সে জীবনে একজন সফল মানুষ। আবার, বিশ্ববিদ্যালয় থেকে সবচেয়ে বড় ডিগ্রি নেওয়া লোক, যে কলমের খোঁচায় মানুষের রক্ত চুষে খায়, সে জীবনে দূর্দান্তভাবে অসফল। সুতরাং, সফলতার মানদন্ড হবে জীবনের দর্শন, ডিগ্রি কিংবা বিশ্ববিদ্যালয় নয়। যারা জিপিএ-৫ পেয়েছে তাদের অভিনন্দন। যারা পায়নি, তাদেরও অভিনন্দন। সামনে অনেকটা পথ। বাকি পথটা কিভাবে পাড়ি দেওয়া যাবে, তার ওপরেই নির্ভর করছে সফলতার সূত্র। তিনশো মিটার দৌঁড় প্রতিযোগিতায় দুইশো মিটার খুব উদ্যম নিয়ে দৌঁড়ানো যায়, বাকি একশো মিটারে লাগে সত্যিকারের সাহস আর পরিশ্রম। সেই একশো মিটারে যারা খেই হারাবে না, তাদের অগ্রিম অভিনন্দন।
করোনা মহামারী যেন একপ্রকার আর্শীবাদ হয়েই এসেছে বিশ্ববিখ্যাত অনলাইন বেচাকেনার প্ল্যাটফর্ম 'অ্যামাজন'- এর জন্যে। ডিসেম্বর থেকে এখন অবধি, বিশ্বের নামকরা, বাঘা বাঘা শিল্পপ্রতিষ্ঠান, ব্যবসা-প্রতিষ্ঠান যেখানে অচল হয়ে আছে, পৃথিবী-ব্যাপী মানুষ যখন ঘরের দরোজা লাগিয়ে ভাইরাস থেকে বাঁচতে মরিয়া, তখন যেন সত্যিকারের 'আঙুল ফুলে কলাগাছ' হয়ে আছে অ্যামাজনের প্রতিষ্ঠাতা মালিক জেফ বেজোসের। সাম্প্রতিক জরিপে দেখা যায়, অ্যামাজন তাদের তো বটেই, পণ্য বেচাকেনায় তারা হালের অনেক ডাকাবুকো রেকর্ডকে অনায়েশে টপকে গেছে এবার। জানা যায়, এই ক'মাসেই অ্যামাজনের শেয়ারের দাম বেড়ে গেছে ২৬% যা তাদের ইতিহাসে সর্বোচ্চ। অ্যামাজন বই বেচার জন্যে এদেশে বিখ্যাত হলেও, পুরো বিশ্বে অ্যামাজন নিত্য প্রয়োজনীয় সকল দ্রব্যাদি বেচাকেনার জন্যে সুপরিচিত। বলতে চাচ্ছি, একটা আইডিয়া কখন এবং কিভাবে যে আপনার জন্য শাপে বর হয়ে উঠবে, তা আপনি ধারণাও করতে পারবেন না। অ্যামাজনের দিকেই তাকান। পুরো বিশ্বে যেখানে মন্দা আর অর্থনীতির বেজায় দূর্দশা, সেখানে তারা করছে স্মরণকালের সেরা ব্যবসাটাই। বিদেশী অ্যামাজনের কথা নাহয় বাদ-ই দিলাম। স্বদেশের সুপরিচিত অনলাইন বেচাবিক্রির প্ল্যাটফর্ম 'চালডাল ডট কম'- এর কথা যদি বলি, তারাও সম্ভবত তাদের প্রতিষ্ঠার পর সবচেয়ে রেকর্ড পরিমাণ বিক্রিটা করছে এখন। আমি খোঁজ নিয়েছি, চালডাল ডট কমে আজকে অর্ডার দিলে সেই অর্ডার দিতে তারা নাকি সাত থেকে দশদিন সময় নিচ্ছে। কি পরিমাণ অর্ডার জমা হলে আজকের অর্ডার আপনাকে সাত থেকে দশদিন পর দেওয়া লাগে ভাবতে পারেন? না, তাদের ব্যবসাগুলোকে দোষারোপ কিংবা নিন্দা-মন্দ করছিনা আমি, কেবল তাদের আইডিয়াগুলো যে কি 'সুপার ক্লিক' করেছে এই সময়ে, সেটা বলাই আমার একমাত্র উদ্দেশ্য। সুতরাং, আমি আসলে কি বলতে চাচ্ছি? আমি বলতে চাচ্ছি, ব্যবসা করেন। চাকরির পেছনে হন্যে হয়ে না ছুটে, অনেক বেশি ব্যবসায় জড়িত হোন। ব্যবসায়ে আছে অন্যরকম বারাকাহ। কুরআনে বলা আছে, 'আল্লাহ ব্যবসাকে হালাল করেছেন, সুদকে করেছেন হারাম'। আমাদের শিক্ষাব্যবস্থাটা এমন যে, এখানে আপনার পছন্দ এবং আগ্রহের বিষয়ে নিজেকে বিকশিত করার খুব বেশি সুযোগ আপনার সামনে থাকে না। যে ছেলেটার অঙ্ক পছন্দ, তাকে মুখস্ত করতে হয় পদ্মা সেতুর পিলারের দৈর্ঘ্য আর প্রস্থ। যে লিখতে ভালোবাসে, তাকে শিখতে হয় ম্যানেজমেন্টের তত্ত্বকথা। যে হয়তো-বা ভালো ব্যবসায়ী কিংবা ভালো উদ্যোক্তা হবার যোগ্যতা রাখে, সে হয়ে বসে থাকে বিশ্ববিদ্যালয়ের শিক্ষক। মোদ্দাকথা, প্রতিভা বিকাশের সুযোগ খুব স্বল্পই আপনার সামনে। ব্যবসা করতে বলার উদ্দেশ্যে কয়েকটা। প্রথমত, এখানে আপনি আপনার প্রতিভার সবটুকু দেওয়ার সুযোগ পাবেন। যেহেতু নিজেই উদ্যোক্তা হবেন, তাই আপনার মেধা আর মননকে বিকশিত করার এরচেয়ে ভালো পন্থা আর পাবেন-ই না। দ্বিতীয়ত, একটা প্রতিষ্ঠিত ব্যবসা মানে কেবল আপনি একা নন, সেখানে যুক্ত হবে অনেক অনেক মানুষ। আপনার একটা উদ্যোগের ফলে, আপনি হয়ে উঠবেন অনেকগুলো মানুষের হালাল রিযিকের মাধ্যম। তবে, ব্যবসা-ই যে করতে হবে, তা নয়। লেখাটার সারবস্তু হচ্ছে, নিজের পছন্দের বিষয়টাকে গুরুত্ব দিয়ে, সেটাতেই লেগে থাকা। সেটা ব্যবসা হতে পারে, লেখালেখি হতে পারে, হতে পারে হালাল যেকোনকিছু। ব্যবসা মানে অনেকের চোখে কেবল তরি-তরিকারি বিক্রির দৃশ্য ফুটে উঠে। আদতে ব্যবসার সংজ্ঞা, অর্থ এবং পরিধি অনেক অনেক বিশাল। একটা আইটি ফার্মও একটা ব্যবসায় প্রতিষ্ঠান। আপনি হতে পারেন সেটার উদ্যোক্তা। যার নিজের একটা ছাপাখানা আছে যেখানে মানুষেরা বই ছাপায়, ওটাও একটা ব্যবসা-প্রতিষ্ঠান। আবার যে লোক টুপি বেচে, কিংবা অনলাইনে মধু বিক্রি করে, তারটাও ব্যবসা। তাই, নিজের আগ্রহের জায়গাটা খুঁজে বের করে ঝাঁপিয়ে পড়ুন
পরিবার থেকে কতোখানি দূরে আছি, এই হিশেব ক্রোশের নয়, কিলোমিটারের। চার দেয়ালের এক আবদ্ধ পিঞ্জিরে, একটি শুকনো, মনমরা ঈদ। একটা অবরুদ্ধ সময়, নিঃসীম শূন্যতা! অন্তহীন আকাশের দিকে তাকিয়ে ভাবি, 'কবে কাটবে এই ঘোর অমানিশা?' তবুও জীবন চলে। জাগতিক নিয়মে, ঈদ-ও এলো। ঈদ মুবারক সবাইকে। তাকাব্বালাললাহু মিন্না ওয়া-মিনকুম।
এখানে শুয়ে আছেন প্রিয় মানুষটা। খানিক বাদে, নদীর বুক ফুঁড়ে ধেয়ে আসা একটি উন্মাতাল ঢেউ মুছে দিয়ে যাবে শেষ স্মৃতিটুকু। তার আগে, অন্তত আরেকবার, এবং শেষবারের মতোন, সেই স্মৃতি ফলকের পাশে দাঁড়িয়ে, প্রিয়জনের কবরটা জিয়ারত করে নিচ্ছেন মানুষটি। এই তো জীবন...
[১] দুপুর থেকে বাইরে কয়লা-পোড়া রোদ। রোদের তেজ আর তাপে ঘরের ভিতরটাও উনুনের মতো গরম হয়ে আছে। মাথার ওপর অবিরাম, অবিশ্রান্তভাবে ঘুরতে থাকা সিলিং ফ্যানের হাওয়াগুলোও যেন বিদ্রোহ করে বসেছে। গায়ে হাওয়া লাগছে না আগ্নেয়গিরির তাপ লাগছে, বোঝা মুশকিল। এরইমাঝে রান্নাঘর থেকে খুন্তি হাতে হন্তদন্ত হয়ে ছুটে এলো রেবেকা। এসেই আমাকে বললো, 'শুনছো, মাছের তরকারিতে না লবণ একটু বেশি হয়ে গেছে। পানি দিলেই কমে যেতো, কিন্তু তুমি তো অতো ঝোল পছন্দ করো না, তাই দিতে চাচ্ছিনা। কোন সমস্যা হবে তোমার?' আমি দেখলাম, এই কথাগুলো বলার সময় রেবেকার কপাল বেয়ে ঝর্ণাধারার মতো ঘাম ঝরছে। সে অভিজ্ঞ অভিনেত্রীর মতো, ওড়নার একটা অংশ দিয়ে চট করে তা মুছে নিয়ে আমার উত্তরের অপেক্ষায় দরোজার কিনারে দাঁড়িয়ে আছে। আমি হাসফাস করতে করতে বললাম, 'দরকার কি বলো তো এতো কষ্ট করার? সাধারণ কিছু একটা হলেই বেশ চলে যেতো। এই গরমের মাঝে চুলোর পাড়ে বসে হরেক পদের তরকারি রান্না করার কোন মানে আছে?' আমার এই কথাকে খুব একটা আমলে নিলো না রেবেকা। নিজের ওড়না দিয়ে দ্বিতীয়বার কপাল বেয়ে নামা ঘাম মুছতে মুছতে বললো, 'সপ্তাহে এই একদিনই তো দুপুরে বাসায় খেতে পারো। অন্য সব দিন তো সেই বাইরেই ছুটোছুটি। কি যে খাও, আল্লাহ মালুম। এই একদিন-ই যদি তোমাকে ভালো-মন্দ রেঁধে কিছু না খাওয়াতে পারি, তাহলে আর আমার স্ত্রী হওয়ার সার্থকতা কোথায়?' - 'বেশ প্যাচাল পাড়া শিখে গেছেন আপনি! এই যে লম্বা লম্বা লেকচার শুনাচ্ছেন, নিজের চেহারাটার দিকে একবার তাকিয়েছেন আয়নার সামনে দাঁড়িয়ে?' - 'ও আমার দেখে আর কি হবে, বলো? নতুন করে তো আর বিয়ে হবেনা আমার! তোমার যদি আমাকে আর পছন্দ না হয় বলবে, আমি সোজা বাপের বাড়ি চলে যাবো।' - 'হয়েছে বাবা হয়েছে! কান ধরছি! যার জন্যে চুরি করি সেই বলে চোর! বলতে গেলাম ভালো, হয়ে গেলাম খারাপ!' - 'আমার অতো ভালো চাওয়া লাগবেনা তোমার। এখন বলো তাড়াতাড়ি, আংশিক লবণ বেশি হলে ঝামেলা হবে?' - 'ঝামেলা মিটে যেতো যদি তুমি ওই গরম চুল্লি থেকে বেরোতে। বাইরে খেতে খেতে লবণ কম আর বেশি, দুটোই আমার মুখ-সওয়া হয়ে গেছে'। রেবেকা আর কোন জবাব দিলো না। এক ভোঁ দৌঁড়ে রান্নাঘরে চলে গেলো। রেবেকা আসলে সত্যি-ই বলেছে। কাজের সুবাদে আমাকে ছুটে বেড়াতে হয় দেশের একপ্রান্ত থেকে অন্যপ্রান্তে। টেকনাফ থেকে তেঁতুলিয়া। আমার কাজ হলো গল্পের উপাদান সংগ্রহ, এবং তা দিয়ে পত্রিকার জন্য ফিচার তৈরি করা। সাঁওতাল পল্লী থেকে শাপলার বন- কোথায় যাইনা আমি গল্পের উপকরণ খুঁজতে? নিরন্তর ছুটতে গিয়ে কখন যে দিন রাত হয়ে যায়, রাত কেটে ভোর আসে, টের পাইনা আমি। [২] 'যেমন বুনো ওল তেমন বাঘা তেঁতুল'- প্রবাদ বাক্যকে সত্যি প্রমাণ করে, কটমটে সূর্যটাকে একদল দস্যি মেঘ এসে ঢেকে ফেললো, এবং ঠিক এর পর পর-ই আকাশ ভেঙে বৃষ্টি নামলো। অবিরাম ধারার বর্ষণ প্রকৃতিজুড়ে। বৃষ্টির এমন একাধিপত্য দেখে কে বুঝবে যে, একটু আগেও এখানে কাঠফাটা রোদ ছিলো? মুহূর্তে সবকিছু যেন এক অনুপম স্নিগ্ধতা আর শীতলতায় ভরে গেলো। আমি দেখলাম, আমার জানালার কিনারে দুটো চড়ুই গা ঝাড়া দিয়ে বসেছে। হঠাৎ এমন ঝড়ো বৃষ্টিতে তারা সম্ভবত বিভ্রান্ত। আমি বেলকনিতে এসে দাঁড়ালাম। আকাশ থেকে ঝরে পড়ছে বড় বড় বৃষ্টির ফোঁটা। প্রচন্ড গরমে হাহাকার করে উঠা প্রকৃতিতে এই বৃষ্টি যেন একফালি স্বঃস্থির কারণ। বৃষ্টি আমার বরাবর-ই পছন্দের। এই একটা জিনিসকে নিয়েই সম্ভবত পৃথিবীতে সবচেয়ে বেশি সাহিত্য রচিত হয়েছে। আর, সেই সাহিত্যের তিনভাগের দুইভাগ হয়েছে কেবল ভারতীয় উপমহাদেশে। বৃষ্টিকে নিয়েও যে সাহিত্য রচনা করা যায়, এই কথা অনেক ইউরোপীয়রা বিশ্বাস করতোনা। তাদের কাছে বৃষ্টি ছিলো নিছক বিরক্তি আর বিড়ম্বনার কারণ। অবশ্য, উত্তর-আধুনিক ইউরোপ যখন দালান আর ইমারতে ভরে গেলো, প্রকৃতির সান্নিধ্য থেকে দূরে সরে গেলো ইউরোপীয়ানরা। বৃষ্টির সময় প্রকৃতি যে মনোহরা রূপ ধারণ করে, তা অবলোকনের সুযোগ আর থাকলো-ই বা কই তাদের? এজন্যে বোধকরি তারা ভাবতে পারতো না যে, বৃষ্টি নিয়েও চমৎকার সাহিত্য তৈরি করা যায় এবং দূর্দান্ত সাহিত্য তৈরি হয়েও আছে। বৃষ্টি দেখে, আমার ভাবনার এমন ভাবালুতার মাঝে ছেদ ঘটালো রেবেকা। সে বেলকনিতে আমার পাশে দাঁড়িয়ে বললো, 'কি সুন্দর বৃষ্টি, তাই না গো?' - 'হু'। - 'মানুষের দুয়া যে এতো দ্রুত কবুল হয়, তা দেখে আমি তাজ্জব বনে গেলাম, জানো?' আমি কৌতূহলী দৃষ্টিতে রেবেকার দিকে তাকিয়ে বললাম, 'বুঝিনি'। - 'ওই যে, গরমে তুমি বেশ হাসফাস করছিলে না? তখন আমি রান্নাঘর থেকে মনে মনে দুয়া করছিলাম। বলছিলাম, 'আল্লাহ, একটা ঝুম বৃষ্টি দিয়ে চারপাশটা ঠান্ডা করে দাও। আমার জামাইটার অস্বস্তি লাগছে অনেক। এমন বৃষ্টি দাও যেন আমার জামাই বৃষ্টি নিয়ে একটা গল্পও লিখে ফেলতে পারে। হি হি হি'। - 'তুমি কি সত্যিই এমন দুয়া করেছিলে?' - 'হ্যাঁ। এমনটাই তো জপছিলাম রান্নাঘরে। কিন্তু বিশ্বাস করো, সত্যি সত্যিই যে আকাশ ভেঙে বৃষ্টি নামবে, তা আমার ধারণাতেই ছিলো না। আল্লাহ মাঝে মাঝে কতো দ্রুত দুয়া কবুল করে ফেলেন, দেখলে?' আমি জানি রেবেকা মিথ্যে বলেনি। ও কখনোই মিথ্যে বলেনা। আমাদের পাঁচ বছরের দাম্পত্য জীবনে কোনোদিন একটিবারের জন্যও তাকে আমি মিথ্যে বলতে দেখিনি। ও যখন এই দুয়া করেছে বললো, তাহলে সেটা অবশ্যই সত্যি। ফ্যানের নিচে বসে হাওয়া গিলতে থাকা আমার অস্বস্তি কাটাতে বৃষ্টির জন্য দুয়া করেছে জ্বলন্ত চুলোর পাশে থাকা এক রমণী! কি অবিশ্বাস্য ভালোবাসা! কি অনুপম মায়ার বন্ধন! রেবেকা আবার বললো, 'বৃষ্টির সময় দুয়া করলে ওই দুয়াও কবুল হয়। চলো, আমরা দুয়া করি'। - 'কি দুয়া করবো?' - 'যা মন চায় করো'। জানালা গলে, রেবেকার হাত চলে গেলো বাইরে। রিমঝিম বৃষ্টিতে ভিজে যাচ্ছে তার হাত। আমি দেখলাম, সে চোখ বন্ধ করে বিড়বিড় করে কিছু বলছে। আমি জানি, তার এই বলার অনেকটাজুড়ে আমি আছি। ও আমাকে রাখবেই। [৩] রাত নেমে গেছে অনেক আগেই। থেমে থেমে বৃষ্টি হচ্ছে এখন। খাওয়া-দাওয়া শেষ করে আমি ল্যাপটপ খুলে বসে পড়লাম। কালকেই আমার একটা গল্প জমা দিতে হবে অফিসে। পত্রিকার ত্রৈ-মাসিক ম্যাগাজিনের সময় আর বেশি নেই হাতে। অনেকটুকু লেখার পরে খেয়াল করলাম, বাইরে আবার ঝুম বৃষ্টি নেমেছে। বাতাসে জানালার কাঁচগুলো রিনিঝিনি শব্দ তুলছে। আমি পড়ার ঘর থেকে শো'বার ঘরে এলাম। আলো জ্বালিয়ে দেখি রেবেকা ঘুমিয়ে পড়েছে। সারাদিনের কর্মব্যস্ততার পরে, এক শান্তির ঘুমে বেঘোর সে। আমি তার মুখের দিকে তাকালাম। কি নিষ্পাপ, নিষ্কলুষ একটা চাহনি তার! এই মেয়েটা সারাটা দিন আমাকে নিয়ে ভাবে। আমার ভালো থাকা, আমার ভালো-লাগা নিয়ে তার কতো ভাবনা-চিন্তা! মাঝে মাঝে মনে হয়, মেয়েরা সম্ভবত অন্য ধাতুতে গড়া। একেবারে অপরিচিত একটা মানুষ, একটা পরিবার, একটা পরিবেশকে তারা কতো নিবিড়ভাবে আপন করে নেয়! কতো সুন্দর করে তাতে এঁকে দেয় ভালোবাসার আল্পনা! আমি বেলকনিতে এসে দাঁড়ালাম। বৃষ্টির সময়ে দুয়া করলে সেই দুয়া কবুল হয়। আমি বাইরে হাত বাড়ালাম। বৃষ্টির ফোঁটাগুলো আমার হাতে লেগে ছিন্নভিন্ন হয়ে যাচ্ছে। আমি চোখজোড়া বন্ধ করলাম। হৃদয়ের গভীর থেকে ভাষা টেনে নিয়ে, বিড়বিড় করে বললাম, 'পরওয়ারদেগার! আমার রেবেকাকে আমি অসম্ভব ভালোবাসি। এই দুনিয়ার মতো, জান্নাতেও আমরা এভাবে কাছাকাছি, পাশাপাশি থাকতে চাই'। 'এই প্রেম, ভালোবাসা'/ আরিফ আজাদ
সের মাহমুদ নামের একজন প্রবাসী সাংবাদিক এবং কলামিস্ট, একসময়কার ডাকাবুকো নাস্তিক, এখন আল্লাহর রহমতে হিদায়াত পেয়েছেন, আলহামদুলিল্লাহ। জীবনের এই পড়ন্ত বেলায় তিনি ফিরে এসেছেন নীড়ে। তথাকথিত প্রগতিশীলতার যে ধুম্রকুঞ্জে তিনি নিজেকে হারিয়ে খুঁজেছিলেন জীবনের সবটা বসন্তজুড়ে, আজ, জীবনসায়াহ্নে বসে, তিনি উপলব্ধি করতে পারলেন অসীম এবং অনন্তের আহ্বান। তাসের মাহমুদের একটা ভিডিও বার্তায় তাকে খুব আবেগি হয়ে পড়তে দেখা যায়। বিজ্ঞানমনস্কতার নাম করে নিজের একসময়কার নাস্তিকতা চর্চার কথা টেনে তিনি মৃত্যুর দুয়ার থেকে ফিরে আসার অনুভূতি জানান ওই ভিডিওতে। সেখানে, তিনি জানান, লাইফ সাপোর্ট অবস্থা থেকে ফিরে আসার পরে, একজন নার্স এসে তাকে বললেন, 'মি. খান, আমি আপনাকে একটা কথা বলতে চাই'। তাসের মাহমুদ বললেন, 'কি?' - 'আপনি যখন লাইফ সাপোর্টে ছিলেন, তখন ঘোরের মধ্যে আপনি মাঝে মাঝে বিড়বিড় করে, কখনো জোরে জোরে কুরআনের আয়াত পড়তেন। আমি তো আরবি জানি হালকা, তাই আমি বুঝতে পারছিলাম যে আপনি আপনার ধর্মগ্রন্থ থেকে আওড়াচ্ছিলেন'। নার্সের ওই বক্তব্য নাড়া দিয়ে যায় তাসের মাহমুদকে। তিনি তো জানেন ব্যক্তিজীবনে তিনি একজন কড়া নাস্তিক বৈ কিছু নন। সেই কোন ছোটবেলায় পড়া কুরআনের বাণী, আজ একেবারে জীবনের ক্রান্তিলগ্নে, শেষ মুহূর্তে তার অবচেতন মন সেগুলোকে নতুন করে মেলে ধরেছে। সঙ্কটাপন্ন এই সময়ে, দুনিয়ার সবকিছু রেখে কেনো তার মুখ থেকে কুরআনের আয়াত বেরুবে? তাসের মাহমুদ স্থির করলেন সাথে সাথে। না, আর এই জীবন নয়। এমন উদ্দেশ্যবিহীন, অনাকাঙ্ক্ষিত জীবনের কোন মানে হতে পারেনা। এটা হয়তো-বা তার সামনে শেষ সুযোগ। মহান রব হয়তো তার অপার রহমতের কারণে মৃত্যুর মুখ থেকে তাকে ফিরিয়ে এনেছেন। তাসের মাহমুদ পাল্টালেন। একজীবনের সমস্ত অবিশ্বাস আর সংশয়কে জলাঞ্জলী দিয়ে, তিনি এখন একজন রীতিমত পাক্কা মুসলিম। আগেও বহুবার বলেছি, মানুষ তার ফিতরাত থেকে পালাতে পারেনা কোনোভাবে। একজন চরম অবিশ্বাসীও, অন্তত জীবনের কোন এক মুহূর্তে, অবচেতন মনে অসীম আর অনন্তের আহ্বান অনুভব করে। কেউ-বা গভীর শোকের সময়ে, নতুবা সুখের আতিশয্যে। কেউ হয়তো-বা সঙ্কটের মুখে, নাহয় সমৃদ্ধির সময়ে। বিখ্যাত নাস্তিক তসলিমা নাসরিনের ব্যাপারে লেখক, মনোবিদ ডা. মোহিত কামাল তার এক বইতে লিখেছেন এরকমঃ 'শক্তিমান লেখিকা তসলিমা নাসরিনের সঙ্গে একবার সমুদ্র পেরিয়ে সেন্ট মার্টিন দ্বীপে যাওয়ার সুযোগ হয়েছিলো আমার। ফিরে আসার সময় হঠাৎ করেই বাতাসের গতি বেড়ে গেলো। ঢেউ হলো এলোমেলো, বিক্ষিপ্ত। বোটের উভয় পাশ থেকে পানি ছিটকে এসে ভিজিয়ে দিচ্ছে আমাদের। নাসরিন হঠাৎ হঠাৎ চিৎকার দিয়ে বলছে, ‘আল্লাগো! মরে যাবো নাকি! মাগো! একি! একি!’ ঘটনার মন্তব্যে লেখক বলেছেন, ‘বিপদে পড়লে মানুষ তার প্রিয়তম মানুষটির কথা স্মরণ করে, ছোট্ট শিশুর মতো আচরণ করে কিংবা সবচেয়ে ক্ষমতাধর নির্ভরশীল কারুর কাছ থেকে সাহায্য প্রার্থনা করে। কোনো বিকৃতি ছাড়াই তার অবচেতন মনের চিরন্তন সত্যের প্রকাশ ঘটে। নাসরিনের অবচেতন চিন্তাধারা থেকেও সৃষ্টিকর্তার প্রতি প্রচ্ছন্ন অনুভূতি ওই সময় বেরিয়ে এসেছে’। ওই যে, সঙ্কটে কিংবা সমৃদ্ধিতে, শোকে অথবা সুখের সময়ে একজন চরম অবিশ্বাসীও খানিকের জন্য অবচেতন মন থেকে সৃষ্টিকর্তার দিকে ঝুঁকে পড়ে। অনন্তের আহ্বানটা শুনতে পায়। এটাকে পরে কেউ 'বিভ্রান্তি' ভেবে পাশ কাটায়, কেউ-বা পরম সত্য হিশেবে ধরে ফিরে আসে। সেই ফিরে আসাদের দলে ভাই তাসের মাহমুদকে স্বাগতম।
ধরা যাক, আপনি একজন লেখক। খুব অসাধারণ মানের লেখক। যেকোন বিষয়ে, যেকোন ব্যাপারে আপনি কালজয়ী সাহিত্য রচনা করে ফেলতে পারেন। আরো ধরা যাক, আপনাকে তেইশ বছর সময় দেওয়া হলো। এই তেইশ বছরে আপনি যা রচনা করবেন, তারজন্যে আপনাকে দেওয়া হবে পৃথিবীর সেরা লেখকের খেতাব। এখন, দীর্ঘ তেইশ বছর ধরে আপনাকে লিখতে হবে। একটানাই লিখতে হবে। আচ্ছা, আবার ধরা যাক, এই দীর্ঘ সময় অতিক্রমকালে, একদিন হঠাৎ করে আপনার আপন চাচা, যিনি আপনাকে নিজের সন্তানের মতোই ভালোবাসতেন, যিনি আপনার মাথার ওপরে ছায়া হয়ে দাঁড়িয়েছিলেন এতোদিন, তিনি মারা গেলেন। আপনার সবচেয়ে কাছের অভিভাবক ছিলেন আপনার এই চাচা। তার কাছেই আপনি বড় হয়েছেন। এখন, হঠাৎ করে আপনার এই প্রাণপ্রিয় চাচাকে হারিয়ে, আপনি নিশ্চয় খুব ভেঙে পড়বেন, তাইনা? এটাই স্বাভাবিক কিন্তু। তো, আপনার কাজ তো লেখা। আপনাকে লিখতেই হবে। লিখতেই হবে৷ আচ্ছা, আপনার এই যে প্রিয়তম চাচা মারা গেলেন, এর কোন প্রভাব কি আপনার লেখায় পড়তে পারে? পড়াটাই স্বাভাবিক। আপনি আপনার চাচার স্মৃতিচারণ করে কালজয়ী একটা উপন্যাসও লিখে ফেলতে পারেন। কিভাবে আপনাকে তিনি বড় করেছেন, কতো অসাধারণ মানুষ ছিলো এই মানুষটি, ইত্যাদি চিত্রপটে আপনি রচনা করে ফেলতে পারেন একটি অনন্য শিল্পকর্ম। এটাই কিন্তু স্বাভাবিক। আবার, এরকিছুদিন যেতে না যেতেই, ধরা যাক, আপনার স্ত্রী মারা গেলো। একেবারে অকস্মাৎ! আহা! চাচার শোকস্মৃতি কাটিয়ে-ই উঠতে পারলেন না, সেখানে নতুন বিচ্ছেদের শুরু। আপনার প্রিয়তমা স্ত্রী, যাকে আপনি সুখে-দুঃখে সবসময় কাছে পেয়েছেন, পাশে পেয়েছেন, যে আপনার জন্য সাহসের বাতিঘর হয়ে ছিলো, হঠাৎ করে তার মৃত্যুতে আপনি নিশ্চয় ভড়কে যাবেন, তাই তো? স্বাভাবিক। এখন, আপনার প্রিয়তমা স্ত্রীর জন্য আপনি কি একটা উপন্যাস-ও লিখবেন না? নিদেনপক্ষে একটা কালজয়ী বিরহের কবিতা? এতোবড় লেখক আপনি, এরকম বিরহ-বিচ্ছেদে একটি কালজয়ী সৃষ্টিই যদি না লিখতে পারেন, কিভাবে হয়? আবার ধরা যাক, একে একে মারা গেলো আপনার সব ক'টা পুত্র সন্তান। একেবারে সব ক'টাই। উফফ! কি দুঃসহ যন্ত্রণাই না আপনার জন্যে, না? সত্যিই! এমন দুঃখ আর কষ্টের মাঝে দাঁড়িয়ে, শোকের এমন সাগরে অবগাহন করে, এমন কঠিন পুত্র-বিয়োগের ব্যথায়, আপনি নিশ্চয় লিখে ফেলবেন কোন কালজয়ী মর্সিয়া সঙ্গীত, তাই না? আপনি যেহেতু খুব অসাধারণ, বড় মানের লেখক, আপনার জন্য এটাই কিন্তু স্বাভাবিক। একজন মানুষের জন্য, মানবিক দৃষ্টিকোণ থেকে দেখলে, উপরের সব'কটা কাজ স্বাভাবিক। যদি শর্তগুলো পূরণ হয়। মানে, উনি যদি খুব বড় মানের লেখক হোন। উনার হাতে যদি তেইশ বছরের মতোন দীর্ঘ সময় থাকে। আচ্ছা, এবার আরেকটা দৃশ্যপট ভাবুন তো। নবিজী সাল্লাললাহু আলাইহি ওয়াসাল্লাম নবুয়াত লাভের পর প্রিয়তম চাচা আবু তালিবকে হারিয়েছেন। চাচার মৃত্যুর অল্প কিছুদিন পর মারা যান তার প্রিয়তম সহধর্মীনি খাদিজা রাদিয়াল্লাহু আনহা। আর, এর আগে-পরে মারা যায় নবিজীর সব ক'টা পুত্র সন্তান। তিনটা বি-রা-ট শোকের গল্প! অথচ, দীর্ঘ তেইশ বছর ধরে যে কুরআন নাযিল হয়েছে, তাতে এই তিনটে ঘটনার শোকের আবহ নিয়ে কোন একটা আয়াতও নেই। একজন খ্যাতিমান লেখক দীর্ঘ তেইশ বছর সময় পেলে, ওই সময়ে যদি তার সাথে এরকম ঘটনা ঘটতো, সেখানে যখন সে এই ঘটনাগুলো নিয়ে লিখে ফেলতো কালজয়ী নাটক, উপন্যাস, গল্প, কবিতা, সঙ্গীত, সেখানে, একই টাইম স্কেল, একই ঘটনা, একই শোক, একই দুঃখের ভিতর দিয়ে যাওয়ার পরেও, কুরআনে এই সংক্রান্ত কোন একটা শোকের আয়াতও নেই। ভাবা যায়? কুরআন যদি মানব-রচিত হতো, নাস্তিকদের দাবি অনুযায়ী, মুহাম্মদ সাল্লাল্লাহু আলাইহি ওয়াসাল্লাম যদি কুরআন লিখে থাকতেন (নাউযুবিল্লাহ), তাহলে এই তিনটে ঘটনা নিয়ে কুরআনে কম করে হলেও তিনটে সুরা থাকতো। একজন মানুষ যদি নিজ থেকে কুরআন লিখতো, জীবনের এই তিনটে বড় ঘটনার প্রভাব সেখানে অবশ্যই অবশ্যই থাকতো। এটাই মানবীয় বৈশিষ্ট্য যা এড়িয়ে যাওয়া কোন মানুষের পক্ষে সম্ভব নয়। বড় বড় লেখক, রবীন্দ্রনাথ থেকে শুরু করে টলস্টয়, শেলী থেকে শুরু করে শেক্সপিয়ার, সবার রচনার মধ্যে তাদের জীবনের এমন বড় বড় ঘটনা তো অবশ্যই, জীবনের ছোট ছোট ঘটনাও বাদ যায় নাই। সেগুলো নিয়েও তারা লিখে গেছেন গল্প-কবিতা-গান। লিখে গেছেন কালজয়ী উপন্যাস। কিন্তু দেখুন, কুরআন কি ব্যতিক্রম! মুহাম্মদ সাল্লাললাহু আলাইহি ওয়াসাল্লামের জীবনের এই তিনটি বড় শোকের ঘটনার কোন আলোচনা, কোন প্রভাব আমরা দীর্ঘ তেইশ বছর ধরে টানা নাযিল হওয়া কুরআনে দেখতে পাইনা। এর দ্বারা কি প্রমাণ হয়? কুরআন কোন মানব-রচিত গ্রন্থ নয়। এটা যদি মুহাম্মাদ সাল্লাললাহু আলাইহি ওয়াসাল্লাম লিখতেন, তাহলে সেখানে আমরা উপরের এই ঘটনাগুলোর ছায়া দেখতে পেতাম। এগুলো নিয়ে শোক-স্মৃতির রোমন্থন দেখতে পেতাম। কিন্তু, কুরআন যেহেতু আল্লাহর কালাম, তিনি এখানে মুহাম্মাদ সাল্লাললাহু আলাইহি ওয়াসাল্লামের ব্যক্তিগত সুখ-দুঃখকে স্থান দেন নি। তিনি সেটার দরকার মনে করেন নি। কুরআন একটি ঐশী গ্রন্থ যা জিবরাইল আলাইহিস সালামের মাধ্যমে আল্লাহর পক্ষ থেকে মুহাম্মাদ সাল্লাললাহু আলাইহি ওয়াসাল্লামের ওপরে নাযিল হয়েছে ক্রমান্বয়ে।
নবিজী সাল্লাললাহু আলাইহি ওয়াসাল্লাম ছেলে-সন্তান এবং মেয়ে-সন্তান, উভয়কেই সমানভাবে ট্রিট করতে বলেছেন। দু'জনকেই সমান চোখে দেখতে বলেছেন। তবে, দু'জনের মধ্যে যদি কাউকে বেশি করে ট্রিট করতে হয়, যদি কোন একজনকে বেশি প্রায়োরিটি দিতে হয়, তাহলে নবিজী সাল্লাললাহু আলাইহি ওয়াসাল্লাম কন্যা সন্তানকেই তা দিতে বলেছেন। মানে, আপনার ছেলে এবং মেয়ে, দুজনের মধ্যে কোন একজনকে যদি আপনি একটু বেশি ভালোবাসতে চান, তাহলে নবিজী বলেছেন সেই বেশিটা যেন কন্যা সন্তানের জন্যই হয়। নবিজী বলেছেন, এই অবস্থায় উপনীত হলে তিনিও তা-ই করতেন। নারী অধিকার? এই যে, আমরা এভাবে দেখি! রেফারেন্সঃ [1] আস-সুনান আল কুবরা, হাদিস নম্বর ১১০৯২। ইবন হাজার আসকালানী রাহিমাহুল্লাহর মতে হাদিসের মান হাসান।
'বিদ্যানন্দ ফাউন্ডেশন' বাংলাদেশে একটি প্রতিষ্ঠিত, বহুল পরিচিত এবং জনপ্রিয় নাম। তাদের কাজগুলো খুব ভালো। গরিব, দুঃখী এবং ছিন্নমূলদের নিয়ে তারা কাজ করে। তাদের 'এক টাকার আহার'- প্রজেক্টের মাধ্যমে দেশের অনেক অনাহারী, ক্ষুধিত মানুষ খেতে পায় বলে জানি এবং বিশ্বাস করি। একটা বিতর্ক চাউর হয়েছে চারদিকে। বিদ্যানন্দ ফাউন্ডেশনের চেয়ারম্যান কিশোর কুমার দাশ তার দায়িত্ব থেকে ইস্তফা দিচ্ছেন। ইস্তফা দিতে গিয়ে যে বিষয়টা সামনে এসেছে তা হলো, উনার ধর্মীয় পরিচয়ের কারণে নাকি অনেকে সংগঠনটি নিয়ে নানান প্রশ্ন তুলেন যার দরুন অনেকসময় তাদের কাজ এবং দানে ব্যাঘাত সৃষ্টি হয়। যেহেতু কিশোর কুমার দাশ নামটা একজন হিন্দুর, এবং এই নাম নিয়ে যেহেতু আপত্তি আসে বলা হয়েছে, দুটো কথার সরল এবং সোজা সারমর্ম হচ্ছে- মুসলমানদের পক্ষ থেকে মূলত আপত্তিটা উঠে। এবং, অস্পষ্টভাবে যেহেতু বোঝা যাচ্ছে যে, কিশোর কুমার দাশের দায়িত্ব থেকে সরে যাওয়ার কারণ এই আপত্তি, তাই এতো ভালো একটা প্রতিষ্ঠানের, এতো ভালো একটা উদ্যোগের এমন অবস্থা দেখে চারদিকে 'মুসলমানরা ধর্মান্ধ', 'মৌলবাদীদের দেশে বিদ্যানন্দ উলুবনে মুক্তো ছড়ায়' ধরণের রব উঠেছে। প্রথম কথা হচ্ছে, বিদ্যানন্দের কাজ নিয়ে ব্যক্তিগতভাবে আমার কোন আপত্তি নেই। আমি তাদের কাজ পছন্দ করি এবং প্রশংসা করি। তাদের পক্ষ থেকে যতোদিন না কোন ইসলামবিদ্বেষী কর্মকান্ড, কার্যকলাপ আমার দৃষ্টিগোচর না হবে, যতোদিন তারা তাদের উদ্দেশ্যে সৎ এবং অবিচল থাকবে, যতোদিন বিদ্যানন্দ গরিব-অসহায়-ছিন্নমূলদের নিয়ে কাজ করবে, ততোদিন বিদ্যানন্দকে অপছন্দ করার, তাদের কাজকে অশ্রদ্ধা করার প্রশ্ন উঠার কথাও নয়। কিন্তু, তাহলে, বিদ্যানন্দের চেয়ারম্যানকে ঘিরে এই আপত্তি কারা তুললো? প্রশ্নটা এখানেই। যারা এই আপত্তি তুলেছে, তারা কতো পার্সেন্ট মানুষ? তাদের সংখ্যা কতো? বিদ্যানন্দকে যতো সংখ্যক মুসলমান পছন্দ করে, বিদ্যানন্দে যতো সংখ্যক মুসলমান কাজ করে, বিদ্যানন্দকে যতোসংখ্যক মুসলমান দান সহায়তা দেয়, তাদের সংখ্যার তুলনায় এই সংখ্যাটা কি অধিক? উত্তর হচ্ছে- বিগ নো! আমার জানামতে, আজ পর্যন্ত আমি এমন কোন পরিচিত মুখ, যাকে মুসলমানদের পক্ষের, যিনি মুসলমানদের নেতৃত্ব দেন, কিংবা মুসলমানদের মাঝে যার ভালো প্রভাব আছে, এমন কোন বক্তা, কোন লেখক কিংবা কোন সমাজকর্মী, মিডিয়াকর্মীর মুখে বিদ্যানন্দের ব্যাপারে কোন নিন্দা শুনিনি। বরং, বিদ্যানন্দের নিজের ভাষায় বলতে গেলে, তাদের সংগঠনের ৯৫ ভাগ স্বেচ্ছাসেবীরাই হলো মুসলমান। যে সংগঠনের ৯৫ ভাগ মাঠকর্মী মুসলমান, যে সংগঠনের ব্যাপারে পরিচিত, প্রতিষ্ঠিত কোন মুসলমানের আপত্তি, অভিযোগ নেই, সেই সংগঠনকে তাহলে কোথাকার কোন ছুঁচকো এসে কি বললো আর না বললো, তাতে বিদ্যানন্দের চেয়ারম্যান নিজের পদ ছেড়ে দিবেন, তা অন্তত আমার কাছে বিশ্বাসযোগ্য নয়। এই যুক্তিটা খুব দূর্বল এবং ভঙ্গুর। তাহলে, কিশোর কুমার দাশ কেনো নিজের পদ ছাড়ছেন? ভেতরের এই কাহিনী আমাদের অজানা। আমরা জানি না নেপথ্যের কারণ। তবে, নেপথ্য কারণ যা-ই হোক, বিদ্যানন্দ এখানে ইসলাম ধর্মটাকে প্রতিষ্ঠানটির মুখোমুখি দাঁড় করিয়ে দিয়েছেন একপ্রকার। যদি ধরেও নেই যে, গুটিকয়েক মুসলমান বিদ্যানন্দের চেয়ারম্যান হিন্দু হওয়ায় তার ব্যাপারে আপত্তি জানিয়েছে এবং তাদের কাজের ব্যাপারে প্রশ্ন তুলেছে, এমতাবস্থায়, বিদ্যানন্দের উচিত ছিলো এই গুটিকয়েক লোকের বিপরীতে, তাদের প্রতি হাজার হাজার মুসলমানের সমর্থনের কথা চিন্তা করা। কিন্তু, তারা সেটা না করে, ওই গুটিকয়েক অপপ্রচারকে বড় করে দেখে, মোটাদাগে সেটাকে নাম দিয়েছে- 'সাম্প্রদায়িক অপপ্রচার'। যখনই 'সাম্প্রদায়িক' শব্দটা বিদ্যানন্দের অফিসিয়াল বিবৃতিতে সামনে চলে আসলো, ব্যস, আমাদের ইসলামবিদ্বেষী মহল আর যান কই! তারা 'হা রে রে রে' করে তেড়ে এলেন মুসলমানদের দিকে, এবং, বিদ্যানন্দের চেয়ারম্যানের পদ থেকে অব্যাহতি দেওয়ার সমস্ত দায়, সমস্ত অপবাদ টুপি-দাঁড়িওয়ালাদের ঘাঁড়ে চাপিয়ে দিলো প্রগতির ফেরিওয়ালারা। তাদের ডিকশনারীতে সাম্প্রদায়িক শব্দটা কেবল মুসলমানদের জন্যই তোলা। যখনই তারা কোন ক্রাইসিস দেখে, যখনই কোন ইস্যুতে 'সাম্প্রদায়িক' শব্দের উপস্থিতি তারা লক্ষ্য করে, তৎক্ষণাৎ তারা মুসলমানদের জাত-গোষ্ঠীকে ধুয়ে ফেলার জন্য মাঠে নেমে পড়ে। ধর্মকে যেকোন কিছুর মুখোমুখি দাঁড় করিয়ে দিতে তাদের মুন্সিয়ানার জুড়ি মেলা ভার। এই প্রমাণ সম্প্রতি করোনা ইস্যুতে মসজিদকে বিজ্ঞানের মুখোমুখি দাঁড় করিয়ে দিয়ে ভার্চুয়াল হাস্য-রসের যে খিস্তি তারা রচনা করেছে, তাতে আমরা দেখেছি। আর এখন দেখছি বিদ্যানন্দ ইস্যুতে। যদিও, বিদ্যানন্দের চেয়ারম্যান পরের বিবৃতিতে জানিয়েছেন, একান্ত ব্যক্তিগত কারণে, শারিরীক অসুস্থতার দরুন তিনি পদ ছাড়ছেন। এবং এও জানিয়েছেন, 'সব ধর্মের, বিশেষ করে, মুসলমানদের সহযোগিতায় তারা এতোদূর এসেছেন' (যদিও পরে এডিট করে মুসলমানদের সহযোগিতার কথাটা বাদ দেওয়া হয়েছে), তথাপি, প্রথম বিবৃতিতে 'সাম্প্রদায়িক অপপ্রচার' শব্দদ্বয়কে হাইলাইট করে, একটা বিশেষ মহলের কাছে তারা ইসলামবিদ্বেষের রসদ তুলে দিয়েছেন। তাদের এই একটা শব্দচয়নে আজ তৈরি হয়ে গেছে দুটো শ্রেণী। বিদ্যানন্দ কি এই দায় এড়াতে পারেন?
অহংকার যখন অন্তরে প্রবেশ করে, তখন আমাদের মধ্য থেকে যে জিনিসটা বিলুপ্ত হয়ে যায়, সেটা হলো বিনয়। কুরআনের দিকে তাকালে দেখি, আল্লাহ সুবহানাহু ওয়া'তায়ালা যখন সবাইকে আদেশ করলেন আদম আলাইহিস সালামকে সিজদাহ করার জন্য, তখন অহংকারের কারণে ইবলিশ তা মানতে পারেনি। ফলে, ইবলিশ অভিশপ্ত হয়। ইবলিশ ভুল করলো। তার ভেতর দানা বেঁধে ছিলো অহংকার। সেই অহংকার তাকে ভুল স্বীকার করে, আল্লাহর কাছে নত হতে দিলো না। ফলে সে পথভ্রষ্ট হলো। আবার, অন্তরে যখন বিনয় প্রবেশ করে, তখন সবার আগে যে জিনিসটা বিদূরিত হয় আমাদের মধ্য থেকে, তা হলো অহংকার। আদম আলাইহিস সালাম এবং হাওয়া আলাইহিস সালামকে যখন আল্লাহ সুবহানাহু ওয়া'তায়ালা জান্নাতে থাকতে দিলেন, তাদের বলে দিয়েছিলেন একটা নির্দিষ্ট গাছের কাছে না যেতে। কিন্তু, ইবলিশের ওয়াসওয়াসায় পড়ে, তারা উভয়ে ওই গাছের কাছে যায় এবং ফলও খায়। তারা ভুল করলেন ঠিক, কিন্তু ভেতরে ছিলো অহংকারের বদলে বিনয়। আর, সেই বিনয় তাদেরকে নত হতে বাধ্য করলো। তারা নিজেদের ভুলের জন্য আল্লাহর কাছে মাফ চাইলেন এবং আল্লাহ তাদের মাফ করলেন। জীবনে বিনয়ী হোন। জিতে যাবেন।
নবিজী সাল্লাললাহু আলাইহি ওয়াসাল্লামের পবিত্র জীবনী লেখার শখ ছিলো। শুরুও করেছি আলহামদুলিল্লাহ। আল্লাহ সুবহানাহু ওয়া'তায়ালা যেন এই কাজে আমাকে সাহায্য করেন।
কাবার হাতীমে খুব আরাম করে ঘুমিয়ে আছেন আব্দুল মুত্তালিব। এখানে তিনি প্রায়-ই ঘুমান। কাবায় আগত লোকেদের আনাগোনা দেখতে দেখতে, লাত-উযযা আর হুবাল দেবতাদের প্রতি মানুষের বিনীত নৈবেদ্য প্রদর্শন দেখতে দেখতে কখন যে রাত হয়ে যায়, টের পান না তিনি। কাবার দেখভালের দায়িত্ব যেহেতু কাঁধে, দায়িত্বের ষোলকলা পূরণ না করে ঘরে গিয়ে ডুব দেবেন, এমন অবিবেচক আব্দুল মুত্তালিব নন। এই দায়িত্ব আত্মমর্যাদা এবং আত্মগৌরবের। এই দায়িত্ব বংশ পরম্পরায় পাওয়া অমূল্য সম্পদের মতো। তাই, এই দায়িত্বে কোন অবহেলা করার কথা মাথাতেও আনতে পারেন না তিনি। অন্যদিনের মতোন, কাবা চত্বরে যখন নেমে এলো রাজ্যের নিস্তব্ধতা, যখন দুরের ঘরগুলোর শেষ কুপি বাতির আলোটাও একসময় নিভে গেলো, আব্দুল মুত্তালিব গায়ের চাদরটাকে হাতীমের মাটিতে বিছিয়ে, বেশ আয়েশ করেই শুয়ে পড়লেন। এবং, খুব অল্পকিছুক্ষণের মাঝেই এক অঘোর, গভীর ঘুমে তলিয়ে গেলেন তিনি। ঘুমের মাঝে বেশ অদ্ভুত এক স্বপ্ন দেখলেন আব্দুল মুত্তালিব। এমন স্বপ্ন ইতোপূর্বে তিনি আর কখনোই দেখেন নি। আব্দুল মুত্তালিব দেখলেন, স্বপ্নে কেউ একজন তাকে উদ্দেশ্য করে বলছে, ‘আব্দুল মুত্তালিব! ওঠো! তাইয়্যেবা খনন করো’। স্বপ্নের মধ্যেই জবাবে আব্দুল মুত্তালিব বললেন, ‘তাইয়্যেবা কি?’ কিন্তু, স্বপ্নের লোকটি কোন জবাব দিলো না। কোনোকিছু না বলেই কোথায় যেন মিলিয়ে গেলো। পরদিন, দিনের সকল ব্যস্ততা শেষে, যখন আবারও অঘোর রাত নামলো কাবা প্রাঙ্গনে, আব্দুল মুত্তালিব পুনরায় কাবার হাতীমে ঘুমিয়ে পড়লেন। যখন তার চোখ দুটো গভীর ঘুমে জড়িয়ে এলো, আব্দুল মুত্তালিব আবার সেই একই শব্দ শুনতে পেলেন। সেই একই আদেশ। একই আহ্বান। একটা প্রতিধ্বনিত কন্ঠ ভেসে এলো আব্দুল মুত্তালিবের কানে, ‘আব্দুল মুত্তালিব! ওঠো! বাররা খনন করো’। কিন্তু, আব্দুল মুত্তালিব কি করে বুঝবেন বাররা কি? এই নাম আগে কখনো শুনেননি তিনি। আগের মতোই, ঘুমের ভেতরেই তিনি অদৃশ্য, কিন্তু উপস্থিত আগন্তুককে প্রশ্ন করলেন, ‘বাররা কি?’ না। কোন-ও উত্তর এলো না আর। সবখানে আগের মতোই নিস্তব্ধতা। যেন মনে হবে, কেউ এখানে আসেনি, কেউ এখানে ছিলো না আব্দুল মুত্তালিব ব্যতীত। কিন্তু, কানের ভেতরে, যে শব্দ-ঝঙ্কার বেজে চলেছে অবিরাম, যে শব্দের উথাল-পাতাল ঢেউ আব্দুল মুত্তালিবের মস্তিষ্কে অনুরণন করে যাচ্ছে, তা কি কেবল-ই ভ্রান্তি? অথবা, নিছক স্বপ্ন? ঘুম ভেঙে যায় আব্দুল মুত্তালিবের। পর পর একই স্বপ্ন, একই আওয়াজ, একই সুর আর শব্দের ভেদ বুঝতে পারেন না তিনি। অপলকভাবে তিনি তাকিয়ে থাকেন হুবাল দেবতার দিকে। কেউ কি তাকে কোনোকিছু, কোন গোপন বিষয় জানাতে চাচ্ছে? যদি তা-ই হবে, তাহলে, কেনোই-বা এতো লুকোচুরি? কেনো জিজ্ঞাসার উত্তর না দিয়ে হাওয়ায় মিলিয়ে যাওয়া? আব্দুল মুত্তালিব ভাবেন। ভাবনার যাতনায় আর ঘুমাতে পারেন না তিনি। একসময় অন্ধকারের বলয় ভেদ করে ঝলমল করে উঠে ভোরের আলো। ছেদ পড়ে আব্দুল মুত্তালিবের স্বপ্নে। তিনি আবারও তাকান হুবাল দেবতার দিকে। তবে কি, নিছকই স্বপ্ন দেখেন তিনি? আব্দুল মুত্তালিব ঠিক করলেন, এই স্বপ্নের রহস্য উদ্ধার তিনি করবেন-ই। তার হৃদয়ের গভীর থেকে কে যেন চিৎকার করে বলছে, এই আওয়াজ মিথ্যে হতে পারেনা। এই সুর নিছক কোন স্বপ্ন হতে পারেনা। তৃতীয় দিনের মতো, যখন শুনশান নীরবতা গ্রাস করলো মক্কা নগরীকে, আব্দুল মুত্তালিব পূর্বের ন্যায় নিজের চাদর মাটিতে বিছিয়ে শুয়ে পড়লেন। হৃদয়ের তার উথাল-পাতাল অবস্থা। মনের ভেতর থেকে সেই ঝংকার, সেই আওয়াজ যেন কোনোভাবেই মুছতে পারছেন না তিনি। কতোশতো ভাবনা যে উদয় হচ্ছে তার মনে। কতো অদ্ভুত ভয় যে চেপে ধরছে তার গলা- তা ভাবতেই শিউরে উঠেন আব্দুল মুত্তালিব। সাত-পাঁচ ভাবতে ভাবতে, এক সময় ঘুম নামে আব্দুল মুত্তালিবের চোখে। বুজে আসে চোখের পাতা। এবং, আবারও সেই গম্ভীর, ভরাট গলার আওয়াজ। ‘আব্দুল মুত্তালিব! ওঠো! মাযনূনা খনন করো’। - ‘মাযনূনা কি?’ না। কোন সাড়া-শব্দ নেই। কোন আওয়াজ নেই। সবখানে অদ্ভুতুড়ে, গা ছমছমে নীরবতা। চোখ মেললেন আব্দুল মুত্তালিব। ধপ করে উঠে বসলেন তিনি। চারদিকে ঘুটঘুটে অন্ধকার। না, আজও তার স্বপ্নের নাগাল পাওয়া হলোনা। আজও বোঝা গেলোনা কোন আসন্ন বিপদ অপেক্ষা করে আছে তার জন্যে। তিনি একমনে ডাকতে লাগলেন আল্লাহকে। এই রহস্যের কিনারা যেন পেয়ে যান, সেই প্রার্থনা তার তনু-মনে। যদি এটা কোন বিপদের পূর্বাভাস হয়, তা থেকে উদ্ধারের পথ যেন উন্মোচিত হয় তার সামনে, কায়মনোবাক্যে এই তার আর্জি। টানা তিনদিন একই স্বপ্ন, একই সুর আর গলার আওয়াজে অনেকটাই বিভ্রান্ত আব্দুল মুত্তালিব। হৃদয়ের এই মর্মযাতনা কাউকে বোঝানো যায়না। কাউকে দেখানো যায়না এই অব্যক্ত ব্যথার দহন। তিনি ভাবেন। কতোকিছু যে ভাবনার আলপনায় উঁকিঝুঁকি দিয়ে যায় তার অন্ত নেই। ‘তবে কি কাবার প্রভু আমার ওপর নাখোশ? তবে কি আমার দায়িত্ব পালনে আমি ব্যর্থ? বংশের পরম্পরায় যে সৌভাগ্যের অধিকারি আমি হয়েছি, তা কি আমার অবহেলার কারণে শেষ হতে চলেছে?’- ভাবেন আব্দুল মুত্তালিব। সেদিনও রাত নামে। দূরের কুপিবাতির শেষ আলোটুকু প্রতিদিনের মতোন যখন নিভে যায়, যখন মক্কার অলিতে-গলিতে ঝাঁক বেঁধে নেমে আসে ঘন ঘোর অন্ধকার, নিয়মের নিয়তিতে আব্দুল মুত্তালিবও নিজের কাজ সেরে শুয়ে পড়েন। কেনো জানি আজ আব্দুল মুত্তালিবের দু’চোখ জুড়ে রাজ্যের ক্লান্তি। তিনি একবার হুবাল দেবতার দিকে তাকালেন। মূর্তিটা তার দিকেই মুখ করা। একটা দীর্ঘশ্বাস ছেড়ে, নিজের কাছে থাকা বাতিটাকে তিনি আস্তে করে নিভিয়ে দিলেন। চোখের পাতা জোড়া এক করে, আব্দুল মুত্তালিব তলিয়ে গেলেন এক নিবিড় ঘুমের অতলে। ‘আব্দুল মুত্তালিব! ওঠো! যমযম খনন করো’। ধড়ফড় করে উঠে বসে গেলেন আব্দুল মুত্তালিব। এই তো সেই কন্ঠ! এই তো সেই গলা! কিন্তু, আব্দুল মুত্তালিব কাউকে দেখতে পেলেন না। তার স্পষ্ট মনে আছে, কেউ একজন তাকে যমযম নামের কোনোকিছু খনন করতে বলছে। তিনি বললেন, ‘যমযম কি?’ না, আজ আর লুকোচুরি নয়। নয় কোন অপূর্ণতার গল্প। আজ যেন স্বপ্ন সত্যি হবার দিন। আজ কন্ঠস্বরটা আর মিলিয়ে যায়নি। কাবার রব যেন আব্দুল মুত্তালিবের প্রার্থনা কবুল করেছেন। সেই ভরাট, গম্ভীর গলার স্বর ভেসে এলো বাতাসে, ‘যমযম এক অবিরত স্রোতধারার নাম যা কখনো শুকোয় না। বায়তুল্লাহর হাজীগন যার পানি পানে তৃপ্ত হবে’। আব্দুল মুত্তালিব জানতে চাইলেন, ‘এটা কোথায় আছে?’ ‘এটা আছে ভাগাড় এবং কুরবানির মধ্যখানে যেখানে সাদা কাকের দল উড়ে বেড়ায়’।– উত্তর এলো অদৃশ্য সেই সত্ত্বা থেকে। নোটঃ ১. কাবার হাতীম হলো কাবার সেই অংশ যা ইব্রাহীম আলাইহিস সালাম পুত্র ইসমাইল আলাইহিস সালামকে নিয়ে নিজ হাতে নির্মাণ করেছিলেন। ২. মক্কার তখনকার লোকেরা অনেকগুলো দেব-দেবির পূজো করলেও, তারা এক আল্লাহকেও পাশাপাশি ডাকতো এবং বিশ্বাসও করতো। [ সীরাহ। লেখা হচ্ছে। একটি স্বপ্নের শুরু....]
প্রথম যেদিন জিবরাঈল আলাইহিস সালাম হেরা গুহায় ওহী নিয়ে আগমন করলেন, ঘটনার আকস্মিকতায় একেবারে ঘাবড়ে গেলেন নবিজী সাল্লাললাহু আলাইহি ওয়াসাল্লাম। তাঁর সাথে কি হতে যাচ্ছে তা তিনি কোনোভাবেই বুঝে উঠতে পারছিলেন না। ভয়ে দুরুদুরু বুক। এমন অভিজ্ঞতার মুখোমুখি ইতোপূর্বে আর কখনোই হোননি তিনি। হেরা গুহা থেকে কাঁপতে কাঁপতে, অস্থির শরীর নিয়ে তিনি যখন ঘরে আসলেন, সবকিছু খুলে বললেন স্ত্রী খাদিজা রাদিয়াল্লাহু আনহাকে। নবিজী বললেন, 'আমি আমার প্রাণ নাশের আশংকা করছি'। তখন, খাদিজা রাদিয়াল্লাহু আনহা বললেন, 'কখনোই নয়। আপনার সাথে খারাপ কিছু হতেই পারে না'। নবিজীকে ভয়ার্ত অবস্থায় দেখে, হেরা গুহার সেই ওহী নাযিলের ঘটনা শুনেও খাদিজা রাদিয়াল্লাহু আনহা ভয় পাননি। তিনি বলেন নি, 'আমারও তো ব্যাপারটা সুবিধের মনে হচ্ছেনা গো!' তিনি সেরকম বলেন নি। বরং, তিনি সাহসের ফুয়ারা হয়ে উদ্ভাসিত হলেন নবিজীর জন্য। বললেন, 'আপনার সাথে খারাপ কিছু কখনো হতেই পারেনা'। দেখলেন তো, একজন নেককার স্ত্রীর মাহাত্ম্য কোথায়? বিপদের দিনে, ভয় আর আশংকার সময়ে একজন নেককার স্ত্রী আপনার জন্য হয়ে উঠতে পারে সাহসের বাতিঘর। যার একজন নেককার স্ত্রী আছে, দুনিয়া তার জন্য অনেক সহজ হয়ে যায়। 
নিজের ওপর আত্মবিশ্বাস জিনিসটা খুব ভালো, কিন্তু ভুল জায়গায়, ভুল পন্থায়, ভুলভাবে তা যদি প্রয়োগ করা হয়, তাহলে এমন আত্মবিশ্বাস ধ্বংস ব্যতীত আর কোনোকিছুই ডেকে আনবে না। ইবলিশ শয়তানের কথাই ধরুন। জ্বীনদের মাঝে তার এতোবেশি মর্যাদা ছিলো যে, ফেরেশতাদের মজলিশে বসার সৌভাগ্য পর্যন্ত তার ছিলো। আল্লাহ সুবহানাহু ওয়া'তায়ালা আদম আলাইহিস সালামকে সৃষ্টির পরে, যখন সবাইকে উদ্দেশ্য করে আদম আলাইহিস সালামকে সিজদাহ করতে বললেন, তখন সকল ফেরেশতা বিনা প্রশ্নে সিজদাহ করলেও, ইবলিশ সিজদাহ দিতে অস্বীকার করলো। সে বললো, 'আমি সিজদাহ করবো আদমকে? কেনো? আমি তো তার চাইতে উত্তম সৃষ্টি। আমি আগুনের তৈরি, আর সে মাটির। সুতরাং, মাটির তৈরি কোনোকিছুকে আমি সিজদাহ করতে পারবো না'। এটা হলো ভুল আত্মবিশ্বাস। ভুল জায়গায়। ভুল পন্থায়। এমন আত্মবিধ্বংসী আত্মবিশ্বাসের কারণে ইবলিশ অভিশপ্ত হলো জীবনের তরে। আবার, আবু লাহাবের কথাই চিন্তা করুন। আবু লাহাব ছিলো নবিজী সাল্লাললাহু আলাইহি ওয়াসাল্লামের আপন চাচা। নবিজীর জীবনী থেকে জানা যায়, নবিজীর জন্মের সংবাদ পেয়ে আবু লাহাব এতো বেশি খুশি হয়েছিলো যে, খুশির চোটে সবাইকে বলে বেড়াতে লাগলো, 'ওরে তোমরা শুনছো? আমার মরা ভাইয়ের ঘরে একটা ফুটফুটে পুত্র সন্তান এসেছে রে'। আরো জানা যায়, নবিজীর জন্মের সংবাদ যে দাসী আবু লাহাবের কাছে সবার আগে নিয়ে এসেছিলো, সেই দাসীকে আবু লাহাব খুশি হয়ে মুক্ত করে দিয়েছিলো। এরপর, সেই আবু লাহাবের কাছে যখন নবিজী সাল্লাললাহু আলাইহি ওয়াসাল্লাম সত্য দ্বীনের দাওয়াত নিয়ে গেলেন, আবু লাহাব বললো, 'মুহাম্মাদ, ধ্বংস হও তুমি। তুমি কি এই জিনিস শোনানোর জন্যেই আমাদের ডেকেছো?' আবু লাহাব নবিজীর ডাকে সাড়া দেয়নি। নিজের বংশীয় গৌরব আর পূর্বপুরুষদের পালিত দ্বীনের ওপর তার এতোই আত্মবিশ্বাস ছিলো যে, সেই আত্মবিশ্বাস তার জন্যে আত্মবিধ্বংসী হয়ে উঠে। আমরা জানি, আবু লাহাব চিরতরে অভিশপ্ত হয়। তাকে অভিশাপ দিয়ে আল্লাহ সুবহানাহু ওয়া'তায়ালা একটা পূর্ণাঙ্গ সূরাই নাযিল করেছেন। সুতরাং, আত্মবিশ্বাসী হোন, কিন্তু তা অবশ্যই যেন সত্যের বিপরীতে, ভুল পথে, ভুল পন্থায় না হয়।
রামাদানে আমরা যেন আমাদের মা-বোন-স্ত্রীদের ওপরে 'বাড়তি' রান্নার ঝামেলা চাপিয়ে না দিই। সচরাচর দেখা যায়, অন্য যেকোন সময়ের চাইতে রামাদানে আমাদের খাবার আইটেমের তালিকা দীর্ঘ হয়ে যায়। নানান পদের আর নানান স্বাদের আইটেমে ভরপুর থাকে আমাদের ইফতার আর সাহরি। ফলে, এইসব আইটেম প্রস্তুত করতে গিয়ে, অনেক সময় দেখা যায় আমাদের মা-বোন-স্ত্রীদের রান্নাঘরেই বেশ অনেক সময় ব্যয় হয়ে যায়। কিন্তু, এমনটা করা মোটেই উচিত নয়। মাসটা যেহেতু বেশি ইবাদাতের, তাই সবাই যেন বেশি বেশি ইবাদাতে মশগুল হতে পারে, সেদিকটাই নিশ্চিত করতে হবে সবার আগে। রামাদান মাস উৎসবের মাস নয়, ভাইয়েরা। সংযমের মাস। তাই, আসুন, এই মাসে কাজের ঝামেলা কমিয়ে, ইবাদাতের পরিধিটা বাড়াই বেশি করে।
বৃষ্টি এলে সুযোগ আসে, মিস করোনা কভু বাদল দিনে মনের দুয়া কবুল করেন প্রভু। হৃদয় খুলে, দুহাত তুলে, আর্জি যতো বলো ঘুচবে তোমার দুঃখ সকল, মুছবে চোখের জলও।
বিজ্ঞানীরা আবিষ্কার করলো পারমানবিক বোমা। আবিষ্কার করেই তা মজুদ করলো পৃথিবীর শক্তিধর রাষ্ট্রগুলো। বিজ্ঞান তো আবিষ্কার করেই খালাস৷ কিন্তু, এই পারমানবিক বোমা কোথায় ব্যবহার করা যাবে আর কোথায় যাবে না, এই বিষয়ে বিজ্ঞানের কোন বয়ান আছে? সোজা উত্তর- নাই। কিন্তু, আপনার সামনে এই বয়ান হাজির করে ধর্ম। ধর্ম আপনাকে বলে, মানুষ এবং প্রকৃতির বিনাশ সাধিত হয়, এমন কোন কাজ আপনি করতে পারবেন না। আপনার ইচ্ছা হলেই আপনি কোন দেশের উপর পারমানবিক বোমা ছুঁড়ে মারতে পারেন না। বিজ্ঞান আপনাকে যে উত্তর দেয় না, তা আপনাকে ধর্ম দিচ্ছে। আবার ধরেন, যদি কোনোভাবে প্রমাণ হয় যে, এই করোনা ভাইরাস চীনের ল্যাবে তৈরি, তখন এইসব অনলাইন বিজ্ঞান-বাদীদের কি অবস্থা হবে? যদি জানা যায়, বিজ্ঞান দিয়েই এই ভাইরাস তৈরি, তাহলে এখানে বিজ্ঞান রক্ষাকর্তার ভূমিকায় থাকবে না হন্তারকের ভূমিকায়? কিন্তু দেখেন, 'এমন মারণঘাতী ভাইরাস আপনি বানাতে পারবেন না'- এই মর্মে বিজ্ঞানের স্পষ্ট কোন ভাষ্য নেই। কিন্তু ধর্মের ভাষ্য আছে। ওই যে, প্রাণ এবং প্রকৃতির ক্ষতিসাধন হয় এমন কোনোকিছু আপনি করতে পারেন না। ধর্ম আপনাকে শেখায়, 'কেউ যদি কোন একজন মানুষকে হত্যা করলো, সে যেন পুরো মানবজাতিকে হত্যা করলো'। তাই, স্বার্থ হাসিলের উদ্দেশ্যে, এমন মারণঘাতী ভাইরাস ল্যাবে তৈরি করে ছেড়ে দেওয়ার অনুমতি ধর্ম আপনাকে দেয় না। আপনার এহেন কাজের জন্য যদি একজন মানুষেরও প্রাণ যায়, তাহলে ধর্ম আপনাকে পুরো মানবজাতিকে হত্যার অভিযোগে অভিযুক্ত করে। এখানেও, বিজ্ঞান আপনাকে যে উত্তর দেয় না, ধর্ম আপনাকে সে উত্তর দেয়। এখন আপনি ভং ধরে বলতে পারেন, এটা তো কমন সেন্সের ব্যাপার৷ এসবের জন্য ধর্মের দরকার কি? তাই নাকি? আমেরিকার যে হর্তাকর্তারা জাপানের হিরোশিমা-নাগাসাকিতে পারমানবিক বোমা মেরে জাপানকে একপ্রকার বিধ্বস্ত করে দিয়েছিলো, আপনি কি মনে করেন তাদের কোন কমনসেন্স নাই? দুনিয়ার সকল কমনসেন্স আপনি নিয়ে বসে আছেন? এখন আপনি বলতে পারেন যে, 'তারা ভুল করেছে'। তারা যে ভুল করেছে, এইটা আপনি বিজ্ঞানের কোন বই থেকে উদ্ধার করেছেন? উহু। কোথাও নাই। তারা যে ভুল করেছে, মস্ত বড় অপরাধ করেছে, এই অপরাধের জন্য তাদের যে সাজা হওয়া উচিত, এই পাঠ আপনাকে ধর্ম-ই দেয়। মারণঘাতী ভাইরাস বানিয়ে মানুষ হত্যা করলে আপনি যে মানবতাবিরোধী অপরাধ করেন, এই বোধ আপনাকে ধর্ম-ই শেখায়। বিজ্ঞানের কোন বইতে এই পাঠ নাই। সুতরাং, বুঝতেই পারতেছেন ধর্ম আর বিজ্ঞানের বিষয়াদি আলাদা আলাদা৷ দুইটা সম্পূর্ণ দুই বিষয়ে আলাপ করে। সমাজে, মানব সভ্যতায় দুটোরই পাশাপাশি অবস্থান দরকার। তাই, অনলাইনে বসে, বাপের হোটেলে খেয়ে, বনের মোষ তাড়িয়ে 'যদি বেঁচে যাও এবারের মতো, যদি কেটে যায় মৃত্যুর ভয়, জেনো বিজ্ঞান লড়েছিলো একা, মন্দির-মসজিদ নয়' জাতীয় ফাত্রা কবিতা না লিখে, দুই চারটা বৃষ্টি-বাদলের কবিতা লিখেন। প্রতিভার বিকাশ ঘটবে। এখন প্রশ্ন করতে পারেন, তাইলে মসজিদে গিয়ে আপনারা কেনো আল্লাহর কাছে শেফা চান? আল্লাহ কি বাঁচাইতে পারে আপনারে? হ্যাঁ। আমি বিশ্বাস করি, আমাকে আল্লাহই বাঁচায়। ইসলাম আমাকে শিখিয়েছে অসুখ হলে ডাক্তারের কাছে যেতে। ইসলাম ডাক্তারকে বলেছে তার খাবারের জন্য একজন কৃষকের কাছে যেতে। ইসলাম কৃষককে বলেছে তার জমির ফলনের জন্য, বৃষ্টির জন্য আল্লাহর ওপরে তাওয়াক্কুল করতে। এটা একটা চেইন। এখানে একজন-অন্যজনের ওপর নির্ভরশীল। সবকিছুর মূলে আছেন আল্লাহ সুবহানাহু ওয়া'তায়ালা। বাকি, আমরা সবাই একে-অন্যের উসিলা। আমার এই বিশ্বাস আপনার বৈজ্ঞানিক ল্যাবে, অণুবীক্ষণ যন্ত্রের নিচে চোখ রেখে পরখ করার মতোন কোন বস্তু না। আমার বিশ্বাস পছন্দ না হলে ভদ্রভাবে সাইড নেন। আমার বিশ্বাস নিয়ে গবেষণা করতে আপনারে ঠিকাদারি দেওয়া হয় নাই।
মনের খারাপের দিনেও, মধ্যপ্রাচ্যে ভারতে মুসলিম নিধনের বিরুদ্ধে যে জনমত গড়ে উঠছে, সেটা অত্যন্ত আনন্দ এবং ভালোলাগার। বিজেপির এক এমপির আরব নারীদের নিয়ে খুব বাজেভাবে করা টুইটারের প্রতিবাদে সরব মধ্যপ্রাচ্যের সোশ্যাল একটিভিস্টরা। এমনকি, আরব দেশগুলোর সরকার পর্যায় থেকেও এই ইস্যুতে বয়ান এসেছে। জানা গেছে, খোদ আমিরাতেই নাকি ইতোমধ্যে চাকরি গেছে তিনশো'র মতোন ভারতীয় নাগরিকের। তারা বলছে, ভারত সরকার যদি ভারতের মুসলমানদের ওপর অত্যাচার বন্ধ না করে, তাহলে গোটা মধ্যপ্রাচ্য তথা মুসলিম বিশ্ব ভারতের বিরুদ্ধে দাঁড়াতে বাধ্য হবে। একযোগে ভারতীয় পণ্য বর্জন সহ, মধ্যপ্রাচ্যে কাজ করা লাখ লাখ ভারতীয় নাগরিকদের চাকরিচ্যুত করে দেশে ফেরত পাঠাবার হুমকিও উঠে আসছে। এরই প্রতিক্রিয়া ইতোমধ্যে ভারত থেকে আসা শুরু করেছে। যে বিজেপি এমপি আরব নারীদের নিয়ে ওই টুইট করেছিলো, ভয়ে সেটা এখন ডিলেট করে ফেলেছে। নরেন্দ্র মোদীর সুরও নরম নরম শোনা যাচ্ছে। কোভিড-১৯ ইস্যুতে মুসলমানদের দুষে যাওয়া মোদী গতকাল টুইটে বলেছে- 'করোনা ভাইরাস জাত-পাত চিনে না। ধর্ম চিনে না। বর্ডার মানে না'। বুঝেন অবস্থা! বেশ কয়েকবছর আগে, ভারতীয় গায়ক সনু নিগম আযান নিয়ে বেশ আপত্তিকর মন্তব্য করেছিলো টুইটারে। সেটা নিয়ে তখন ব্যাপক আলোচনা-সমালোচনা হয়েছিলো। মজার ব্যাপার হলো, সেই সনু নিগম করোনা ভাইরাসের কারণে আটকা পড়েছে দুবাইতে। এদিকে, মধ্যপ্রাচ্যের কিউট এক্টিভিস্টরা সনু নিগমের ওই টুইটকে নতুন করে সামনে নিয়ে এসেছে, এবং দুবাইয়ের সরকার প্রধানদের টুইটারে ট্যাগ করে সনু নিগমের এই মন্তব্য দেখতে বলছে এবং বর্তমানে দুবাইতে থাকা সনু নিগমের বিরুদ্ধে ব্যবস্থা নিতে বলছে। ভয়ে বেচারা সনু নিগম নিজের টুইটার একাউন্ট ডিএক্টিভেট করে বসে আছে। মুসলমানদের ওপর হওয়া ভারত সরকারের নির্যাতনগুলো নিয়ে এতোদিন পরে বেশ সরব মধ্যপ্রাচ্য। তারা ইচ্ছে করলে ভারতকে রাতারাতি শিক্ষা দিতে পারে। এটা তাদের জন্য খুব সহজ, কারণ ভারতের রেমিটেন্সের বিশাল বড় একটা অংশ আসে এই মধ্যপ্রাচ্য থেকে। লাখ লাখ ভারতীয় মধ্যপ্রাচ্যে কাজ করে। এর বাইরে, মধ্যপ্রাচ্য ভারতের সবচেয়ে বড় ব্যবসার জায়গা। ভারতীয় পণ্যের বিশাল বড় মার্কেট এখানে৷ তাই, মধ্যপ্রাচ্যের সরকারি পর্যায়ের এই তৎপরতা অব্যাহত থাকলে মোদি-অমিত শাহের দম্ভকে নাকানিচুবানি খেতে দেখাটা জমে উঠবে ইন শা আল্লাহ। নতুন দিনের অপেক্ষায়...
নিজের মাঝে অহংকারের যে সুর বেঁধেছে দানা এই দূর্যোগ পেরোনোর পরেও, তবু তুমি বুঝবেনা? তুমি ভেবেছিলে অজেয় হবে, অমরত্বে নেবে ঠাঁই দ্যাখো, এক ক্ষুদ্র জীবের হাতে তুমি কতো অসহায়!
আমাদের জীবনে অস্থিরতার মূল যে কারণ, আমি মনে করি, সেটা হলো- গতি বা স্পীড। প্রযুক্তির উৎকর্ষতা একদিকে আমাদের জীবনকে যেমন সহজ করে দিয়েছে, তেমনি অন্যদিকে এই উৎকর্ষতা-ই কাল হয়ে দাঁড়িয়েছে আমাদের আত্মিক প্রশান্তির জন্য। যুগের মহা মহা বিস্ময়কর আবিষ্কারগুলো হাতের নাগালে, নাকের ডগায় চলে আসাতে, আমরা সেগুলোতে ভর করে জীবনকে এতোই সহজ আর এতোই গতি-নির্ভর করে ফেলেছি যে, সবখানেই আমরা এখন 'গতি' চাই। জীবনের সকল পর্যায়ে, সকল ক্ষেত্রে গতি না পেলে আমরা অস্থির হয়ে উঠি।
জীবনে, যন্ত্রের উৎকর্ষতার সাথে সাথে আমরা-ও হয়ে উঠেছি যন্ত্রমানব। আর, যান্ত্রিক জীবনে অভ্যস্ত হতে গিয়ে আমরা হারাচ্ছি সত্যিকার সুখের নির্যাসটুকু। নিজের বাচ্চার সাথে, ঘন্টা খানেক খেলা করার ফুরসত এখন খুব কম বাবা-মা'দের ভাগ্যে জোটে। ম্যাসেঞ্জার, ফেইসবুক, হোয়্যাটস অ্যাপ, টুইটার, ইউটিউব, ইন্সটাগ্রাম সহ হাল আমলের প্রযুক্তির সব ডাকাবুকো উদ্ভাবনগুলো আমাদের কাছ থেকে ছিনিয়ে নিয়ে গেছে অবসর। আর দিয়ে গেছে একরাশ ব্যস্ততা। অস্থিরতা। চোখ দুটো স্ক্রীনের ওপরে রেখে, আমরা পার করে দিতে পারি ঘন্টার পর ঘন্টা। মানুষ আগে ছিলো সামাজিক জীব। এখন মানুষ হয়ে বসে আছে সোশ্যাল মিডিয়ার দাস। সারাদিন ফেইসবুকে পড়ে থাকা, ইউটিউবে মজে থাকা মানুষটা বাইরের বৃষ্টি দেখার ফুরসত পায় না। বারান্দায় দাঁড়িয়ে, বিকেলবেলা কফির মগে চুমুক দিতে দিতে, একঝাঁক শালিকের উড়ে যাওয়া দেখে একদা যে স্বপ্ন দেখতো পাখির মতো উড়বার, এখন সে আর স্বপ্ন দেখতে পারেনা। তার স্বপ্ন দেখার চোখ দুটো জুড়ে এখন কেবল স্ক্রীনের বায়বীয় আলো। ফেইসবুকে দিন পার করে দেওয়া মানুষটা ভোর দেখতে পায়না, কিভাবে অন্ধকারের বুক চিরে ফুটে উঠে সুবহে সাদিকের প্রথম আলোর রশ্মি- সেই দৃশ্য দেখার আগেই তার চোখে ঘুম নামে। মানুষ বড্ড আগাচ্ছে। আগাতে আগাতে মানুষ আস্ত যন্ত্র হয়ে উঠছে। গতি-কায়নের (শব্দটা অভিধানে নেই, সম্ভবত) এই যুগে, সবচেয়ে দামি যে জিনিসটা আমরা হারিয়েছি, তা হলো সালাতের একাগ্রতা। কয়েক ন্যানো সেকেন্ডে ফাইল ডাউনলোডের জামানায়, ধীরে সুস্থে সালাত পড়ার মতোন ধৈর্য আমাদের ক'জনেরই বা আছে এখন? সালাতেও আমরা এখন বড্ড যান্ত্রিক। বড্ড এগিয়ে। কিন্তু, আখেরে? 'সেইসব মুমিনগন সফল হয়ে গেছে যারা নিজেদের সালাতে বিনয়ী'- সুরা মুমিনুন। সালাতে বিনয়? এই বড্ড অস্থির সময়ে? সম্ভব?
বঙ্গীয় নারীবাদ বাইরে যা বলেঃ 'মানবমুক্তির প্রথম শর্তই হলো নারী-মুক্তি'। বঙ্গীয় নারীবাদ কাজের মেয়ের সাথে যে ব্যবহার করেঃ 'শুয়োরের বাচ্চা তুই আমার ফ্রিজ নষ্ট করেছিস! তোকে আমি ছাড়বো ভেবেছিস? ফকিন্নির বাচ্চা!' 
আমাদের সময়ে, ক্লাশ থ্রি কিংবা ফোরের বাংলা বইতে একটা গল্প ছিলো। গল্পটা এমন- এক লোক বাইরে চাদর গায়ে দিয়ে বেরিয়েছে। এখন, বাতাস আর সূর্য দুজনের মাঝে তর্ক লেগে গেলো। তর্কের বিষয়বস্তু হলো- কার চাইতে কে বেশি শক্তিশালী! তর্কের একপর্যায়ে লোকটাকে দেখে তারা বললো, ‘আরে, তর্ক বাদ দাও। ওই যে দেখছো লোকটা, ওর গায়ে যে চাদর জড়ানো, ওটা যে খুলে নিতে পারবে, প্রমাণ হবে সে-ই বেশি শক্তিশালী’। প্রথমে বাতাসের পালা। বাতাস আচ্ছামতো, তার যতো ক্ষমতা আর শক্তি আছে, সবটুকু ঢেলে ঝড়ো হাওয়া দিতে শুরু করলো। অবস্থা এমন দাঁড়ালো যে, প্রকৃতিকে একেবারে লন্ডভন্ড করে ছাড়লো সে। কিন্তু, কাজের কাজ কিছুই হলো না। দেখা গেলো, এতো তীব্র বাতাসে লোকটা তো গা থেকে চাদর খুলেইনি, বরং আরো শক্তভাবে গায়ের সাথে জড়িয়ে নিয়েছে চাদরখানা। এবার সূর্যের পালা। সূর্য মিটিমিটি হাসতে হাসতে মঞ্চে, মানে খেলার মাঠে এলো। এসেই তার তাপমাত্রা স্বাভাবিকের তুলনায় কেবল হালকা বাড়িয়ে দিলো। ওই একটুখানি খেল দেখাতেই লোকটা ঘেমে নেয়ে একেবারে একাকার। তাড়াতাড়ি গায়ের চাদর খুলে ছুঁড়ে মারলো দূরে... ব্যস, সূর্য জিতে গেলো। হেরে গেলো বাতাস। এখন, করোনাকালীন দুঃসময়ে, পাতি নাস্তিক, উঠতি নাস্তিক আর প্রগতিবাদী নাস্তিকদের দেখে আমার ছোটবেলার সেই গল্পটার কথাই মনে পড়ছে কেনো জানি। করোনাকালীন সময়ে মসজিদ সহ যাবতীয় ধর্মীয় উপাসনালয়গুলো বন্ধ হয়ে গেছে দেখে এরা তালি বাজাতে বাজাতে বলছে, ‘দ্যাখো, তোমাদের আল্লাহর কিন্তু ক্ষমতা নাই করোনা থেকে বাঁচানোর। করোনা থেকে বাঁচাতে পারে কেবলমাত্র বিজ্ঞান। দেখলে তো মসজিদগুলোতে ক্যামন তালা ঝুলে গেলো?’ এরা আবার কবিতাও একখানা বানিয়েছে। ‘যদি বেঁচে যাও এবারের তরে, যদি কেটে যায় মৃত্যুর ভয়। জেনো বিজ্ঞান লড়েছে একা, মন্দির-মসজিদ নয়’। ভাবখানা এমন, যেন মসজিদে মানুষ কেবল রোগ হলে রোগ সারানোর জন্যে যেতো। তাদের কথাবার্তার ঢঙে বোঝা যায় যে, মানুষ মনে হয় আগে রোগ হলে ডাক্তারের কাছে যেতো না, ওষুধ খেতো না। এখনই এসব করা শুরু করেছে মানুষ। আসলে, তাদের অবস্থা হয়েছে বাতাসের মতো। গায়ের জোরে তারা জিততে চাইবে। তাদের নিজস্ব বিশ্বাস চাপিয়ে দিতে চাইবে অন্যের ওপরে। আমার দেখার মধ্যে, খুব কম ডাক্তারকে আমি পেয়েছি যারা নন-প্র্যাকটিসিং। বেশিরভাগ ডাক্তারই ধার্মিক হয়ে থাকেন সাধারণত। বাংলাদেশের বেশ নামকরা কয়েকজন ডাক্তারকে আমি চিনি যারা ব্যক্তিগতজীবনে খুব ভালো মুসলিম। জামা’আতে সালাত মিস করেন না। সম্ভবত, মৃত্যুকে তারা খুব কাছ থেকে দেখেন বলেই হয়তো তাদের বিশ্বাসের পারদটা উর্ধ্বমুখী। এটা অবিসংবদিত সত্য যে, মৃত্যু মানুষকে নতুন ভাবনার যোগান দেয়। শত চেষ্টার পরেও যখন একটা রোগিকে তারা বাঁচাতে অপারগ হোন, তখন তারা বুঝেন যে, মৃত্যু এক অনিবার্য সত্য। এই সত্যের পেছনের পর্দাটা তাই তারা আবিষ্কার করতে পারেন বেশি। খেয়াল করলে দেখবেন, মৃত্যু চোখে দেখলে মানুষ সাধারণত ধর্মপরায়ণ হয়ে উঠে বেশি। কারো বাবা-মা মারা গেলে দেখবেন, যে ছেলেটা শুক্রবারের জুমার সালাতটাও পড়েনা, সে-ও বেশ কয়েকদিন পাঁচ ওয়াক্ত সালাত পড়ে। এটা হচ্ছে মনের ভিতরে লুকিয়ে থাকা এক অনিবার্যতা যা তাকে স্রষ্টার কাছাকাছি নিয়ে আসতে চায়। মানুষ বিপদে পড়লে যখন আর কোন রাস্তা খুঁজে পায় না, যখন দেখে যে তার জন্য পৃথিবীর সকল দুয়ার বন্ধ, তখন সে এক মহাশক্তিশালী অদৃশ্য সত্ত্বার দিকে নিজেকে সঁপে দেয়। কুরআনে এর সুন্দর একটা উদাহরণ এসেছে। ‘সমুদ্রের মাঝখানে যখন তোমরা বিপদের মুখোমুখি হও, তখন আল্লাহ ব্যতীত যাদের ডাকতে, তাদের কথা তোমরা বেমালুম ভুলে যাও। তারপর যখন আল্লাহ তোমাদের সমুদ্র থেকে উদ্ধার করেন, তখন তোমরা আবার আল্লাহর কাছ থেকে মুখ ফিরিয়ে নাও’।– বনি ইসরাইল ৬৭ মানুষ ঘোরতর বিপদে পড়লে আল্লাহকেই ডাকে। অন্তরের গভীর থেকেই ডাকে। আল্লাহ যখন তাকে বিপদ থেকে বাঁচান, পরে সে আবার রঙ পাল্টায়। আগের জীবনে ফেরত যায়। এই ঘটনার একটা চমৎকার উদাহরণ আছে। ড. মোহিত কামালের ‘মানব মনের গতি-প্রকৃতি’ বইতে একটা ঘটনা পড়েছিলাম তসলিমা নাসরিনকে নিয়ে। তিনি লিখেছেন এভাবে- ‘শক্তিমান লেখিকা তসলিমা নাসরিনের সঙ্গে একবার সমুদ্র পেরিয়ে সেন্ট মার্টিন দ্বীপে যাওয়ার সুযোগ হয়েছিলো আমার। ফিরে আসার সময় হঠাৎ করেই বাতাসের গতি বেড়ে গেলো। ঢেউ হলো এলোমেলো, বিক্ষিপ্ত। বোটের উভয় পাশ থেকে পানি ছিটকে এসে ভিজিয়ে দিচ্ছে আমাদের। নাসরিন হঠাৎ হঠাৎ চিৎকার দিয়ে বলছে, ‘আল্লাগো! মরে যাবো নাকি! মাগো! একি! একি!’ ঘটনার মন্তব্যে লেখক বলেছেন, ‘বিপদে পড়লে মানুষ তার প্রিয়তম মানুষটির কথা স্মরণ করে, ছোট্ট শিশুর মতো আচরণ করে কিংবা সবচেয়ে ক্ষমতাধর নির্ভরশীল কারুর কাছ থেকে সাহায্য প্রার্থনা করে। কোনো বিকৃতি ছাড়াই তার অবচেতন মনের চিরন্তন সত্যের প্রকাশ ঘটে। নাসরিনের অবচেতন চিন্তাধারা থেকেও সৃষ্টিকর্তার প্রতি প্রচ্ছন্ন অনুভূতি ওই সময় বেরিয়ে এসেছে’। তো, দেখা যাচ্ছে, কুরআনের আয়াতখানাই এখানে দিবালোকের ন্যায় স্পষ্ট হয়ে ধরা পড়েছে। ঘোরতর নাস্তিকও মৃত্যু সামনে উপস্থিত হলে আল্লাহ আল্লাহ করে। সারাজীবন মানববাদ, বিজ্ঞানবাদ আর শরীরবাদের জয়গান গাওয়া লোকটাও জাহাজ দুলতে শুরু করলে সব ভুলে অবচেতন মনে আল্লাহকে ডাকতে থাকে। ওই যে, যেখানে প্রোথিত আছে শেকড়, বিপদের সময়ে সেই আবদ্ধ দরোজা খানিক নড়ে উঠে তখন।
অবস্থা এমন যে, কারো যদি সত্যি সত্যিই করোনা ধরা পড়ে, নিজ পরিবারেই সে নিগৃহীত হচ্ছে। নিজ প্রতিবেশির কাছেই হচ্ছে লাঞ্চিত। নিজের আত্মীয়স্বজনদের কাছে সে অস্পৃশ্য, বন্ধুদের কাছে হয়ে উঠছে উটকো ঝামেলা। আর মারা গেলে, কেউ ধরছেনা, কাছে যাচ্ছেনা, গোসল-জানাযা দিচ্ছেনা। অনেকে তো কবরস্থানে কবর পর্যন্ত দিতে দিচ্ছেনা। এমন বৈরি পরিবেশে, এমন প্রতিকূল সময়ে একদল ডাক্তার, নার্স আর স্বাস্থ্যকর্মীরা জীবনের ঝুঁকি নিয়ে রোজ গাউন আর স্টেথোস্কোপ গলায় ঝুলিয়ে হাসপাতালে এসে আমাদের সেবা দিয়ে যাচ্ছে। জানি, ডাক্তারদের নিয়ে অনেক অভিযোগ দাঁড় করানো যায়। কিন্তু, জীবন আর মৃত্যুর মুখোমুখি দাঁড়িয়ে, সাদা পোশাকের আবরণে নিজেদের আচ্ছাদিত করে যেসকল মহান মানুষেরা আমাদের সেবাদানের উদ্দেশ্যে রোজ বেরিয়ে পড়েন, তাদের জন্য বুকভরা ভালোবাসা এবং শ্রদ্ধা।
বাসার জানালাগুলোতে প্রতিদিন সকাল-বিকেল আর দুপুরে অনেকগুলো পাখি এসে কিচিরমিচির করে। ইদানীং সংখ্যাটা আরো বেড়েছে। আমার আম্মাকে দেখে আসছি, ঢাকায় আসার পর থেকেই আমার আম্মা রোজ নিয়ম করে জানালার গ্রিলের নিচের জায়গাটুকুতে ভাত আর চাল ছিটিয়ে রাখেন। কয়েক ধরণের চড়ুই পাখি এসে রোজ সেগুলো খেয়ে যায়। এমন হয়েছে, কোনোদিন যদি আম্মা ভাত-চাল দেওয়ার আগে পাখিগুলো হাজির হয়ে যায়, সে কি চেঁচামেচি তাদের! আম্মা তো দৌঁড়ে গিয়ে ভাত ছিটিয়ে দিয়ে আসেন। এরপর তারা শান্ত হয়। আমার আম্মা আমার একজীবনের অনুপ্রেরণা। আমার চোখে দেখা, আমার আম্মার চাইতে সাহসী, ধৈর্যশীল কোন মহিলা আমি আজ পর্যন্ত দেখিনি। জীবনের একটা কঠিন, দূর্বিষহ ঘূর্ণিঝড় উপেক্ষা করে, তিনি আমাদের ভাই-বোনদের যেভাবে বুক আগলে রেখেছেন, তা অবিশ্বাস্য! আমি যদি কোনোদিন আত্মজীবনী লিখি, আমি নিশ্চিতভাবে জানি যে, সেই জীবনীর দুই তৃতীয়াংশে থাকবে আমার আম্মার গল্প। সে গল্প আমি খুব গর্ব এবং ভালোবাসার সাথে লিখতে চাই। পশু-পাখিদের খাওয়ানোটাও একটা বিশাল সাদাকা। কিন্তু, এটা যে সাদাকা, সেটা আমার আম্মা জানতেন না। এমনি ভালোবেসেই করেন এই কাজ। আমি ভাবছি, আমার আম্মার কোন আমলও যদি কবুল না হয়, হয়তো-বা, এই পাখিগুলোকে এভাবে, ভালোবেসে খাওয়ানোর বদৌলতে আমার আম্মা নাজাত পাবেন, ইন শা আল্লাহ।
একটা গল্প প্রচলিত আছে। একজন মনোবিজ্ঞানী ক্লাশে ঢুকে একটি গ্লাস হাতে নিলেন যা অর্ধেকটা খালি এবং বাকি অর্ধেক পানিতে ভর্তি। ক্লাশের সবাই ভাবলো, উনি বোধহয় জিজ্ঞেস করবেন যে, এই গ্লাস ভর্তি না খালি? এটাই পপুলার জিজ্ঞাসা এই ইস্যুতে। কিন্তু তিনি তা জিজ্ঞেস করলেন না। তিনি বললেন, 'এই গ্লাসের ওজন কতো হতে পারে?' সবাই খানিকটা বিস্মিত হলো। অনেকে অনেকরকম উত্তর দিলো অবশ্য। পরে, মনোবিজ্ঞানী নিজেই বললেন যে, এই গ্লাসের ওজন, পানি সহ চারশো গ্রাম। এরপর তিনি বললেন, 'আচ্ছা, এই যে আমি চারশো গ্রামের এই গ্লাস ধরে আছি, এতে কি আমার কষ্ট হচ্ছে?' সবাই সমস্বরে উত্তর দিলো, 'এ আর এমন কি ওজন যে, কষ্ট হবে?' - 'ঠিক। আমার কোন কষ্ট হচ্ছেনা। কিন্তু, এই গ্লাস যদি আমি একঘন্টা এভাবে ধরে রাখি, আমার কিন্তু কষ্ট হবে। যদি পাঁচ ঘন্টা ধরে রাখি, আরো বেশি কষ্ট হবে। যদি একদিন এভাবে ধরে রাখি এই গ্লাস, হতে পারে, আমার হাত প্যারালাইজড হয়ে যাবে'। সবাই মনোযোগ দিয়ে শুনছে। তিনি আসলে কি বোঝাতে চাচ্ছেন কেউ-ই তা ধরতে পারছেনা। আবার বলতে শুরু করলেন তিনি। 'শোন, আমাদের জীবনের দুঃখ-কষ্ট, চিন্তা আর অস্থিরতাগুলোও ঠিক এরকম। আমরা যদি সেগুলোকে খুব সাময়িক সময়ের জন্য জীবনে স্থান দিই, তাহলে সেগুলো আমাদের কাছে খুব হালকা মনে হবে। যদি সেগুলোকে আমরা জীবনে দীর্ঘস্থায়ী করি, এই গ্লাস পাঁচ ঘন্টা বা একদিন এভাবে টানা ধরে রাখার মতো, তাহলে সেগুলো আমাদের জীবনকে তছনছ করে দেবে৷ ক্ষেত্রবিশেষে, আমাদের জীবনকে প্যারালাইজড করে ছাড়বে। তাই, জীবনের স্বার্থেই কোন দুঃখ-কষ্ট, চিন্তা-অস্থিরতাকেই জীবনে দীর্ঘস্থায়ী হতে দেওয়া যাবেনা। যতো দ্রুত পারা যায় সেগুলোকে ঝেঁটিয়ে জীবন থেকে বিদেয় করতে হবে'। গল্পটা শেষ। কিন্তু, গল্পের শিক্ষাটা? আমি চিন্তা করে দেখলাম, গত কয়েকদিন বেশ অস্থিরতার মধ্যে কাটাচ্ছি৷ একটা চাপা চিন্তা, একটা চাপা ভয় যেন জীবনটাকে খুবলে খাচ্ছে। খেয়াল করে দেখলাম, এই চিন্তাগুলো আমার ওপর বেশিরভাগ চেপে বসেছে সোশ্যাল নেটওয়ার্ক, যেমন- ফেইসবুক, টুইটার থেকে। আমি সারাদিন পৃথিবীর কোন প্রান্তে কতোজন করোনায় মরছে, কতোজন আক্রান্ত হচ্ছে এই আপডেটগুলো নিতে নিতে ক্লান্ত। ভেবে দেখলাম, আমার ভয়টা এখান থেকেই উদ্ভূত। এতো এতো মৃত্যু আর আক্রান্তের খবর দেখতে দেখতে আমিই অসুস্থ হয়ে যাচ্ছি। একটা কাশি আসলেও মনে হচ্ছে আমার বুঝি করোনা হয়ে গেলো। একটু বুক ব্যথা করলেই শিউরে উঠছি। এই বুঝি গলা ব্যথাও শুরু হবে। আসলে, আমার কি এতো ভয় পাওয়া উচিত? আমার মা আর বাবা, যারা না ফেইসবুক বুঝেন, না টুইটার, না কোন সোশ্যাল নেটওয়ার্ক৷ তারা জানে যে দেশে একটা মহামারি এসেছে। একটা ভাইরাস এসেছে। কি করতে হবে? সতর্ক থাকতে হলে যা যা করা দরকার তা তারা আমার কাছ থেকে বুঝে নিয়ে ওভাবে দিনযাপন করছেন। তারা মুহুর্তে মুহুর্তে মৃত আর আক্রান্তের খবরাখবর নেন না। ফলে, বাড়তি চিন্তাও নেই তাদের। নামাজ-কালাম করছেন। খাচ্ছেন। যিকির আযকার করছেন। ঘুমুচ্ছেন। নাতি-নাতনিদের সাথে খেলাধুলো করছেন। বেশ কেটে যাচ্ছে দিন। একটা সময় হয়তো, ইন শা আল্লাহ, তারা জানতে পারবে যে, দেশ থেকে করোনা দূর হয়েছে। বাড়তি চিন্তা না নিয়েও তারা দিন গুজরান করছেন। খুব ভালোভাবেই করছেন। সতর্কও থাকছেন। কিন্তু, অতিরিক্ত সতর্ক আর তথ্যের সাথে আপ টু ডেট থাকতে গিয়ে আমি নিজের জীবনটাকে অস্থির আর অস্বাভাবিক করে তুলেছি। নাহ, আমার একটু মুক্তি দরকার। এভাবে আসলে হয় না। হতে পারেনা। দেশে করোনা এসেছে জানি। মানুষ মরছে তা-ও জানি৷ আর, এও জানি, করোনা থেকে বাঁচার জন্য সতর্কতার অংশ হিশেবে আমাকে আসলে কি কি করতে হবে। বেশি বেশি হাত ধুতে হবে। শরীরের ইমিউন সিস্টেম বাড়াতে হবে৷ মাস্ক-গ্লাভস পড়তে হবে বাইরে গেলে। সোশ্যাল ডিসট্যান্সিং মেনে চলতে হবে। সাধ্যমত গরিব-দুঃখীদের পাশে দাঁড়াতে হবে। এই তো! আমার মনে হয়, এর বাইরে আর বেশিকিছু না জানলেও, করোনায় মৃত্যুর মুর্হুমুর্হু সংবাদ আর আক্রান্তের স্কোর না জানলেও আমার চলে যাবে। তাই, সিদ্ধান্ত নিলাম যে, আর কোন সিরিয়াস আলাপ, সিরিয়াস ব্যাপার-স্যাপার নিয়ে ভাববো না। আপাতত সরল, স্বাভাবিক আর দুঃশ্চিন্তাহীন থাকতে চাই। জীবন থেকে, বাড়তি চাপ, বাড়তি চিন্তাকে দূর করতে চাই। চিন্তার গ্লাসটা বেশিক্ষণ হাতে রেখে হাতটাকে অসাড় করতে চাইনা। কয়েকদিন আগে বাসায় সিঙ্গারা বানিয়েছি। আজ চিংড়ি শুঁটকি দিয়ে আলু রান্না এবং ডিম দিয়ে টমেটো ভাজি করলাম। সবাই একেবারে চেটেপুটে খেয়েছে আলহামদুলিল্লাহ। সবাইকে এমন উৎফুল্লতার সাথে খেতে এর আগে কখনো দেখিনি। এই দুঃসময় আর দুঃসহ জীবনেও, আমার একটু সাংসারিক হওয়ার চেষ্টাটা কতো দারুনভাবেই না উপভোগ করলো আমার পরিবার। তাই, এখন থেকে সাংসারিক বিষয়াদিতে পুরোপুরি ঢুকে পড়তে চাই এই কয়েকদিন। অবসরে বই পড়া, লেখালেখি, লেকচার শোনা তো থাকবেই। সুতরাং, আজ থেকে নো বাড়তি চিন্তা। সতর্ক যা থাকার থাকি, কিন্তু অতিরিক্ত তথ্যের ভারে আর ন্যুজ হয়ে পড়তে চাইনা।
চাঁদ জেগেছে রাত জেগেছে জেগে আছে সব তারা জেগে থেকেও আজ আমরা সবাই কেমন ছন্দহারা। আলো আছে, আঁধার আছে নিয়ন-বাতির সারি জানলাগুলোয় ঠাঁয় দাঁড়িয়ে প্রাণের রোনাজারি। আকাশপানে আর্জি জানাই ওগো দয়াময়, রব খুব অসহায় আমরা সবাই মাফ করে দাও, সব।
ছোটবেলায় আমরা বাবা-মা'র কথা শুনতাম না। বাইরে বেরুতাম। এখন বাবা-মায়েরা আমাদের কথা শুনে না। বাইরে যায়। কাটাকাটি!
আমরা যারা এখনো বাইরে যাই, কিংবা যেতে হয়, আমরা যে রিক্সায় চড়ি, সেই রিক্সাচালকটার দিকে, অথবা যে সিএনজিতে উঠি, সেই সিএনজি চালকের দিকে একবার যেন ভালোমতো তাকাই। তাদের ঘরে কতোগুলো মানুষ আছে। আছে মাসুম বাচ্চা। তারা সারাদিন এই মানুষটার আয়ের দিকে তাকিয়ে থাকে। সন্ধ্যা হলে এই মানুষটা বাজার সদাই করে ফিরবে। স্ত্রী অপেক্ষায় থাকে কখন স্বামী চাল নিয়ে আসবে আর কখন চাল চুলোয় উঠাবে। সন্তানেরা অপেক্ষায় থাকে কখন চুলো থেকে ভাত নামবে আর তারা খেতে পারবে। গতকাল আমার স্ত্রী বললেন, 'রাতে কি খাবেন?' বললাম, 'মাছ-মাংশ খেতে খেতে বিরক্ত হয়ে গেলাম। এক কাজ করা যায়, পিঁয়াজু বানান। এরপর সেগুলো রান্না করেন'। কথাটা শেষ হওয়া মাত্র মনটা খারাপ হয়ে গেলো। আহা, কতোটা আরামে দিন কাটাচ্ছি! সামনে খাবারের কতোগুলো অপশান। আমার কেবল বেছে নেওয়ার ঝামেলা। যখন যা খেতে মন চাইছে, খেতে পারছি, আলহামদুলিল্লাহ। এই দূর্যোগের দিনে আমি বেছে নিচ্ছি কোনটা খাবো আর কোনটা খাবো না। অথচ, এই শ্রমজীবী মানুষগুলোকে অপেক্ষার প্রহর গুনতে হয় আজ তারা খেতে পারবে কি পারবেনা, তার জন্যে। তাই, আমরা যখন বাইরে যাবো, এই মানুষগুলোর দিকে একটু তাকানোর চেষ্টা করবো। তাদের হাতে একশোটা টাকা গুঁজে দিলে তাতে তারা তিন কেজি চাল কিনতে পারবে। হোক না নিম্নমানের চাল। পেটে তো যাবে। বাচ্চাগুলো বুঝবে! ক্ষিদের জ্বালাটা তো মিটবে। ভাড়া দেওয়ার সময় যদি বিশ-ত্রিশ টাকা বেশি দেওয়া যায়, বিশ্বাস করেন, এটা পেয়ে তাদের চোখ আনন্দে এতো বেশি ঝলমল করে উঠবে যে, আপনার চোখ দিয়ে পানি চলে আসবে। আর, যাদের অনেক বেশি সামর্থ্য আছে, তারা আরো বড় আকারে দান-সাদাকা করতে পারেন। হাদিসে বলা আছে, সাদাকা সম্পদ কমায় না, বরং বাড়ায়। বিপর্যয় সবসময় ধ্বংসই করেনা, সুযোগও তৈরি করে। এখন সুযোগ তৈরি হয়েছে মানুষগুলোর পাশে দাঁড়িয়ে আল্লাহর নিকট প্রিয় হয়ে উঠার। এমনকি, সাদাকা বিপদও দূর করে বলে হাদিস থেকে আমরা জেনেছি। তাই, এই বিপদ দূর করতে চলুন আমরা সাদাকার দিকে ঝুঁকে পড়ি। নিজ নিজ এলাকায়, মহল্লায় গরিব মানুষগুলোর পাশে দাঁড়াই। রিক্সাওয়ালা, সিএনজি ওয়ালা, এমনকি রাস্তায় দাঁড়িয়ে যারা ফুচকা, চটপটি, শাক-সবজি বেছে, তাদেরও পাশে দাঁড়াই। 'যারা আল্লাহর রাস্তায় সম্পদ ব্যয় করে তাদের উদাহরণ হচ্ছে সেই বীজের মতো যা থেকে সাতটি শীষ জন্মায়। আর প্রতিটি শীষে একশতটি করে দানা থাকে। আর আল্লাহ যাকে ইচ্ছা অতিরিক্ত দান করেন। আল্লাহ সুপ্রশস্ত সুবিজ্ঞ।' [সূরাঃ বাকারা, আয়াত: ২৬১]
খুব সরল এবং সহজভাবে ব্যাপারটিকে বোঝা যাক। আমি যদি আপনাকে বলি, ‘আমি করোনায় আক্রান্ত হয়েছি। এমতাবস্থায় আমার কি মসজিদে সালাত পড়া ঠিক হবে?’ আমার ধারণা, আপনার উত্তর হবে, ‘নাহ। আপনার মসজিদে যেতে হবেনা। আপনি বরং বাসায় সালাত আদায় করে নিন’। এই যে অসুস্থ হলে, কিংবা করোনাক্রান্ত হলে আমার যে মসজিদে যাওয়া উচিত হবেনা, এটা আপনি কোন দলিলের ভিত্তিতে বললেন? ওই দলিলটাই নয় কি, যেখানে নবিজী সাল্লাললাহু আলাইহি ওয়াসাল্লাম রোগ এবং ওযর থাকা ব্যক্তির জন্য জামা’আতে সালাত আদায় শিথিল করেছেন? এখন, আমি যেহেতু করোনায় আক্রান্ত, এবং আপনি আমাকে মসজিদে আসতে বারণ করছেন, এর পেছনে কারণ কি কি? দুটো কারণঃ (১) আমি অসুস্থ, এবং (২) আমার দ্বারা অন্যদের আক্রান্ত হবার আশংকা আছে। এখান থেকে আমরা দুই নম্বর কারণটা নিয়ে আগাতে পারি। আমার দ্বারা অন্য অনেকে করোনায় আক্রান্ত হতে পারে, এরজন্য যদি আমার মসজিদে না যাওয়াই উচিত হয়, তাহলে, মসজিদে যে এতোগুলো মুসল্লী আসছে, আমরা ঠিক কিভাবে বুঝবো যে এর মাঝে কে করোনার রোগি আর কে নয়? সেই সুযোগ কি আমাদের হাতে আছে? উত্তর হলো, ‘নাই’। করোনার রোগি সনাক্ত করতে বাংলাদেশ সরকার নিজেই যেখানে হিমশিম খাচ্ছে, সেখানে আমরা কিভাবে আলাদা করবো যে, মসজিদে আগত মুসল্লীদের মধ্যে কার মাঝে করোনা আছে আর কার মাঝে নাই? এটা কি আদৌ সম্ভব? একেবারেই না। এখন, আমরা তাহলে কোনদিকে যাবো? আমরা কি ধরে নেবো যে, আমাদের মসজিদগুলোতে আগতদের মধ্যে কেউই করোনাক্রান্ত নয়? নাকি, আমাদের সাথে সালাত আদায়কারীদের মাঝেও করোনার রোগি থেকে থাকতে পারে? কোন সম্ভাবনাটা সবচেয়ে বেশি? সম্ভবত, দ্বিতীয়টাই। কারণ, আমরা ইতোমধ্যেই জানি, চীনের উহানে করোনা সংক্রমণের একেবারে শুরু থেকে এখন অবধি বাংলাদেশে প্রবেশ করেছে ৬ লক্ষ ২৪ হাজার প্রবাসী। সংখ্যাটা আরেকবার পড়ুন। ছয় লক্ষ চব্বিশ হাজার! এই যে এতো বিশাল সংখ্যক প্রবাসীরা দেশে ফিরেছেন, তাদের মধ্যে ৮০ ভাগ এমন দেশ থেকে এসেছেন, যেখানে করোনা রীতিমতো তার ভয়ঙ্কর রূপ দেখিয়েছে বা দেখাচ্ছে। যেমন- চীন, ইতালি, ইউকে সহ মধ্যপ্রাচ্যের দেশগুলো। এতোগুলো লোকের মাঝে কতোজন লোককে কোয়ারেন্টাইনে রেখে সঠিক তদারকি করা হয়েছিলো বলতে পারেন? আমাদের বিমানবন্দরে যা হয়েছে তা হলো, জ্বর মেপেছে, জ্বর পাওয়া না গেলে ছেড়ে দিয়েছে। জ্বর পেলে বলেছে নিজের বাসায় ‘হোম কোয়ানেন্টাইনে’ থাকবেন। কিন্তু, রিসার্চ থেকে উঠে আসা তথ্য হচ্ছে, কারো শরীরে করোনার জীবাণু প্রবেশ করলে সপ্তাহ দশদিন তার মাঝে রোগের কোন লক্ষণই প্রকাশ পায়না। এমনকি সাধারণ জ্বরও হবেনা। তাহলে,শরীরের ভিতরে করোনার সুপ্ত জীবানু নিয়ে কতোজন প্রবাসী দেশে ঢুকে পড়েছেন, তা কি বুঝতে পারছেন? এই প্রবাসীরা ছড়িয়ে ছিটিয়ে পড়েছে দেশের প্রান্তে প্রান্তে। সেই প্রবাসীরা মসজিদে আসছেন। সেই প্রবাসীর বৃদ্ধ বাবা মসজিদে আসছেন যিনি প্রবাসী ছেলের সংস্পর্শে এসেছেন। অথবা, সেই প্রবাসীর সন্তান মসজিদে আসছে যে প্রবাসী বাবার সংস্পর্শে এসেছে। আবার, সেই প্রবাসী বাজারে যাচ্ছেন। চায়ের দোকানে আড্ডা দিচ্ছেন। সেই আড্ডার কেউ একজন মসজিদে আসছেন। এভাবে, মসজিদগুলোতে কেউ না কেউ যে করোনার জীবাণু বয়ে নিয়ে আসছেনা, তা আমরা নিশ্চিতভাবে বলতে পারিনা। মসজিদ থেকে যে করোনা ভাইরাসের জীবাণু ছড়াতে পারে, তা আমরা ইতোমধ্যে মালেশিয়ার ঘটনা থেকে, গতদিনের ফিলিস্তিনের গাজার ঘটনা থেকে জেনেছি। এবং, এমনকি, গতকাল ঢাকার মিরপুরে যে লোক মারা গেছে, একটি মাদ্রাসার সাবেক অধ্যক্ষ, ধারণা করা হচ্ছে তিনিও মসজিদ থেকে সংক্রমিত হয়েছিলেন। আবার, তার প্রতিবেশি যে মারা গেছে, ধারণা করা হচ্ছে তিনি ওই মাদ্রাসা অধ্যক্ষের সংস্পর্শে এসেছেন, কিংবা একই মসজিদ থেকে তিনিও সংক্রমিত হয়েছেন। আবার, প্রথমজনের চিকিৎসা করেছিলেন যে ডাক্তার, তিনিও এখন করোনায় আক্রান্ত হয়ে আইসিইউ তে আছেন। তাহলে, এখন কি বোঝা যাচ্ছে করোনা ছড়িয়ে পড়ার প্রক্রিয়াটা? এতোগুলো কথা বলার কারণ হলো, আমরা যখন নিশ্চিত করে বলতে পারছিনা আমাদের মসজিদে আগত মুসল্লীদের মধ্যে কে করোনার রোগি আর কে নয়, তখন মসজিদ থেকে করোনায় আক্রান্ত হওয়ার একটা বিরাট ঝুঁকি কিন্তু আমাদের সামনে থেকে যায়। এবং, এই ঝুঁকি যে জাতির জন্য কি বিশাল ক্ষতির কারণ হয়ে দাঁড়াতে পারে, তা কি আমরা অনুমান করতে পারছি? ঠিক এই ভয় আর আশংকা থেকেই লিবিয়া, তুরস্ক, মিশর, কুয়েত, আরব-আমিরাত, বাহরাইন, এবং এমনকি, খোদ মক্কা এবং মদিনাতেও সালাতের জামা’আত এবং জুমুয়া’হতে অংশগ্রহণ সীমিত করা হয়েছে। ব্যাপারটা কষ্টের এবং অবশ্যই হৃদয়ে রক্তক্ষরণ ঘটায়, কিন্তু, বৃহত্তর স্বার্থে, শারীয়াহ যখন এরকম অকল্যাণ থেকে মুক্ত থাকতে মসজিদে সালাত আদায় থেকে অব্যাহতি দেয়, তখন সেটা করাই কি সঠিক সময়ে সঠিক কাজ নয়? কেউ কেউ বলছেন, বাজার খোলা, পার্ক খোলা, অফিস খোলা, আপনারা আসছেন খালি মসজিদ বন্ধ করতে। আগে এসব বন্ধ করেন, পরে মসজিদ বন্ধের কথা বলবেন। ভাই, আরেকজন ভুল করছে বলে কি একজন দায়িত্ববান মুসলিম হিশেবে আপনি আর আমিও ভুল করবো? অকল্যাণ দূর করতে সবার আগে তো আমাদেরই ঝাঁপিয়ে পড়ার কথা। আমি তো বাজারের অথোরিটি নই। আমি অথোরিটি নই পার্কের কিংবা অফিস আর শপিংমলের। কিন্তু, আমি এবং আমরা তো মসজিদের অথোরিটি। আমরা যেখানকার দায়িত্বশীল, সেখানে বসে কি আমরা আমাদের দায়িত্বটুকু পালন করে ফেলবো না? মসজিদে একজন মানুষ যদি আমার দ্বারা করোনায় আক্রান্ত হয়ে অসুস্থ হয়ে পড়ে, দায়টা তো আমার। আমি তার হাক্কুল ইবাদ তথা বান্দার হক নষ্ট করেছি। আল্লাহর কাছে এর জবাব আমাকেই দিতে হবে। কিন্তু, সে যদি পার্কে গিয়ে, কিংবা অফিসে অথবা শপিংমলে আক্রান্ত হয়, সেই দায়ভার তো আমার নয়। এভাবে কেনো ভাবা যায়না? আরেকজন ভুল করছে বলে কি আমাকেও ভুল করতে হবে? তাহলে, আমি কি বলতে চাচ্ছি আমাদের দেশের সকল মসজিদে সালাত বন্ধ রাখা উচিত? আমি মুফতি কিংবা আলেম নই। তাই, এই বিষয়ে ফতোয়া প্রদানের ক্ষমতা আমি রাখিনা। আমি কেবল রোগ এবং তার সম্ভাব্য বিস্তারের চিত্রটা তুলে ধরার চেষ্টা করেছি এখানে। তবে, আমাদের বিজ্ঞ ওলামায়ে কেরামগনের নিকট আমার আকুল আবেদন এবং করজোড়ে মিনতি থাকবে- তারা যেন এই মহামারীর অবস্থা বুঝে বিজ্ঞোচিত সিদ্ধান্তটা দ্রুত নেন। পুরো জাতি আজ যে ভয়াবহ ঝুঁকির মুখে দাঁড়িয়ে, তা থেকে উত্তরণের জন্য তারা যেন সঠিক সিদ্ধান্তটা দ্রুত নিতে পারেন, এই প্রত্যাশাই থাকবে।
যেদিন নবিজী সাল্লাললাহু আলাইহি ওয়াসাল্লাম আবু বাকার রাদিয়াল্লাহু আনহুকে সাথে নিয়ে মক্কা ত্যাগ করেন, যে ঊষালগ্নে, সেদিন তারা দুজনে একটা গুহার মধ্যে আশ্রয় নিয়েছিলেন। পেছন থেকে শত্রু যখন একেবারে নাকের ডগায় চলে এলো, একেবারে গুহার মুখে, তখন ক্ষণিকের জন্য ভয় পেয়ে যান আবু বকর রাদিয়াল্লাহু আনহু। তিনি বললেন, ‘ইয়া রাসুলাল্লাহ! এই বুঝি তারা আমাদের দেখে ফেললো’। তখন নবিজী সাল্লাললাহু আলাইহি ওয়াসাল্লাম প্রতিউত্তরে যা বলেছিলেন, তা কুরআনে স্থান পেয়ে গেছে। তিনি বলেছিলেন, ‘হতাশ হয়োনা। নিশ্চয় আল্লাহ আমাদের সাথে আছেন’। নবিজীর ওপর ঘনিয়ে এসেছিলো এক ঘোরতর বিপদ। মক্কার মুশরিকেরা তাকে হত্যা করার পাঁয়তারা করছিলো। তখন, আল্লাহর নির্দেশে নবিজী এই বিপদ এড়াতে মক্কা ছেড়ে মদীনা অভিমুখে রওনা করেন। দেখুন, বিপদ থেকে বাঁচার জন্য নবিজী সাল্লাললাহু আলাইহি ওয়াসাল্লামের কি কোন তাওয়াক্কুল ছিলোনা? তিনি কি ভেবেছেন, ‘আরে! আল্লাহ বাঁচালে আমাকে মক্কাতেই বাঁচাবেন। মারলে মক্কাতেই মারবেন। আমি মক্কা ছাড়বো কেনো?’ আর, আল্লাহ সুবহানাহু ওয়া’তায়ালাও কি তাকে দিয়ে এমনটা করিয়েছেন? না। তিনি বরং নবিজীকে মক্কা ছেড়ে চলে যেতে বললেন। নবিজীর তো তাকওয়ার কোন ঘাটতি ছিলোনা। তাওয়াক্কুলের কোন কমতি ছিলোনা। এমন ধারণা করাই পাপ হবে। তাহলে কেনো তাকে সেদিন মক্কা ছাড়তে হলো? অবশ্যই সতর্কতার অংশ হিশেবে। শত্রুর চোখ এড়াতে কেনো তাকে গুহার মধ্যে আশ্রয় নিতে হলো? আল্লাহ তো চাইলে তাকে এমনিই বাঁচিয়ে দিতে পারতেন। এটাও সতর্কতা। আর, এই সতর্কতা কখনোই তাওয়াক্কুল পরিপন্থী নয়। মুসা আলাইহিস সালামের কথাই ধরুন। পেছনে ফেরাউনের বিশাল সৈন্যবহর, আর সামনে কূল-কিনারাহীন লোহিত সাগর। এমতাবস্থায় ঘাবড়ে গেলো মূসা আলাইহিস সালামের সঙ্গীরা। ভাবলো, ‘এই বুঝি তারা আমাদের ধরে ফেললো’। তখন মুসা আলাইহিস সালাম শোনালেন অভয় বাণী। বললেন, ‘আল্লাহ সাথে আছেন’। এমন মুহূর্তে আল্লাহ সুবহানাহু ওয়া’তায়ালা মুসা আলাইহিস সালামকে কি করতে বললেন? তিনি মুসা আলাইহিস সালামকে বললেন তার লাঠি দিয়ে পানিতে আঘাত করতে। মুসা আলাইহিস সালাম তা-ই করলেন, আর সাথে সাথে সমুদ্র দুভাগ হয়ে, তাতে তৈরি হয়ে গেলো একটি শুষ্ক রাস্তা। আচ্ছা, কেনোই বা মুসা আলাইহিস সালামকে লাঠি দিয়ে পানিতে আঘাত করতে হলো? আল্লাহ কি চাইলে এমনিতেই রাস্তা তৈরি করে দিতে পারেন না? কিন্তু না, আল্লাহ চান বান্দা যেন তার চেষ্টাটুকু করে। বাকিটা আল্লাহর হাতে। নূহ আলাইহিস সালামের কথা স্মরণ করুন। যখন তার জাতি একেবারে অবাধ্য, উচ্ছৃঙ্খল হয়ে উঠলো, যখন তাদের ওপর আল্লাহর আযাব অত্যাসন্ন হয়ে আসলো, তখন আল্লাহ সুবহানাহু ওয়া’তায়ালা নূহ আলাইহিস সালামকে বললেন একটা নৌকা তৈরি করে নিতে। তার জাতির ওপরে যে ভয়ঙ্কর বন্যা আপতিত হবে, তা থেকে বাঁচার জন্যে তারা যেন সেই নৌকায় উঠে পড়ে। খেয়াল করুন, আল্লাহ সুবহানাহু ওয়া’তায়ালা কি চাইলে নূহ আলাইহিস সালামকে নৌকা বানানো ব্যতীতই সেই বন্যার হাত থেকে বাঁচাতে পারতেন না? অবশ্যই পারতেন। কিন্তু, তিনি কেনো তাহলে নুহ আলাইহিস সালামকে নৌকা তৈরির আদেশ করেছিলেন? ওই যে, আল্লাহ চান বান্দা যেন তার নিজের চেষ্টাটুকু করে। সে যদি আন্তরিক হয়ে নিজের কাজটুকু করে ফেলে, সেটাকে সম্পূর্ণতা আল্লাহ দিয়ে দেন। মারঈয়াম আলাইহাস সালামের কথা স্মরণ করা যায় এখানে। ঈসা আলাহিস সালামকে গর্ভে ধারণ করার পরে যখন তার প্রসববেদনা শুরু হয়, সেদিন আল্লাহ সুবহানাহু ওয়া’তায়ালা তাকে একটা খেঁজুর গাছের ডাল ধরে নাড়া দিতে বলেছিলো। ডাল ধরে নাড়া দিলে খেঁজুর ঝরে পড়বে এবং ওই খেঁজুর তিনি খেতে পারবেন। দেখুন, আল্লাহ সুবহানাহু ওয়া’তায়ালা হুকুম করলে গাছ থেকে খেঁজুর কি এমনিই ঝরে পড়তো না মারঈইয়াম আলাইহাস সালামের জন্য? অবশ্যই পড়তো। কিন্তু তিনি তা না করে, মারঈয়াম আলাইহাস সালামকে ওই অবস্থায়, যখন তিনি প্রসববেদনায় কাতর, তখন বললেন গাছের ডাল ধরে নাড়া দিতে। কেনো বলেছিলেন? আগেই বলেছি, আল্লাহ সুবহানাহু ওয়া’তায়ালা চান বান্দা যেন তার নিজের দায়িত্বটুকু, নিজের চেষ্টাটুকু করে, আর বাকিটা আল্লাহর ওপর সোপর্দ করে দেয়। আজকে, আমাদের সামনে এসেছে এক ভয়াবহ দুঃসময়। আমরা অবলোকন করছি একটি ভয়ঙ্কর মহামারী কাল। এই দুঃসময় কাটাতে হলে, আমাদের অবশ্যই অবশ্যই আমাদের দায়িত্বটুকু পালন করতে হবে। আমরা যদি আমাদের দায়িত্বটুকু পালন করি, আশা করা যায়, ইন শা আল্লাহ, আল্লাহ সুবহানাহু ওয়া’তায়ালা এই বিপদ থেকে উত্তরণের পথ আমাদের জন্য সহজ করে দেবেন। ‘এতো সতর্ক হয়ে কি হবে? আল্লাহ আমাকে বাঁচিয়ে দেবেন। আর মরণ থাকলে তো মরতে হবেই’- এই জাতীয় কথাবার্তা যারা বলছেন, তাদের আমি অনুরোধ করবো নবিজী সাল্লাললাহু আলাইহি ওয়াসাল্লামের ঘটনাটা আরেকবার পড়ার জন্যে। তাকে হত্যার চক্রান্ত হচ্ছে জানতে পেরে তিনি মক্কা ত্যাগ করেছেন। শত্রুর চোখ এড়াতে তিনি গুহার ভিতরে আশ্রয় নিয়েছিলেন। বিপদের মুখে তিনি, ‘আরে, আল্লাহ বাঁচিয়ে দেবে’ বলে গা ছাড়া ভাব দেখাননি। বরং, বিপদ এড়াতে নিজের যেটুক করা দরকার, তার সবটুকু করেছেন। সাথে রেখেছেন আল্লাহর ওপর অগাধ তাওয়াক্কুল। এটাই তো নববী পদ্ধতি। তাহলে, আমরা কিভাবে এতো উদাসীন হচ্ছি? এতো অসতর্ক থাকছি? ভাবুন তো, এটা কি সত্যিই তাওয়াক্কুলের অংশ কিনা? ঈমানের জজবা কিনা? মুসা আলাইহিস সালাম নিজের চেষ্টা করেননি? নূহ আলাইহিস সালাম নিজের চেষ্টা করেননি? মারঈয়াম আলাইহিস সালাম প্রসববেদনা নিয়ে নিজের চেষ্টা বাদ রেখেছিলেন? না। তাহলে, কোন ঈমানের বলে, কোন তাওয়াক্কুলের বলে আমরা এমন গা ছাড়া ভাব দেখাচ্ছি আর বলছি- ‘আরে, আমার কিচ্ছু হবেনা?’ নবিজীর একটা হাদিস থেকে আমরা জেনেছি, মহামারীতে কোন ঈমানদার ব্যক্তি মারা গেলে তিনি শহিদের মর্যাদা পাবেন। নিঃসন্দেহে খুব ভালো মর্যাদা। কিন্তু, এই হাদিস টেনে যারা বলছেন, ‘আরে, মরলে তো শহিদ হবো। তাহলে এতো ভয় কিসের? শহিদ হওয়ার সাধ নেই মনে?’ সত্যি? মহামারীতে মরলে শহিদ হবেন- এজন্যে আপনি মহামারীকে পাত্তা দিতে চাইছেন না? শহিদ হওয়ার জন্যে? তাহলে, নবিজী সাল্লাললাহু আলাইহি ওয়াসাল্লাম যে বলেছেন, মহামারী আক্রান্ত এলাকায় বাইরে থেকে যেন কেউ না ঢুকে, ভিতরের কেউ যেন বাইরে না যায়’- এই হাদিসটাকে আপনি কিভাবে ব্যাখ্যা করবেন? শহিদ হওয়া এতো সহজ হলে তো তিনি উৎসাহ দিতেন বেশি করে মহামারী এলাকায় ঢুকার জন্যে। আর, সেদিন যে ওমর রাদিয়াল্লাহু আনহু এতোগুলো সাহাবিদের নিয়ে মহামারী আক্রান্ত এলাকায় না ঢুকে চলে এসেছিলেন, তাহলে তারা কি শহিদ হয়ে যাওয়ার সুযোগটা হারিয়েছেন? লুপে নেননি? আসলে, আপনি কি শহিদ হতে চাচ্ছেন না আত্মহত্যা করতে চাচ্ছেন, তা আরেকবার ভেবে দেখবেন কি? হাদিস থেকে জানা যায়, আগুনে পুড়ে মরলেও শহিদ, আর পানিতে ডুবে মরলেও শহিদ। এমনকি, পেটের রোগে অসুস্থ হয়ে মারা গেলেও শহিদের মর্যাদা পাওয়া যাবে। তো, ভাইজানেরা, আপনার বাসায় আগুন লাগলে শহিদ হওয়ার জন্য আপনি কি বাসার মধ্যে বসে থাকবেন? আপনার লঞ্চ ডুবতে থাকলে আপনি কি সাঁতরাবেন না? নিজ থেকেই পানিতে গা এলিয়ে দেবেন? কিংবা, পেটের অসুখে ধরলে ডাক্তারের কাছেও যাবেন না? ওই যে, যা বলছিলাম, এই মহামারী থেকে বাঁচতে আমাদের সম্মিলিতভাবে চেষ্টা করতে হবে। আল্লাহ বলেছেন, ‘তিনি ওই জাতির ভাগ্য পরিবর্তন করেন না, যে জাতি নিজেদের ভাগ্য পরিবর্তন না করে’। আপনি আর আমি যদি চেষ্টাই না করি, ভাগ্যটা পরিবর্তন হবে কি করে? আমাদের চেষ্টাটুকু তো করতে হবে, এরপর অপেক্ষা করতে হবে আল্লাহর ফয়সালার জন্যে। চেষ্টা করার পরেও এই মহামারীতে যদি আমাদের মৃত্যু হয়, তখন আমরা শহিদের মর্যাদা লাভ করবো ইন শা আল্লাহ। কিন্তু বিনা চেষ্টায় যদি শহিদ হওয়ার জন্যে হাত-পা ছেড়ে বসে থাকি, তা আত্মহত্যা ছাড়া আর কিছুই হবেনা। তাহলে, চেষ্টা কিভাবে করবো? বিশেষজ্ঞরা আমাদের যা জানাচ্ছেন তা-ই করতে হবে। যতোটা সম্ভব একা একা থাকতে হবে। বেশি মানুষ একত্র হয়, এমন স্থানে কোনোভাবেই যাওয়া যাবেনা। সম্ভব হলে, ঘরে বন্দী হয়ে যেতে হবে। পরিবারের সবাইকে নিয়ে। বাইরে বেরুতে হলে, অবশ্যই মাস্ক, প্রয়োজনে হ্যান্ড গ্লাভস পরতে হবে। বিদেশ থেকে এসেছে, এমন কারো সংস্পর্শে যাওয়া যাবেনা। বেশি বেশি হাত ধুতে হবে। হাত না ধুয়ে নাক-মুখ-চোখ স্পর্শ করা যাবেনা কোনোভাবেই। পুষ্টিকর খাবার-দাবার খেতে হবে যাতে শরীরের ইমিউন সিস্টেম ভালো থাকে। একটা পরিবার সতর্ক থাকা মানে একটা পরিবার নিরাপদ থাকা। এভাবে, ব্যক্তিগতভাবে যদি আমরা সতর্ক হই, কতোগুলো পরিবার নিরাপদ হতে পারি, তা কি ভেবেছেন? আপনার উদ্যোগগুলোকে ছোট ভাববেন না। এই সময়ে, আপনার এই উদ্যোগ দিনশেষে বিশাল প্রতিফল হয়ে ফিরে আসবে, ইন শা আল্লাহ। তাওবা-ইস্তিগফারে বেশি বেশি সময় দিবেন। মোনাজাতে সবার জন্য দুয়া করবেন। মনে রাখবেন, আপনি অন্যের নিরাপত্তা চেয়ে যখন দুয়া করেন, ফেরেশতারা তখন ওই একই দুয়া আপনার জন্যে করে। এই বিপদ হোক আমাদের জন্য আল্লাহর দিকে ফিরে আসার এক অনন্য সুযোগ।
সেল্ফ কোয়ারেন্টাইনঃ আমি যা করছিঃ [ক] [ লেখাটা তাদের জন্যে, যারা বাসায় কোয়ারেন্টাইনে আছেন, কিংবা থাকতে পারবেন। যাদের আয় রোজগারের জন্য এখনো বাধ্যতামূলকভাবে বাইরে যেতে হয় বা হচ্ছে, তারা এর আওতামুক্ত ] শুরুতেই বলি, আমি আসলে জামা'আতে সালাতে যাচ্ছিনা। পাঁচ ওয়াক্ত সালাত আমি বাসাতেই আদায় করছি। কষ্ট লাগছে এজন্যে, কিন্তু আপাতত নিরুপায়। আমি অসুস্থ নই, আলহামদুলিল্লাহ। কিন্তু আমি যে মসজিদে সাধারণত সালাত পড়ি, সেখানকার অবস্থা খুব অথৈবচ। সবার হাবভাব এমন, দেশে যে আস্ত একটা মহামারী এসেছে, তা সম্পর্কে এরা কেউ কিছুই জানেনা। লোকজন কাশছে, হাঁচি দিচ্ছে, কিন্তু কারো মুখে কোন মাস্ক নেই। নিদেনপক্ষে হাঁচির সময়ে নাকে একটা টিস্যুও ধরছেনা। এই যে এতোগুলো লোক সালাতে আসছে, এরমধ্যে কে করোনার রোগি আর কে নয়, তা আমরা কেউই জানিনা। এমনকি, যার মাঝে হাঁচি-কাশি-জ্বর-সর্দি কিচ্ছু নেই, এমন লোকও করোনার রোগি হয়ে থাকতে পারে। তার মাঝে থাকতে পারে করোনার জীবাণু। এটা একেবারে লেটেস্ট রিসার্চের সংবাদ৷ এমতাবস্থায়, এতো ঝুঁকি নিয়ে, এতোগুলো অসচেতন মানুষের মাঝে সালাত আদায় করাকে আমি আমার জন্য, আমার পরিবারের জন্য নিরাপদ মনে করছিনা। আমার দ্বারা আমার পরিবার, আমার মা, সন্তান, স্ত্রী আক্রান্ত হবে, আমার প্রতিবেশি আক্রান্ত হবে, তা আমি হতে দিতে পারছিনা। জরুরি মুহূর্তে শারীয়াহ যেহেতু বাসায় সালাত আদায়ের হুকুম রেখেছে, এবং অনেক মুসলিম দেশ ইতোমধ্যে তার প্রয়োগ করেছে, তাই, আমি সচেতনভাবে, সতর্কতার অংশ হিশেবে জামা'আতে সালাত আদায় না করে বাসায় আদায় করছি। আমার এই অবস্থানের জন্য যারা আমার তাকওয়ার কমজুরি, ঈমানের দূর্বলতা কিংবা তাওয়াক্কুলের দৈন্যদশা ভাবছেন, ভাবতে পারেন। দোয়া করবেন যেন আল্লাহ আমাকেও আপনাদের মতো ইস্পাত কঠিন ঈমান, টইটম্বুর তাকওয়া এবং শক্তপোক্ত তাওয়াক্কুলের শক্তি দান করেন। আর, সাহাবাদের সময়ে মহামারী হয়েছে, তারা কি জামা'আত ছেড়েছে? তাহলে আমরা কেনো ছাড়ছি? ইসলাম কি সংক্রামক রোগে বিশ্বাস করে? আমরা কি ইহুদিদের পাতানো ফাঁদে পা দিচ্ছিনা?- এই জাতীয় কোন তর্কে যেতে আপাতত ইচ্ছুক নই। এগুলো নিয়ে ইতোমধ্যে অনেক আলাপ হয়েছে, নতুন করে এগুলোতে সময় নষ্ট করার কোন ইচ্ছে নেই। [খ] পাঁচদিন ধরে বাসার মধ্যে বন্দী আছি। দম বন্ধ করা অবস্থা, কিন্তু কিছুই করার নেই। নিজে বাঁচার জন্যে, এবং অন্যকে বাঁচানোর তাগিদে এটা এই মুহূর্তে একেবারে ফরজ পর্যায়ের কর্তব্য। সারা বিশ্বের করোনা মোকাবেলার যে সারসংসক্ষেপ, তা থেকে উঠে আসা দুটো সফল উপায় হচ্ছেঃ (১) বেশি বেশি করোনা টেস্ট করা। যতো বেশি মানুষকে টেস্ট করা যাবে, ততো বেশি সংখ্যক মানুষকে ডিটেক্ট করা যাবে, এবং রোগিদের আলাদা করে, তাদের সংস্পর্শে যারা এসেছে, তাদেরও আইসোলেট করে ফেলা যাবে। এতে করে দ্রুত পরিস্থিতি নিয়ন্ত্রণে নিয়ে নেওয়া যাবে৷ দক্ষিণ কোরিয়া ঠিক এই পদ্ধতিতে এগিয়েছে, এবং ইতোমধ্যে তারা করোনা পরিস্থিতি নিয়ন্ত্রণে নিয়ে এসেছে। অথবা (২) কোয়ারেন্টাইন করে ফেলা। চীন আস্ত আস্ত শহরকে লক ডাউন করে ফেলেছিলো। সকল জনসাধারণকে বন্দী করে ফেলেছিলো বাসার মধ্যে। একেবারে জরুরি প্রয়োজন ছাড়া বাইরে বেরুনোর ওপর সরকারিভাবে কড়া নিষেধাজ্ঞা আরোপ করেছিলো। একটু সময় লাগলেও, এই পদ্ধতিতে চীনও সফলতা পেয়েছে। করোনা পরিস্থিতি নিয়ন্ত্রণে নিয়ে এসেছে তারাও৷ এখন, আমাদের দেশের দিকে তাকানো যাক। আমাদের দেশে করোনা সনাক্তকরণ কীট-ই আছে হাতেগোনা। নেই ডাক্তারদের প্রয়োজনীয় ইকুয়েপমেন্ট। ফলে, আমাদের দেশে এখন কোরিয়ার মতো অনেক বেশি টেস্ট করে রোগিদের আলাদা করে ফেলা কোনোভাবেই সম্ভব না। যা মোটামুটি সম্ভব তা হলো- কোয়ারেন্টাইন। সরকার উদ্যোগ নিলে, বিভিন্ন সংস্থাকে কাজে লাগিয়ে এই কাজটা করতে পারবে বলে মনে করি। কিন্তু দুঃখের ব্যাপার হলো, করোনা যে মুহূর্তে এখানে মরণ আঘাত হানার জন্য ফনা তুলে আছে, ঠিক সেই মুহূর্তেও আমরা ব্যস্ত আছি নির্বাচনী প্রচার-প্রচারণা, ভোট, পার্কে-রিসোর্টে বেড়াতে যাওয়া নিয়ে। এখনও আমাদের শপিং মল, পার্ক, বিনোদনকেন্দ্রগুলো খোলা রয়ে গেছে যেখানে প্রতিদিন টইটই করে ঘুরে বেড়াচ্ছে অসংখ্য মানুষ৷ এটা যে কতোটা নির্বুদ্ধিতা আর এর ফল যে কতোটা সাংঘাতিক হয়ে পাল্টা আঘাত হানবে- তা আমরা কিংবা রাষ্ট্র, কেউ-ই সম্ভবত বুঝতে পারছিনা। কিন্তু, রাষ্ট্রের দিকে চেয়ে বসে থাকলে চলবেনা। মহামারিতে প্রত্যেকটা মানুষকে গুরুত্বপূর্ণ ভূমিকা পালন করতে হয়। এমতাবস্থায় আমি আর আপনি যা করতে পারি তা হলো- সম্ভব হলে, সামর্থ্য থাকলে নিজেকে ঘরবন্দী করে ফেলা। স্রেফ ঘরবন্দী। ব্যস! ফুলস্টপ! আমার বাসায় আমরা চারজন সদস্য৷ সপ্তাহ দুই চলতে পারবো, এমন পরিমাণ চাল, সেই পরিমাণ তেল, কিছু খুচরো বাজার, শুকনো কিছু খাবার নিয়ে আমি আজ পাঁচদিন ঘরে আছি। আপনারা যারা এখনো সেল্ফ কোয়ারেন্টাইনে যাননি, কিন্তু যেতে চাচ্ছেন, তাদের জন্য আমি কয়েকটা উপায় বলতে পারি। আগেই বলেছি, পরিবারের সদস্য সংখ্যা বুঝে, সপ্তাহ দুই চলতে পারবেন এমন পরিমাণ বাজার-সদাই করে ফেলুন। লক্ষ্য রাখতে হবে, মাত্রাতিরিক্ত বাজার সদাই যেন না হয়। এতে করে অন্য অনেকে হয়তো অনেককিছু কিনতে পারবেনা, অথবা সংকটে ভুগবে৷ আপনার পরিবারে সপ্তাহ দুয়েক চলতে কোন জিনিস কি পরিমাণ লাগবে, তা আপনার স্ত্রী কিংবা মা'কে জিজ্ঞেস করুন। তারা আপনাকে ঝটপট বলে দেবেন। আমরা অনেকেই এমনিতেই পুরো মাসের বাজার সদাই একসাথে করে রাখি। এটাও অনেকটা তেমন। বাজার সদাইয়ের ব্যাপারে খেয়াল রাখবেন, ছোট ছোট জিনিসের জন্য আপনাকে যেন বারেবারে বাইরে বেরুতে না হয়। যেমন- বাচ্চার ডায়াপার, টিস্যু ইত্যাদি। এগুলোকে ভালোভাবে নোট করে, মনে করে নিয়ে আসবেন। আল্লাহ না করুন, যদি আপনি করোনাতে আক্রান্ত হয়েও পড়েন, তখন আপনার কিছু ইমার্জেন্সি ওষুধের দরকার পড়বে, যেমন- নাপা/নাপা এক্সটেন্ড, ফেক্সো ইত্যাদি। আরেকটা জিনিস মনে রাখবেন, করোনা আক্রান্ত হলে অনেকের কিন্তু মারাত্মকরকম ডায়রিয়াও হচ্ছে। এজন্যে বাসায় কিছু ওরস্যালাইন কিনে রাখতে পারেন। এগুলো আপনাকে ইমার্জেন্সি মুহূর্তে বেশ কাজে দেবে। যদি ইন কেইস আপনাকে বাইরে যেতেই হয়, খুব সাবধানতা অবলম্বন করবেন। মাস্ক পড়বেন। সম্ভব হলে হ্যান্ড গ্লাভস৷ চশমাও পড়তে পারেন। আগে বলা হয়েছিলো, করোনা ভাইরাস বাতাসে ভেসে থাকতে পারেনা। কিন্তু একেবারে রিসেন্ট স্ট্যাডিতে দেখা গেছে, করোনা ভাইরাস বাতাসে তিন ঘন্টা ভেসে থাকতে পারে। ভয়াবহ। তাই, মাস্ক বিহীন বাইরে যেন ভুলেও বের হবেন না। বাইরে থেকে বাসায় এলে কি করবেন? কারো সাথে কোন রকম সংস্পর্শে না এসে, সোজা শাওয়ারে ঢুকে পড়বেন। ভালোভাবে সাবান দিয়ে একটা জম্পেশ গোসল দিয়ে দেবেন সাথে সাথে। পরিধেয় কাপড়গুলোকে ডেটল কিংবা হুইল পাউডার দিয়ে ধুয়ে ফেলবেন। বাসার অলস সময়গুলোকে কাজে লাগাতে পারেন। যেমন- পড়ার তালিকায় থাকা বইগুলো পড়ে শেষ করতে পারেন। যাদের লেখালেখির কাজ আছে, তারা আরো বেশি লেখার চেষ্টা করতে পারেন। পরিবারের সবার সাথে বসে নানান বিষয়ে কথাবার্তা বলতে পারেন। বাসায় হালাকা করা যায়। মানে, দ্বীনি আলোচনা। আমার স্ত্রী এই সময়ে তার হিফযের পরিমাণ বাড়িয়েছেন, আমি বাড়িয়েছি পড়াশুনা। এই সময়গুলোতে ব্যক্তিগত ইবাদাত বাড়াতে পারেন, যেমন- তাহাজ্জুদ পড়া, চাশতের সালাত আদায় ইত্যাদি যা আমরা হয়তো আমাদের ব্যস্ত কর্মদিবসে করে উঠতে পারিনা। স্ত্রীকে বাসার কাজে হেল্প করা যায়৷ বাচ্চা সামলানো, টেবিল পরিষ্কার, বিছানা গোছানো ইত্যাদি নানান কাজে স্ত্রীর সহযোগি হওয়া যায়। এতে দুটো লাভ। ভালোবাসা গাঢ় হবে, এবং সওয়াবও পাওয়া যাবে। তাই, হাতছাড়া করবেন না এমন সুযোগ। আর, যারা সারাবছর এগুলো করেন, তারা অবশ্যই খুব ভালো মানুষ৷ আপনাদের জন্য ভালোবাসা। আরো যা করতে পারেন তা হলোঃ আপনার আশপাশের, গরীব প্রতিবেশিদের সাহায্য-সহযোগিতা করা। এই দূর্যোগের দিনে, দ্রব্যমূল্যের এই উর্ধ্বগতির সময়ে তাদের জীবিকানির্বাহ করতে কতোইনা কষ্ট হচ্ছে। সম্ভব হলে, তাদের টাকা-পয়সা দিয়ে সাহায্য করা যায়। আপনি জেনে খুশি হবেন, সাদাকা কিন্তু বিপদ দূর করে। হতে পারে, আপনার এই সময়ের সাদাকা আপনাকে, আপনার পরিবারকে করোনার হাত থেকে বাঁচিয়ে দেবে, ইন শা আল্লাহ। সবশেষে, ঘাবড়াবেন না। আল্লাহর ওপর ভরসা করে, সতর্কতার সবটুকু মেনে চলুন। আল্লাহর ওয়াদা তো সত্যই। তিনি বলেছেন, বান্দার ওপর তিনি এমন বোঝা চাপান না, যা বহন করার সামর্থ্য বান্দার নেই। সতর্ক থাকুন। সুস্থ থাকুন। আল্লাহকে ডাকুন বেশি বেশি। 'আর, যখন আমি রোগাক্রান্ত হই, তখন তিনিই আমাকে শে'ফা দান করেন'- সূরা আশ-শো'য়ারা - ৮০ 
ব্যক্তিগতভাবে, আমার আলহামদুলিল্লাহ সামর্থ্য আছে বস্তা দশেক চাল, লিটার বিশেক তেল এবং তদানুযায়ী জিনিসপত্র কিনে মাস ছয়েকের খাবার গুদাম করে বাসায় বন্দী হয়ে যাওয়ার। কিন্তু, আমি তেমন কিছুই কিনি নাই। মাসের শুরুতে চালের যে বস্তা কেনা হয়, সেখানে পঁচিশ কেজির মতো চাল আছে। দুই লিটার তেল কিনেছি। আর, সপ্তাহখানেক আগে, পাঁচ কেজি আলু আর দুই কেজি ময়দা। এর বাইরে আগে বাসায় যা ছিলো, তা-ই। এটুকু নিয়েই আমি ঘরবন্দী। যদি ফুরিয়ে যায়, যতোটুকু লাগবে, কেনার জন্য বের হবো, ইন শা আল্লাহ। যেসকল সামর্থ্যবানেরা লোকাল মার্কেট, মিনা বাজার, স্বপ্ন আর আগোরা থেকে বস্তায় বস্তায় তেল-নুন-মরিচ-পেঁয়াজ আর চাল কিনে মজুদ করছেন, আপনারা কি একটাবারও গরীব মানুষগুলোর কথা ভেবেছেন? আপনারা হুড়মুড় করে জিনিসপত্র মজুদ করছেন বলেই অসাধু ব্যবসায়ীরা সুযোগ বুঝে জিনিসপত্রের দাম তরতর করে বাড়িয়ে দিচ্ছে। চালের যে বস্তা নাকি ২৫০০ টাকা ছিলো, সেটা এখন ৩৫০০ টাকা। লেবুর হালি শুনলাম ৮০ টাকা। পেঁয়াজের দামও নাকি বাড়ছে হুড়মুড় করে। এই যে আপনাদের কারণে জিনিসপত্রগুলোর দাম যে অস্বাভাবিকভাবে বেড়ে যাচ্ছে, গরীব এবং দিনমজুর মানুষেরা, যাদের আয় একেবারে সীমিত, তারা কোথায় যাবে ভেবেছেন একবার? যারা দশ টাকার মরিচের গুড়া কেনার জন্য পাশের দোকানে যায়, তারা কি পারবে কিনতে? এককেজি চালের জন্য, দুই ছটাক তেলের জন্য যারা আসে, তাদের কি অবস্থা হবে? পাঁচদিনের জন্য কিনেন, নিদেনপক্ষে এক সপ্তাহের জন্য কিনেন। কিন্তু, তাই বলে একেবারে দূর্ভিক্ষ লাগিয়ে দিতে হবে কেনো? আল্লাহর ওয়াস্তে একটু মানবিক হোন। এই দূর্যোগের মুহূর্তে, পাশের অভাবী মানুষটার কথাও ভাবেন। একা বাঁচতে না চেয়ে, সবাইকে নিয়ে বাঁচেন।
পৃথিবীর বেশ কয়েকটা দেশ বেশ সফলভাবেই করোনা ভাইরাস থেকে নিজেদের জোরালোভাবে বাঁচিয়ে নিতে সক্ষম হয়েছে, যেমন তাইওয়ান। তাইওয়ান হচ্ছে চীনের বর্ডারের সবচেয়ে কাছের দেশ। আশংকা ছিলো, করোনা ভাইরাসে চীনের পরে সবচেয়ে বেশি মানুষ আক্রান্ত হবে তাইওয়ানে, যেহেতু দেশ দুইটা একেবারে কাছাকাছি, এবং চীন থেকে প্রচুর মানুষ প্রতিদিন তাইওয়ানে আসা-যাওয়া করে। কিন্তু খুব আশ্চর্যজনকভাবে, তাইওয়ান খুব সফলভাবেই করোনাকে প্রতিরোধ করতে পেরেছে। এখন পর্যন্ত তাইওয়ানে মোট করোনায় আক্রান্তের সংখ্যা ১০৮। মারা গেছে কেবল মাত্র একজন। আই রিপিট, তাইওয়ান হলো চীনের বর্ডারের একেবারে গা ঘেঁষে থাকা একটা দেশ! তো, এতো মারাত্মক ঝুঁকি থাকা সত্ত্বেও, তাইওয়ান কিভাবে এতো সফলভাবে এই ক্রাইসিস ওভারকাম করেছে? আসল কথা হলো, তাইওয়ান ইতিহাস থেকে শিক্ষা নিয়েছে। ২০০৩ সালের সার্স ভাইরাসের সময় তাইওয়ান খুব ভালোভাবে আক্রান্ত হয়। তখনকার অভিজ্ঞতাগুলো, এবং, সার্স ভাইরাস আর করোনা যেহেতু বহুলাংশে একইরকম ভাইরাস, তাই এরকম ভাইরাসের মহামারিকে ঠেকাতে কোন পদক্ষেপ নিলে একে দ্রুত আটকানো যায়, সেই অভিজ্ঞতা তাইওয়ানের ছিলো। সেই অভিজ্ঞতার সফল বাস্তবায়নের সুফল পেয়েছে তাইওয়ান। কি করেছে তারা? চীনে এই ভাইরাস ধরা পড়া মাত্রই তারা ব্যাপকভাবে সতর্ক হয়ে যায়। চীন ফেরত প্রতিটা ফ্লাইটকে তারা খুব ভালো অবজার্ভেশনে রাখে। প্রতিটা প্রবাসীকে তারা নজরদারি, নিয়ন্ত্রণ এবং অবস্থা বুঝে যাবতীয় জরুরি পদক্ষেপ গ্রহণ করে। তাইওয়ান একইসাথে কোয়ারেন্টাইন করার ব্যাপক প্রস্তুতি নিয়ে রাখে। হটলাইন চালু করে, সন্দেহজনকদের দ্রুত হাসপাতালের আওতায় নিয়ে আসে। তারা ম্যাসেজে, সাস্থ্য সাইটে এবং টিভি চ্যানেলগুলোতে করোনা প্রতিরোধের যাবতীয় তথ্য, পরামর্শ এবং পদক্ষেপের বিস্তারিত তাইওয়ানবাসীকে জানিয়ে দেয়। ফলে, জনগনও ব্যাপক আকারে সচেতন হয়। মোদ্দাকথা, তাইওয়ান সরকার খুব সচেতনভাবে এটাকে হ্যান্ডেল করেছে এবং ঠিক এজন্যে, চীনের একেবারে কাছের দেশ হওয়ার পরেও তাইওয়ানে আক্রান্ত এবং মৃতের সংখ্যা একেবারে কম। একই কাজ করেছে জাপান, সিঙ্গাপুর এবং থাইল্যান্ড সহ আরো বেশ কয়েকটা দেশ। সেসব দেশের সরকার করোনাকে শুরু থেকেই ভালোভাবে নিয়েছে এবং বিমানবন্দর থেকে শুরু করে হাসপাতাল- সবখানে প্রস্তুত রেখেছে যাবতীয় দরকারি নিরাপত্তা, স্বাস্থ্য ব্যবস্থা, যার দরুন, এই দেশগুলোতেও করোনা কোন মারাত্মক আকার ধারণ করতে পারেনি। কিন্তু, যেসকল দেশ একেবারে শুরু থেকে করোনা নিয়ে উদাসীনতা আর গা ছাড়া ভাব দেখিয়েছে, তাদের মারাত্মকভাবে মাশুল গুনতে হচ্ছে এখন। এই তালিকায় আছে চীন, ইরান, ইতালি, স্পেন এবং দক্ষিণ কোরিয়া। এদের মধ্যে চীন আর দক্ষিণ কোরিয়া এখন করোনাকে অনেকটাই নিয়ন্ত্রণে নিয়ে এলেও, বাকিদের অবস্থা এখনও শোচনীয়। করুণ। করোনা ইস্যুতে আমাদেরও যে ব্যাপকভাবে ভুগতে হবে, তা এখন দিবালোকের ন্যায় স্পষ্ট। কারণ হলো, আমাদের বিমানবন্দরে শুরু থেকে তেমন কোন নজরদারি ছিলোনা। করোনা আক্রান্ত দেশগুলো থেকে বহু পরিমাণ প্রবাসী অনায়েশে দেশে ঢুকেছে কোনোপ্রকার পরীক্ষা-নিরীক্ষা ছাড়াই। এই সমস্ত প্রবাসীরা ছড়িয়ে পড়েছিলো দেশের আনাচেকানাচে। গুটিকয়েক লোককে হোম কোয়ারেন্টাইনে থাকতে বলা হলেও, মিডিয়ায় আমরা দেখেছি তারা কিভাবে শ্বশুরবাড়ি, নানাবাড়ি আর বাইকের পেছনে বন্ধুকে চাপিয়ে টইটই করে ঘুরে বেড়াচ্ছেন সারা তল্লাট। এখনও সম্ভবত অনেক বাংলাদেশিরা রিসোর্টগুলোতে, পার্কে বেড়াচ্ছেন কিংবা বেড়াতে যাওয়ার জন্য সাজগোজ, প্ল্যান-প্রোগ্রাম করছেন। বাইরে বের হলে দেখা যায়, মানুষগুলোর মাঝে একেবারে গা ছাড়া ভাব, যেন দুনিয়ায় যে একটা মহামারী এসেছে, এই ব্যাপারে তারা কিছু জানেইনা৷ এর কারণ কি? এখনও মানুষের মাঝে কোন সচেতনতা জেগে উঠেনি কেনো তেমন? কারণ, রাষ্ট্রীয়ভাবে সচেতনতার যে পদক্ষেপগুলো তাইওয়ান, জাপান, সিঙ্গাপুর আর থাইল্যান্ড নিয়েছে, ফোন-ম্যাসেজ-টিভি-সাইট এবং দক্ষ স্বাস্থ্যকর্মী বাহিনীর মাধ্যমে তারা যেভাবে জনগনকে করোনা সম্পর্কে জানাতে পেরেছে, এর ভয়াবহতা বুঝাতে পেরেছে, এটা থেকে বেঁচে থাকার উপায় জনগনের মাথায় ঢুকাতে পেরেছে, আমরা তার কানাকড়িও পারিনি। এটা আমাদের ব্যর্থতা। এই ব্যর্থতার কাফফারা কতো ভয়াবহভাবেই যে আমাদের দিতে হতে পারে, তা ভাবলে গা শিউরে উঠে। তবুও, একসাথে হয়ে আমাদের এখনো অনেক কিছু করার আছে। এখনও সময় আছে করোনাকে ম্যাসাকার পর্যায়ে পৌঁছে যাওয়া থেকে আটকে দেওয়া। এরজন্যে কি করতে হবে? খুব সহজ। ভাই, যদি সম্ভব হয় বাসায় নিজেকে আটকে ফেলুন। সোশ্যাল ইন্টারেকশন যতো কমানো যাবে, করোনায় আক্রান্ত হবার আশংকা ততোই কমে আসবে। আপনার বৃদ্ধ পিতাকে ঘরে আটকে ফেলুন। বেশি বেশি ভিটামিন সমৃদ্ধ খাবার খান। ভিটামিন সি বেশি বেশি৷ বাইরে বেরুলে মাস্ক পড়ুন। সম্ভব হলে হ্যান্ড গ্লাভস। বাইরে থাকাবস্থায় কোনোভাবে নাকে-মুখে-চোখে হাত দিবেন না। বাসায় এসে সবচেয়ে ভালো হয় যদি সাথে সাথে গোসলে ঢুকে যান। সাবান দিয়ে ভালোমতো গোসল দিয়ে এরপর বাসার অন্যদের সংস্পর্শে যান। বিদেশফেরত কারো সংস্পর্শে যাবেন না কোনোভাবে। হাত ধুবেন বেশি বেশি। আর, দুয়া করা ছাড়বেন না। এই অবস্থায় আল্লাহ সুবহানাহু ওয়া'তায়ালার রহমত ছাড়া এই সংকট উৎরানোর কোন রাস্তা নেই।
ফোন দিয়েছে ছোট আপু। মা'কে বললো, 'তোমাদের বেলকনিতে যে থানকুনির চারা ছিলো, সেগুলো আছে?' আম্মা বললেন, 'নাই। কেনো?' - 'থানকুনি খাইলে নাকি করোনা ধরতে পারবেনা। সবাই নেটে পাচ্ছে। আমরা বাজার থেকে ত্রিশ টাকার আনাইছি। কেজি এখন ষাট টাকা। তোমরা খেতে পারো কিনা দেখো'। খেতে বসা মাত্রই বড় আপার ফোন আসলো। - 'হ্যাঁলো, শুনছিস?' - 'আসসালামু আলাইকুম। বলো'। - 'থানকুনি পাতা খেলে নাকি ভাইরাসে ধরছেনা। এখানে সবাই তিনটা করে থানকুনি পাতা খাচ্ছে। আমরাও খেলাম একটু আগে। আজ রাত এগারোটা পর্যন্ত সময়। তোরা খেয়েছিস তো?' মাথাটা গেলো গরম হয়ে। বললাম, 'দুনিয়াতে আর কোন সংবাদ নাই?' - 'মশকরা না, সবাই খাচ্ছে। তোরাও খাইস কিন্তু। ফোন রাখ, আমি ছোটরে (ছোট আপুকে) বলি তাড়াতাড়ি খেয়ে নিতে'। খাওয়া শেষ হতে না হতেই আব্বার ফোন এলো। মা ধরলো। - 'থানকুনি পাতা খাইছো? তিনটা?' মা রেগেমেগে উত্তর দিলো, 'এগুলো বলে কে মানুষকে?' - 'আরে সবাই খাচ্ছে। ভাইরাস থেকে বাঁচার জন্য'। আম্মা বললেন, 'এখন যদি বলা হয়, রাতের তিনটায় উঠে তাহাজ্জুদ পড়ে আল্লাহর কাছে দুয়া করলে ভাইরাসে ধরবে না, মানুষ কি দলবেঁধে তিনটা বাজে উঠে তাহাজ্জুদ পড়বে? যতোসব!' আব্বা ধপাস করে ফোন রেখে দিলেন। একটা জিনিস খেয়াল করলাম, গুজবের খবরগুলো এমন গতিতে ছড়ায়, যেন বাতাসও এর সাথে পাল্লা দিলে গো হারা হারবে। অথচ, যেগুলো কাজের কথা, কাজের কাজ, তার কোনোকিছুই এভাবে ছড়ায় না। ছড়ালে তো হতোই। আমার বাপটারে আমি হাজারবার বলেও বাইরে যাওয়া আটকাতে পারি নাই। হাট-মাঠ তার চষে বেড়ান লাগবেই। এই যে বেশি বেশি হাত ধোঁয়া, বাইরে গেলে নাকে-মুখে-চোখে হাত না দেওয়া, ভিটামিন জাতীয় খাবার খাওয়া, জনারণ্য এড়িয়ে চলা- এই কাজের খবরগুলো গুজবের মতো ছড়াতে পারেনা? আমাকে আমার আপায় ফোন দিয়ে যদি বলতো, 'শোন, বাইরে গেলে কিন্তু একদম নাকে-মুখে হাত দিবি না। ভিটামিন সি জাতীয় খাবার বেশি খাবি। আর হ্যাঁ, বাইরে যতো কম বেরোনো যায়, মনে থাকবে? নেটে কিন্তু এগুলো পাচ্ছি। তোরা পাচ্ছিস না?' এগুলো যদি গুজবের মতো ছড়াতো, আর আমার আপা, আব্বায় ফোন করে আমাকে এগুলো বলতো, আমি এমন গুজবওয়ালার জন্য স্পেশালি নফল সালাত পড়ে দুয়া করে দিতাম। 
কথা হচ্ছে, শারীয়াহ কিন্তু খুব সরল এবং সহজ। যদি মুষলধারে বৃষ্টি শুরু হয়, এবং এই বৃষ্টিতে আপনার যদি ঘর থেকে বেরিয়ে মসজিদে আসার মতো অবস্থা না থাকে, এমন পরিস্থিতিতে শারীয়াহ আপনাকে অনুমোদন দেয় যে- আপনি আপনার সালাত বাসায় আদায় করে ফেলুন। মসজিদে আপনাকে আসতে হবেনা। কোন কোন মাজহাবে, অত্যাধিক বৃষ্টিপাতের সময় মাগরিব এবং ইশার সালাত পরপর আদায় করে ফেলারও হুকুম আছে। এবং, কুরআনের যে আয়াতে শুকরের মাংশ খাওয়া হারাম বলা হয়েছে, ওই আয়াতে বাড়তি করে এটাও বলা আছে যে, যদি কাউকে অনিচ্ছাসত্ত্বে, জীবন বাঁচানোর তাগিদে একান্ত বাধ্য হয় শুকরের মাংশ খেতে হয়, তাহলে সে ওই পরিমাণ খেতে পারে যে পরিমাণ একেবারে না খেলেই নয়। খেয়াল করুন, এগুলো সব কিন্তু জরুরি মুহূর্তের ব্যাপার। অত্যাধিক আর মুষলধারের বৃষ্টির সময় ঘরে সালাত আদায়, দূর্ভিক্ষ কিংবা কোন বিপদে, খাওয়ার জন্য যদি শুকরের মাংশ ব্যতীত অন্যকিছু না পাওয়া যায়, তাহলে ওই পরিমাণ খাওয়া যাবে যেটুক খেলে জীবন বাঁচানো যাবে। তাই, করোনার এই মহামারির সময়ে, যখন বিভিন্ন দেশে মসজিদে সালাত আদায় সাময়িক বন্ধ রাখা হচ্ছে, বাসায় পড়তে বলা হচ্ছে, আমার মনে হয়, এতে আমাদের বিচলিত হবার বিশেষ কোন কারণ নেই। এরকম জরুরি অবস্থাতে শারীয়াহ আমাদের সামনে রাস্তা খোলা রেখেছে। অতি বৃষ্টির সময়ে যদি মসজিদে সালাতের জন্য না আসার হুকুম থাকে, করোনার মতো এই মরণঘাতী ভাইরাসের প্রকোপ থেকে বাঁচতে এবং মুসল্লীদের বাঁচাতে, কোন দেশের সরকার যদি মসজিদে সালাত আপাতঃ বন্ধ রাখার সিদ্ধান্ত নেয়, সেই সিদ্ধান্তের বিরোধিতা কেনো করবো আমরা? কেউ কেউ, অতি আবেগ থেকে বলছেন, চীনারা নাকি করোনা থেকে বাঁচতে মসজিদে আসছে, আর আমরা করোনা থেকে বাঁচতে মসজিদে তালা লাগাচ্ছি। ভাইয়েরা, চোখ-কান খুলুন। দুনিয়ার এতোকিছু বুঝেন, চীনের খবর পর্যন্ত পেয়ে যান, আর কোনটা সত্য আর কোনটা মিথ্যা, তা বুঝার ক্ষমতা কেনো রাখেন না? মালেশিয়ায় একটা মসজিদ থেকে করোনা ব্যাপকভাবে ছড়িয়ে গেছে। দক্ষিণ কোরিয়ায় একটা চার্চ থেকে করোনা সারা দেশে বিস্তার লাভ করেছে। এমন মুহূর্তে, সেসব দেশে যদি মসজিদ আর চার্চ বন্ধ রাখে, সেটা সঠিক এবং দরকারি সিদ্ধান্ত৷ এমন তো নয় যে, নামাজ নিষিদ্ধ করে দিচ্ছে। নামাজ আপাতত বাসায় পড়তে বলছে। যেহেতু এই ভাইরাস একজন থেকে অন্যজনে ছড়িয়ে পড়ছে, তাই এই ব্যবস্থা৷ একটু তো বুঝুন। দ্বীনকে আল্লাহ সহজ করেছেন। আমরা কেনো এটাকে উদ্ভট আর কঠিন বানাচ্ছি?
সেল্ফ কোয়ারেন্টাইনে আছি... আমার কোন জ্বর হয়নি। সর্দি, কাশি, মাথাব্যথা কিংবা মাংশপেশিতে ব্যথা- করোনার লক্ষণসমূহের কোনোটাতেই ভুগছিনা, আলহামদুলিল্লাহ। তবুও, সতর্কতার অংশ হিশেবে নিজেকে সেল্ফ কোয়ারেন্টাইন অর্থাৎ ঘরে বন্দী করে ফেললাম। বয়স বিবেচনা করে বৈশ্বিক মৃত্যুহারের দিকে তাকালে, করোনায় আমার মারা যাওয়ার সম্ভাবনা ০.২%। গাণিতিকভাবে হয়তো এই সম্ভাবনা খুবই দরিদ্র ঘরানার। কিন্তু, তাই বলে যে সতর্ক থাকবো না, তা নয়। করোনাক্রান্ত হলেও আমার সুস্থ হয়ে উঠার চান্স নাহয় ৯৯.৯৯%, কিন্তু, আমার বাসায় তো আমার বৃদ্ধ মা আছেন, আমার পাঁচ মাস বয়েসী সন্তান আছে, আছে আমার স্ত্রী। এর বাইরেও, আমি যে এলাকায় থাকি, সেখানে অনেক বৃদ্ধ মানুষ আছেন যাদের করোনায় মারা যাওয়ার সম্ভাবনা প্রবল। নিজের জন্য না হোক, অন্তত অন্য সবার জন্য হলেও নিজেকে গুটিয়ে রাখার মাঝে কল্যাণ আছে বলে মনে করছি। আমার একটু অসতর্কতার দরুন এই রোগ অন্য একজনের শরীরে বাসা বাঁধবে, এবং যদি তাতে তার মৃত্যু হয়, তাহলে এর দায় কিভাবে দেবো? অন্তত, আল্লাহর কাছে? তো, কি করছি? একান্ত, খুব দরকার না হলে বাইরে বেরুচ্ছিনা। অফিসে বলে কয়ে ছুটি নিয়ে নিয়েছি। দরকার পড়লে বাসায় বসে অফিস করা যাবে। কম্পিউটার-ল্যাপটপে ইন্টারনেট থাকলে মঙ্গলগ্রহ থেকেও অফিস করা সম্ভব। বাইরে বেরুলে অবশ্যই মাস্ক পড়ছি। জটলা এড়িয়ে চলছি। দোকানদারদের সাথে কথাবার্তা, জিনিসপত্রের দরদাম করার সময় বেশ দূরত্ব রেখে চলছি। যতোক্ষণ বাইরে থাকি, ততোক্ষণ নাকে, মুখে, চোখে হাত লাগাচ্ছি না। এটা যতো বেশি পারা যাবে, করোনায় আক্রান্ত হবার হার ততো কমে আসবে, ইন শা আল্লাহ। বাইরে থেকে এসে হ্যান্ড স্যানিটাইজার দিয়ে ভালোভাবে হাত ধুয়ে নিচ্ছি। নিজের ওয়ালেট আমি ছাড়া আর অন্য কাউকে ধরতে দিচ্ছিনা আপাতত, কারণ টাকাগুলো যেহেতু অনেক অনেক মানুষের হাত বদল হয়, তাই সেগুলোর সাথে জীবাণু চলে আসা খুব সম্ভব। এজন্যে আমার ওয়ালেট আপাতত আমি ব্যতীত বাসার আর অন্য কেউ ধরছেনা। চেষ্টা করছি বাইরে গেলে ফোন স্পর্শ না করতে। কারণ, তখন হাতে জীবাণু লেগে যেতে পারে৷ আর ওই জীবাণু ফোনে লাগলে, ফোন থেকে কথা বলার সময় মুখে, নাকে চলে আসা খুব সহজ৷ বাড়তি সতর্কতা। এই সময় করোনাকে ব্যাপকভাবে আটকাতে হলে, আমাদের ইমিউনিটি সিস্টেমকে বুস্ট করতে হবে। তাই, খাদ্য তালিকায় ভাজাপোড়া খাবার তো বাদ-ই, সবুজ শাকসবজি, লেবু, আদা, রসুন, ব্রকলি সহ পুষ্টিকর খাবার যোগ করেছি। ভিটামিস সি জাতীয় ফলমূলও বেশি বেশি খাওয়ার চেষ্টা করছি। ভিটামিস সি জিনিসটা বেশি বেশিই নিচ্ছি। মসজিদে জামা'আতে যাচ্ছি, কিন্তু সতর্কতার সাথে। অযূ বাসা থেকেই করে যাচ্ছি, কারণ মসজিদের কমন টেপগুলো অনেক মানুষ ব্যবহার করে। জীবাণু ছড়ানোর একটা ভালো মাধ্যম এটাও৷ চেষ্টা করছি জায়'নামাজটাও নিজে নিয়ে গিয়ে বিছিয়ে পড়তে, যেহেতু আমাদের মসজিদগুলোর ম্যাটে অনেক মানুষ সালাত পড়ে, সিজদায় হাঁচি-কাশির সাথে ম্যাটে জীবাণু লেগে থাকা অসম্ভব না। কিন্তু বিপদ হলো, এই দেশে এরকম সতর্কতা অবলম্বন করতে দেখলে মানুষ এমনভাবে তাকায় যেন আকাশ থেকে টুপ করে এলিয়েন নেমে এসেছি। বিব্রতকর অবস্থা! কিন্তু, পাছে লোকে কি বলবে এরজন্য তো অসতর্ক হওয়া যাবেনা। কেউ কেউ বলছে, 'আরে, আল্লাহ চাইলে মৃত্যু হবেই। এতো চিন্তার কি আছে?' কথা সত্য। কিন্তু, তাওয়াক্কুলের সংজ্ঞাটা এরকম না। এক সাহাবি একবার নবিজীর কাছে তাওয়াক্কুল সম্পর্কে জানতে চাইলে তিনি বললেন, 'আগে ঘোড়াটাকে রশি দিয়ে খুঁটিতে বাঁধবে, এরপর তাওয়াক্কুল করবে'। মানে হলো, আগে সতর্কতার সবকটা স্তর পূরণ করতে হবে। সাথে তাওয়াক্কুল। সতর্ক না হয়ে, 'আরে কিছু হবেনা' টাইপ কথা বলার মধ্যে সঠিক তাওয়াক্কুল নেই। সবমিলিয়ে, ঘরেই আছি। কতোদিন থাকবো জানিনা। আল্লাহ যেন এই দূর্যোগ থেকে আমাদের দ্রুত মুক্তি দেন। আপনাদেরও বলি, প্যানিকড হইয়েন না, কিন্তু সতর্ক হোন। আপনি সতর্ক হওয়া মানে আপনার ফ্যামিলিটা সেইফ থাকা। বাইরে যেতে হলে, অফিস-কাজে কর্মে যেতে হলে সতর্ক থাকুন। মাস্ক পড়ুন। বেশি বেশি হাত ধুবেন। বাইরে থাকাকালীন সময়ে, হাত না ধুয়ে কোনোভাবেই নাকে-মুখে-চোখে হাত লাগাবেন না। অফিসে গিয়ে, বাসায় এসেও ভালোভাবে হাত ধুবেন। বেশি বেশি পুষ্টিকর খাবার খান। শরীরের ইমিউনিটি সিস্টেম বুস্ট করবে এই জাতীয় খাবার বেশি বেশি খান। মনে রাখবেন, আপনার স্ট্রং ইমিউনিটি সিস্টেম করোনাকে আপনার শরীর থেকে উপড়ে ফেলতে পারে। আর হ্যাঁ, দুয়া, ইস্তিগফারের কথা কিন্তু ভুললে চলবেনা।
মুখ থেকে সিগারেটের ধোঁয়া ছাড়তে ছাড়তে লোকটা বলছে, 'করোনা ভাইরাস ফুসফুসের বারোটা বাজিয়ে দেয়, তাই এই ভাইরাস ডেঞ্জারাস'। 
'করোনা' মানেই 'মৃত্যু' নয় বাঁচতে হলে জানতে হয়। দেশি-বিদেশি মিডিয়া হাউজগুলোকে গত মাস দেড়েক ধরে খুব সুক্ষ্মভাবে পর্যবেক্ষণ করে যাচ্ছি। দেশীয় মিডিয়া হাউজের কথা অবশ্য ধর্তব্যের বাইরে, কারণ এদের নিউজগুলোর মাঝে কোন সৃজনশীলতা নেই। নেই নিজস্ব রিসার্চ, ডাটা। এরা যেখানে যা পায় তা-ই অনুবাদ করে ছেড়ে দেয়। তাই, গ্লোবাল সিরিয়াস ইস্যুতে সচেতন ব্যক্তিমাত্রই বিদেশি মিডিয়া হাউজগুলোর ওপর সতর্ক দৃষ্টি রাখবেন, এটাই স্বাভাবিক। কিন্তু, 'করোনা' ইস্যুতে এই বিদেশি মিডিয়া, বিশেষ করে আমেরিকান মিডিয়াগুলোকে বেশ ইন্টারেস্টিং লাগছে আমার কাছে। তারা সারাদিন 'করোনা' কে তাদের লিড নিউজ হিশেবে দেখাচ্ছে, খবরের পাতা থেকে জিনিসটা সরাচ্ছেই না একদম। বিশ্বের কোন প্রান্ত থেকে যদি করোনাতে কোন একটা মৃত্যুর সংবাদ পাওয়া যায়, সাথে সাথে সেটা তুলে দিচ্ছে লিড নিউজে৷ মিডিয়াগুলো করোনায় মৃতের সংখ্যা হাইলাইট করছে বলে আমি বিরোধিতা করছিনা। কিন্তু আশ্চর্যের ব্যাপার হলো, করোনায় আক্রান্ত হাজার হাজার লোক প্রতিদিন সুস্থ হয়ে ঘরে ফিরছে, এই নিউজটা লিড নিউজ হিশেবে দেখাচ্ছেনা আমেরিকান মিডিয়াগুলো, বিশেষ করে সি এন এন, ওয়াশিংটন পোস্ট, নিউইয়র্ক টাইমস। এখন পর্যন্ত করোনায় আক্রান্ত হয়ে মৃত্যুহার ২% এর কাছাকাছি। এই ২% এর পাশে আমি ইচ্ছে করলে 'মাত্র' শব্দ যোগ করতে পারতাম, কিন্তু করিনি। আমার কাছে একটা প্রাণের মূল্যও অনেক। কিন্তু ব্যাপার হলো, এই যে হাজার হাজার মানুষ করোনা থেকে সুস্থ হয়ে ঘরে ফিরছে, এটা কেনো মানুষকে জানানো হচ্ছেনা? আরেকটা ইন্টারেস্টিং ডাটা শেয়ার করি। করোনা নিয়ে বিশ্বে সবচেয়ে বেশি হইচই করছে আমেরিকান মিডিয়া হাউজগুলোই। মুহুর্তে মুহুর্মুহু সংবাদ ছাপাচ্ছে তারা করোনা নিয়ে৷ এতে করে সারা পৃথিবীতে একটা প্যানিক ছড়িয়ে পড়েছে ভালোভাবে যে, করোনা ধরলে আর বুঝি রক্ষে নেই৷ অথচ, করোনায় মৃতের সংখ্যার পাশাপাশি আমাদের যদি সুস্থ হয়ে উঠার ডাটাও মিডিয়া জানাতো, তাহলে বোধকরি মানুষ এভাবে প্যানিকড হয়ে পড়তো না। মানুষ এখন ভাবছে, করোনা মানেই মৃত্যু। কিন্তু, এই ফি বছর, খোদ আমেরিকাতেই নর্মাল ফ্লু'তে মারা গেছে বিশ হাজারের মতো মানুষ৷ একেবারে টাটকা খবর কিন্তু। নর্মাল ফ্লু মানে বুঝেছেন তো? এই যে জ্বর, সর্দি-কাশি ইত্যাদিতে। দেখুন, এই নর্মাল ফ্লুয়ের জন্য দুনিয়ায় হাজার রকমের প্রতিষেধক মজুদ আছে। আছে বাহারি রকমের চিকিৎসা৷ এতোকিছু থাকা সত্ত্বেও, আমেরিকার মতোন দেশে এই ফ্লুতেই মারা গেছে বিশ হাজারেরও অধিক মানুষ। পুরো বিশ্বের হিশেব যে কি, তা তো বলার বাইরে। অথচ, যে করোনাকে নিয়ে এতো হইচই মিডিয়া করছে, সেই করোনায় এখন পর্যন্ত মারা গেছে তিন হাজারের কিছু বেশি মানুষ। এই করোনার কিন্তু কোন প্রতিষেধক আবিষ্কার হয়নি। কোন প্রতিষেধক না থেকেও এতে মারা গেছে তিন হাজার, আর হাজার রকমের প্রতিষেধক মজুদ থাকার পরেও নর্মাল ফ্লুতে আমেরিকায় নাই হয়ে গেছে বিশ হাজার। তাহলে, কোনটাকে বেশি ডেঞ্জারাস মনে হচ্ছে ডাটানুসারে? কিন্তু দেখুন, আমেরিকার মিডিয়া এটা নিয়ে কোন বাতচিত করছেনা। তারা সারাদিন ওই এক করোনা নিয়েই আছে। এখানে কি তাহলে কোন 'গেম' চলছে? আমি জানিনা। 'করোনা আর মৃত্যু' শব্দ দুটো শুনতে শুনতে আপনি নিশ্চয় ভয়ে কুঁকড়ে আছেন, না? তাহলে আপনাকে কয়েকটা আশার কথা শুনাই৷ হয়তো আপনার ভয়টা চলে যাবে। স্বাভাবিক জীবনযাপন করতে পারবেন। (১) এখন পর্যন্ত করোনাতে কোন শিশুর মৃত্যু সংবাদ পাওয়া যায়নি। শিশু মানে, করোনায় আক্রান্ত হয়ে ০-৯ বছরের কোন শিশুর মৃত্যুর ঘটনা দুনিয়ার কোথাও ঘটেনি। তাই, আপনার বাচ্চার ব্যাপারে বেশি ভয় পাওয়ার দরকার নেই। তবে, সতর্ক থাকতে হবে অবশ্যই। (২) ১০-১৯ বছরের একজনের মৃত্যু সংবাদ পাওয়া গেছে এখন পর্যন্ত, তবে অনেকের মতে, সেটাও রহস্যজনক। আদৌ করোনায় কিনা, তা পুরোপুরিভাবে নিশ্চিত না। (৩) করোনা আক্রান্ত ৭০,০০০ মানুষের ওপরে একটা স্ট্যাডি হয়েছে, যেখানে দেখা গেছে ৮১% মানুষের সর্দি-কাশি হচ্ছে করোনার ফলে, আবার সেরেও যাচ্ছে। সুতরাং, বিশ্বাস রাখুন, আপনার-আমার যদি করোনা হয়েও থাকে, সাধারণ জ্বর-সর্দির মতো তা আবার সেরেও যাবে, ইন শা আল্লাহ৷ আশা নিয়ে বাঁচুন, ভালো থাকবেন। (৪) ডাটা অনুসারে, করোনায় যারা মারা গিয়েছে, তাদের ৫০ ভাগের বয়স ৭০ বছরের উর্ধ্বে। আর ৩০% এর বয়স ৬০-৬৯ এর মধ্যে। মানে, ৮০% লোক যারা মারা গেলো বা যাচ্ছে, তাদের গড় বয়স ৬০-৭০ এর উর্ধ্বে। আরো স্পষ্টভাবে, এই করোনায় বুড়োরাই মারা যাচ্ছে সবচেয়ে বেশি। না, ভয় পাওয়ার কারণ নেই। বুড়ো হলেই যে করোনায় ধপাস করে মারা পড়ছে, তা কিন্তু নয়। রিসার্চে দেখা গেছে, বুড়োদের মধ্যে করোনায় যারা মারা যাচ্ছে, তারা প্রায় সবাই আগে থেকেই কোন না কোন রোগে আক্রান্ত, যেমন- ডায়াবেটিস, হার্টের রোগ, অ্যাজমা, লিভার ইত্যাদি। সব ডাটাকে একত্র করলে যা সারমর্ম দাঁড়ায় তা হলো, সুস্থ এবং রোগ প্রতিরোধ ক্ষমতা যাদের বেশি, তাদের ক্ষেত্রে করোনায় মারা যাওয়ার সম্ভাবনা খুবই ক্ষীণ। তাই, আশাহত হবেন না। মনে জোর রাখুন। গত দু'দিন ধরে আমার নিজেরও হালকা হালকা গা গরম। মাঝে মাঝে মনে হলো, আমাকে বুঝি করোনাই পেয়ে গেলো। তো, আমি যদি এই ফ্যাক্টরগুলো সম্পর্কে না জানতাম, আমি কি ভাবতাম জানেন? আমি ভাবতাম, আমার যদি সত্যিই সত্যিই করোনা ধরা পড়ে, তাহলে সেদিন আমি আর বাসায় ফিরবো না। আমার মাধ্যমে আমার মা, স্ত্রী, সন্তান আক্রান্ত হবে, আমি এটা ভাবতেই পারিনা। তো, কি করবো তাহলে? কক্সবাজারের দিকে চলে যাবো, কিংবা কোন নির্জন পাহাড়ি অঞ্চলে। বাসায় কোনোভাবে ব্যাংকের কার্ডটা পাঠিয়ে বলবো, 'বেঁচে থাকলে দেখা হবে'। তো, বাঁচলে তো ফিরবো। যদি না বাঁচি? সম্ভবত আমার লাশটাও খুঁজে পাবেনা আমার পরিবার৷ এই ভাবনাগুলো কোত্থেকে আসতো জানেন? প্যানিক থেকে। প্যানিক এতো ভয়ানক জিনিস। তাই, ভাইয়েরা, প্যানিক হবেন না। স্বাভাবিক জীবনযাপন করুন, কিন্তু অতি অবশ্যই সতর্কতার সাথে৷ এই যে বিশাল একটা লেখা পড়লেন, এই লেখার সারমর্ম কি? আমি কি করোনা নিয়ে হাসি তামাশা করছি? পাত্তা না দিতে বলছি? না, মোটেও তা নয়। করোনাকে অবশ্যই পাত্তা দিতে হবে। সতর্ক হতে হবে৷ বাইরে বেরুলে মাস্ক পড়তে হবে, বারেবারে হাত ধুতে হবে, লোকারণ্য এলাকা এড়িয়ে চলতে হবে। সবই করতে হবে, কিন্তু প্যানিক হওয়া যাবেনা। প্যানিক হলে স্বাভাবিক জীবনযাপন বিপর্যস্ত হবে ভীষণভাবে। তখন করোনায় আপনার মৃত্যুর সম্ভাবনা না থাকলেও, প্যানিক থেকে তৈরি ডিপ্রেশানে আপনার মৃত্যুর সম্ভাবনা কিন্তু হুড়মুড় করে বেড়ে যাবে। চলুন, সকাল-সন্ধ্যার যিকিরগুলো নিয়মিত করি। বেশি বেশি ইস্তিগফার করি। ভয় না পেয়ে আল্লাহর ওপর তাওয়াক্কুল করি। 
হাসপাতালের মসজিদে ইশা'র সালাত পড়ে উঠতেই খেয়াল করলাম আমার পাশে কে যেন ফুঁপিয়ে ফুঁপিয়ে কাঁদছে। ঘাড় ঘুরিয়ে দেখলাম, প্রায় ষাটোর্ধ্ব বয়সের একজন মানুষ, দু'হাত খুব বিনয়ের সাথে উপরে তুলে ধরে আছে আর দরদর করে তার চোখ থেকে পানি ঝরছে। যেহেতু হাসপাতাল, তাই ধরেই নিলাম যে মানুষটার কোন আত্মীয়, কোন কাছের মানুষ হয়তো গুরুতর অবস্থায় এখানে ভর্তি। তার সুস্থতার জন্যেই হয়তো মহামহিমের দরবারে মানুষটার এই আর্জি-ফরিয়াদ। ব্যাপারটা হৃদয়বিদারক হলেও, দৃশ্যটা ভালোলাগার। আজকাল আমরা তো কাঁদতেই ভুলে গিয়েছি। মনেই পড়েনা শেষ কবে জায়নামাজে, দু'হাত তুলে আল্লাহর দরবারে কাঁদতে পেরেছি। এই রুক্ষ, শক্ত, কঠিন হৃদয় শেষ কবে সিজদাহ'র অশ্রুতে বিগলিত হতে পেরেছে মনে পড়েনা। তাই, কেউ একজন আল্লাহর দরবারে কান্নাকাটি করে ফরিয়াদ করছে, চোখের পানিতে কারো জন্য শেফা খুঁজছে- দৃশ্যটা দেখতে কেমন জানি একটা ভালোলাগা কাজ করছিলো। কিন্তু, খুব বেশিক্ষণ এই দৃশ্য দেখে যাওয়া সম্ভবও নয়, পাছে ভদ্রলোক বিচলিত হোন, এই ভেবে। চলে আসার সময় মনে মনে বিড়বিড় করে বললাম, 'মালিক, এই অশ্রুকে আপনি কবুল করে নিন। এই চাওয়া আপনি পূরণ করে দিন'। খানিক বাদে, ওই ভদ্রলোককে আমি আবিষ্কার করলাম ডেলিভারি সেকশনের অপারেশান থিয়েটারের সামনে। আঁটোসাটো হয়ে বসে আছেন এককোণায়। ভয়ার্ত চেহারা। কান্নার করুণ ছাপ গোটা চেহারায় লেপ্টে আছে। বুঝতে পারলাম ভদ্রলোকের মেয়েটা অপারেশান থিয়েটারের ভিতরে। মেয়েকে ভিতরে পাঠিয়ে বাবা সোজা চলে গিয়েছেন সেই মহা শক্তিধরের কাছে ধর্ণা দিতে যিনি সকল শেফার আধার। নারীদের জীবনে প্রসবের মুহূর্তটা খুব গুরুত্বপূর্ণ। এটা যেন জীবন-মৃত্যুর কাছাকাছি এক সন্ধিক্ষণ। অথচ, এই যুদ্ধে কি ভীষণ সাহসের সাথেই জয়ী হয়ে যান আমাদের মা, বোন, স্ত্রী এবং মেয়েরা! ঠিক এমন একটা মুহূর্তে, যে মেয়ে তার পিতা-মাতার অশ্রু বিগলিত দুয়া পেয়ে যায়, যার জন্য তার পিতা মোনাজাতে হাউমাউ করে কাঁদতে পারে, সে নিশ্চিতভাবেই মহা সৌভাগ্যবানদের একজন।
আজকের সারা সন্ধ্যা কেটেছে বইমেলায়। মাগরিবের সালাতের জন্য ঢাকা বিশ্ববিদ্যালয়ের কেন্দ্রীয় মসজিদে যখন এসে পৌঁছাই, তখন দিনের আলো প্রায় নিভু নিভু। হুতুম পেঁচার চোখের মতো জ্বলে উঠতে শুরু করেছে সারিবদ্ধ ল্যাম্পপোস্টগুলো। সেই আলোতে কেউ ছুটে আসছে মসজিদ পানে, কেউবা অন্যদিকে। চারদিকে হৈ-হুল্লোড়, চিৎকার-চেঁচামেচি। হর্ণের শব্দে কান ঝালাপালা করে দিয়ে গাড়িগুলো ছুটছে দ্বিগবিদিক। প্রথম রাক'আতেই ইমাম সাহেব তিলাওয়াত করলেন সূরা ইনফিতারের কিছু আয়াত। সুরেলা কন্ঠে তিনি যখন 'ইন্নাল আবরা-রা লাফী না'ঈম' (নিশ্চয় সৎ কর্মশীলরা সেদিন থাকবে অনাবিল সুখ আর স্বাচ্ছন্দ্যে) বলে খানিক দম নিলেন, আমার তখন মনটা আনন্দে নেচে উঠলো। নিজের আদি এবং আসল গন্তব্যের কথা আরেকবার মনে পড়ে যাওয়ায় আমি খুবই উৎফুল্ল। এরপর তিনি যখন 'ওয়া ইন্নাল ফুজ্জা-রা লাফী জাহীম (আর নিশ্চয়, অন্যায়কারীরা সেদিন থাকবে প্রজ্জ্বলিত আগুনে) বলে থামলেন, আমার গত দু'দিনের মন খারাপ তখন একটু প্রশমিত হলো। আজকে দিল্লীতে আমাদের ভাইদের ওপরে যে অত্যাচার নির্যাতন হচ্ছ, যেভাবে মুসলিমদের ঘর-বাড়ি, দোকানপাট, প্রতিষ্ঠান পুড়িয়ে ছাঁই করা হচ্ছে, আমি যেন দিব্য দৃষ্টিতে তাদের শাস্তিগুলোকে চোখের সামনে দেখতে পাচ্ছিলাম। সেদিনের লেলিহান আগুনে তারা জ্বলেপুড়ে খাক হচ্ছে- এই দৃশ্য আমার ক্রোধের আগুনে খানিকটা প্রশান্তির প্রলেপ দিলো। মসজিদ থেকে বেরুতেই আমার শ্বশুরের ফোন পাই। ফোন ধরতেই ও'পাশ থেকে তিনি বললেন, 'বাপজান, কই আছো তুমি?' উত্তরটা পাশ কাটিয়ে গেলাম। পাশ কাটানোর কারণ, উনার সাথে মেলায় ঘুরাঘুরি করাটা আমার পক্ষে সম্ভব না। যেখানে সেখানে যদি আমাকে 'আরিফ' বলে সম্বোধন করে বসে, আর পাশ থেকে কেউ যদি সন্দেহের বশে এসে জিজ্ঞেস করে, 'ভাই আপনিই কি আরিফ আজাদ?', আমি বেচারা তখন উভয় সঙ্কটে গিয়ে পড়বো৷ তারচে ভালো শ্বশুর সঙ্গ ত্যাগ করে নিজের মতো একা একাই ঘুরে বেড়ানো। বললাম, 'বাবা, আপনি কোথায় আছেন তাই বলেন'। - 'এই যে মেলায়। ঘুরতেছি। তোমার স্টলে গেলাম, বুঝছো? চরম ভিড়'। আমি না বোঝার ভান করে বললাম, 'ও'। সালাত শেষ করে এসে দাঁড়ালাম বাংলা একাডেমির স্টলের সামনে। দুয়েকটা বই নেড়েচেড়ে দেখলাম। একটুপরে, দুজন ছেলে আসলো আমার পাশে। একজন একটা বই খুলে অন্যজনের দিকে হাসি হাসি মুখ করে তাকিয়ে আছে, আর অন্যজন সেই হাসি হাসি মুখখানাকে ক্যামেরাবন্দী করে ফেললো মুহূর্তেই। ছবি তোলা শেষ হওয়া মাত্র তারা দ্রুত ওই স্থান ত্যাগ করলো। আজকেই সম্ভবত ওই ছবিটা জুকারবার্গের ফেইসবুকে আপলোড হবে গুরুগম্ভীর কোন ক্যাপশান সহ। ছেলেটাকে নিশ্চয় তুখোড় পড়ুয়া পড়ুয়া মনে হবে ওই ছবিতে। হাঁটতে হাঁটতে চলে এলাম চর্চাগ্রন্থ প্রকাশের স্টলের দিকে। মানুষ বলে বেড়ায়, এই স্টলে নাকি উপচে পড়া ভিড় থাকে। লোকমুখে যা উড়ে বেড়ায়, তা নিজের চোখে প্রত্যক্ষ করার এই মোক্ষম সুযোগ হাতছাড়া করার লোভ সামলাই কি করে? এসে দেখি কথাটা খুব একটা মিথ্যে৷ নয়৷ স্টলটার চারপাশে অনেকগুলো মানুষ দাঁড়িয়ে আছে। সেই মানুষগুলোর পেছনে আরো মানুষ। দেখে সর্বপ্রথম শুকরিয়া জ্ঞাপন করলাম আল্লাহর। এই অধমের কাজগুলোকে মানুষের কাছে তিনি যেভাবে পৌঁছে দিচ্ছেন, তার শুকরিয়া কি একজীবনে শেষ করা যায়? চর্চাগ্রন্থের সামনে অবশ্য বেশিক্ষণ দাঁড়াইনি। তখন একবার মনে হলো, এই যে নিভৃতে কাজ করি, কেউ চেনেনা-জানেনা, তারও একটা আলাদা মজা আছে। মানুষ কতো আগ্রহভরে আমার বই কিনছে, অথচ পাশে আমি দাঁড়িয়ে আছি, তা কেউ জানেনা। যখন পাশ থেকে কেউ একজন ঠেলে বলে যায়, 'ভাই সরেন তো, যাইতে দেন', তখন খুবই আনন্দ হয়। কাজ করতে পারার আনন্দ। আলহামদুলিল্লাহ। ঘুরতে ঘুরতে অন্য একটা স্টলে এসে দাঁড়ালাম। বই দেখছি উল্টেপাল্টে। আমার ঠিক পেছনে একজন তরুণী, আর দুজন ছেলে কথা বলছে। আমি স্পষ্ট শুনতে পাচ্ছি তাদের আলাপন। মেয়েটা বলছে, 'এবারও বই মেলায় সাজিদ বেস্টসেলার। রকমারির তালিকা দেখেই তো বোঝা যায়'। আমি বুঝতে পারলাম, মেয়েটা হয়তো 'আরিফ আজাদ' বেস্টসেলার বলতে চাইছে, কিন্তু তার মনে গেঁথে আছে সাজিদের নামটাই। তাই সে বলছে, 'সাজিদ'ই বেস্টসেলার। কথাটা শুনে আমার মনটা আরেকবার আনন্দে নেচে উঠলো। এটাও বোধকরি একজন লেখকের সার্থকতা। আলহামদুলিল্লাহ। তিন কপি 'বেলা ফুরাবার আগে' স্টল থেকে নেবো ভেবেছিলাম, কিন্তু যোগাযোগ করে জানলাম, বই নাকি সন্ধ্যা সাতটায় স্টক আউট। নিজের বইটা নিজেই পেলাম না- এটাকে কি আপসোস বলবো? নাকি, মধুর বিড়ম্বনা? লিটলম্যাগ চত্ত্বরের পাশে দেখলাম চা বিক্রি হচ্ছে। এককাপ চা নিয়ে বসে পড়লাম ঘাসের ওপর। চায়ের কাপে চুমুক দিতে দিতে ভাবতে লাগলাম আমার লেখক হয়ে উঠার গল্পটা। যেদিন আমি সাজিদের একেবারে শুরুর গল্পটা লিখি, সেদিন আকাশভরা জোসনা ছিলো। নিতান্ত খেয়ালের বশে লিখেছিলাম। সেদিনের সেই আলো ঝলমলে রাতটা আমার জীবনে এতো গুরুত্বপূর্ণ হয়ে উঠবে, তা কি তখন ভাবতে পেরেছিলাম? আমরা যে আগেভাগে তাকদির জানতে পারিনা, তারও একটা মজা আছে, রহস্য আছে। মানুষ যদি তার তাকদির সম্পর্কে জেনে যেতো, তাহলে তার জীবনটা হয়ে উঠতো পানসে, নীরস আর অর্থহীন। আজ থেকে চারবছর আগেই যদি আমি জেনে যেতাম যে, আজকের সন্ধ্যায় সোহরাওয়ার্দী উদ্যানে বসে আমি এরকম সুখ সাগরে ভাসবো, তাহলে আজকের আনন্দটা কি আমার মাঝে কাজ করতো? সবকিছুর জন্য মহান রবের কাছে হাজারকোটি শুকরিয়া। আলহামদুলিল্লাহ। #বইমেলার_স্মৃতি
বাংলার প্রগতিপাড়ার সেক্যুলারেরা খুব অদ্ভুত কিসিমের। তারা আশা করে, এদেশের টুপি-দাঁড়িওয়ালারাও পহেলা বৈশাখের মঙ্গল শোভাযাত্রায় যোগদান করুক। যদি এমন কোন দৃশ্য তাদের চোখে পড়ে, তারা বলে- 'এটাই হলো সত্যিকারের অসাম্প্রদায়িক বাংলাদেশ'। আবার, এই লোকগুলোই কিন্তু দাঁড়ি-টুপিওয়ালাদের বইমেলায় দেখে সহ্য করতে পারছেনা। বলছে- 'গেলো রে গেলো, সাধের বাংলা একাডেমির মেলাটা বুঝি দখল হয়ে গেলো'।
একটা জীবন অবলীলায় অবহেলায় কেটে যাবে ভুল আর ভ্রান্তির বেড়াজালে একটা জীবন আমগ্ন ডুবে রবে এমনটা হতে দেওয়া যায় না। জীবনের গতিপথ ভুলে একটা জীবন ভীষণ বেপরোয়া হয়ে ভুল স্রোতে ভুল পথে বাঁক নেবে এমনটা হতে দেওয়া যায় না। এবার ভিন্ন কিছু হোক জাগরণের এই জাগ্রত জোয়ারে এবার নতুন করে লেখা হোক জীবনের জ্যামিতি বেলা ফুরাবার আগে আজ তবে ফেরা হোক নীড়ে... [ ছবিটা মৃধা নামের কোন এক ভাইয়ের ফটোগ্রাফি। ভাইটার জন্য অফুরান ভালোবাসা ❤ ]
তসলিমা নাসরিন খুব আফসোসের সাথে একটা পোস্ট করেছে। তাতে ফুটিয়ে তুলেছে তার ধর্মবিমুখ বংশে 'ধর্মের হাওয়া' লাগার করুণ কাহিনী। তসলিমা নাসরিন মূলত যে মানুষটার কথা ইনিয়েবিনিয়ে বলতে চেয়েছে, তার নাম ড. শাফায়েত। মেধাবি তরুণ ডাক্তার। নাস্তিকতার ভরা অন্ধকারে ডুবে ছিলেন একসময়। হঠাৎ তার হাতে এলো দুটো বই। নাম- 'প্রত্যাবর্তন' এবং 'তিনিই আমার রব'। বই দুটো ড. শাফায়েতকে তুলে আনে এক ঘন ঘোর অমানিশা থেকে। দেখায় পথ। জ্বেলে দেয় আলো। ফিরে আসেন তিনি। আলহামদুলিল্লাহ! পরম সৌভাগ্যের ব্যাপার হলো এই, বই দুটোর পাতায় পাতায় আমার ছোঁয়া আছে। আমার কোন কাজ কোন পথহারা পথিকের, দিকহারা নাবিকের, কূল হারা অভিযাত্রীর পথ খুঁজে পাওয়ার পাথেয় হয়েছে জানতে পারলে এক অন্যরকম ভালোলাগা দেহমনে আনন্দের শিহরণ জাগিয়ে যায়। এ আলো ছড়িয়ে পড়ুক সবখানে...
মাবুদ! আমাদের নাহয় ঘুম পাড়িয়েই দিন। আসহাবে কাহাফের সেই যুবকদের মতোন। নিশ্চুপ! নিশ্চিন্ত! 
বিরুদ্ধবাদীরা বলে, নারীদের নাকি আমরা 'জোর' করে হিজাব পরাই। তাদের ইচ্ছের বিরুদ্ধে। তাদের এই দাবি আসলে সত্য নয়। নারীদের হিজাব পরার জন্য আমরা যা করি তা 'জোর' নয়, বরং 'সচেতনতা'। একটা উদাহরণ দিলে ব্যাপারটা বুঝে আসতে পারে। ধরা যাক, একজন প্রচন্ড প্রগতিবাদী মানুষ যিনি পর্দা প্রথার বালাই মানেন না, তাকে যদি দুই লাখ টাকা দিয়ে বলি- 'আগামী দুই মাস আপনি কোনোরকম গরম কাপড়চোপড় না পরে, স্রেফ একটা প্যান্ট আর পাতলা শার্ট পরেই ঢাকা শহরের অলি-গলিতে ঘুরে বেড়াবেন দিন-রাত', ভদ্রলোক কি রাজি হবেন? আমার মনে হয় তিনি কোনোদিনও এই শর্তে রাজি হবেন না। এখন সবাই শরীরকে ভারি আর গরম কাপড়চোপড়ে আবৃত রাখছে। ঢেকে রাখছে হাত-পা-মুখ। কেনো? শীতের প্রকোপ থেকে বাঁচতে। এটা একধরণের সচেতনতা। তো, মুসলমানরা তাদের নারীদের জাহান্নামের আগুনের উত্তাপ থেকে বাঁচাতে পর্দা-হিজাব করতে বলে। এটাও সচেতনতা। প্রচন্ড শীতের রাতে, কোন নারী যদি পাতলা কাপড় পরে বাইরে থরথর করে কাঁপতে থাকে, তাহলে যেকোন মানুষই তাকে মোটা কাপড় পরার জন্য এবং ঠান্ডা থেকে বাঁচতে শরীর ঢাকতে পরামর্শ দেবে। শীত থেকে বাঁচতে মোটা কাপড় আর গরম কাপড় পরার এবং শরীর ঢাকার পরামর্শ দেওয়া গেলে, জাহান্নামের আগুন থেকে বাঁচতে 'পর্দা-হিজাব' করার কথা কেনো বলা যাবেনা? আরো ধরা যাক, কোন এক মহিলা, শীতের রাতে পাতলা কাপড় পরে বাইরে থরথর করে কাঁপছে। আপনি যদি তাকে মোটা কাপড় পরতে বলেন, কিংবা একটা মোটা কাপড় তার দিকে এগিয়ে দেন এবং সেটা সে প্রত্যাখ্যান করে, আপনি তাকে কি বলবেন? বলবেন- নিশ্চয় মাথা খারাপ মহিলার। এমন প্রচন্ড শীতে কেউ এভাবে চলাফেরা করে? ঠিক একইভাবে, আমাদের কোন নারী যদি হিজাব পরিধান না করতে চায়, তাকে আমরা বোঝাই। জাহান্নামের আযাব থেকে সাবধান করি যেভাবে ঠান্ডা থেকে বাঁচতে আপনি ওই মহিলাকে সাবধান করছেন। সে যদি বুঝতে না চায়, আমরা ক্ষেত্রবিশেষে 'জোর' করি। কারণ, আপনি যেমন চান না ওই মহিলা ঠান্ডায় বরফ হয়ে অসুখ বাঁধিয়ে মারা পড়ুক, তেমনি আমরাও চাইনা আমাদের কোন নারী তার বুঝের কমতির কারণে জাহান্নামের বাসিন্দা হোক। 
'আমরা কোথা থেকে এসেছি?' 'আমরা কোথায় যাবো?' 'আমরা এখানে কেনো এসেছি?' দর্শন শাস্ত্রের অমিমাংসীত, অনুসন্ধিৎসু মানব মনের সর্বপ্রাচীন তিনটি প্রশ্ন। বস্তুবাদী দুনিয়া এখন পর্যন্ত এই প্রশ্নগুলোর কোন চূড়ান্ত উত্তর দিতে পারেনি এবং পারবেও না। তবে, মুসলিমরা এই উত্তর বহুকাল আগ থেকে পেয়ে আসছে। তাই, এই প্রশ্নগুলো নিয়ে তার বাড়তি চিন্তা নেই, উদ্বিগ্নতা নেই। সে জানে সে কোত্থেকে এসেছে, কেনো এসেছে, আর কোথায় যাবে। কুরআন এই প্রশ্নগুলোর উত্তর দেয়। আমরা কোথা থেকে এসেছি আর কোথায় যাবো? - 'নিশ্চয় আমরা আল্লাহর অধীন আর আমরা তার কাছেই ফিরে যাবো'। - সূরা বাকারাহ ১৫৬ অর্থাৎ, আমরা তো আল্লাহর কাছ থেকেই এসেছি এবং আমরা তার কাছেই পুনঃরায় ফিরে যাবো। 'আমরা এখানে কেনো এসেছি? আমাদের জীবনের উদ্দেশ্য কি?' - 'জ্বীন ও মানুষকে আমি আমার ইবাদাতের জন্যই সৃষ্টি করেছি'। - আয যারিয়াত ৫৬ বস্তুবাদী দুনিয়া তার আগমন, তার গন্তব্য এবং তার আগমন হেতু না জানতেই পারে। কিন্তু, আমরা মুসলিমরা জানি। এবং আমরা গর্ব করেই বলি- আলহামদুলিল্লাহ, আমরা মুসলিম।
 [১] বাসের হেল্পার ভাড়া বললো পঁচিশ টাকা। বললাম, ‘পঁচিশ টাকা মানে? বিশ টাকা দিয়ে প্রতিদিন যাওয়া-আসা করি। পঁচিশ টাকা দেবো কেনো?’ আমার কথায় হেল্পারের কোন ভ্রুক্ষেপ নেই। থাকার কথাও না। আমাকে না নিলে তার বিশেষ কোন ক্ষতি নেই। আমার জায়গায় বসার জন্য বাসের বাইরে একঝাঁক যাত্রী অজগরের মতোন হাঁ করে আছে। আমি নেমে গেলেই মুহূর্তে পূরণ হয়ে যাবে আমার শূন্যস্থান। না গেলে বরং আমারই ক্ষতি। অতো দূরের পথ। কখন না কখন আবার বাস আসে। হেল্পার চিল্লিয়ে বললো, ‘পঁচিশ টাকাই ভাড়া। টাকা না থাকলে নাইমা যান’। পঁচিশ টাকা ভাড়া শুনে মনে হয় আমার গত্রেই লেগেছে খালি। আর কেউ টু শব্দটাও করলোনা। দূর্মূল্যের বাজারে অন্যায় আর অনিয়ম মানুষের গা সয়ে গেছে, না তাদের বোধ শক্তি লোপ পেয়েছে তা বুঝে উঠা মুশকিল। অগত্যা পঁচিশ টাকা ভাড়া গুণেই আমাকে ফিরতে হলো। বাসায় ফিরেছি। প্রতিদিনই ফিরি। কাঁধে ব্যাগ। চোখে চশমা আর একরাশ ক্লান্তি নিয়ে। আমাকে দরোজা খুলে দেয় আমার স্ত্রী, রেবেকা। দরোজা খুলেই সে সালাম দেয়। আমি ক্লান্ত ভীষণ। হনহন করে হেঁটে চলে আসি নিজেদের রুমে। রেবেকা এসে আমার কাছে দাঁড়ায়। বলে, ‘লেবুর শরবত করে দেই?’ ক্লান্তিতে আমার গা নুইয়ে আসে। ঘরে আসলেই আমি যেন বাকশক্তি হারিয়ে ফেলি। কথা বলতে পারিনা। রেবেকা আবার প্রশ্ন করে, ‘মাথাব্যথা করছে? রঙ চা করে দেই? লেবু আর আদা দিয়ে?’ আমি রঙ চা’র ব্যাপারেই সম্মতি জ্ঞাপন করি। অনেকটা রাজার হালতে। ইশারায়। রেবেকা ছুটে যায় রান্নাঘরে। তড়িঘড়ি করে চুলোয় পানি বসিয়ে দেয়। একফাঁকে কেটে নেয় এক ফালি লেবু আর খানিকটা আদা। মুহূর্তকাল পরেই সে ধোঁয়া উঠা কাপ হাতে আমার সামনে এসে দাঁড়ায়। চায়ের কাপ যে-ই না মুখে নিতে যাবো, ওমনি বিকট শব্দে কেঁদে উঠে আমার ছেলে, আবদুল্লাহ। কান্নার সে কি আওয়াজ! কানের পর্দা যেন ছিঁড়ে ছিন্নভিন্ন হয়ে গেলো। রেবেকা এক দৌঁড়ে এসে আবদুল্লাহকে কোলে তুলে নেয়। বাচ্চার কান্না থামানোর তার সে কি প্রাণান্তকর চেষ্টা! কিন্তু আবদুল্লাহ, ও যেন কান্না না থামানোর পণ করেছে আজ। আবদুল্লাহর কান্নাতে আমার অসুবিধে হচ্ছে ভেবে রেবেকা তাকে নিয়ে অন্য রুমে চলে গেলো। আবদুল্লাহর কান্না তখনও থামেনি। রেবেকা একসুরে বলে যাচ্ছে, ‘ও বাবা আমার! আমার সোনা আব্বুটা! আর কান্না করেনা। এই দেখো, আম্মু তোমাকে কোলে নিয়েছি বাবাই। আর কান্না করেনা আমার বাবুটা। ওলে ওলে বাবা আমার!’ আবদুল্লাহর কান্না আর রেবেকার কান্না থামানোর সঙ্গীত- দুটোর যৌথ প্রযোজনা আমার মাথাব্যথাটা যেন আরো দ্বিগুণ বাড়িয়েই দিলো। শরীর একটু হালকা লাগলে আমি ফোন হাতে নিয়ে বসি। দেয়ালের সাথে পিট ঠেঁকিয়ে প্রবেশ করি নীল সাদার ভার্চুয়াল জগতে। জগতটা অদ্ভুত মায়াময়! উত্তর আধুনিক সময়ে, আমাদের সকল সুখ-দুঃখের গল্প এই জগতের বাসিন্দারা জেনে যায়। আমরাই জানাই। আমাদের সুখে অন্যরা সুখী হয়। দুঃখে অন্যেরা বলে উঠে, ‘আহারে’। আমি ফেইসবুক স্ক্রল করতেই থাকি...করতেই থাকি। ইতোমধ্যেই আবদুল্লাহ আবার ঘুমিয়ে পড়েছে। খেয়াল করলাম, রেবেকা খুব সযত্নে আবদুল্লাহকে শুইয়ে দিয়ে গেলো আমার পাশে। তার ছোট্ট মশারিটাও পেতে দেওয়া হলো। আবদুল্লাহকে শুইয়ে দেওয়ার পর রেবেকা খুব নিঁচু স্বরে, পাছে আবদুল্লাহ জেগে যায় এই ভয়ে, জিজ্ঞেস করলো, ‘খাবার কি এখনোই দেবো?’ একেবারে শুরুর ক্লান্তিটা যখন আর নেই, তখন কথা একটু বলাই যায়। রেবেকার প্রশ্নের জবাবে তাই বললাম, ‘একটু পরেই দাও’। একটু পরে দেওয়ার কথা শুনে রেবেকা পুনঃরায় রান্নাঘরে ছুটে গেলো। সেই কবেই সে রান্না চড়িয়েছিলো কে জানে। ঠান্ডায় সবকিছু জমে বরফ হয়ে আছে নিশ্চয়। খাবারগুলো এবার গরম করার পালা। সে খুব সযত্নে তার কাজে গেলো। তার কাজ, যা সে প্রত্যহ করে। রুটিন মেনে। যাতে কোনোদিন ব্যত্যয় ঘটেনা। একটু পরে সে আবার ছুটে এলো আমার কাছে। শাড়ির আছলে হাত মুছতে মুছতে বললো, ‘চিংড়ির ঝোল আর গরুর গোশত দুটোই করা আছে। দুটোই গরম করবো?’ আমি তন্ময় হয়ে ফোনের দিকে তাকিয়ে আছি। খুব গুরুত্বপূর্ণ একটা লেখা চোখের সামনে। অন্তত আমার কাছে। আমার এক বন্ধু, যার সাথে ফেইসবুকেই আমার পরিচয়, তার লেখা। তাদের ডিভোর্স হয়ে গেছে আজ। ডিভোর্স পরবর্তী প্রতিক্রিয়া সে খুব আবেগময় করে তুলে ধরেছে। প্রচন্ড ভালোবাসতো একজন অন্যজনকে। এরপর, কি থেকে যে কি হলো। ডিভোর্স! খুব কষ্টই লাগলো। তাদের দু’জনের জন্যই। রেবেকা আবার বললো, ‘শুনছো? তোমাকে একটা প্রশ্ন করেছি’। আমি মাথা তুলে রেবেকার দিকে তাকালাম। বললাম, ‘কি?’ -‘চিংড়ি আর গোশত দুটোই করা আছে। দুটোই গরম করবো কিনা জানতে চেয়েছি। নাকি দুটোর যেকোন একটা?’ বেশ রাগ উঠলো। এটা কোন প্রশ্ন হলো করার মতো! গলা উঁচু করে, একটু জোর শব্দেই বললাম, ‘যেকোন একটা করলেই তো পারো। এটা জিজ্ঞেস করার জন্য তো কাকতাড়ুয়ার মতো দাঁড়িয়ে থাকতে হয়না’। রেবেকা চুপ করে থাকলো কিছুক্ষণ। এরই ফাঁকে আমি আবার সেই লেখায় মনোনিবেশ করেছি। সেই লেখায় যেখানে আমার বন্ধু তুলে ধরেছে একটা সংসার ভাঙার কাহিনী। এতোদিনের একটা সংসার কিভাবে ভেঙে গেলো সেই দৃশ্যপট খুব সুন্দরভাবে তুলে ধরেছে আমার বন্ধুটা। খানিক বাদে রেবেকা আবার বললো, ‘সেদিন তুমি চিংড়ির ঝোল খেতে চেয়েছিলে। আমার জ্বর থাকায় রান্না করা হয়নি। তাহলে চিংড়িটাই গরম করি?’ রেবেকার কথাগুলো আমার মনোযোগে বেশ বিঘ্ন ঘটালো। সারাদিন কাজের মধ্যে থাকি। কাজ সেরে বাসায় ফিরেও শান্তি নেই। জেরার পর জেরা। বাবা আমি তো মানুষ, তাইনা? রোবট তো নই। আমারও তো একটু একান্ত সময় দরকার। কিছু একান্ত মুহূর্ত! মুখে বিরক্তির সর্বশেষ রেখাটি ফুটিয়ে তুলে বললাম, ‘জানোই যখন আমি চিংড়ির ঝোল খেতে চেয়েছি, সেটা তাহলে বারেবারে জিজ্ঞাসা করছো কেনো? চিংড়িটাই গরম করে নিলে পারো’। আমার বিরক্তিভরা উত্তরে রেবেকা এবার দমে গেলো। সত্যি সত্যিই দমে গেলো। ধীর পায়ে সে রান্নাঘরের দিকে পা বাড়ালো। দরোজার যে জায়গায় রেবেকা এতোক্ষণ দাঁড়িয়ে ছিলো, সেখানে এখন একটা পর্দা দুলছে। রেবেকার প্রস্থানে শূণ্যে তৈরি হওয়া হাওয়ায়। আর আমি? আমি আবারও ডুব দিয়েছি নীল সাদার জগতে। খাওয়া-দাওয়া পর্বের একেবারে মাঝামাঝি পর্যায়, আবারও আবদুল্লাহর সেই গগনবিদারী চিৎকার। সেই কান ফাঁটানো কান্নার আওয়াজ। আমার তাতে কোন অসুবিধা হয়না অবশ্য। বেশ খেতে হয়েছে চিংড়ির ঝোলটা। আমি আরাম করে খাচ্ছি। আর রেবেকা? আবদুল্লাহর কান্নার শব্দ শুনে সে কোন ফাঁকে যে হাওয়ায় উড়ে আবদুল্লাহর কাছে চলে গেলো, আমি টেরই পেলাম না। আবারও সেই একই সুর। একই সঙ্গীত। ‘ও বাবা আমার! আমার সোনা আব্বুটা! আর কান্না করেনা। এই দেখো, আম্মু তোমাকে কোলে নিয়েছি বাবাই। আর কান্না করেনা আমার বাবুটা। ওলে ওলে বাবা আমার!’ সকাল হয়। আমি অফিসের জন্য বের হই। আমার যা যা দরকার, সবকিছুই হাতের কাছে পাওয়া যায়। রেবেকাই এনে রাখে। প্রতিদিন। নিয়ম করে। আজও ব্যত্যয় হয়নি। সে দরোজা ধরে দাঁড়িয়ে থাকে। ততোক্ষণ, যতোক্ষণ আমি তার দৃষ্টি থেকে অদৃশ্য না হই। এটাই হলো রোজকার জীবন। আমার...আমাদের। [২] আজ রেবেকা বাপের বাড়ি যাচ্ছে। আমার শ্বশুর এসেছেন তাকে নিয়ে যেতে। আমার কাজের চাপ। রেবেকাকে রেখে আসার ফুসরত আমার নেই। কদাচিৎ থাকে, সবসময় না। ঠিক এগারোটা ত্রিশ মিনিটে তারা চলে গেলো। আমি অবশ্য এর আগেই অফিসে চলে এসেছি। সকালবেলা রেবেকা বলছিলো, ‘কবে যাবে আমাদের ওখানে?’ আমি শার্টের হাতা গুটাতে গুটাতে বললাম, ‘বলতে পারছিনা। কাজের চাপ আছে’। রেবেকার মুখে খানিকটা অন্ধকার নেমে এলো। সে বললো, ‘ঠিক মতো খাওয়া-দাওয়া করো। বাইরের খাবার খেয়ো না যেন! ক্যান্টিনে খেতে পারো। অন্তত বাইরের চেয়ে ভালো’। -‘তা বটে’। -‘বেশি রাত জেগো না। রাত জাগলে তোমার চোখের নিচে কালচে দাগ পড়ে’। -‘হুম’। -‘বাবা বলছেন মা’র অবস্থা খুব বেশি ভালো নয়। বেশ অনেকদিন থাকা লাগতে পারে’। -‘সমস্যা নেই’। -‘তোমাকে আরেকটা ডিম অমলেট করে দিই?’ -‘দরকার নেই’। উপরের কথাগুলোই রেবেকার সাথে আমার আজকের শেষ সংলাপ। এরপর আমি অফিসের জন্য বেরোই। ঠিক এগারোটা ত্রিশ মিনিটে, রেবেকা ম্যাসেজ করেছে আমার ফোনে। লিখেছে- ‘আমরা এইমাত্র বেরোলাম। তোমার অপেক্ষায় থাকবো’। [৩] বাসায় ফিরেছি রোজকার মতো। কলিংবেল চেপে দাঁড়িয়ে আছি বাইরে। রেবেকার কোন সাড়াশব্দ নেই। ও, মনে পড়েছে। ও তো বাসায় নেই। আজিব! দরোজার সাথে এতোবড় একটা তালা ঝুলছে সেটাও আমার চোখে পড়লো না। রেবেকার ওপর কি এক অভ্যস্ততা তৈরি হয়ে গেলো আমার! ব্যাগ হাতড়িয়ে বাসার চাবি বের করলাম। দরোজা খুলে ভিতরে আসতেই মনে হলো ঘর জুড়ে এক নিশ্চুপ নীরবতা। সুনসান। লাইটগুলো জ্বালাতেই চোখ গিয়ে পড়লো রেবেকার পড়ার টেবিলে। একটা খাতা। খোলা অবস্থায়। কৌতূহল জাগার কথা নয়। কিন্তু রেবেকা এমন মেয়ে নয় যে সে আনমনে এই খাতাটা খুলে রেখে যাবে। সে খুব গোছালো ধরণের। একটা পিনকেও সে অনেক যত্নে তুলে রাখে। খাতাটার কাছে আসলাম। কিছু যেন লেখা তাতে। রেবেকার লেখা বলেই মনে হলো। কিন্তু, কি লেখা তাতে? ‘আমি জানি জীবিকার তাগিদে তোমাকে ছুটতে হয়। ভীষণ ব্যস্ততায় পার হয় তোমার সারাটা দিন। এক মাথা যন্ত্রণা নিয়ে বাসায় ফিরো রোজ। তোমার মুখাবয়ব দেখলেই আমি আঁচ করতে পারি তোমার সারাটা দিন। আমি শশব্যস্ত হয়ে পড়ি তোমাকে সামলাতে। তুমি কি কফি খাবে না শরবত, সেই চিন্তায় আমি অস্থির হয়ে যাই। তোমার রাতের খাবার, শোবার বিছানা, সকালের নাস্তা এবং অফিসের পোশাক- সবকিছু ঘিরেই আমার পৃথিবী। আমি ব্যস্ত থাকতে চাই তোমাকে নিয়ে। আচ্ছা, অফিস থেকে ফিরে কখনো কি তুমি জানতে চেয়েছো আমি দুপুরে খেয়েছি কি না? আমার তো সাজতে ভালো লাগে। কতোদিন হয় আমি সেজেগুজে তোমার সামনে দাঁড়াইনি। কখনো একটিবারের জন্য কি তুমি জানতে চেয়েছো কেনো এখন আর আমার সাজগোঁজ করার ফুসরত মেলেনা? অফিস থেকে যে বিধ্বস্ত চেহারা নিয়ে তুমি আসো, সেই চেহারা আমাকে অনেক কষ্ট দেয়। তোমার বিধ্বস্ততা আমি দেখতে পাই। বুঝতে পারি। আচ্ছা, তুমি কি কখনো আমার বিধ্বস্ততা বোঝার চেষ্টা করেছিলে? অন্তত একবার? সংসারের ঘানি টেনে আমারও যে মাঝে মাঝে ক্লান্ত লাগে, সেটা তুমি অনুভব করেছো কখনো? সারাটা দিন একা একা থাকি। একটা অবুঝ বাচ্চাকে সামলাই। তার সাথে আর কতোই বা কথা বলা যায়, বলো? মন চায় খুব করে কথা বলতে, কিংবা খুব মন দিয়ে কথা শুনতে। অপেক্ষায় থাকি কখন তুমি ফিরবে আর আমি মেলে বসবো আমার গল্পের ডালপালা। তুমি তন্ময় হয়ে শুনবে আমার কথা। আর যখন তুমি বলা শুরু করবে, আমি কেবল মন্ত্রমুগ্ধের মতোন শুনে যাবো। কিন্তু দেখো, তুমি ঠিকই তন্ময় হয়ে থাকো। কিন্তু তোমার সেই বিস্ময়, সেই আবেগ, সেই বিহ্বলতা জুড়ে কেবল আমিই নেই। আছে অন্য অনেকে। বাসায় এসে তুমি সেই ভার্চুয়ালে ডুব দাও, আমার কথা তোমার খেয়ালই থাকেনা। তুমি যেখানে আমগ্ন ডুবে থাকো, সেখানে কেউ কি তোমার জন্য দরোজা ধরে অপেক্ষা করে? তোমার পছন্দের খাবার প্রস্তুত করে অধীর অপেক্ষার প্রহর গুণে তোমার জন্য? কিন্তু দেখো, যে মানুষটা তোমার পথ চেয়ে বসে থাকে সারাদিন, তার জন্য তোমার এতোটুকুও সময় হয় না। তুমি সারাদিন ব্যস্ত থাকো, তাই তোমাকে অকারণ প্রশ্ন করলে রেগে উঠো। কিন্তু, তোমার ছেলে, যাকে আমার অস্তিত্বে ধারণ করে পৃথিবীর আলো দেখিয়েছি, সে যে আমাকে প্রতিদিন কতো হাজার, সহস্র প্রশ্ন করে তুমি জানো? আমি কিন্তু তার প্রতি একটুও রাগ দেখাই না। একটু বিরক্তিও না। বরং মুখে একরাশ হাসি আর ভালোবাসা মিশিয়ে তার প্রশ্নগুলোর উত্তর দিই। ভালোবাসার বাঁধনটা তো এমনই, বলো? আবদুল্লাহকে ঘিরে সারাদিন আমার যে ব্যস্ততা, সেই ব্যস্ততা কখনোই কি তোমার চোখে পড়ে? কখনো কি তুমি আমার সেই ব্যস্ততার মূল্যায়ণ করেছিলে? তুমি কেবল দেখছো তোমার ছেলেটা দিন দিন বড় হয়ে উঠছে। এটা শিখছে, ওটা শিখছে। কিন্তু, তার পেছনে আমার যে বিনিয়োগ, সেই বিনিয়োগ কখনোই কি তোমার চোখের সামনে দৃশ্যমান হয়েছে? বিশ্বাস করো, আমারও একটা আলাদা পৃথিবী আছে। আমার সেই আলাদা পৃথিবী জুড়ে কেবল তুমি আর তুমি। তুমিই আমার সেই জীবনের রঙ। তোমার অবসরের সমস্তটা জুড়ে আমি থাকতে চাই। সারাদিনের ব্যস্ততা শেষে, তুমি এসে আমার সাথে খোশগল্পে মেতে উঠবে, এমন স্বপ্ন দেখতে দেখতে আমি রোজ ঘুমিয়ে পড়ি। কিন্তু স্বপ্নটা আমার চোখের পাতায় রয়ে যায়। তুমি তোমার মতোই। তুমি আসো। ডুবে যাও একটা নীল সাদার জগতে। খাও। এরপর ঘুম। আমার জন্য তোমার কি একটু সময় থাকতে নেই? অন্তত একটু ফুসরত? [৪] পকেট হাতড়ে মোবাইল বের করলাম। ডায়াল লিস্টের কোথাও রেবেকার নাম্বার নেই। কতোদিন তাকে আমি ফোন করিনা! কতোদিন তার জন্য কিনে আনিনা বেলি ফুলের মালা। সত্যিই তো, কতোদিন হয় তাকে আমি সাজতে দেখিনা। আবদুল্লাহর জন্মের পর তার শরীরটাও ভেঙে গেছে। ছেলেটাকে সামলাতে গিয়ে বেচারি নিজের যত্নের কথাটুকুও ভুলে বসে আছে। তবে সে ভুলেনা আমাকে। আমাকে ঘিরেই তার অঢেল ব্যস্ততা। আর আমার ব্যস্ততা? অফিস...ফেইসবুক...অফিস... [৫] এপাশ ও’পাশ দোলুনি খেতে খেতে এগিয়ে চলেছে আমাদের ট্রেন। আমি ছুটে যাচ্ছি রেবেকার কাছে। আমার হাতে ফুলের তোড়া। বেলি আর কাঠগোলাপ ফুলের সমন্বয়ে বানানো। বেলি ফুল রেবেকার পছন্দ, আর কাঠগোলাপ আমার। তার মাঝাখানে একটা চিরকুট।
 গয়না চাইলে গয়না দেবো, তাও চেয়ো না পেঁয়াজ দুমূর্ল্যের এই বাজারে করবে সাহস কে আজ? চাও যদি আজ দিতেই পারি জামদানি আর হীরে পেঁয়াজ বিহীন তরকারি তাও আজকে খাবোই ফিরে আজকে নাহয় ঝাঁজ হলো না, স্বাদ এলো কম জিভে দুইশো টাকায় কেজির পেঁয়াজ কে বলো আজ নিবে? চাইলে পাবে পাস ক্রেডিটের, কিংবা ফেবুর পাস-ও আনতে পারি গলদা চিংড়ি, এবং ইলিশ মাছও একশো আটটা নীল পদ্ম খুঁজতে আছি রাজি তাও বলোনা আনতে পেঁয়াজ, মাফ চেয়ে নিই, আজি। কাটতে গেলে পেঁয়াজ তোমার চোখ ভেসে যায় জলে 'তাই খাবো না পেঁয়াজ' এটাই সান্ত্বনা পাই বলে। 
 বাসায় ফিরেই দেখি ইউটিউবে আমার আম্মা ওয়াজ শুনছেন। ভাত খেতে খেতে ওয়াজের খানিকটা আমার কানেও এসে পৌঁছানো শুরু করলো। হুজুর বয়ান করছেন মূসা আলাইহিস সালামের কাহিনী। খুব আবেগি, দরদ ভরা কন্ঠে টানের পর টান দিয়ে তিনি যা বলে চলেছেন তা হলোঃ- মূসা আলাইহিস সালাম মাদইয়ানে এসে দুটো মেয়ের বকরীকে পানি পান করায়। মেয়ে দুটো সেদিন বাসায় গেলে তাদের বাবা বলে, 'কি ব্যাপার! আজ এতো তাড়াতাড়ি ফিরে এলে যে তোমরা? অন্যদিন তো এতো তাড়াতাড়ি আসো না'। তখন মেয়ে দুটো বললো এক লোক আজ আমাদের বকরীকে পানি খাইয়ে দিয়েছে। তাই আমাদের কাজ তাড়াতাড়ি হলো। তখন মেয়ে দুটোর বাবা বললো, 'তোমরাই লোকটাকে বলেছো, না সে-ই নিজ থেকে তোমাদের বকরীকে পানি খাইয়েছে?' মেয়ে দুটো বললো, 'আমরা উনাকে বলি নাই। উনিই নিজ থেকে খাইয়েছেন'। এই কথা শুনে রাগে ফেটে পড়েন মেয়ে দুটোর বাবা। বলেন, 'কি? এতোবড় সাহস? যাও, ওই লোকটাকে ডেকে আনো'। মূসা আলাইহিস সালাম আসলেন। বললেন, 'আমাকে ডেকেছেন?' - 'হ্যাঁ। তুমি নাকি আমার কন্যাদের বকরীকে নিজ থেকেই পানি খাইয়েছো? এতো সাহস তোমার?'। - 'জি হুজুর। মাফ করে দেন'। - 'এমনেই তোমারে মাফ দেবো না। দশ বছর তুমি আমার চাকরি করবা। তবেই তোমার মুক্তি'। মোটামুটি এই হলো ওয়াজের বক্তব্যের সারমর্ম। এখানে মূসা আলাইহিস সালামের পরোপকারীতাকে দেখানো হয়েছে অপরাধ হিশেবে, এবং মেয়েদের বাবার সাথে মূসা আলাইহিস সালামের যে কাল্পনিক সংলাপের কথা বলা হলো, সেটা পুরোপুরি বানানো। মিথ্যা৷ বানোয়াট। কুরআনের সূরা ক্বাসাসে এই ঘটনা খুব স্পষ্টভাবে বর্ণনা করা আছে। মূসা আলাইহিস সালামকে মেয়েদের বাবা বরং প্রতিদান দেওয়ার উদ্দেশ্যেই ডেকেছেন, অপমান কিংবা শাস্তি দিবেন বলে নয়। যেমন কুরআন বলছে- 'তখন নারীদ্বয়ের একজন তার কাছে সলজ্জ পদে আসলো এবং বললো, 'আমার পিতা আপনাকে ডাকছেন। আপনি আমাদের বকরীগুলোকে পানি পান করিয়েছেন। এজন্য তিনি চান আপনাকে প্রতিদান দিতে'- সূরা ক্বাসাস ২৫ বক্তা যে দশ বছরকে পানি করানোর জন্য মূসা আলাইহিস সালামকে দেওয়া শাস্তি হিশেবে বর্ণনা করেছেন, সেই দশ বছর তো শাস্তি ছিলোই না, তা ছিলো মূসা আলাইহিস সালামের বিয়ের এক প্রকার মোহরানা। উক্ত ব্যক্তির কন্যাকে বিয়ে করার শর্তে। প্রিয় মাশায়েখগন! আপনাদের আল্লাহর জন্যই ভালোবাসি। মাইক হাতে পেলে দয়া করে এমন আজব কাহিনী বলা শুরু করবেন না যা আপনাদের হাসির পাত্রে পরিণত করতে পারে৷ এখনকার জেনারেল লাইনের মানুষগুলো, যারা আপনাদের ওয়াজগুলোর বিশাল বড় শ্রোতাবৃন্দ, তারা কিন্তু খুব সহজেই তথ্য ক্রস চেক করতে পারে৷ এখন হাতে হাতে, ফোনে ফোনে কুরআনের অ্যাপস, হাদিসের অ্যাপস৷ তথ্য প্রযুক্তির এই সময়ে একটু ভেবেচিন্তে ওয়াজ করার অনুরোধ রইলো। কেউ যদি এই বক্তব্য শুনে সূরা ক্বাসাস পড়ে এবং স্পষ্ট বিরোধি কথা দেখতে পায়, তাহলে সে হয়তো আর কোনোদিনই আপনার কথাকে বিশ্বাস করবেনা। এমনকি, আপনার সত্য কথাটাকেও৷ ঠিক ওই মিথ্যাবাদী রাখালের মতো। রাখালের মিথ্যা শুনতে শুনতে জনপদবাসী এতোই ত্যক্ত-বিরক্ত হয়ে গিয়েছিলো যে, যেদিন রাখাল সত্যিকার বাঘ আসায় চিৎকার করেছিলো, সেদিন কিন্তু কেউই তার ডাকে কর্ণপাত করেনি। দয়া করে মিথ্যেবাদী রাখালের ভূমিকায় যাবেন না৷ আপনাদের ভালোবাসি। ভালোবাসার মর্যাদা দেবেন। [ নাম ধরে সমালোচনা করলে গীবত হতে পারে। তাই নাম বলা থেকে বিরত থেকেছি। অনুমান করে অমুক-তমুকের ঘাড়ে দোষ না চাপিয়ে চলুন আমরা কুরআন বুঝে পড়ি। তাহলেই আমরা বুঝতে পারবো কে সঠিক বলছে আর কে মিথ্যা। ] 
 [১] যেদিন আ’য়িশার অস্তিত্বের সংবাদ পেলাম, সেদিন পৃথিবী সমান আনন্দ নিয়ে মা’কে বললাম, ‘মা, তুমি কিন্তু দাদু হতে যাচ্ছো, ইন শা আল্লাহ। দুয়া করো যেন আল্লাহ আমাদের একটা কন্যা সন্তান দান করেন’। আমার কথায় মা সামান্য মন খারাপ করলো বলে মনে হলো। কন্যা সন্তান? কন্যা সন্তানের ভবিষ্যৎ কি? সংসারের প্রথম সন্তান ছেলে সন্তান হতে হবে- এটাই আমার মা’র বদ্ধমূল ধারণা। কেবল আমার মা নয়, আমাদের গ্রাম বাংলার অধিকাংশ মহিলার ধারণাই এটা। তাদের ধারণা, মেয়ে সন্তান মানেই তো বিয়ে দিয়ে দেওয়া। মেয়েরা না নিতে পারে বাবা-মায়ের দায়িত্ব, না করতে পারে তাদের কোন দেখভাল। ছেলেরা হলো বাবা-মায়ের সহায়-সম্বল। বৃদ্ধ বয়সে মাথার ওপর বিস্তৃত ছায়া। বাবা-মা’কে বৃদ্ধ বয়সে দেখবে কে যদি ছেলে সন্তান-ই না থাকে? যদি প্রথম সন্তানগুলো মেয়েই হয়, তাহলে ছেলেরা বড় হতে হতে বাবা-মা তো মরেই যাবে। ছেলের হাতে সুখে দিন কাটানোর স্বপ্নগুলোর কি হবে তাহলে? আমার মা সম্ভবত মনে মনে চেয়েছেন যেন আমার ছেলে সন্তান হয়। কেনো চেয়েছেন জানেন? কারণ আমার মা’র ধারণা ছেলেরাই বংশের ধারা রক্ষা করে; মেয়েরা নয়। বাবার অবর্তমানে ছেলেরাই হয় ওয়ারিশ। বংশের প্রদীপ। আমার বংশের ধারা রক্ষা করার তাগিদেই আমার মা আমার ছেলে সন্তান কামনা করেছেন। আমার প্রতি মায়ের ভালোবাসাটাকে আমি সম্মান করেছি এবং সম্মানের সাথেই দ্বিমত করেছি। বংশধারা রক্ষার যে কাল্পনিক গল্পে তারা বিশ্বাস করে চলেছেন যুগ যুগ ধরে, সেই গল্পে আমার অনাস্থা আমি আমার মা’কে বুঝিয়ে বলেছি। [২] সম্প্রতি আমার এক আত্মীয়ার দীর্ঘ বিশ বছরের সংসার জীবন ভেঙে যায়। ডিভোর্সের মাধ্যমে আলাদা হয়ে যায় দুটো দম্পতি যারা দীর্ঘ বিশটা বছর একসাথে, একই ছাদের নিচে বাস করেছে। ডিভোর্সের কারণ হলো তাদের বাচ্চা হচ্ছিলো না। সন্তানাদি না হওয়াটা একটা সমস্যা। কিন্তু, এই একটা কারণের জন্যই কি একটা সাজানো গোছানো সংসার ভেঙে যেতে পারে? একটা দাম্পত্য জীবনে সন্তানাদি বিশাল বড় অংশ বটে, তবে বিয়ের মাধ্যমে দুটো প্রাণের একাত্ম হওয়া, একসাথে হওয়া, একসাথে থাকার যে অদৃশ্য শপথ, অদৃশ্য অঙ্গীকার- এই অঙ্গীকারের কি কোন মূল্য থাকতে নেই? দুটো মানুষ কি কেবল সন্তানাদি উৎপাদনের জন্যই এক হয়? এর বাইরে তাদের আর কোন সম্পর্ক থাকেনা? তাদের ভালোবাসা, মায়া, বিশ্বাস, ভরসা- এই যে ব্যাপার, এগুলো সবটাই কি মিথ্যে? লোক দেখানো? মন ভুলানো?
 [৩] সূরা মারঈয়ামের শুরুটা মারঈয়াম আলাইহাস সালামকে দিয়ে হয়নি, হয়েছে বয়োবৃদ্ধ যাকারিয়া আলাইহিস সালামকে দিয়ে। আল্লাহ সুবহানাহু ওয়া’তায়ালা সূরাটার একেবারে শুরুতেই বলেছেন, ‘এটা তোমার রবের রহমতের বিবরণ তাঁর বান্দা যাকারিয়ার প্রতি’। আল্লাহ সুবহানাহু ওয়া’তায়ালা যাকারিয়া আলাইহিস সালামের প্রতি রহম করেছেন। এর ঠিক পরেই যাকারিয়া আলাইহিস সালামের খুব সুন্দর একটা দুয়া আল্লাহ সুবহানাহু ওয়া’তায়ালা উল্লেখ করেছেন। দুয়াটা এমনঃ ‘হে আমার রব! আমার হাঁড়গুলো দূর্বল হয়ে গেছে, সাদা হয়ে গেছে আমার মাথার চুলও। আমার রব! আমি তো কখনো আপনাকে ডেকে ব্যর্থ হইনি। আমার পরে, আমার স্বগোত্রীয়দের ব্যাপারে আমি আশংকাবোধ করছি। আমার স্ত্রী বন্ধ্যা। অতএব, (হে আমার মালিক) আপনি আমাকে আপনার পক্ষ থেকে একজন উত্তরাধিকারী দান করুন যে আমার উত্তরাধিকারী হবে এবং উত্তরাধিকারী হবে ইয়াকুবের বংশেরও। আর আমার রব! আপনি তাকে আপনার প্রিয়ভাজন বানিয়ে দিন’। আমার মা চেয়েছেন আমার যাতে ছেলে হয় যেন আমি আমার বয়োবৃদ্ধকালে একটা মাথা গুজার ঠাঁই পাই। আমাকে দেখভালের জন্য একটা আশ্রয় পাই। আমি যখন বৃদ্ধ হয়ে পড়বো, তখন তারা যেন প্রবল বিক্রমে আমার বংশের প্রদীপ বয়ে বেড়াতে পারে সেই ইচ্ছা থেকেই আমার মা আমার জন্য ছেলে সন্তান কামনা করেছেন। আমার মায়ের এই বাসনার সবটা জুড়েই ছিলাম কেবল আমি। আমার ভালো থাকা, আমার নিরাপত্তা, বয়োবৃদ্ধকালে আমার আশ্রয়ের বন্দোবস্তের দিকেই ছিলো আমার মায়ের নজর। আমাদের বাবা-মা’রা সাধারণত যা কামনা করে থাকে! কিন্তু, যাকারিয়া আলাইহিস সালামের দুয়াটার দিকে তাকান। তিনি যখন আল্লাহ সুবহানাহু ওয়া’তায়ালার কাছে সন্তান চেয়ে দুয়া করেছেন, তখন তিনি কিন্তু নিজের দেখভালের জন্য চাননি। যাকারিয়া আলাইহিস সালামের এমন ইচ্ছে ছিলোনা যে, একজন সন্তান হলে তিনি শেষ বয়সে একটু স্বস্তি পাবেন। একটা নিরাপদ আশ্রয় পাবেন। তার বংশের প্রদীপ রক্ষা হবে। তিনি এমনটা কামন করেননি। বরং তিনি সন্তান চেয়েছেন দ্বীনের ধারা রক্ষা করতে। দ্বীনের যে ধারা তিনি বয়ে বেড়াচ্ছেন, সেই ধারা যাতে চলমান থাকে, ঠিক এজন্যেই তিনি একটি সন্তান চেয়েছেন আল্লাহর কাছে। এবং সাথে তিনি এও বলে দিয়েছেন, ‘আর আমার রব! আপনি তাকে আপনার প্রিয়ভাজন বানিয়ে দিন’। যাকারিয়া আলাইহিস সালাম চাচ্ছেন তাকে যেন একজন আল্লাহর অনুগত, প্রিয় এবং মুত্তাকী সন্তান দান করা হয়। আমাদের বাবা-মা’ কিংবা আমরা সন্তান চাই এজন্যে যাতে আমাদের বংশের প্রদীপ রক্ষা পায়। যাতে আমরা সন্তানদের কাঁধে ভর করে জীবনের শেষ সময়টুকু স্বাচ্ছন্দ্যে কাটাতে পারি। সন্তানের আশ্রয়ে জীবনের শেষ দিনগুলো ভালোমতো কাটাতে পারলেই আমরা আমাদের জীবনকে সার্থক মনে করি। আর যাকারিয়া আলাইহিস সালামের দিকে তাকান। তিনি আল্লাহর কাছে সন্তান চাচ্ছেন কিজন্যে? দ্বীনের ধারা রক্ষা করতে। ইয়াকুব আলাইহিস সালাম দ্বীনের যে ক্রমধারা ছড়িয়ে গেছেন, সেই ক্রমধারা যাতে থমকে না যায়, সেই চিন্তা থেকেই তিনি আল্লাহর কাছে সন্তান চেয়েছেন। তিনি আল্লাহওয়ালা, মুত্তাকী, সচ্চরিত্রবান সন্তান চেয়েছেন। যাকারিয়া আলাইহিস সালামের চাওয়া আর আমাদের চাওয়াগুলোর মাঝে কি আকাশ-পাতাল তফাৎ, না? [৪] যাকারিয়া আলাইহিস সালামের ব্যাপারটা থেকে আরেকটা খুব সুক্ষ্ম ব্যাপার আমরা বুঝতে পারি। তিনি যখন আল্লাহর কাছে সন্তান চেয়ে দুয়া করছেন, তখন তিনি একেবারে বয়োবৃদ্ধ। ওই দুয়াতে তিনি নিজেই বলেছেন, ‘আমার হাঁড়গুলো দূর্বল হয়ে গেছে; সাদা হয়ে গেছে আমার মাথার চুলও’। তার এই কথাগুলো থেকেই বোঝা যায় বার্ধক্যের কোন পর্যায়ে তিনি ছিলেন। জীবনের শেষ পর্যায়ে এসেও তিনি সন্তানের বাবা হতে পারেননি। এই যে দীর্ঘ জীবনের এতোগুলো বছরেও তিনি সন্তানাদির মুখ দেখেননি, এতে কি তিনি তার স্ত্রীকে ত্যাগ করেছেন? ‘কেনো সন্তানের বাবা হচ্ছেন না’ এই উসিলায় নিজেদের দাম্পত্য সম্পর্কটার ইতি টেনেছেন? টানেননি। বরং সারাটা জীবন তারা পার করেছেন সুন্দর, সুখী একটা জীবন। সন্তান তার দরকার ছিলো সত্যি, কিন্তু সেটা কি তাদের দাম্পত্য জীবনের ভাঙনের কারণ হয়েছে? হয়নি। বরং তিনি আল্লাহর কাছে খুব সুন্দরভাবে স্ত্রীর অবস্থাটাও তুলে ধরেছেন এই বলে যে, ‘আর আমার স্ত্রীও বন্ধ্যা’। এই যে সম্পর্ক, একটা নৈসর্গিক বন্ধন, দুটো আত্মার একত্র মেলবন্ধন, কেবল সন্তানাদি হচ্ছেনা বলেই সেটা মিথ্যে হয়ে যায়নি। সারাটা জীবন তারা পাশাপাশি থেকেছেন। একত্রে, একসাথে। সম্পর্কগুলো তো এমনি হতে হবে। নিঃস্বার্থ। যদি সন্তান হচ্ছেনা বলেই একটা সম্পর্ক ভেঙে দেওয়া যায়, তাহলে সেই সম্পর্কের আর মূল্য কি? স্বামী-স্ত্রীর মধ্যকার যে সম্পর্ক, সেই সম্পর্কটা আল্লাহর-ই বেঁধে দেওয়া। সেই সম্পর্ককে ‘গিভ এন্ড টেইক’ এর ভিত্তিতে মূল্যায়ণ করার আগে আমাদের কি উচিত নয় একটিবার ভাবার? একটিবার চিন্তা করার যে, আমি কি কেবল সন্তান উৎপাদনের জন্যই বিয়ে করেছি?’
 গৌর গোবিন্দরা মাথাচাড়া দিয়ে না উঠলে শাহজালালদের আবির্ভাব ঘটবে কিভাবে? 
 'নবিজী সাল্লাললাহু আলাইহি ওয়াসাল্লামের মক্কা থেকে মদিনায় হিজরতের কাহিনীটার কথাই চিন্তা করা যাক। কি এক ভয়াবহ বিপর্যয়ের দিন ছিলো সেটা। কুরাইশদের অকথ্য, নির্মম, অবর্ণনীয় নির্যাতন থেকে বেরিয়ে মক্কা ছেড়ে তিনি যখন মদিনায় যাচ্ছিলেন, তখন তার সাথী ছিলো কেবল আবু বকর রাদিয়াল্লাহু আনহু। পেছনে তাড়া করছে একদল কুরাইশ বাহিনী। হাঁটতে হাঁটতে নবিজী সাল্লাললাহু আলাইহি ওয়াসাল্লাম এবং আবু বকর রাদিয়াল্লাহু আনহু একটা গুহার মধ্যে আশ্রয় নিলেন। ওদিকে, কুরাইশ বাহিনীও একেবারে কাছাকাছি চলে এসেছে। তারা এতোটাই নিকটবর্তী হয়ে গিয়েছিলো যে, কোন কুরাইশ সৈন্য যদি নিজের পায়ের দিকে তাকাতো, তাহলেই নবিজী সাল্লাললাহু আলাইহি ওয়াসাল্লাম এবং আবু বকর রাদিয়াল্লাহু আনহু ধরা পড়ে যেতেন। অবস্থা এমন বেগতিক দেখে ঘাবড়ে গেলেন নবিজীর সাথী আবু বকর রাদিয়াল্লাহু আনহু। তাকে চিন্তিত দেখে নবিজী সাল্লাললাহু আলাইহি ওয়াসাল্লাম বললেন, ‘ভয় পেয়ো না! আল্লাহ আমাদের সাথেই আছেন’। চিন্তা করে দেখুন, শত্রু একেবারে নাকের ডগায়। একটু এদিক-সেদিক হলে ধরা পড়ে যাওয়ার সম্ভাবনা শতভাগ। ধরা পড়লেই নিশ্চিত মৃত্যু। এমন অবস্থায় দাঁড়িয়ে আবু বকর রাদিয়াল্লাহু আনহু যেখানে অস্থির-অশান্ত, সেখানে নবিজী সাল্লাললাহু আলাইহি ওয়াসাল্লাম পরম নির্ভরতায় বললেন, ‘ভয় পেয়ো না! আল্লাহ আমাদের সাথেই আছেন’। আল্লাহর ওপর এই যে নির্ভরতা, এই যে তাওয়াক্কুল, কুরআন এটাকেই ‘সাকীনাহ’ তথা ‘সুখ’ বা ‘অন্তরের প্রশান্তি’ হিশেবে উল্লেখ করেছে। আল্লাহ সুবহানাহু ওয়া’তায়ালা এই ঘটনাকে কেন্দ্র করে কুরআনে বললেন, ‘যখন তারা উভয়ে পাহাড়ের একটি গুহায় অবস্থান করছিলো, সে তার সঙ্গীকে বললো, ‘তুমি ভয় পেয়ো না! আল্লাহ আমাদের সাথেই আছেন’। অতঃপর আল্লাহ তার অন্তরে প্রশান্তি দান করলেন’। [ অপ্রকাশিত পান্ডুলিপি থেকে...]
 - 'কোথায় থাকতে বেশি পছন্দ করেন?' - 'মানুষের দু'য়াতে'।
 বাসায় হিজড়া এসে দরজা ভেঙে ফেলার উপক্রম। দরজা খুলতেই বললো, 'তোমার মেয়ে বাবু হৈছে না ছেলে বাবু?' বেশ ঘাবড়িয়ে গেলাম। বললাম, 'মেয়েবাবু'। হাতে তালি দিয়ে বললো,- 'নাও, খুশি করো আমাদের। পাঁচ হাজার টাকা নিয়ে আসো তো বাবা'। - 'মানে কি?' - 'মানে কিছুই না। টাকাটা নিয়ে আসো, চলে যাই আমরা'। - 'আমার কাছে তো পাঁচ হাজার টাকা নাই। মাস-ই তো শেষ হলোনা। সেলারি পাই নাই। এতো টাকা এখন কোত্থেকে দেবো আপনাদের?' আমাকে হুমকি দেওয়ার স্বরে বললো, 'অ্যাই, এতো কথা বলো কেনো তুমি? যাও টাকা নিয়ে এসো...'। এরই মধ্যে একজন ঘরে ঢুকে পড়েছে। হিজড়াদের ব্যাপারে অনেক খারাপ অভিজ্ঞতার গল্প শুনেছি৷ তারা নাকি নতুন বাচ্চা যে ঘরে হয় সেখানেই হামলা চালায়। টাকা না দিলে বাচ্চাকে আছাড় দেয়, থাপ্পড় দেয় ইত্যাদি। আমি পাঁচশো টাকা এনে দিলাম। পাঁচশো টাকা দেখে এরা বললো, 'অ্যাই, ভিক্ষা করতে আসছি নাকি? মশকরা করো? পাঁচ হাজার টাকার এক টাকাও কম হবেনা'। পুলিশের এক উর্ধ্বতন কর্মকর্তা আছেন পরিচিত। তাকে ফোন দিয়ে বললাম যে এই সমস্যা। তিনি বললেন, 'আরিফ ভাই, ওদের কাউকে দেন আমি কথা বলি'। তিনি কথা বলে কোনোমতে তাদের বুঝালেন যাতে দুই হাজার টাকা নিয়ে চলে যায়। দুই হাজার টাকাই দিলাম। এরপর বলে, 'কিছু চাল আর কয়েকটা পেঁয়াজ দাও'। আমার তো তখন গা গিনগিন অবস্থা। বললাম, 'যা দিলাম নিয়ে যান। আর কিচ্ছু দিতে পারবো না'। এবার অবশ্য আর কথা বাড়ালো না। হনহন করে হেঁটে চলে গেলো। এই মুসিবত থেকে সাধারণ মানুষের বাঁচার উপায় কি?
 বাবা-মাকে ঝগড়া করা অবস্থায় দেখলে সন্তানদের চেয়ে বেশি কষ্ট সম্ভবত আর কেউ পায়না। এরকম অবস্থার মধ্য দিয়ে যারা বড় হয়েছে তারাই জানে এই কষ্টটা কতোটা অসহ্য, অসহনীয়। প্লিয, বাবা-মায়েদের অনুরোধ করবো, ঘরের মধ্যে, সন্তানদের সামনে অন্তত ঝগড়া করবেন না। এগুলো বাচ্চাদের মনে খুব খুব দাগ কাটে। তাদের কচি মনে এগুলো বিরূপ প্রভাব ফেলে। যদি একান্তই আপনাদের ঝগড়া করতে হয়, সন্তানদের থেকে দূরে, কোন পার্কে গিয়ে ইচ্ছেমতো ঝগড়া করুন। শিশুদের বাঁচতে দিন। নিজের বিষাক্ত পৃথিবীকে তাদের ওপর চাপিয়ে দেবেন না।
 এ তুমি কেমন জাহান্নামে আমাদের এনে ফেললে প্রভু? আমরা তো একটি বৃষ্টি বিধৌত উর্বর ভূমি চেয়েছিলাম বাতাসে ধান গাছের নন্দন নৃত্য দেখতে দেখতে আমরা ঘুমিয়ে পড়তে চেয়েছিলাম সবুজের বুকে কিন্তু, চারদিকে সবুজের বদলে কেবল লাল দেখছি বৃষ্টির বদলে দেখছি ফিনকি দিয়ে ছড়িয়ে পড়া রক্ত; প্রভু, এ কোন হাবিয়ায় আমরা এসে পড়েছি? 
 বাসে করে এয়ারপোর্ট থেকে ফিরছি৷ আমার পাশের সিটটা খালি। শুধু আমার পাশের সিট-ই নয়, পুরো বাসটার অর্ধেকটাই যাত্রী শূন্য। শুক্রবারের ছুটির দিন বলেই সম্ভবত এমন আশ্চর্যজনক ঘটনা ঢাকার রাস্তায় মাঝে মাঝে ঘটে যায়। খানিকটা এগুতেই আমার পাশে এক ভদ্রলোক এসে বসলেন। চেহারায় তারুণ্য উথলে পড়ার মতোন অবস্থা। আমার হাতে বই। মন দিয়ে আমি একটি রহস্যোপন্যাস পড়ছি। ভদ্রলোক ফোন টিপছেন আর মাঝে মাঝে আমার বইয়ের মধ্যেও উঁকি দিচ্ছেন। খানিক বাদেই একজন বিক্রেতা উঠলেন বাসে। তিনি বেশ কয়েকটা জিনিসের মিশেলে তৈরি একটা 'প্যাকেজ' বিক্রি করছেন। সেই প্যাকেজে আছে আলু-পটল চিলুনি, পায়ের গোঁড়ালি পরিষ্কার করার ছোট্ট একটা জিনিস, ইলেক্ট্রিক বিষয়াদি সারার একটা যন্ত্র এবং আরো কি কি যেন! পুরো প্যাকেজটার দাম মাত্র একশ টাকা। আমার পাশের ভদ্রলোক একটা প্যাকেজ হাতে নিয়ে আলু চিলুনিটা বের করলেন। বের করে আমার দিকে তাকিয়ে বললেন, 'এই জিনিসটাই একমাত্র কাজের। বাকি সব ফাউ'। আমি বললাম,- 'হু'। এরপর উনি বিক্রেতা লোকটার সাথে বেশ দরদাম করা শুরু করলেন। বললেন, 'আর কম হবেনা?' বিক্রেতা বললেন, 'না ভাইজান। আমার মাত্র পনেরো টাকা লাভ হইবো। আমি পঙ্গু মানুষ'। বিক্রেতার এই অ্যাপ্রোচটা আমার বেশ ভালোই লাগলো। আমার পাশের ভদ্রলোককে বললাম, 'পঙ্গু হয়েও ভিক্ষা না করে ব্যবসা করছে। বেশ ভালো।' ভদ্রলোকটার দরদাম থামলো না। বললেন, 'আশি টাকা দেবেন?' - 'ভাইজান, আমার কেনাই আছে পঁচাশি টাকায়। যান, আপনে আমারে নব্বই টাকাই দেন। পাঁচ টাকা লাভ করি'। লোকটা এরপরও খানিকটা ভাবলো। ভেবে প্যাকেজটা নেওয়ার জন্য মনস্থির করলো। এক প্যাকেজে এতোকিছু। সাধ্যের মধ্যেই সবটুকু সুখ! এরপর ব্যাগ থেকে একশ টাকা বের করতে করতে বিড়বিড় করে বলতে লাগলো, 'ঢাকা শহর রে! এইখানে টাকা ছাড়া বাঁচা যায় না...' আমি যেখানে নামবো এয়ারপোর্ট থেকে সেখানকার ভাড়া ষাট টাকা। ভদ্রলোক নামবেন আমার আরো এক স্টপেজ পরে। বাসের হেল্পার বয় ভাড়া নিতে আসলে জানা গেলো উনার ভাড়াও ষাট টাকা। কিন্তু ভদ্রলোক দিলেন কেবল চল্লিশ টাকা। হেল্পার বললো, 'কয় টাকা দিলেন?' - 'কেনো, চল্লিশ টাকা'। - 'ভাড়া ষাইট টাকা। আরো বিশ টাকা দেন'। লোকটা মাঝের একটা স্টপেজের নাম বলে বললো, 'এখান থেকে অমুক জায়গার ভাড়া কতো?' -'ত্রিশ টাকা'। -'সেখান থেকে অমুক জায়গার ভাড়া?' -'বিশ টাকা'। -'তাহলে তো মোট পঞ্চাশ টাকা হয়। ষাট টাকা দেবো কেনো?' -'আপনে এভাবে ভাইঙ্গা ভাইঙ্গা ভাড়া হিশেব কইরলে তো আর হইবো না৷ ষাইট টাকাই দেন'। -'না, দেবো না। আমি অমুক জায়গায় নেমে যাবো। নেমে আবার উঠবো। তাহলে তো পঞ্চাশ টাকাই আসে, তাইনা?' হেল্পার বিরক্তির সুরে বললো, 'আপনেরে আমি আর উঠাবোই না'। লোকটা সত্যি সত্যিই আগের স্টপেজের ভাড়াই দিলো। মানে, ত্রিশ টাকা। সেখানে নেমে নতুন করে আরেক গাড়িতে উঠবে৷ ওটাতে বিশ টাকা ভাড়া দিয়ে বাসায় পৌঁছাবে। আমার দিকে তাকিয়ে বললো, 'আপনি কোথায় নামবেন?' - 'অমুক জায়গায়'। - 'ভাড়া কতো নিলো?' - 'ষাট টাকা'। এরপর ভদ্রলোক আমাকে তার থিওরিটা বোঝাতে শুরু করলেন কিভাবে অমুক জায়গায় নেমে তমুক বাসে উঠে মাত্র পঞ্চাশ টাকায় আমিও বাসায় পৌঁছাতে পারি। আমি হাসিমুখে বললাম, 'ভাই, এতো গাড়ি বদলানোর এনার্জি নেই আমার'। উনি কিছু বললেন না আর। আমি আবার বললাম, 'আর দশ টাকাই তো। দিয়ে দেন। এক গাড়িতে করেই পৌঁছে যান। আবার মাঝপথে নামবেন। নতুন গাড়ি খুঁজবেন, সেটায় উঠবেন। ঝামেলা না?' আমার কথা শুনে উনি ফিক করে হেসে ফেললেন। এরপর বললেন, 'আসলে, আমার কাছে আর টাকা নেই'। কথাটা শুনেই আমার মনটা হুঁহুঁ করে কেঁদে উঠলো। বললাম, 'সমস্যা নেই। আমিই দিচ্ছি টাকা। আপনি হেল্পারকে দিয়ে দেন'। উনি কোনোভাবেই আমার কাছ থেকে টাকা নিতে রাজি নন। নিলেনও না। ঠিক ঠিক মাঝপথে নেমে গেলেন। হয়তো আবার খুঁজতে লাগলেন নতুন কোন বাস যেটায় চড়লে বাঁচানো যাবে গুনে গুনে দশটা টাকা! মধ্যবিত্তদের গল্পগুলো এমনই। দশ টাকা বাঁচানোর জন্য তারা মাঝ রাস্তায় নেমে পড়তে পারে। পাঁচ টাকা বাঁচানোর জন্য তারা এক মাইলও হেঁটে যায়। দু-পিচ পাউরুটি, একটি কলা আর ঢক ঢক করে পেট পুরে পানি খেয়ে তারা সেরে ফেলে দুপুরের লাঞ্চ। ঢাকা শহরে থাকার জন্য তারা লিফটবিহীন বাড়ির দশতলাতেও বাস করতে পারে। অস্তিত্ব রক্ষার এই লড়াইয়ের গল্প মধ্যবিত্ত ছাড়া আর কাদের-ই বা হবে? পৃথিবীর সকল মধ্যবিত্তকে আমার সহস্র সালাম! 
 বিয়ের পর মনে হয়েছে জীবনটা সুন্দর‍। একসাথে দুটো প্রাণ, দুটো জীবন আর দুটো আত্মার একাত্ম হয়ে যাওয়া। বিয়ে আমাকে পুরোদস্তুর স্বামী বানিয়েছে। সেই স্বামীত্ব আমাকে শিখিয়েছে সেক্রিফাইসের পাঠ। শিখিয়েছে জীবনে হেরে গিয়েও জিতে যাওয়ার মন্ত্র। আমার জীবনসঙ্গীনিকে আমি 'আলাদা' না ভেবে আমার 'অংশ' ভেবেছি। ফলে, আমি হয়ে উঠেছি তাঁর অর্ধাঙ্গ আর তিনি হয়ে উঠেছেন আমার অর্ধাঙ্গিনী। আমরা একে-অন্যকে ছাড়া অসম্পূর্ণ। এখন আলহামদুলিল্লাহ বাবা হয়েছি। কন্যা সন্তানের পিতা৷ মনে হচ্ছে জীবনের নতুন আরেক সৌন্দর্য উদ্যানে প্রবেশ করেছি এখন। সারাটা সময় মেয়েটার কাছে থাকছি। অবলোকন করছি তার কান্না, তার শারীরিক অঙ্গভঙ্গি সহ সবকিছুই। খেয়াল করলাম, তার কান্না আমার হৃদয়ে জলোচ্ছ্বাস তৈরি করে। তার হাসি আমার অন্তরে এনে দেয় এক অনাবিল খুশির ফল্গুধারা। তাকে ছেড়ে আমার এক মুহূর্তও অন্য কোথাও থাকতে ইচ্ছে করেনা। এ যেন আমার নতুন আরেক সত্ত্বা। এ যেন পৃথিবীতে নতুন আরেক আমি। যেন আমি আমগ্ন ডুবে আছি এক অনিন্দ্য সুন্দর স্বপ্নে যেখানে কেবল সুখ আর সুখ। সত্যিই, জীবন অনেক সুন্দর! আলহামদুলিল্লাহ! 
 নবিজী সাল্লাললাহু আলাইহি ওয়াসাল্লামের গোটা জীবনের কোথাও তাঁকে বিধর্মীদের উৎসবে যাতায়াত, তাদের উৎসব উপলক্ষ্যে শুভেচ্ছা জানানো কিংবা 'ধর্ম যার যার উৎসব সবার'- এ জাতীয় শ্লোগান দিতে দেখা যায়নি। বরং, নবিজী সাল্লাললাহু আলাইহি ওয়াসাল্লামের কিশোরবেলার এক ঘটনা থেকে আমরা এর উল্টো চিত্রটাই দেখতে পাই। সীরাহ থেকে আমরা জানতে পারি যে, নবিজী সাল্লাললাহু আলাইহি ওয়াসাল্লাম তার কিশোর বয়সে একবার পথিমধ্যে গান এবং বাদ্যযন্ত্রের শব্দ শুনতে পেয়ে উক্ত অনুষ্ঠানস্থলে যাওয়ার বাসনা পোষণ করেছিলেন। কিন্তু, যাকে মহান আল্লাহ সুবহানাহু ওয়া'তায়ালা সর্বশেষ এবং সর্বশ্রেষ্ঠ রাসূল হিশেবে মনোনীত করবেন, তাকে কিভাবে তিনি এ ধরণের অনুষ্ঠানস্থলে পাঠাবেন? আল্লাহ সুবহানাহু ওয়া'তায়ালা ওই মুহূর্তে কিশোর মুহাম্মাদ সাল্লাললাহু আলাইহি ওয়াসাল্লামের চোখে ঘুমের আবেশ তৈরি করে দিলেন এবং নবিজী সাল্লাললাহু আলাইহি ওয়াসাল্লাম উক্ত জায়গাতেই ঘুমিয়ে পড়লেন। তাঁর আর গান-বাদ্য-বাজনার অনুষ্ঠানে যাওয়া হয়নি। সকালের রোদের তেজে নবিজীর ঘুম ভাঙে। আল্লাহ সুবহানাহু ওয়া'তায়ালা তাকে নিজ দায়িত্বে রক্ষা করেছিলেন সেদিন। দেখুন, প্রথমত গান-বাজনার অনুষ্ঠান, দ্বিতীয়ত অনুষ্ঠানটা বিধর্মীদের। দুদিক বিবেচনায় এটা ইসলামের মৌলিক বিষয়ের সাথে অসামঞ্জস্যশীল। এই কারণে সেদিন উক্ত অনুষ্ঠানে যোগদান করা থেকে আল্লাহ সুবহানাহু ওয়া'তায়ালা নবিজীকে বিরত রেখেছিলেন। মুসলিম হয়েও আপনারা যারা 'ধর্ম যার যার উৎসব সবার' বলে একটা চতুর বুলি আওড়ান, তারা কি এই ঘটনা থেকে কিছু শিখবেন? 'ধর্ম যার যার উৎসব সবার' বলে আপনারা যেসকল উৎসবে যোগদানকে হালাল বানাতে চান, সেগুলো হলো- (১) অমুসলিমদের অনুষ্ঠান (২) সেখানে গান-বাজনা হয়, নাচানাচি হয় (৩) সেখানে আল্লাহ ব্যতীত অন্য ইলাহদের ডাকা হয় যা ইসলামের তাওহিদ তথা একত্ববাদের সাথে একেবারে সাংঘর্ষিক। অবস্থা যখন এই, তাহলে সেসব অনুষ্ঠানে যোগদান একজন মুসলিমের জন্য কিভাবে হালাল হতে পারে? নবিজীকে যখন আল্লাহ এ ধরণের অনুষ্ঠানে যোগদান থেকে বিরত রেখেছিলেন তখন না নবিজী নবুয়্যাত পেয়েছিলেন, না শারীয়াহর বিষয়াদি নাযিল হয়েছিলো। কিছুই না। তবুও আল্লাহ নবিজীকে সেই কাজটা থেকে বিরত রাখলেন। এখন তো আমাদের সামনে কুরআন আছে, নবিজীর সুন্নাহ আছে। শারীয়াহ আছে। সবকিছু সামনে থাকা সত্ত্বেও আমরা কিভাবে এ ধরণের অনুষ্ঠানে যোগ দিতে পারি? বলতে পারি, ধর্ম যার যার উৎসব সবার? ধর্ম তো ভাই সেক্যুলারিজমের টেক্সটবুক নয় যে মন চাইলেই প্রতি সংস্করণে নতুন নতুন নিয়ম-নীতি যুক্ত করা যাবে৷ আসমান থেকে আমাদের জন্য যা চৌদ্দ'শ বছর আগে নির্ধারিত হয়ে গেছে, তা-ই আমাদের কালচার। সংস্কৃতি। উৎসব। এর বাইরে আমাদের আর কোন উৎসব নেই। অনুষ্ঠান নেই। ধর্মটা যার যার, উৎসবও তার তার।
 নবিজী সাল্লাললাহু আলাইহি ওয়াসাল্লাম জন্মের আগে পিতাকে হারিয়েছেন। জন্মের পরে হারিয়েছেন মমতাময়ী মা'কে। শৈশবে হারিয়েছেন মাথার উপরে ছায়া হয়ে থাকা বটবৃক্ষের মতো দাদাজানকে। বয়স চল্লিশ পার হলে হারিয়েছেন পিতৃসম প্রিয় চাচা এবং প্রিয় সহধর্মিণীকে। তার ছেলে সন্তানদের সবাই বাল্যকালেই মারা গিয়েছিলো। তার স্বজাতিরা তাকে বের করে দিয়েছিলো নিজের জন্মভূমি থেকে। এমন অবস্থার মধ্যে দিয়ে যে মানুষ যায়, তিনি যখন আপনাকে বলেন- 'ধৈর্য্য ধরো', তখন ভাবুন তো ধৈর্য্য ধরার মাহাত্ম্যটা ঠিক কতোখানি?' 
 এক বছর যাবৎ বেলি ফুলের প্রেমে মজে আছি। এইটা আমার বাগানের বেলি ফুল। এইমাত্র প্রস্ফুটিত হলো। আরো কয়েকটা প্রস্ফুটিত হবার অপেক্ষায়...
 মুখ থেকে সিগারেটের ধোঁয়া ছাড়তে ছাড়তে লোকটা বললো, 'জানেন, জীবনে আমি কোনোদিন কারো কোন ক্ষতি করিনি'।
 মানুষ' চেনার ব্যাপারে ওমর রাদিয়াল্লাহু আনহুর বেশ চমৎকার একটা ঘটনা আছে। একবার এক লোক এসে ওমর রাদিয়াল্লাহু আনহুর কাছে নিজের ব্যাপারে বলতে লাগলো। তখন ওমর রাদিয়াল্লাহু আনহু বললেন, 'আমি তোমাকে চিনিনা। আমি তোমাকে না চিনলে তাতে তোমার কোন ক্ষতি নেই যদিও। তুমি কি এমন কাউকে আনতে পারো যে তোমাকে চেনে? তখন উপস্থিত লোকদের একজন হাত তুলে বললো, 'আমি তাকে চিনি'। ওমর রাদিয়াল্লাহু আনহু তার দিকে তাকিয়ে বললেন, 'এই লোকের ব্যাপারে তুমি কি জানো?' - 'আমি তার ন্যায়পরায়ণতা এবং সদগুণ সম্পর্কে জানি'। ওমর রাদিয়াল্লাহু আনহু বললেন, 'তুমি কি তার নিকট প্রতিবেশি হও যে তার দিন এবং রাতের কর্মকান্ড সম্পর্কে তুমি অবহিত?' লোকটা বললো, 'না। আমি তার প্রতিবেশি নই'। তখন ওমর রাদিয়াল্লাহু আনহু বললেন, 'তাহলে, তুমি কি তার সাথে কোন ব্যবসায়িক কিংবা অর্থনৈতিক সম্পর্কে জড়িয়েছিলে যার ফলে তুমি তার বিশ্বাসযোগ্যতা সম্পর্কে অবগত?' লোকটা বললো, 'না। তার সাথে এরকম কোন সম্পর্কে আমি কখনো জড়াইনি'। ওমর রাদিয়াল্লাহু আনহু বললেন, 'কিংবা, তুমি কি তার সাথে কোন সফর করেছো যার ফলে তুমি তার সৎ চরিত্র সম্পর্কে অবহিত?' লোকটা বললো, 'না। তার সাথে আমি কখনোই সফর করিনি'। এবার ওমর রাদিয়াল্লাহু আনহু বললেন, 'তাহলে তুমি লোকটাকে আসলে চিনোই না'। উপরের এই ঘটনা থেকে 'মানুষ' চেনার তিনটা উপায় পাওয়া যায়। ১. প্রতিবেশি হলে। ২. আর্থিক লেনদেন করলে। ৩. সফর করলে। জীবনে প্রতিবেশিদের মধ্যে খুব কম মানুষকেই প্র‍্যাকটিসিং মুসলিম হিশেবে পেয়েছি বলে এই উপায় অবলম্বন করে মানুষ চেনা হয়ে উঠেনি কখনো। আর, খুব কম মানুষের সাথেই জীবনে সফর করেছি। অবশ্য, যাদের সাথে টুকটাক করেছি, তাদের অধিকাংশকেই খুব সৎ চরিত্রবান হিশেবেই পেয়েছি, আলহামদুলিল্লাহ। তবে, যে জায়গাটিতে আমি একেবারে হতাশ হয়েছি তা হলো- আর্থিক লেনলদেনের ক্ষেত্রে৷ ক্ষুদ্র এই জীবনে যতো জায়গায় 'আর্থিক লেনদেন'- এ জড়িয়েছি, প্রায় সবখানেই আমি প্রচুর পরিমাণে হতাশ হয়েছি বলা চলে। অনেক দ্বীন মানা লোককেও দেখেছি অর্থের কাছে পরাজিত হতে। মানুষকে সারাদিনমান আত্মিক বিশুদ্ধতার দাওয়াত দেওয়া লোকজনকেও পেয়েছি খুব সযত্নে 'অর্থ' ইস্যুতে হোঁচট খেতে। অবাক হয়েছি। বিস্মিত হয়েছি। হতবাক হয়েছি। বাইরে থেকে যাদের চেহারা দেখলে হৃদয় গলে যায়, যাদের কথা শুনলে অশান্ত মন নিমিষেই শান্ত হয়ে যায়, তাদেরকে যখন এইরূপে দেখি, তখন নিজের কাছে নিজেই লজ্জিত হই। জীবনে কখনো মানুষকে 'কড়া' কথা শোনাতে পারিনি। মানুষ এজন্যে আমাকে দূর্বল ভাবে। আর সেই দূর্বলতাকে সুযোগ ধরে নিয়ে আচ্ছামত আছাড় দেয়। মাঝে মাঝে মন চায় কঠোর হই৷ আরেকটু বাস্তববাদী হই। হই আরেকটু স্বার্থপর। আত্মকেন্দ্রিক। পারিনা। সাথীরা বলে, 'আপনি নরম সুরে কথা বলেন বলেই মানুষ আপনার সাথে যাচ্ছেতাই করে। আপনি কঠোর হোন৷' কিন্তু, কঠোর হওয়া আমার আর হয়ে উঠেনা। ফলে, এখনও আমি দূর্বল। এখনও আমি নিতান্তই সরল এবং নির্বোধ। তাই, জীবনের পরতে পরতে ঠকে যাওয়াই সম্ভবত আমার নিয়তি৷ অপু ভাইয়ের সাথে একেবারে প্রথম সাক্ষাতে তিনি একটা কথা বলেছিলেন। এই কথাটা কতোটা বাস্তব, কতোটা নির্মম সত্য, তা আমি হাড়ে হাড়ে টের পাচ্ছি। তিনি বলেছিলেন, 'আরিফ, কিছু মানুষকে একদিনেই চেনা যায়। কিছু মানুষকে একমাসে চেনা যায়। কিছু মানুষকে পাঁচ মাস, এক বছর, পাঁচ বছরে... আবার, এমন কিছু মানুষ আছে যাদের সারাজীবনেও চেনা যায়না।' আমরা সারাদিন যে দাওয়াহ দিই, সেগুলো সম্ভবত সর্বপ্রথম নিজেদের জীবনেই বাস্তবায়ন করার চেষ্টা করিনা। ফলে আমরা হোঁচট খাই। টাকার কাছে। অর্থের কাছে। নাম, যশ এবং খ্যাতির কাছে। কতোই না ভালো হতো নিজেদের চেহারাগুলোকে প্রতিদিন একবার করে যদি সততার আয়নায় দেখতে পারতাম।
 'ফরয সালাতের বাইরের সুন্নাত সালাতগুলো আদায়ে আমাদের রাজ্যের অনীহা। সময় থাকলেও আদায় করিনা। অলসতা করি। অথচ, কবরের জগতে এমন কতো মানুষ আহাজারি করছে দুনিয়ায় ফিরে এসে একাগ্রচিত্তে আল্লাহকে একটা সিজদাহ দেওয়ার জন্য'। [ অপ্রকাশিত পান্ডুলিপি থেকে নেওয়া একটি অংশ ] 
 'কোন জিনিস হারিয়ে গেলে আমরা 'ইন্নালিল্লাহি ওয়াইন্না ইলাইহি রাজিউন' পড়ি। আমাদের জীবন থেকে প্রতিদিন একটি করে মূল্যবান দিন হারিয়ে যাচ্ছে। আচ্ছা, জীবন থেকে হারাতে থাকা এই সময়গুলোর জন্য আমরা কি কখনো ইন্নালিল্লাহ পড়ি?' - অপ্রকাশিত পান্ডুলিপি থেকে নেওয়া টুকরো অংশ...
 যদ্যপি আমার গুরু... সালটা মনে নেই। মনে নেই তারিখ, বার কিংবা ঘড়ির কাঁটার তখনকার স্থিরাবস্থার সময়টুকু। তবে মনে আছে, স্কুল মাঠে দাপিয়ে ফুটবল খেলে বাড়ি আসার পথে বাজারে এসে থমকে গিয়েছিলাম। থমকে গিয়েছিলাম উৎসুক মানুষের জটলা দেখে। একটা ছোট্ট চায়ের দোকানে অনেকগুলো মানুষ চোখেমুখে বিস্ময় নিয়ে তাকিয়ে আছে একটা ছোট্ট বাক্স সদৃশ যন্ত্রের দিকে। সেই যন্ত্রের নাম টেলিভিশন। মানুষগুলোর চোখে রাজ্যের বিস্ময়! চেহারায় বিজয়ীর ভাব! কিন্তু, এটা তো কোন যুদ্ধক্ষেত্র নয়। নয় কোন উত্তপ্ত রাজনীতির মঞ্চও। শিক্ষিতরা খুব একটা এদিকটা মাড়ায় না সহজে। তাহলে, কি নিয়ে সবার মাঝে এমন কৌতূহল? কোন সে ব্যাপার যা ঘিরে এতোগুলো 'সাধারণ' মানুষ রীতিমত বিস্ময়াবিষ্ট? কার বিজয়ে তারাও বিজয়ী? কাকে দেখে মানুষগুলোর চোখমুখ এমন গভীর আবেগ, অকৃত্রিম ভালোবাসা আর অপরিসীম শ্রদ্ধায় ভর্তি? মানুষটা লিকলিকে। চোখেও লিকলিকে একটা চশমা। দেখলে মনে হবে এই লোক বাতাসের সাথে উড়ে যাবে যখন-তখন। কিন্তু না। লোকটা বাতাসের সাথে উড়ে যায় না। তবে, লোকটার রয়েছে বিপক্ষের বিতার্কিকদের উড়িয়ে দেবার ক্ষমতা। ফুঁ দিয়ে নয়। যুক্তি দিয়ে। প্রমাণ দিয়ে। দলিল দিয়ে। মনে হয় লোকটার এই ক্ষমতা যেন খুব সহজাত। এই ক্ষমতা যেন আল্লাহ সুবহানাহু ওয়া'তায়ালা খুব অনুগ্রহ করে তার মধ্যে দিয়ে দিয়েছেন। এই ক্ষমতার কাছে নাস্তানাবুদ হয়েছে কতো মহা মহা ব্যক্তি! কতো বিদগ্ধ পন্ডিত তার আসর থেকে পরাজিত হয়ে ফিরে গেছে। তার পান্ডিত্যের কাছে বশ্যতা স্বীকার করেছে কতো ক্ষুধিতপাষাণ প্রাণ! শুধু কি তাই? তার ডাকে সাড়া দিয়ে নীড়ে ফিরেছে কতো পথহারা পথিক! কতো তৃষিত হৃদয় খুঁজে পেয়েছে জীবনের অমৃত সুধা। তার নির্দেশনায় বন্দরে নোঙর করেছে কতো পথ ভুলে যাওয়া জাহাজের নাবিক। আমি কি ভুলতে পারি শ্রী শ্রী রবিশঙ্করের সেই পরাজিত চেহারার কথা? আমি কি ভুলে যেতে পারি উইলিয়াম ক্যাম্পবেলের সেই সকরুণ চাহনি? আমি ভুলতে পারিনা। আমি আরো ভুলতে পারিনা হাজারো মানুষের আত্মসমর্পের দৃশ্য যখন তারা 'লা ইলাহা ইল্লাললাহ' বলে বরণ করে নিয়েছিলো এক মহামহিম সত্যকে। মানুষগুলো যখন প্রকাশ্যে কালেমা পড়তো, যখন উৎসুক জনতা গভীর আবেগে তাদের অভিবাদন জানাতো, যখন তারা বলতো, 'লা ইলাহা ইল্লাললাহু মুহাম্মাদুর রাসূলুল্লাহ', তখন পৃথিবীর কোন এক সুদূর তল্লাটে বসে আমিও কেঁদে ফেলতাম। বারবার ভারি হয়ে যেতো চোখ। গর্বে! আনন্দে! সেই মানুষটার কথাই বলছি, যার হাত ধরে আমার দ্বীনে আসা। যাকে দেখেই প্রথম দ্বীন শিখার উৎসাহ পাওয়া। যাকে দেখেই বুঝতে শিখেছি- ইসলাম কোন নাম সর্বস্ব ধর্ম নয়। যার হাত ধরে ডুব দিয়েছি ইসলামের গভীর থেকে গভীরে। কুড়িয়ে পেয়েছি এক সাগর সমান মণি-মুক্তো! এক পৃথিবী সমান আলো! সেদিনের সেই লিকলিকে লোকটা, যাকে দেখার জন্য একটা চায়ের দোকানে ভিড় জমিয়েছিলো অনেকগুলো উৎসুক চোখ- সেই মানুষটা অন্য অনেকগুলো মানুষের মতো আমার মতোন এক নগন্যরও হিদায়াতের মাধ্যম। উসিলা। সেই শার্ট-প্যান্ট পরা লিকলিকে ভদ্রলোকটাকেই আল্লাহ সুবহানাহু ওয়া'তায়ালা বেছে নিয়েছিলেন আমার হিদায়াতের জন্য। অন্য অনেক মানুষের মতো- আমার দোয়াতেও এই মানুষটা আজীবন থাকবে। আমার সালাতে, আমার দোয়ায়, আমার তাহাজ্জুদে- সর্বদা স্মরণ থাকবে একটা নাম। জাকির নায়েক। আমার গুরু। আমার চলার পথের প্রথম আলোর মশাল। নির্জলা সত্য বলায় অকপট এই মানুষটা আজ অনেকটা বাস্তুহীন। পুরো পৃথিবীই আজ তার প্রতি বৈরি। সত্যের জন্য লড়াই করা এক নির্ভিক, অসীম সাহসী এই যোদ্ধা আজ সবখানে যেন অবাঞ্চিত৷ সত্যনিষ্ঠ বান্দাদের জন্য আল্লাহর পরীক্ষাগুলো তো এমনই। সত্য কখনো পরীক্ষা না দিয়ে প্রতিষ্ঠিত হয়নি। সত্য কখনো আঘাত না পেয়ে বিজয়ী হয়নি। সত্য কোনোদিন ত্যাগ আর বিসর্জন ছাড়া আপন মহিমায় জ্বলে উঠেনি৷ পৃথিবীতে সত্য প্রতিষ্ঠার ইতিহাসে এর ভুরি ভুরি নজির আছে। মিথ্যার দাপট সবসময় ঝলকময়, রঙিন আর আপাতঃ অপরাজেয় বলে মনে হয়৷ কিন্তু, ইতিহাস সাক্ষী! সত্য কখনোই পরাজিত হয়নি। সত্য অমোঘ! সত্য অনির্বাণ! বরং, কালের গহ্বরে হারিয়ে গেছে মিথ্যা আর তার ধারক বাহকেরা। হারিয়ে গেছে ফেরাউন-নমরূদ এবং আবু জাহেল! যুগের হে মহাবীর! পৃথিবীর কোন এক প্রান্ত থেকে আমার বুক ভরা ভালোবাসা, হৃদয় ঝরা দোয়া আর অন্তর নিসৃত শ্রদ্ধা জানবেন। আল্লাহ আপনাকে বিজয় দান করুন। দুনিয়ায় এবং অনন্ত আখিরাতে....
 পবিত্র কুরআনের সবচেয়ে মর্যাদাবান সূরাটা হলো সূরাতুল ফাতিহা। সূরা ফাতিহা হলো উম্মুল কুরআন তথা কুরআনের মা। প্রতিদিনের ফরয সালাতে আমরা সতেরো বার সূরা ফাতিহা তিলাওয়াত করি। এই সূরার শুরুটা হয়েছে আল্লাহ সুবহানাহু ওয়া’তায়ালার প্রশংসাবাক্য দিয়ে। আমরা ঘোষণা দিই- আলহামদুলিল্লাহি রাব্বিল আলা’মীন। সমস্ত প্রশংসা তার জন্যে যিনি বিশ্ব জাহানের মালিক। এরপর আমরা বলি- আর রাহমানির রাহীম। মালিক্বী ইয়াওমিদদ্বীন। ‘আর রাহমানির রাহীম’ মানে হলো যিনি পরম করুণাময়, অসীম দয়ালু’। আর, ‘মালিক্বী ইয়াওমিদদ্বীন’ মানে হলো ‘যিনি বিচার দিনের মালিক’। এখানে আল্লাহর দুটো গুণের কথা পরপর উল্লেখ করা হয়েছে। প্রথমে বলা হয়েছে আল্লাহ হচ্ছেন পরম করুণাময়, অসীম দয়ালু। এরপর বলা হলো তিনি হলেন বিচার দিনের মালিক। আচ্ছা, কখনো কি মনে এই ভাবনার উদয় হয়েছে যে, আল্লাহ সুবহানাহু ওয়া’তায়ালা কেনো তার ‘আর রাহমানির রাহীম’ গুণটাকে ‘মালিক্বী ইয়াওমিদদ্বীন’ গুণের আগে স্থান দিয়েছেন? তিনি তো চাইলে বলতে পারতেন- মালিক্বী ইয়াওমিদদ্বীন। আর রাহমানির রাহীম। কিন্তু তিনি সেভাবে বলেননি। কেনো বলেননি? বিচারক তিনিই যিনি আপনার ভালো-মন্দ দুটো কাজেরই হিশেব চাইবেন। বিচার করার জন্য তার দুটোরই পরিপূর্ণ হিশেব দরকার। আর, সেই বিচারক যদি হয় আল্লাহ সুবহানাহু ওয়া’তায়ালা, তখন ব্যাপারটা কেমন হবে? তার চোখকে ফাঁকি দিয়ে কি কোন পাপ লুকোনো যাবে? তার কাছ থেকে গোপন করা যাবে কোন গুনাহ, কোন অবাধ্যতা? জীবনের পরতে পরতে আমরা যে অহরহ পাপ করছি, তার অবাধ্য হচ্ছি- সেসবের কোন হিশেবই কি আল্লাহর কাছ থেকে লুকোনোর সুযোগ আছে? নেই। বিচারের মাঠে তিনি যদি কঠোর হওয়া শুরু করেন, তাহলে সম্ভবত আমাদের কেউই তার ক্রোধ থেকে বাঁচতে পারবো না। কিন্তু, তিনি যে ‘বিচারক’, সেই গুণের কথা উল্লেখ করার আগে তিনি বলেছেন তিনি হলেন ‘পরম করুণাময়, অসীম দয়ালু’। তার রয়েছে অসীম দয়ার ভান্ডার। তিনি বিচারকের আগে দয়ালু। এর অর্থ হলো- আমরা যারা প্রতিনিয়ত নিজেদের নফসের ধোঁকায় হাঁবুডুবু খাচ্ছি, যারা দিনের পর দিন তার অবাধ্য হচ্ছি, গুনাহের অথৈ সাগরে মজে রয়েছি- আমরা যদি আন্তরিকতার সাথে তার দিকে ফিরে আসি, যদি অনুতপ্ত হৃদয়ে তার কাছে ক্ষমা চাই, তাহলে তিনি আমাদের ক্ষমা করে দেবেন। বিচারকের ভূমিকার আগে যে তিনি দয়ালু হবার ভূমিকার কথা উল্লেখ করেছেন। তিনি আপনার বিচার করার আগে আপনাকে দয়া করবেন যদি আপনি বলেন- হে রাহমানুর রাহীম! প্রতিনিয়ত গুনাহের অতল গহ্বরে তলিয়ে যাচ্ছি। হেন কোন পাপ নেই যা আমি করছিনা। রাতের অন্ধকারে, দিনের আলোতে আমি একজন পাপী। আমার শরীরের প্রতিটি শিরা-উপশিরা আজ পাপের কালিমায় দূষিত। আমার হৃদয়-মন আজ গুনাহের ভারে জর্জরিত। তবুও, মালিক আপনি তো রাহমানুর রাহীম। গাফুরুর রাহীম। আমি আজ নত মস্তকে, বিনীত চিত্তে, আকুল হৃদয়ে আপনার ক্ষমা প্রার্থণা করছি, আপনি আমায় ক্ষমা করে দিন’। তিনি আমাদের জন্য সুযোগ বরাদ্দ রেখেছেন। ফিরে আসার সুযোগ। ক্ষমা লাভের সুযোগ। ক্ষমা চেয়ে নেওয়ার সুযোগ। তাই তিনি সূরা ফাতিহাতে ‘মালিক্বী ইয়াওমিদদ্বীন’ গুণের আগে ‘আর রাহমানির রাহীম’ গুণের কথা উল্লেখ করেছেন। এখন আমাদের উচিত সেই সুযোগ লুফে নেওয়া। তাকে বিচারক হিশেবে পাওয়ার আগে রাহমানুর রাহীম হিশেবে পেয়ে যাওয়া। [ অপ্রকাশিত পান্ডুলিপি থেকে...]
 আমাদের প্রগতিপাড়ার সুশীলেরা বলতে চান যে, উৎসবের নামে এরকম প্রাণী হত্যা স্রেফ নির্মম হত্যাকান্ড বৈ কিছুই নয়। খুবই মুখরোচক আলাপ। আমরা যখন তাদেরকে বলি, ‘দাদা, উৎসবের নামে প্রাণী হত্যা দেখলেই আপনাদের হৃদয় গহীনে যখন প্রাণী প্রেম উপচে উপচে পড়তে থাকে, তাহলে পহেলা বৈশাখে পান্তা-ইলিশ খাওয়ার নামে যে ‘হাজার বছরের ঐতিহ্য’ আপনারা বাঙালীদের গিলাতে আসেন, সেই ইলিশ মাছেদের প্রতিও খানিকটা সদয় হউন। বেচারারাও শিড়দাঁড়া ওয়ালা প্রাণী বটে! আর, বাজার মূল্য ধরে হিশেব করলেও ইলিশ কিন্তু গরুর চেয়ে এগিয়ে থাকে অনেকখানিই। ইলিশের বাজার মূল্য গরুর চাইতে চড়া। ইলিশ প্রতি কেজি ১২০০-১৫০০, আর গরুর গোশতের কেজি মাত্রই ৫৫০-৫৮০ টাকা। এদিক দিয়ে ইলিশ গরুর চাইতে অনেক বেশিই এলিট শ্রেণীর প্রাণী। তাই, আপনারা যখন হাজার বছরের ঐতিহ্য পালনের নামে লক্ষ লক্ষ ইলিশ মাছ হত্যা করে উৎসব করতে পারেন, মুসলমানেরা গরু হত্যা করে উৎসব করলে দোষটা আসলে কোথায়? প্রাণী তো প্রাণীই। শ্রেণী বৈষম্যের লজিকটা অবশ্যই এসব প্রগতিপাড়ার সাথে যাবেনা। এই পর্যায়ে তারা বলবে, ‘না না! আমরা তো বলি নাই যে প্রাণী হত্যা করে উৎসব করা যাবেনা। আমরা বলেছি যে ধর্মের নামে এরকম প্রাণী হত্যা অমানবিক। প্রাণী হত্যা করে যে ইশ্বরকে খুশি করা হয়, সেই ইশ্বরের আমরা নিকুচি করি’। খুবই ভালো কথা। তা, আপনারা যে ইশ্বরের নিকুচি করার অধিকার রাখেন, অন্যরা সেই ইশ্বরকে খুশি করার অধিকার রাখতে পারবেনা? কেনো? সাম্য আর স্বাধীণতার বুলি কপচানেওয়ালাদের এ কেমন চেহারা! আপনি আপনার গার্লফ্রেন্ডের বার্থডেতে তাকে নিয়ে দামী রেস্টুরেন্টে আস্ত মুরগির রোস্ট খেয়ে উৎসব করলে দোষ হবেনা, কিন্তু, মুসলিমরা কেবল আল্লাহর সন্তুষ্টির জন্য গরু জবাই করলেই দোষ? পান থেকে চুন খসলেই আপনি কেএফসি, ফাইভ স্টারে গিয়ে বন্ধুদের সাথে হৈচৈ করে উৎসব করবেন, মুরগির রান চিবোবেন, বিগ বার্গার খেতে খেতে সেলফি তুলে চেক ইন দিবেন- তাতে দোষ নেই। কিন্তু কেউ যদি আল্লাহর সন্তুষ্টির জন্য গরু জবাই দেয় তাহলেই আপনার পশুনাভূতি চাঙা হয়ে উঠতে হবে? কেনো? মুরগির রান আর বিগ বার্গারে কামড় দেওয়ার সময় আপনার এই পশুনাভূতি কি ব্ল্যাক হোলের ভিতরে হারায়ে যায়? এই প্রগতিপাড়ার সুশীলদের আরো কয়েকটা লজিক আছে। তারা বলতে চায়, পশু জবাইয়ের দৃশ্য দেখলে নাকি আমাদের কচি কচি শিশুরা বিগড়ে যেতে পারে। গরুর গলায় নির্দয়ভাবে চুরি চালানোর দৃশ্য দেখলে তাদের কচি মনে নাকি বিরূপ প্রভাব পড়তে পারে! মানে, ইনিয়ে-বিনিয়ে তারা বলতে চায়- এসব গরু জবাইয়ের দৃশ্য দেখে তারা বড় হয়ে দুর্ধর্ষ সন্ত্রাসী হয়ে উঠতে পারে। অনায়েশে মানুষের গলাতে চুরি চালাতে তারা কখনো দ্বিধা করবেনা। তা সুশীল দাদারা, আপনারা যে আদর্শ বুকে ধারণ করে গর্ববোধ করেন, যাদের আপনারা নিত্য পূজো করে ধন্য হোন, সেই মাও সে তুং তো কোনোদিন গরু জবাইয়ের দৃশ্য দেখে নাই। তাহলে, কোন প্রতিক্রিয়ার প্রভাবে সে হাজার হাজার মানুষ হত্যা করেছিলো? আপনাদের পূজোপ্রতীম গুরুজি স্ট্যালিন, তিনিও তো শৈশবে কোনোদিন গরু জবাইয়ের দৃশ্য অবলোকন করেন নাই। তো, তিনি কোন আদর্শের বলে হাজার হাজার নিরীহ মানুষকে হত্যা করেছিলেন? মানুষ হত্যা করে যারা ইতিহাসে কালজয়ী হয়ে আছে তাদেরকে অনুসরণ করে নিজেদের ধন্য ধন্য ভাবেন, আবার অন্যদের আসেন মমতা-ভালোবাসা আর দরদ শেখাতে। হাউ পিকুলিয়ার! প্রকৃতিতে একটা ন্যাচারাল ফুড চেইন যে বিদ্যমান, এটা প্রগতিপাড়ার সকলেই জানে। ক্লাশ ফাইভ আর সিক্সের বইতেই তারা বাস্তুসংস্থান সম্পর্কে পড়েছে। নিজের অস্তিত্ব রক্ষার জন্যেই মানুষকে প্রাণী হত্যা করে বাঁচতে হবে। যারা নিজেদেরকে সর্ববিধ প্রাণী হত্যা থেকে দূরে রাখতে চায়, তারাও নিশ্বাঃসের সাথে বায়ুমন্ডলে থাকা কয়েক কোটি ব্যাকটেরিয়াকে নিজের মধ্যে টেনে নিয়ে হত্যা করে। তাহলে দেখা যাচ্ছে, কোন না কোনোভাবে আপনাকে প্রাণ সংহার করতে হচ্ছেই। তো, এই যখন অবস্থা, তখন প্রাণী হত্যা নিয়ে দরদ উথলে পড়াটা যে একটা বিশেষ ক্যাটাগরির বিদ্বেষ ছাড়া আর কিছুনা, সেটা দিনের আলোর মতোই পরিষ্কার। উৎসবের জন্যও না, পশুপ্রেম বা পশুপ্রীতির জন্যেও না, আমাদের প্রগতিপাড়ার ব্যথাটা আসলে অন্যত্র। এটা ‘মুসলিমদের একটা ধর্মীয় বিধান’- এটাই হলো মূল সমস্যা। পশু কোরবানির মাধ্যমে মুসলিমদের যে উৎসব, এই উৎসবের মতোন এতোটা প্র্যাকটিক্যাল উৎসব দুনিয়ায় আর দুটো নেই। দুনিয়ায় এমন কোন উৎসব কি আর আছে যেখানে লক্ষ লক্ষ মানুষ পশু কোরবানি দিয়ে সেই গোশত গরীব-মিসকিন আর আত্মীয়স্বজনদের নিয়ে ভাগ-বাটোয়ারা করে খাচ্ছে? তারা তাদের নিজের পকেটের টাকায় পশু কিনছে। সেই পশুকে নিজের যত্নে রাখছে। নিজের খরচে সব করছে। এরপর যখন জবাই করছে, তখন সেই জিনিস সে একা খাচ্ছেনা। সবাইকে নিয়ে খাচ্ছে। আহা! এমন অবাধ সম্প্রীতি, এমন ত্যাগ আর সুন্দর দৃশ্য দেখে তো এসব প্রগতিশীলদের হাত তালি দেওয়ার কথা ছিলো। কিন্তু না। তারা সেখানে একটা খুঁত খুঁজে পেয়েছে। সেই খুঁত হলো- এসব পশু আল্লাহর সন্তুষ্টির জন্যে জবাই করা হয়। আরে বাবা যার সন্তুষ্টির জন্যেই জবাই করুক, দিনশেষে সেই মাংশ তো সে পুড়িয়ে ফেলছেনা, পুঁতে ফেলছেনা, কিংবা সাগরেও নিক্ষেপ করছেনা। সে এগুলো খাচ্ছে। বিলি-বন্টন করছে। অসহায়দের সাহায্য করার মাধ্যমে তাদের অন্তত এক সপ্তাহ ভালো খাবারের বন্দোবস্ত করছে। আত্মীয়স্বজনদের দেওয়ার মাধ্যমে তাদের সাথে সম্প্রীতির সম্পর্কটা আরো জোরদার করছে। ফলে, একটা সুন্দর, সুস্থ সামাজিক সম্পর্ক তৈরি হচ্ছে সবার মাঝে। আর দিনশেষে ফুড চেইন মেনটেইন হচ্ছে। ফাকতালে আমিষের ঘাটতি পূরণ হচ্ছে। এই যে এতো এতোকিছু হচ্ছে, সবকিছুকে আমাদের প্রগতিপাড়ার সুশীলেরা একবাক্যে বাতিল করে দেয় কেবল একটা কারণে- এগুলো আল্লাহর সন্তুষ্টির জন্যে করা। তাই এগুলো খারাপ! খারাপ! খারাপ! ওই যে, সেই গরুর রচনার মতো। খাঁজকাটা...খাঁজকাটা...খাঁজকাটা... আমাদের প্রগতিপাড়ার সুশীলরা নতুন আরেক তত্ত্বের উদ্ভব ঘটিয়েছেন৷ তারা এখন উন্নত দেশ আমেরিকা আর অস্ট্রিলিয়ার উদাহরণ টেনে আমাদের জানাচ্ছেন- 'জানো ওখানে পশু হত্যা কিভাবে হয়? তারা পশু কিনে নির্দিষ্ট কিছু কসাইয়ের কাছে দিয়ে আসে। ওই কসাইরা পশুগুলো জবাই করে, মাংশ প্রসেস করে একেভারে কড়াইতে চড়ানোর উপযুক্ত করেই নির্দিষ্ট মালিকদের বাসায় পৌঁছে দেয়৷ এতে বাচ্চারা পশু হত্যার দৃশ্যগুলো দেখেনা। মানুষও নির্মম কাজগুলো থেকে বেঁচে যায়'। ব্যাপারখানা হলো এমন- ধরি মাছ, না ছুঁই পানি। আপনি দাদা আরামসে গরুর কলিজায় কামড় বসাতে পারবেন, তখন আপনার দিল কাঁপবেনা, কিন্তু গরু জবাই করতে দেখলেই আপনি অজ্ঞান হয়ে পড়ে যাবেন? গরুর রানের মাংশে আস্ত কামড় দিয়ে জিভ চাঁটবেন আর গরুর রক্ত দেখতে পারবেন না এটা কেমন ধরণের কথা? আর, যেসব কসাই এসব পশু জবাই করে, তারা কি এলিয়েন? মানুষ না? তারা কি মহাশূন্য থেকে টুপ করে এসে পড়ে আপনাদের পশু জবাই করে দেওয়ার জন্য? তারা জবাই করতে পারলে আপনার তাতে অসুবিধা কিসে? বলি, এসব বাবুগিরি নিজেদের জন্য তোলা রাখেন। আদর্শ হিশেবে আমাদের আমেরিকা-অস্ট্রেলিয়ার উদাহরণ দরকার নেই। আমাদের রাসূল সাল্লাললাহু আলাইহি ওয়াসাল্লামের জীবনাদর্শ আমাদের সামনে রয়েছে। তিনি রাষ্ট্র শাসন করেছেন, আবার নিজের জুতো নিজেই সেলাই করেছেন। তিনি যুদ্ধও করেছেন, আবার স্ত্রীকে সংসারের কাজে সহায়তাও করেছেন। আপনাদের ব্রিটিশীয় সাহেবগিরি আপনাদের জন্যই তোলা থাক। আমাদের কলিজা আপনাদের মতোন এতো নড়বড়ে নয়। যা পেটে চালান করতে পারবো, তাকে নিজ হাতে জবাই আর নিজ চোখে তাকে কোরবানির দৃশ্য দেখতে পারবোনা, এমন অপদার্থ আমরা নই! হ্যাঁ। মুসলমানরা আল্লাহর সন্তুষ্টির জন্যেই কোরবানি দেয়। আর, তারা যে কোরবানির মাংশ মানুষের মাঝে বিতরণ করে, সেটাও আল্লাহর সন্তুষ্টির জন্যেই। আল্লাহর সন্তুষ্টির জন্যে এই ত্যাগ, এই কোরবানির পেছনে একটা হিকমা আছে। আমার কাছে মনে হয়, মুসলমানদের আল্লাহর রাহে কোরবানি দেওয়ার নির্দেশের পেছনে সবচেয়ে বড় কারণ হলো- আমাদেরকে দুনিয়ায় টিকে থাকার জন্য আরো বেশি প্রস্তুত করে তোলা। আমরা যখন আল্লাহর সন্তুষ্টির জন্য এভাবে ত্যাগ করতে শিখবো, তখন জীবনের বড় বড় বিপর্যয়, দুঃখ আর কষ্টের সময়গুলোকেও আমরা সাদরে গ্রহণ করতে পারবো। প্রচন্ড দুঃখের সময়ে আমরা সবর করতে পারবো। ভয়ানক বিপর্যয়ে আমরা তাওয়াক্কুল তথা আল্লাহর ওপর ভরসা করতে পারবো। বলতে পারবো- আলহামদুলিল্লাহ্‌! আল্লাহ যা করেন ভালোর জন্যেই করেন’। বাপ-দাদাদের কোরবানি করতে দেখতে দেখতে, নিজেরা কোরবানি করতে করতে আমরা ত্যাগ আর সংযমের শিক্ষা নিয়েই বড় হই। সাথে, হৃদয়টাকে আকাশ সমান প্রশস্ত করার দীক্ষাটাও লাভ করি। এটাই তো একটা মানুষের জীবন প্রক্রিয়া হওয়া উচিত।
 বাড়ির বাইরে এই প্রথম আমার ঈদ। আমার নয়, আমরা দু'জনের। বাড়ির জন্য কি পরিমাণ যে মন খারাপ! ভাবছি, আমাদের স্ত্রীরা কতো ত্যাগ দেয় স্বামীর সংসারে এসে। বাবা-মা'র কাছ থেকে দূরে একবার ঈদ করতে গিয়েই আমার কলিজা ফেঁটে দু'টুকরো হয়ে যাচ্ছে, আর আমাদের স্ত্রীরা তো জীবনের অর্ধেকেরও বেশি সময় এই অবস্থায় কাটিয়ে দেয়৷ বাবা-মা-ভাই-বোন থেকে দূরে থেকে। ইশ! কি পরিমাণ ধৈর্য আল্লাহ সুবহানাহু ওয়া'তায়ালা এই নরম হৃদয়ের অধিকারীনিদের দিয়েছেন ভাবতে পারেন?