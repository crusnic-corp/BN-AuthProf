একটা গল্প বলতে ইচ্ছে করে খুব। একটাই গল্প। তা বেশ নানা ঋতুতে রং বদলায়। গ্রীষ্মে সে গল্প শুরু হয় মফস্বলের রোদে ফাটা মাঠের পাশের একটা নরম জানালায়। সেখানে একটা চড়াই এসে বসবে একটু পরেই, জল খাবে ভাঙা ভাঁড়ের খোলা থেকে। জানালায় বসা কিশোরী ওকে সই পাতিয়েছে, খবর নেবে পাশের পাড়ার। তারপর মেঘ ঘনিয়ে আসে। প্রথমে ঝড়ের, তারপর আষাঢ়ের। কিশোরী স্কুল থেকে ফেরার পথে বাজ পড়তে দেখে মস্ত নারকেল গাছে। অবাক চোখে দাঁড়িয়ে থাকতে থাকতেই তার ওড়না ছুঁয়ে দেয় ধারাজল। তার কেমিস্ট্রির নোটখাতা ভেসে যায় পুকুরে, সমীকরণ ধুয়ে শুধু পড়ে থাকে শেষ পাতায় একটা জন্মদিনের তারিখ, ডুবে যায় অতলে। তারপর রোদ ওঠে। তরুণীর জামার ঘেরে চোরকাঁটা আর কাশফুল মাখামাখি হয়ে যায়। আকাশের মেঘ ভাসতে ভাসতে তাকে পৌঁছে দেয় স্বপ্নের শহরে। পুজোর ঢাক অন্যরকম বাজে, আলো অন্যরকম চমকায়। বিসর্জনের কাঠামো ছোট নদীর চেয়ে গঙ্গায় তাড়াতাড়ি ভেসে যায়। হিম পড়তে শুরু করলে গা শিরশির করে তরুণীর। মেসের ঘরে বিদ্যুৎ চলে গেলে মোমবাতি জ্বালিয়ে ভাবে, এবার চোদ্দপিদিম দেওয়া হল না। আকাশে হরেক বাজি খেলা দেখায়, কিশোরীর চোখের তারায় জ্বলতে জ্বলতে উড়ে যায় ফানুস। সোয়েটারে লেগে থাকা মায়ের গন্ধ নিতে নিতেই এক শীতে সে যুবতী হয়ে যায়। উজ্জ্বল কমলালেবুর মতো গাল খুশিতে লাল হয়ে ওঠে সদ্য বেক করা প্লাম কেকের ঘ্রাণে। পাতা ঝরা রেড রোডে হাঁটতে হাঁটতে সে ধোঁয়াশা আবিষ্কার করে, চুমুক দেয় বেশি চিনি দেওয়া দুধ চায়ের ভাঁড়ে। সে শহরের একজন হয়ে উঠতে চায় নতুন বছরে। তারপর...তারপর বসন্ত আসে। লাল কৃষ্ণচূড়ার মতো তার হৃদয় নিংড়ে উঠে আসে একের পর এক প্রেমজ বিষাদের টাটকা রক্ত। তার মুখে লেগে যায় না-ওঠা অভিশপ্ত রং আর গল্প শেষ হয়ে যায়। প্রেম ঢুকে পড়ে কখন তাকে অন্যের গল্পের চরিত্র বানিয়ে দেয়, বুঝতেই পারে না। হঠাৎ আর এক গ্রীষ্মে নিজস্ব একলা ঘরে বসে সে, মাঝবয়সী মহিলা, আবিষ্কার করে তার জানলার বাইরে আর কোনও মাঠ নেই। চড়াই আসে না। বৃষ্টি-কাশ-হিম-তুষার সব পেরিয়ে যায়, পলাশ ফোটে আর ঝরে যায়... শুধু তার নিজের গল্পটা আর বলাই হয়ে ওঠে না। প্রেমের উপন্যাসে সবাই পার্শ্বচরিত্র। 
আচ্ছা এই যে আলুপোস্ত, কুমড়োর তরকারি, টমেটোর চাটনি নিয়ে আপনাদের পোস্টের পর পোস্ট চলছে...বলছি বোর হচ্ছেন না? প্রথমত একটি মেয়ে তার নিজের চ্যানেলে শরীর দেখাচ্ছে, কাউকে খুন-টুন করছে না। দ্বিতীয়ত সে রান্নাও করছে, আপনারা সেটা না দেখে তার শরীর দেখছেন। বা, সেটা দেখতে দেখতে তার শরীর দেখছেন। এর অর্থ, মেয়েটি খুব ভালভাবেই জানে যে 'সুদীপার রান্নাঘর' বা 'মাস্টারশেফ' ছেড়ে আপনারা তার ভিডিও কেন দেখবেন। সে তাহলে ঠিকঠাক বিজনেস মডেলই ফলো করছে ভিউ বাড়ানোর জন্য। আপনারা বাড়িয়েও চলেছেন। আপনাদের ধিক্কার-মুখরিত পোস্ট দেখে আরও ধিক্কার জানাতে আরও লোক দেখছে। আরও ভিউ বাড়ছে। সমস্যাটা মেয়েটির নয়। সে পাবলিকের পালস বুঝে যৌনতা আর রান্না একজায়গায় নিয়ে এসেছে। বেইলি সারিয়ান যেমন মেক-আপ আর মার্ডার একজায়গায় নিয়ে এসেছে। সমস্যাটা আপনাদের, যারা রান্না দেখবেন না যৌনতা, সেটা বুঝে উঠতে পারছেন না বা বুঝলেও স্বীকার করতে পারছেন না। আর হ্যাঁ, স্ক্রিনশটে রং করে গলাবন্ধ ব্লাউজ এঁকে দেওয়া আর 'মেয়েদের পোশাকই ধর্ষণের কারণ' বলার মধ্যে মানসিকতার তেমন কোনও ফারাক নেই। আপনার কাছে অপশন আছে না দেখার, 'ভাল লাগল না' বলার। কিন্তু ভাল না লাগা জানিয়ে যখন স্ক্রিনশট বা লিংক শেয়ার করছেন আর পাঁচজনকে দেখাতে যে ঠিক কী ভাল লাগছে না, সেটাতে আপনার অপছন্দের তুলনায় স্লাট শেমিং-এর গন্ধ বেশি চড়া হয়ে যাচ্ছে। একটু সামলে। এর চেয়ে বরং একবার বাড়ির নিভৃত কোনায় গিয়ে নিজেকে বলুন, 'হ্যাঁ আমার ক্লিভেজ দেখতে ভালই লাগে', দেখবেন আর এত জটিলতা থাকবে না। আর যদি সত্যিই ভাল না লাগে, সেটাকে সঠিকভাবে বলতে শিখুন। যাতে এ ধরনের জিনিস ফালতু প্রচার না পায়। এখন আলু, কুমড়ো ইত্যাদি নিয়ে যা চলছে সেটা ইনবক্সে সরাসরি 'যৌনতা চাই' না বলে এগপ্লান্ট ইমোজি পাঠানোর মতো বোকা বোকা ও স্থূলরুচি। সেইটা করার পর ওই ভিডিওগুলোর সমালোচনা করা জাস্ট মানায় না, জানেন?
আজ থেকে আমার প্রোফাইলে পারিবারিক বা ব্যক্তিগত সম্পর্ক বিষয়ে কোনওরকম পোস্ট থাকবে না। কাজ, মতামত, খিল্লি প্রভৃতি থাকবে। কারও আমার ব্যক্তিগত বিষয়ে প্রশ্ন থাকলে বা কিছু বলার থাকলে সরাসরি ইনবক্স করবেন।
এবার ফাদার্স ডে আমার কাছে অন্যরকম। ফাঁকা। এতটাই, যে সে নিয়ে বিশেষ কিছু লেখার বিন্দুমাত্র ইচ্ছে আমার ছিল না। 'আছে', এ কথাটা তবু সাজিয়েগুছিয়ে বলা যায়। 'নেই' বলার কোনও শিল্প আমার জানা নেই। তবু ফেসবুকে এলাম এই নীচের ছবিটুকু সগর্বে দেখাতে। আজকের আনন্দবাজারের নদিয়ার পাতা। বাবার দিনগুলো যে আড্ডায় কাটত, হইচই-তর্ক-আলোচনা-ঠাট্টাইয়ার্কি-খাওয়াদাওয়ায়...সেই আড্ডার বন্ধুরা...যাঁরা কেউ আমার মামা হন, কেউ কাকু, কেউ দাদা...তাঁরা সবাই মিলে বাবাকে এই উপহার দিয়েছেন। আমার আর মায়ের কাছে আজকের দিনে এই ভালবাসার প্রকাশ যে কতবড় সান্ত্বনা, বলে বোঝাতে পারব না। তোমরা সবাই আমাকে সেই বাবার শেষযাত্রার দিন থেকে মনে করিয়ে চলেছ, বাবা শুধু 'আমার বাবা' ছিল না। সে মানুষটার ব্যাপ্তি, বিস্তার পরিবারের গণ্ডি ছাড়িয়ে এতদূর...সেখানে ব্যক্তিগত শোক ছোট হয়ে যায়। 'নেই'-ও 'আছে' মনে হতে শুরু করে। তোমাদের অনেক অনেক কৃতজ্ঞতা...আমার ফাদার্স ডে-তে কিছু একটা আঁকড়ে বাঁচার সুযোগ করে দেওয়ার জন্য।
সাম্প্রতিককালের ভাল বাংলা কথাসাহিত্যের একটা রিডিং লিস্ট তৈরি করে দিন তো দেখি। শেষ দশ বা পনেরো বছরে প্রকাশিত। পিডিএফ পাঠালে বেশি আনন্দ পাব...তবু, আপাতত নাম বললেও উপকৃত হই। বেশ কিছুদিন যাবৎ নতুন পড়াশোনা হয় না। পুনশ্চ: সুখপাঠ্য হলে নন-ফিকশনও চলবে। 
সাধারণত এইধরনের ছবি দিই না। আজ দিলাম। কারণ এই কাজটা প্রত্যেকের করা দরকার, যাদের ভ্যাকসিন নেওয়া নেই। ব্লাডমেটস-এর সূত্রে গত ২৭ তারিখ টাটা মেডিক্যাল সেন্টারে একটা পুঁচকের প্রয়োজনের খবর পেয়েছিলাম। সেদিন ঝড়বৃষ্টি, তায় লকডাউন। আমার অসুবিধা বুঝে যাতায়াতের দায়িত্বটা যখন বাড়ির লোক নিতে রাজি হলেন তখন দ্বিতীয়বার ভাবার প্রশ্নই ওঠে না। ব্লাডমেটস-এর তরফে নিতাশাও প্রতি মুহূর্তে খবর নিয়েছে কোনও সমস্যা হচ্ছে কিনা। খবর পেয়েছি, বাচ্চাটি ভাল আছে। আমারও তাই মনে খুবই আনন্দ। আপনারাও এই আনন্দের শরিক হোন। ভ্যাকসিন নেওয়ার আগে, যদি সঠিক ওজন-বয়স-প্রেশার থাকে, যদি রক্তদানের যাবতীয় শর্তাবলী অনুকূল হয় - দয়া করে রক্ত দিন। আপনার সামান্য পরিমাণ রক্তের বিনিময়ে একটা মানুষ সুস্থ হয়ে উঠতে পারে। আমার ব্লাড গ্রুপ সবচেয়ে সহজলভ্য। তবু সেদিন নার্সিংহোমে শুনে এসেছি এই কমন ও পসিটিভ গ্রুপেরই কী আকাল চলছে। আপনার যদি রেয়ার গ্রুপ হয়, তাহলে মানুষকে যে কোন পর্যায়ে সাহায্য করতে পারেন... ভাবতেও পারছেন না। ত্রাণ তুলতে না পারুন, মানুষের পাশে অক্সিজেন-বেডের হদিশ-খাবার-ওষুধ নিয়ে পৌঁছতে না পারুন... এইটুকু করতেই পারেন।
ফেসবুকে দেখছি দুটো দল ভাগ হয়ে গেছে। একদল বলছেন টিআরপি বাড়াতে সাংবাদিকদের বিপদের মুখে ঠেলে দেওয়া অন্যায়...অন্যদল বলছেন সাংবাদিকরা পেশার দায়বদ্ধতার খাতিরেই প্রাণ হাতে করে কাজে যান। দুই দলই নিজের মতো করে ঠিক। যদি তাঁরা স্ব-ইচ্ছেয় যান তাহলে আমাদের কারও কিছু বলার নেই, আর যদি জোর করে পাঠানো হয়ে থাকে তাহলে সিনিয়ারদের খিস্তি মারা উচিত। আমি শুধু তিনটে কথা বলব। ১) উভয় ক্ষেত্রেই, ঝড় আর ঢেউয়ে লাট খেতে থাকা এইসব সাংবাদিকদের কাজটা ছাড়া এই মুহূর্তে কিচ্ছু করার নেই। হয় ওঁরা ফিরতে চান না, নয়তো ফিরতে পারবেন না। ওঁদের খিস্তিটা মারবেন না। ২) এই তরজাটা তাঁরা করছেন যাঁরা এখনও টিভিটা দেখতে পাচ্ছেন। এই মুহূর্তে বহু মানুষ নিজের ভিটেমাটি গায়েব হয়ে যেতে দেখছেন। চিন্তার ফোকাসটা সেই দিকে না রাখলে মেনে নিতেই হবে, আমরা আসলে এইধরনের খবরেরই দর্শক। আমাদের জন্যই সাংবাদিকদের গ্রাউন্ড জিরোতে যেতে হয়। ৩) এই আমরাই কাল 'ফেসবুক-টুইটার চলে গেলে কী হবে' বলে কাঁদছিলাম না? আজ আমরা খবর চাই না, টিআরপি চাই না বলে কাঁদছি? সিরিয়াসলি?
কেউ বলতে পারবেন কাল থেকে মিউনিসিপ্যালিটি খোলা কিনা? যে দপ্তর থেকে ডেথ সার্টিফিকেট কালেক্ট করা হয়? উলুবেড়িয়া পৌরসভা বিষয়ে খুব আর্জেন্টলি জানা প্রয়োজন। 
আপাতত রিজলভড। অনেক নম্বর পেয়েছি। সবাইকে ধন্যবাদ! একটা সন্ধান চাই। কোভিড পেশেন্ট নন, কিন্তু পোস্ট অপারেটিভ চিকিৎসার কারণে সাময়িক ভাবে এসে থাকছেন এমন পরিবারের জন্য দু'বেলা হোম সার্ভিস পাওয়া যাবে, ঘরোয়া খাবার, মধ্যমগ্রামে এমন কোনও দোকান বা সংস্থা আছে? কিছুদিন পর লাগবে। কারও কাছে যোগাযোগের নম্বর থাকলে একটু পাঠাবেন। যাঁরা শুধু করোনা আক্রান্তদের জন্য কাজ করছেন তেমন কিছু নম্বর পেলাম। ধন্যবাদ। কিন্তু ভাল হয় যদি এই কাজটাই করে এমন কোনও জায়গা মেলে। যাঁরা আইসোলেশনে আছেন, তাঁদের প্রয়োজনের জিনিস কম পড়বে ভেবে সামান্য খুঁতখুঁত করছে মন।
এটা কোনও লিড নয়। একটা বক্তব্য। আমাদের চারপাশে রেড ভলান্টিয়ার বলুন, ছাত্রছাত্রী বলুন, সেইসব একক মানুষ বলুন যাঁরা দিবসরজনী রাস্তায় কিংবা সোশ্যাল মিডিয়ায় আপনাদের হেল্প করছেন - তাঁরা কেউ হেল্প করার জন্য কিচ্ছু পাচ্ছেন না। এই কঠিন সময়ে কিছু করতে না পারার অসহায়তা থেকে বাঁচতে, কারও অন্তত প্রাণ বাঁচবে এই আশায় নিজেদের কাজকর্ম ফেলে বেডের খবর, অক্সিজেন লিড, খাবার, ওষুধ, নম্বর জোগাড় করে যাচ্ছেন, আপনাদের কাছে পৌঁছে যাচ্ছেন। আমার মতো লোক যার অফিস চলছে বলে রাস্তায় নামতে পারছে না, সেও চেষ্টা করছে কয়েকটা কন্ট্যাক্ট দেওয়ার। আপনাদের জানা উচিত, কাজটা সহজ নয়। যে নম্বর মিলছে তা পনেরো মিনিট পর কাজ করছে না। ফ্রড কেস হচ্ছে। কেউ কেউ আছেন, বেড পেলেও বলছেন না কোথায় পেলেন, কেস রিজলভড হয়ে গেলেও একবার ইনফর্ম করছেন না। হাজার হাজার নম্বর ভেরিফাই করতে যে সময় লাগছে, তার মধ্যেই বেড ভর্তি হয়ে যাচ্ছে। কে কী দামে সিলিন্ডার দিচ্ছে জানতে জানতে অক্সিজেন শেষ হয়ে যাচ্ছে। ফাঁকা সিলিন্ডার ফেরত দিচ্ছেন না। প্যানিকড হয়ে হাসপাতালে বেড চাইছেন। অথবা, প্রয়োজন হলেও হাসপাতাল যাচ্ছেন না, বাড়িতে অজস্র জিনিসপত্র মজুত করছেন। সাহায্যকারীর ধর্ম দেখছেন। তাঁদের এমনভাবে ট্রিট করছেন যেন তাঁরা ঠাকুরদার আমলের গৃহভৃত্য, আপনাদের জন্যই তাদের জীবনের প্রতিটি মুহূর্ত বলিপ্রদত্ত। তার সঙ্গে ভোট-পরবর্তী রাজনৈতিক হিংসা তো আছেই। এই জিনিসগুলো বন্ধ করুন। যে উপকার করছে সে 'আমি উপকার করছি' বললে যেমন আপনার গায়ে জ্বালা ধরে, তেমনি 'উপকার করা তোমার জীবনধর্ম' জ্ঞানে তাকে টেকন ফর গ্রান্টেড করে দিলে তারও বিরক্ত লাগে। আপনার গায়ে জ্বালা দিয়ে এই মুহূর্তে কারও কিছু যাচ্ছে-আসছে না। কিন্তু এই মানুষগুলোর বিরক্তি, হতাশা, ফ্রাস্ট্রেশন জিতে গেলে আপনাদের কিন্তু বহুকিছু আসবে-যাবে। আপনাদের পাশে অন্য কেউ দাঁড়ায়নি বলেই আপনারা এঁদের সাহায্য নিয়েছেন। সেই সম্মানটা দিন। আপনাদের প্রিয়জন সুস্থ হয়ে উঠুন, এ ছাড়া এঁরা কেউ কিছু চান না। সেই বুঝে ব্যবহার পাল্টান। নিজের ভুল সিদ্ধান্তের দায় ওঁদের ওপর চাপাবেন না। নিজেরা উজিয়ে এসে সিলিন্ডার নিয়ে যাবেন না, ওঁরা পৌঁছে দেবেন, তারপর ওঁদেরকেই দেরির জন্য গালাগাল করবেন, এই ধরনের ইতরামি বন্ধ করুন। যখন রেড ভলান্টিয়ারদের কেউ কেউ বলেছিল 'হেরেছি বলে কাজ করব না', সমালোচনা করেছিলাম। আজ রং নির্বিশেষে সবাই যখন বলছে 'নিঃস্বার্থ কাজ করতে গিয়ে খারাপ ব্যবহার পাচ্ছি, কাজ করতে আর ইচ্ছে করছে না' - এর উত্তরে কিন্তু কোনও সমালোচনা হয় না। যাদের কাজ করার কথা, তারা আপনাদের টেকন ফর গ্রান্টেড করে বসে আছে, তাই এই হাল। যাদের কাজ করার 'কথা' নয়, তবুও কাজ করছে, তাদের টেকন ফর গ্রান্টেড নেওয়ার ভুল করবেন না। অবস্থা কোথায় পৌঁছবে ভাবতেও পারছেন না। একটু বিনীত হতে শিখুন। একটু ধন্যবাদ বলা অভ্যেস করুন। যদি উপকার কাজে না লাগে, অন্তত চুপ থাকুন। আমি আমার চারপাশে একটা মানুষকেও দেখছি না যে এই সময়ে কিছু করছে না। আমার প্রিয় মানুষগুলো, যাদের সঙ্গে রাতের পর রাত হ্যাজাই - একজন হাসপাতালে ডিউটি করতে করতে খাওয়ার সময় পাচ্ছে না। একজন রাতের পর রাত না ঘুমিয়ে কাজ করছে, নিজের গাড়িতে করে ছুটির দিনে খাবার দিয়ে আসছে। একজন টিউশন করাতে করাতে কার কী চাই শেয়ার করে চলেছে। একজন তার এসাইনমেন্ট ভুলে আমাকে লিডের পর লিড পাঠিয়ে যাচ্ছে। একজনকে যখন যা পাঠাচ্ছি ভেরিফাই করছে যন্ত্রের মতো। দু'জন ছিটিয়াল হাসিমুখ মহিলা যার যার এলাকায় অক্সিজেন জোগাড় করতে করতে হাসতে ভুলে যাচ্ছে। যাদের দূর থেকে বা ফেসবুকে চিনি, তাদের দেখছি জীবিকা শিকেয় তুলে রেখে প্রাণ বাঁচাচ্ছে। একজন তো আরও হতভাগ্য। বেচারা সিনেমা বানালেও গালি খায়, এখন কাজ করতে গিয়ে কোথাও প্রশংসিত হয়ে নাম-টাম বেরোলেও লোকে গাল দিচ্ছে! 'খারাপ সিনেমা বানায়, অন্তত ভাল কাজ না করলে জন্মেছে কেন, এত হাততালি কীসের' এই লাইনে! এদের কেউ, কেউ কিন্তু আপনাদের অভদ্র ব্যবহার ডিজার্ভ করে না। এদের একজনেরও দায় নেই নিজের সাধ্য পেরিয়ে এসে আপনাদের জন্য কিছু করার। যে দায় থেকে করছে, সেটাকে 'মানবিকতা' বলে। নাম তো সুনা হি হোগা! কিন্তু বিশেষ চোখে পড়ে না। এখন যখন দেখতে পাচ্ছেন, নিজেকে এমনভাবে তৈরি করুন যাতে সে চলে না যায়। বেড-অক্সিজেন নিয়ে একজন সাহায্যকারীকে খিস্তি করার বেলায় খেয়াল রাখবেন... মৃতের খাটিয়া, জানাজা, কফিন...সবকিছু বইতেই একজনের বেশি লোক লাগে। ওই ভার শরীরে-মনে একা বওয়া যায় না। মানুষ হোন। কেমন?
অনেক লিড ভেরিফাই করা যাচ্ছে না বলে সমস্যা হচ্ছে। আপনাদের কাছে যদি নম্বর থেকে কিন্তু ভেরিফাই করার সময় না পান, ৯১২৩৮৬১৫০ নম্বরে যোগাযোগ করুন। সংঘমিত্রা কর্মকার। আমার স্কলার। ওর হাতে সময় আছে। ফিল্ডে নেমে কাজ করার অবস্থা নেই, কিন্তু ভেরিফাই করে আপডেট জানানোর কাজটা করতে পারবে। প্লিজ পোস্টটা শেয়ার করুন এবং ওর সাহায্য নিন। ও ফেসবুকে নেই। যে যোগাযোগ করবে সরাসরি তার কাছে ভেরিফিকেশন যাবে, আমিও সেগুলো পোস্ট করে দেব।
একটা লিস্ট বানানো যায়? নিজের এরিয়ায় কাজ করছেন বা লিড জানেন এমন যদি কেউ এটা দেখতে পান - নাম, যোগাযোগের নম্বর, এলাকা আর কাজের ধরন ( অক্সিজেন/বেড/পরিবহন/খাবার প্রভৃতি) একটু লিখে যাবেন কমেন্টে? হামেশাই হারিয়ে ফেলছি পোস্টগুলো...দশ মিনিট আগে দেখা জায়গার লিড দশ মিনিট পরে প্রয়োজন দেখলেও খুঁজে পাচ্ছি না বা কাকে যোগাযোগ করতে বলব বুঝতে পারছি না। আমার রিচ নেই, ফিল্ডে কাজ করার অবস্থাও নেই। যোগাযোগটুকু করিয়ে দিতে পারলেও উপকার হয় হয়তো কারও। অনুরোধ রইল, প্লিজ কমেন্ট করে যান। যাঁরা পছন্দ করেন না, তাঁরাও। এটা আমার স্বার্থে নয়।
অনেকদিন খাবার, বেড আর অক্সিজেন লিড ছাড়া কিছু পোস্ট করিনি। মানসিক স্থিতি ছিল না। এখনও নেই। তবু, নিজের ফ্রেন্ডলিস্টটা ঝাঁঝরা হয়ে যেতে দেখে কষ্ট হচ্ছে। তাই একটু স্ট্যান্ড নিয়ে যাই। যার যার আমাকে বাতিল করার, করে দেবেন। মজা হচ্ছে, এই যে ভোট নিয়ে এত অংক কষা হয়, চিরকাল সেগুলো উল্টে যাওয়ার কারণ হচ্ছে আমাদের মতো লোক। কলেজের ভোটের ভাষায় 'ডাইসি'। আমরা কারা? যারা কোনও দলকেই পছন্দ করে উঠতে পারি না বলে সব দলের খিস্তি খাই। আমরা গোঁড়া সিপিএম-এর ভাষায় 'অশিক্ষিত' 'ভিখারি' 'ছুপা অমুক' 'বিজেমূল' 'লিবেড়াল', আমরা তৃণমূলের ভাষায় 'মাওবাদী' 'নকু' 'মাকু' 'সেকু' এবং হুমকি দেওয়ার লোক, আমরা বিজেপির ভাষায় কী সেসব নাহয় নাই লিখলাম। এই দেশে বাস করার অধিকারই নেই আমাদের। অথচ, আমরাই কিন্তু সংখ্যায় বেশি, এই আমরা, যারা প্রতিবার নিশ্চিত জানি যে কাকে ভোটটা আর দেওয়া যাবে না। আমার বাবা 'নো ভোট টু বিজেপি'-র পক্ষে দাঁড়িয়ে অনেকের অপ্রিয় হয়েছিলেন। অনেককে বোঝাতে পারেননি যে 'আমি ক্যান্সারে মরব না' বলা মানে 'আমি টিবি হয়ে মরব' বলা নয়। অনেকেই বোঝেননি যে ভোট দেওয়ার রাজনীতির সমান্তরাল একটা ভোট না দেওয়ার রাজনীতি চলে এবং সেটাকে মান্যতা দিতে হয়। যারা বুঝেছিল, তারা কাজে লাগাতে পেরেছে। যারা পারোনি, তোমরা অভিমান করো...জনতাকে বেইমান অশিক্ষিত ভিখিরি যা খুশি বলো... কিচ্ছু আসে-যায় না। তৃণমূল চোর হয়েও এটুকু বলার সৌজন্য রাখে যে 'জনতার রায় মাথা পেতে নেব', সিপিএম সেটুকু স্বীকৃতি জনতাকে দেয় না। জনতার থেকে আলাদা হয়ে জনতার ভোট হারিয়ে ফেলার পর জনতাকে বেইমান বলা - এর চেয়ে বড় বেইমানি হয় না। আগেও সিদ্দিকি প্রসঙ্গে লিখেছিলাম, সিপিএম ভুলে গেছে যে মেহনতি মানুষের বেশিটাই ওই 'অশিক্ষিত' শ্রেণির, আর 'ভিখারি' শব্দটার অবলুপ্তি ঘটানোই সাম্যবাদী সমাজের লক্ষ্য ছিল। এই দুটো শব্দ যখন তাদের মুখে গালাগালি হয়ে উঠছে, তখন বোঝাই যায়, বামপন্থা থেকে বহুদূরে সরে গেছে তারা। এই এলিটিজম, এই জঘন্য উদ্ধত ভাষ্য যতদিন না মাথা নামাচ্ছে ততদিন জনতা লেসার ইভিলকেই বাধ্য হয়ে ভোট দেবে...কারণ উচ্চশিক্ষিত নারসিসিস্ট মেগালোম্যানিয়াকের চেয়ে বিনম্র চোরকে লোকে বেশি সহনীয় মনে করে। দুর্ভাগ্যজনকভাবে। আর তার জন্য দায়ী সিপিএম নিজে। ক্ষমতা পেয়ে যা ছড়িয়েছে, তার সবটা ধুয়ে সাফ হয়ে যেত যদি ভাল বিরোধী হতে পারত। সরকারকে প্রতিপদে প্রশ্ন করে নাকানিচোবানি খাওয়ানো বিরোধী সরকারকে ঠিক পথে চলতে বাধ্য করে। কিন্তু এই সিপিএম ক্ষমতা দেখলে এমন লাফায় যে একটু ধৈর্য ধরতে পারে না। ডাকাত ঘরে আগুন লাগালে যে চিরকালের অসহ্য প্রতিবেশী এক গেলাস হলেও জল ঢালে, লোকে তাকে মনে রাখে। যে ডাকাত আর পড়শি দুয়েরই মৃত্যুকামনা করে, লোকে তাকে ভরসা করে না। সে ভেবে নেয়, এ মৃত্যুকামনা ছাড়া আর কিছু করতেই জানে না। শব্দটা আর 'বিজেমূল' নেই কমরেডস। তৃণমূল বিজেপির মুখে স্পষ্ট জুতোর বাড়ি মেরেছে। এবার 'বিজেবাম'-দের নিয়ে কী করা হবে, সেইটা বরং তোমাদের নতুন মুখদের ভাবতে বলো। সেই মুখদের, যাদের দেখে সত্যি মনে হয়েছে লেগে থাকলে এরা একদিন সত্যিই হাল ফেরাবে। রইল বাকি রেড ভলান্টিয়ার্স। আমি নিজে সিপিএম-এর প্রতি চরম বিরক্ত হয়েও তাদের নম্বর শেয়ার করেছি কারণ অন্য কোনও রঙের ভলান্টিয়ারদের রাস্তায় দেখিনি। জাস্ট দেখিনি। কিন্তু এর মানে এই নয় যে অন্য কেউ কাজ করেনি। আমার বর্ণহীন বন্ধুদের দেখেছি, ছাত্রছাত্রীদের দেখেছি। তা সত্ত্বেও বলব, স্যালুট তাদের প্রাপ্য। এবং যে কুৎসিত হামলা তাদের ওপর হচ্ছে, তার প্রতি তীব্র ঘেন্না জানাই। কিন্তু এটাও প্রশ্ন, তারা কাজ শুরুর আগে ভোট শুরু হয়ে গেছে। সেক্ষেত্রে মানুষের 'বেইমানি' ঠিক কীভাবে তাদের মনোবল ভাঙল? আর সত্যিই যদি ভোটের দিকে তাকিয়েই এতকিছু, তাহলে কীসের 'স্বেচ্ছাসেবক'? তাদের ইচ্ছে তো তাহলে সেই ওপরমহলের ভোটখেলার পুতুলমাত্র! আমার একটা দারুণ সন্দেহ হচ্ছে যে হয়তো এইসব অভিমানী পোস্ট আদৌ তারা করছে না, হয়তো তাদের উস্কে দেওয়া হচ্ছে এ জাতীয় কথা বলতে...ভাঙা মনের সুযোগ নিয়ে। হয়তো তাদের এসব পোস্ট করার আদৌ সময় নেই। সে সন্দেহটা প্রমাণ করার সুযোগ নেই। কিন্তু এ জাতীয় কথাবার্তা যদি চলতে থাকে, আমি হয়তো কখনও অসুস্থ হলেও তাদের সাহায্য নেব না। আমার তাদেরকে বেইমান মনে হবে...কারণ তারা তো বলেনি নম্বর দেওয়ার আগে যে এবারই তারা ভোট চায়! আমি তো শেয়ার করার সময় মানুষকে বলিনি 'ভোট না দিলে এরা কাজ বন্ধ করে দেবে'! অক্সিজেন, বেড, খাবারের বিনিময়ে তারা রাজনীতি করছে, এই ভাষ্য আগে এলে আমি তো তাদের নিঃস্বার্থ কর্মী ভাবতাম না! ভোটের বিনিময়ে সেবা করাটাও কিছু অপরাধ নয়। সেটা হামেশাই লোকে করবে বলে কথা দিয়ে থাকে। বরং সেবা দিয়ে কেউ ভোট চাইলে তাকে বিশ্বাস করা যায়। প্রশ্ন হচ্ছে সততার। তুমি ভোটের জন্য করলে বুক চিতিয়ে বলো যে আমার ভোট চাই কারণ আমি কাজ করছি। 'মানুষের পাশে আছি সবসময়', এই কথাটা বলে 'আর কাজ করব না হেরে গেছি বলে' - এটা বলাটা অসৎ বৃত্তি। অসৎ রাজনীতি। আর সেইটা করলে লোকেও অসৎ হবে। সেবা নেবে এবং ভোট দেবে না। আমার জানার অধিকার আছে, কাল যদি আমি শ্বাসকষ্টে মরতে বসি তবে কাকে ডাকব। যদি বন্ধুকে ডাকি, তার পাশে বন্ধু হয়ে দাঁড়াব। যদি কন্ট্র্যাক্ট পেপার সাইন করি, তবে তার প্রতিটা ক্লজ আমিও কিন্তু কড়ায় গণ্ডায় বুঝে নেব। যদি তেমন আত্মাভিমান থাকে, তবে মরে যাব তবু ডাকব না। সেই স্বেচ্ছামৃত্যু বেছে নেওয়ার অধিকারও আমার থাকা উচিত। না জেনে ভগবান কিংবা শয়তান, কারও কাছেই আত্মা বন্ধক রাখা যায় না। সিপিএম, বিজেপি এবং তৃণমূলের মধ্যে তৃণমূলকেই তার শত্রু বেছে নিয়েছিল। তৃণমূল এখন সেই শত্রুতার জবাব দিতে তাদের সাবাড় করছে, বিজেপি সেই আগুন পোহাচ্ছে। সে জানে একটু থিতোলেই তার নিজস্ব নরমেধযজ্ঞ শুরু করবে। সেখানে তৃণমূল-সিপিএম বাছবে না। এখনও সময় আছে তৃণমূল এবং সিপিএম-এর কাছে স্থির করার জন্য, কার দিকে আঙুল তুলবে। বাংলা ঘাসফুল আর লাল ঝান্ডার লড়াই চেনে। সেই লড়াইয়ে সে শামিল হবে আজ না হোক কাল, পক্ষও বেছে নেবে। কিন্তু সেই দিন আসার আগে লাল শিবির যদি স্রেফ কাঠি করার নীতি নেয়, সে কাঠি কাল বাঁশ হয়ে ঢুকবে। ভোটের ফলের চেয়েও বড় বাঁশ। অতি স্টুপিড লোকেও জানে, ইউ হেভ টু কিপ ইউর ফ্রেন্ডস ক্লোস এন্ড এনিমিস ক্লোসার, এট লিস্ট ফর দা টাইম বিং। এই বেসিক কূটনীতি যদি প্রয়োগ না করা হয়, তবে সিপিএম প্রতিহিংসার রাজনীতি ছাড়া বিশেষ কিছু করছে না। আর তার ফলই ভোগ করছে রাস্তায় নামা মানুষগুলো...যারা কাজ করতে চেয়েছিল। কাজ করে ফেরার স্বপ্ন দেখছিল। সিপিএমকে নিয়ে আমার কোনও স্বপ্ন নেই। এই ছেলেমেয়েগুলোকে নিয়ে আছে। ধুঁকতে থাকা দলকেও এরা অক্সিজেন দিয়ে বাঁচাতে পারে। সেই সম্ভাবনাগুলোকে ভুল দিকে ঠেলে না দিয়ে লালন করার দায়িত্ব কারা নেবে, ঠিক করার সময় এসেছে। মানুষ যতই...কী বলে...'বেইমান' হোক, তারা বোকা নয়। আর প্রাণ বাঁচানোকে তারা যথেষ্ট সিরিয়াসলি নেয়। এদেরকে অভিমানের মিছরি খাইয়ে বসিয়ে দেওয়া যে একধরনের পিঠে ছুরি মারা, আদতে সেই সুপ্রাচীন সিপিএম-এর বেদীতলে ভবিষ্যতের বিকল্প সিপিএম-এর বলিদান, সেটা যত তাড়াতাড়ি বোঝা যায়, ততই ভাল। ও হ্যাঁ...আমি নিজের চেষ্টায় বেসরকারি চাকরি করা, সাইকেল-কন্যাশ্ৰী কিছুই না পাওয়া, খতরে মে না থাকা এবং শাহরুখ খানকে ভালবাসা জন্মসূত্রে হিন্দু ও স্ব-ইচ্ছায় ধর্মপরিচয় না দেওয়া একজন মহিলা। কি খিস্তি করবেন ভেবে নিন।
বলেছিলাম বিরতি নিচ্ছি, কিন্তু ফিরতে বাধ্য হলাম। আমাদের পরিবার কখনও মিথ্যাচারে অভ্যস্ত নয়। কোভিডকে আমরা কিছু লজ্জাজনক গুপ্তরোগ বলেও কনসিডার করি না যে হয়ে থাকলে জানাব না। বাবা সিওপিডি এবং ভাইরাল নিউমোনিয়ার কারণে কার্ডিয়াক অ্যারেস্ট হয়ে চলে গেছেন। ডেথ সার্টিফিকেট আছে। প্রথম রিপোর্ট নেগেটিভ, দ্বিতীয়টি ইনকনক্লুসিভ বলে আবার টেস্ট হয়, তৃতীয়টিও নেগেটিভ। শেষ রিপোর্ট পর্যন্ত নেগেটিভ আসায় ডাক্তাররা কোভিডের নির্দিষ্ট ওষুধও না দেওয়ার সিদ্ধান্ত নিয়েছেন এবং তাঁরা সাধারণ মানুষের চেয়ে নিশ্চয়ই ঢের বেশি বোঝেন। রিপোর্টের স্ক্রিনশটও দিতে পারি চাইলে। হাসপাতাল থেকেই শববাহী গাড়ির ব্যবস্থা করা হয়েছে। এতকিছুর পরেও যে বা যাঁরা প্রচার করছেন বাবার কোভিড হয়েছিল এবং আমরা সেটা গোপন করে যাচ্ছি...এই শোক ও অপূরণীয় ক্ষতির মধ্যে আমাদের অসৎ প্রমাণ চেষ্টা করে চলেছেন...খুব সাবধান। আপনাদের হয়তো জানা নেই, বিনা প্রমাণে গুজব ছড়ালে মানহানির মামলা দায়ের করা যায় এবং তার জন্য শাস্তি হয়। আর তারও আগে, সামাজিকভাবে অন্তত তাকে একজন কুৎসিত মানুষ হিসাবে চিহ্নিত করা যায় যেটা এই সোশ্যাল মিডিয়ায় বেশ সহজ। এই কাজটা যে যে করছেন, বন্ধ করুন। অন্যথায় ফল ভাল হবে না। সদ্য বাবা হারানো মেয়ে বলে দুর্বল ভেবে নেবেন না একদম। কেমন?
না। প্রেসিডেন্সির যে কোনও প্রাক্তনীর পাশে ভোটের প্রচারের স্বার্থে গোটা প্রেসিডেন্সিকে দাঁড় করিয়ে দেওয়া যায় না। বাকি ভোট দেওয়া-না দেওয়া মানুষের ব্যক্তিগত নির্বাচন। #পাশে_নেই_দাদা
মাঝেমাঝে খুব যত্ন করে 'বিদায়' বলতে ইচ্ছে করে। থাকার জন্য তেমন কিছু লাগে না। দু'একটা আচমকা বিকেল-সন্ধে, কথার সুতোয় বোনা সাদামাটা রুমাল, চোখের তারায় লেগে থাকা এক-দু'বারের হাসিকান্নার আলো। এই নিয়েই বেশ গুছিয়ে তোলা যায় যাযাবরের তাঁবু। ভুলে থাকাই যায়, ফেরার টিকিট কাটা ছিল। এমন কোথাও ফিরতে হয় যেখান থেকে চিঠিচাপাটি চলে, পিকচার পোস্টকার্ড, কুশল বিনিময়। 'আছি' বলা যায় শুধু, থাকা যায় না। হঠাৎ একদিন বোঝা যায় সময় হয়েছে। হঠাৎ বোঝা যায়, সবাই আসলে সবকিছুই বোঝে - শুধু সেই লোকগুলোকে কেউ বুঝতে রাজি নয় যারা শেষ দিন পর্যন্ত বোঝানোর চেষ্টা করে যায়। সমস্ত ফুল ফোটানোর সকাল শেষ হয়ে ঝরা পাপড়ির দুপুর আসে। উন্মাদ কালবৈশাখীর পর আসে ভাঙা গাছের স্থিরচিত্র। একরাত্রে নৈঃশব্দ হঠাৎ কথা বলে ওঠে। মাথার ভেতর একটাই দৃশ্য বারবার জন্ম নেয় আর মরে যায় - মুখ ফেরানোর। ফিরে না ডাকার। অবস্থান বদলে ফেলার। স্বপ্নলব্ধ আদেশ নিয়ে যেদিন ঘুম ভাঙে, সেদিন আর দেরি করতে নেই। বাক্সবিছানা গোছাতে গিয়ে দেখা যায়, ফিরতে ভুলে গেলে কেমন গেরস্থালি জমতে থাকে। এতকিছু নিয়ে ফেরা যায় এতটা পথ? যাওয়া যায় এতটা জড়িয়ে থাকা নিয়ে, নির্লিপ্তির দিকে? তখন ইচ্ছে করে, যত্ন করে 'বিদায়' বলে দিতে। একটা সুন্দর চিঠি থাকবে যাতে কাটাকাটি নেই মান-অভিমানের মতো। হয়তো আর চিঠির প্রয়োজন নেই। একটা সাদা পাতায় শুধু লেখা থাকবে, 'তোমাকে বিব্রত করা আমার জীবনধর্ম নয়'। নিজের একটুকরো ভেঙে সাজিয়ে দিয়েও শেষ মুহূর্তে তুলে নেওয়া থাকবে...'কোনও কাজে লাগবে না'। কাঠের বাক্সে রেখে দেওয়া থাকবে সুগন্ধী ভোর। একটা-দুটো ভুল করে বলে ফেলা গোপন কথা, যা ফিরিয়ে দিতে হয়। কী রাখি, কী নিই - ভাবতে ভাবতে কখন যেন সব ফেলে রেখেই হাঁটা শুরু হয়। অপ্রয়োজনের আবেগ ধুয়ে যায় বসন্তের অপ্রত্যাশিত বৃষ্টিতে, কিংবা ধুলোয় ঢেকে যায় কোনও গ্রীষ্মের বিকেলে। বরফ তো আর পড়ে না এদিকে তেমন। সেসব জমতে থাকে পথিকের ক্লান্ত চোখের পাতায়। কেউ জানতেই পারে না, সবকিছু থেকেও একজন হঠাৎ একদিন সকালে ফাঁকা হয়ে যায়। সযত্নে 'বিদায়' বলতেও শব্দের প্রয়োজন হয়। ফাঁকা মানুষের শব্দ থাকে না।
মাথা গরম হচ্ছে। হাত-পা চিড়বিড় করছে। কারণ সকাল থেকে নিজেকে বোঝানোর চেষ্টা করছি, এ নিয়ে কোনও কথা বলব না। কিন্তু স্ট্যান্ড নিতে না পারলে শরীর খারাপ লাগছে। স্ট্যান্ড নেওয়ার পর কী হবে তাও দেখতে পাচ্ছি। কিন্তু কিছু করার নেই। যাদের মাথার ওপর আস্থা ছিল, তাদের কিছু গোদা লজিক দেখতে দেখতে সত্যিই ভয়ঙ্কর রাগ হচ্ছে। তার আগে একটা ডিসক্লেইমার দিয়ে দেওয়া যাক আমি ঠিক কে - যদিও সেটা ব্যর্থ। কারণ আগামী কয়েক মিনিটে আমি তৃণমূল, বিজেপি, নকু, লিবেড়াল, ছাত্র পরিষদ, ডেমোক্র্যাট, এমনকী লস্কর-এ-তৈবা পর্যন্ত নাম অর্জন করতে পারি। তবুও বলব, আমি এই দেশের, এই রাজ্যের একজন নাগরিক যে 'কাকে ভোট দিচ্ছ' এই প্রশ্নটার উত্তর কারও বাপকে দেয় না কারণ এই প্রশ্ন করাটাই অসাংবিধানিক। যে খুব ভাল করে জানে যে কারও জামা সাদা নয়, কাজেই কারও মুখে 'আমার দল করো' শুনে রেস্পন্ড করতে রাজি নয়। এমন কেউ, যে চামচাবাজি করতে জানলে অনেক নাম করত, পাইয়ে দেওয়ার রাজনীতি পোষায় না বলে ঘষটে ঘষটেই কিছুদূর এসেছে। যে ভাবনায় বামপন্থী, ফলে বামপন্থার ধ্বজাধারী দল যদি ধ্যাড়ায়, সে স্ট্যান্ড না নিয়ে থাকতে পারে না। তার বামপন্থা তাকে পক্ষ নিতে শিখিয়েছে, সিপিএম-এর আনুগত্য শেখায়নি। ফলে, আজ হাম বোলেঙ্গে। পয়েন্ট মে বোলেঙ্গে। ১. আব্বাস সিদ্দিকী গাড়ল নয়। যাদের সঙ্গে জোট করেছে, তাদের মাঠে গিয়ে রিগ্রেসিভ কথাবার্তা বলবে, এমন গাড়ল দিলুদাও নয় বোধ করি। কিন্তু 'সেদিন তো কিছু বলেনি' মানে মানুষটা চেঞ্জ হয়ে যায় না! সিপিএম কোনও অলৌকিক রি-ইনকারনেশনের নাম নয়! 'ব্রিগেডে ভাল কথা বলেছে' বলেই সে ভাল, তাতে তার আগের সবকিছু উপেক্ষা করা যায় - এটা যুক্তি নয়। এটা ঔদ্ধত্য। এটা সবার সামনে গলাবাজি করে বলা, 'একমাত্র সিপিএমের ক্ষমতা আছে যে কোনও মৌলবাদীকে ভ্যালিডেশন দেওয়ার'। আর কী বলুন তো? ইউ সাক অ্যাট দিস। এই যদি কপচে যাওয়া বুলি হয় তাহলে বেশ করেছে রুদ্রনীল বিজেপি জয়েন করেছে। ওর মতো লোককে আরও বেশি ভ্যালিডেট করার গুন্ডামি বিজেপির রয়েছে। যোগী আদিত্যনাথ, বাবুল সুপ্রিয়, লকেট, কৌশিক রায়, যশ - কাউকে সমালোচনার অধিকারই আপনার নেই। এদের সকলকে অধিকতর উদ্ধত একটা দল স্বীকৃতি দিয়েছে। সে তুলনায় আপনাদের পুণ্যস্পর্শ কতটুকু পাওয়ারফুল? আপনাদের দেওয়া স্বীকৃতির জোরে একটা আদ্যন্ত গোঁড়া লোকের সাতখুন মাফ করে দেবে - পাবলিক এত বোকা?? ২. 'বৃহত্তর শত্রুকে হটাতে এই সিদ্ধান্ত' - সত্যি?? বৃহত্তর শত্রু কে? বিজেপি, যে সাম্প্রদায়িক? তাকে হঠাতে আরেকটা সাম্প্রদায়িক লোকের হাত ধরা যুক্তিযুক্ত? ও, শত্রু তৃণমূলও। আচ্ছা। যে নাকি মুসলিম তোষণ করে বলে অনেকের এত রাগ... তা আব্বাস সিদ্দিকীর হাত ধরার সঙ্গে তোষণের ফারাক কোথায়? ও হ্যাঁ, একটা খুব অলেবাবালে লজিক শুনছি, 'ওদের দলের নামটাই সেক্যুলার'! খুব আনন্দের কথা। বিজেপি-র নামও তো 'ভারতীয় জনতা পার্টি'। বুকে টেনে নিন তাহলে? আমিও একটা দল খুলি, নাম দিই 'আমরা সবাই'। ভোট দেবেন তো, হ্যাঁ দাদা? আর এই কিছুদিন, মাত্র কিছুদিন আগেই 'সেকু' একটা গালাগাল ছিল না আপনাদের অনেকের কাছে? আমরা যারা রেগে যেতাম ইসলামোফোবিয়া দেখলে (বিশ্বাস করুন দলিত পুড়িয়ে মারলেও রেগে যেতাম, কিন্তু সিলেক্টেড ওয়াচিং বা হিয়ারিং-এ সেগুলো ধরা পড়ত না) তাদের তো বারবার কটাক্ষ করে এসেছেন। আজ হঠাৎ সেটা মাহাত্ম্য পেয়ে গেল, আর গালাগাল হয়ে উঠল 'লিবারাল'! বৃহত্তর শত্রু হটাতে আপনারা আর কাউকে পেলেন না! আগেরবার যখন ৭% রেজাল্ট এল, তখনও একটা সম্মানের জায়গা ছিল যে লড়ে হেরেছে। এই যদি এলি-এর চেহারা হয়, আর কোনও সম্মান নেই। পরিষ্কার কথায় - দলে লোক বাড়ানোর জন্য এই জোট হয়েছে। ভোটার বাড়ানোর জন্য, ক্ষমতা দখলের জন্য। কোয়ালিটি, কোয়ান্টিটির গেম-এ মুছে গেছে। এর সঙ্গে মানুষের পাশে দাঁড়ানোর কোনও সম্পর্ক নেই। জুম্মাবার হলে ইনশাল্লাহ 'ব্রিগেড' আরও সফল হত কারণ আব্বাস সিদ্দিকী আরও লোক আনতে পারত। এর পরেও নাকি বৃহত্তর শত্রু! হিন্দু মৌলবাদ যাদের শত্রু, দুর্নীতি যাদের শত্রু - তারা কখনও ক্ষমতার লোভে ইসলামী মৌলবাদের সঙ্গে হাত মেলাতে পারে না। তার সপক্ষে নির্লজ্জের মতো যুক্তি সাজাতে পারে না। ৩. সবচেয়ে বেশি হতাশ লাগল দেখে...এই সিপিএম-এর নতুন মুখ? এটা কি আমরা আর কোনওদিন দেখতে পাব না যে নতুনরা পুরনো লিডারশিপের বিরুদ্ধে দাঁড়িয়ে বলছে 'এটা ঠিক নয়'! যাকে দেখেছি পুরুষতান্ত্রিক মানসিকতার বিরুদ্ধে তীব্র প্রতিবাদ করতে, সে একজনকে আক্রমণ করে ছিঁড়ে ফেলছে কারণ সে সিদ্দিকীর আসায় খুশি নয়! যে গণতন্ত্রের কথা বলে সে আরেকজনকে তার কথা না শুনেই 'বিজেমূল' বলে দিচ্ছে কারণ মহামতি সিপিএম-এর সমালোচনা করা হয়েছে! ভাইসব, আপনারা দুনিয়ায় একা সবকিছু ভ্যালিডেট করার মালিক নন। পৃথিবীতে স্রেফ দুটো ভাগ - সিপিএম এবং অশিক্ষিত মূর্খ - এই অসভ্য ভাবনাটার জবাব গত ভোটে পেয়ে গেছিলেন এবং হ্যাঁ মনে করিয়ে দিই, গত ব্রিগেডেও এরকমই ছবি-টবি পোস্ট হয়েছিল। ভিড়ের। তারপর কী হইল জানে সব লাল। তখন খারাপ লেগেছিল জানেন, এটা ভেবে যে বিশ্বাস ভাঙল আপনাদের। ভালও লেগেছিল ভেবে, এবার যদি অন্তত অল্পবয়সীরা ঘুরে দাঁড়ায়। তারা যদি এই জঘন্য এলিটিস্ট মানসিকতা থেকে বেরোয়। যদি বোঝে ব্রিগেড আর ভোটার সমার্থক নয়। যদি মনে পড়ে বামপন্থা আসলে সেই মেহনতি মানুষদের কথা বলেছে যারা সমাজের চোখে 'অশিক্ষিত'। তারপর গতকাল থেকে দেখে চলেছি, সেই তারাই কীভাবে এতটুকু সমালোচনার নিরিখে কুৎসিত আক্রমণ শানিয়ে চলেছে। একটা লোকের স্বীকৃতির জন্য যখন যুক্তিবাদী লোকজন ক্যাডার হয়ে যায় - তারপর আর কোনও ভক্তিশ্রদ্ধা থাকে না। আব্বাস সিদ্দিকী সকলের হাততালি নিয়ে হয়তো একটা সিটে জিতে যাবে। তারপর, সে যা করবে, যা বলবে, যা ছড়াবে - তার প্রত্যেকটার জন্য এই আপনারা দায়ী থাকবেন, আমার ফ্রেন্ডলিস্টের তরুণ কমরেডস, কারণ আপনারা এই লোকটার পক্ষে দাঁড়িয়েছিলেন। আর শেষে একটা কথা বলে যাই। আমার বলা এই কথাগুলো সবচেয়ে বেশি বলার অধিকার আছে একজন প্রকৃত বামপন্থী কমিটেড সিপিএম সমর্থকেরই। কারণ এই বিষয়ে সবচেয়ে বড় ধাক্কা তারই লাগার কথা। যদি সাহস করে তাদের কেউ এগুলো বলে উঠতে পারে, হয়তো আমার শ্রদ্ধাবোধ ৭% হলেও রিস্টোর হবে। নিন, এবার যা খিস্তি করার করুন। আমার কিছু আসে-যায় না। কারণ দিনের শেষে আমি কাকে ভোট দেব সেটা আমিই ঠিক করি। না কোনও দিদির ভাই সেটা বলে দেয়, না কোনও ভক্ত, না আব্বাস সিদ্দিকী। বামপন্থার নামে কেউ যদি ধ্যাড়ায়, আগেই বলেছি, স্ট্যান্ড নেব। কারণ বামপন্থা কোনও নির্দিষ্ট দলের পৈতৃক সম্পত্তি নয়। তারা যতই সেটা মনে করুক। কেমন? 
সমলিঙ্গের বিয়েতে সন্তানের জন্ম হয় না। সন্তানের জন্ম না হলে মেয়েরা যে শুধুই 'মায়ের জাত', এই লেবেলটা জুত করে সাঁটা যায় না। লেবেল না সাঁটলে 'সন্তানের যত্নই একমাত্র কাজ' বলে মেয়েদের চাকরি ছাড়িয়ে ঘরে বসিয়ে রাখা যায় না। সন্তানের জন্ম না হলে হাগিস, বেবিফুড, বেবি কেয়ার প্রোডাক্ট, প্রেগনেন্সি প্রোডাক্ট নিয়ে গুছিয়ে ব্যবসা করা যায় না। সমলিঙ্গের বিয়ে হলে ভাত-কাপড়ের দায়িত্বের ব্যাপারটা গলা মোটা করে বলা যায় না। বিষমলিঙ্গেও যাওয়া উচিত না, কিন্তু আমরা তো রামরাজ্যে বাস করি। সমলিঙ্গের বিয়ে হলে এটা মেনে নিতে হয় যে ভালবাসা কারও ঠিক করে দেওয়া পথে আসে না। তখন খাপ পঞ্চায়েতের কাজকর্ম অপরাধ বলে সাব্যস্ত হয়ে যায়। লাভ জিহাদ বলে কিছু থাকে না। সমলিঙ্গের বিয়ে হলে বাসররাতে মুখস্থ করে আসা যৌনতা নিয়ে বস্তাপচা চুটকিগুলো আউট অফ সিলেবাস হয়ে যায়। সমলিঙ্গে বিয়ে হলেও দুই মায়ের যে কেউ গর্ভবতী হতে পারেন বা দুই বাবা মিলে সন্তান দত্তক নিতে পারেন, তা সমাজের মোড়লদের মাথায় আসে না। সমলিঙ্গে বিয়ে হলে, বিষমলিঙ্গের বিয়েতে মা হতে না পারা মেয়েগুলোকেও সম্মান করতে শিখতে হবে। তাদের 'অন্য' সাফল্যগুলোকে অপমান করা যাবে না। এসবকিছুর পরেও আপনারা ভেবেছিলেন রাষ্ট্র সায় দেবে? সত্যি? এত কিউট না আপনারা!
এবারের ভাষা দিবসের গুরুত্ব আমাদের কাছে অপরিসীম। এই প্রথম হয়তো সূক্ষ্মতা ছেড়ে সরাসরি আমরা বুঝতে পারছি ভাষা আগ্রাসন কাকে বলে। হয়তো আবারও দিন ঘনিয়ে আসছে ভাষার জন্য প্রাণ দেওয়ার। আজকের দিনে কয়েকটা সত্যি কথা ফের ঝালিয়ে নেওয়া যাক: ১. হিন্দি ভারতের রাষ্ট্রভাষা নয়। ভারতে প্রচলিত অনেকগুলি আঞ্চলিক ভাষা - যাদের সবক'টিই রাষ্ট্রভাষা, তাদের একজন। ২. বাংলা ভাষা মানে শুধু তৎসম শব্দ নয়। তদ্ভব, দেশি, বিদেশি বহু শব্দ এই ভাষার শরীর গঠন করেছে। তার বহু উপভাষা, টান, আঞ্চলিক প্রয়োগ আছে। এই সমস্ত উপাদানই ২০২১ সালে, বাংলা। ৩. যে সমস্ত শব্দ ভাষার সাবলীল নিয়মে আসেনি, অজ্ঞাতসারে বা জোর করে চাপানো অন্য ভাষার অনুবাদ, তারা বাংলা হরফে লেখা হলেও বাংলা নয়। বাংলায় যেসব শব্দ দিব্যি রোজের জীবনে ব্যবহার হয়, তাদের বাদ দিয়ে এইসব ব্যবসায়িক অনুবাদ আমরা বাংলা বলে মেনে নেব না। 'কেন কী' বা 'সাথ দেওয়া' যদি বাংলা হয়, 'ট্রিডিঙ্গিপিঙ্গি'-ও বাংলা। ৪. প্রয়োজন পড়ে যদি, তাহলে যে ভাষাই বলুন, নির্ভুলভাবে শিখে বলুন। পঞ্জাবি গান গাইতে গেলে আজেবাজে কথা গুঁজে দেবেন না। চ এবং ং প্রয়োগমাত্রেই চাইনিজ, 'বটে' জুড়ে দিলেই সাঁওতালি, ক্রিয়াপদের শেষে 'চি' জুড়ে দিলে ওড়িয়া আর 'ছ' জুড়ে দিলেই নেপালি - এসব অসভ্যতা বন্ধ করুন। নইলে পায়ের বেগে ওই কী যেন ফেটে গেলেও রা কাড়তে পারবেন না। ৫. আপনার ভুল বানান কেউ ঠিক করে দিলে সে 'স্পেলিং নাজি' নয়। সে নিজের মাতৃভাষাটা ভালভাবে জানে এবং আপনি জানেন না। না জানলে জানার সুযোগ থাকে। সেটা গ্রহণ করুন। দীঘি কবে দিঘি হল তা আপনি নাও জানতে পারেন। কিন্তু ফেসবুকে বাংলায় লিখছেন অথচ 'পড়া-পরা', 'যাই-যায়', 'আদৌ' বানান, চন্দ্রবিন্দু কোথায় বসে এবং কোথায় বসে না - এসব জানেন না... এমনটা ঘটে থাকলে, জানবেন। 'বেশ করব ভুল লিখব', এটা কোনও ধর্ম-বর্ণ-রাজনৈতিক মতামতের আওতাতেই 'যুক্তি' বলে মেনে নেওয়া যায় না। ৬. আপনি আপনার মাতৃভাষা জানবেন - এর বিপ্রতীপে আপনি কী পড়েন, কী করেন, কোথায় থাকেন, কাদের সঙ্গে মেশেন - এর কোনওটাই বাধা হয়ে দাঁড়াতে পারে না। শত ইউএস অ্যাকসেন্ট মারিয়েও যখন আপনি বাংলায় খিস্তি দেওয়াটা ঠিকই শিখে যান, একটু চেষ্টা করলে ণত্ব-ষত্ব বিধানটাও শিখেই যাবেন। নিজের শিকড় ধরে রাখতে পারাটা নয়, বরং ভুলে যাওয়াটাই লজ্জার - এ বোধটা নিজের ভেতরে তৈরি করুন। আজ যারা আপনাকে দিয়ে উবের-এ হিন্দি বলিয়ে নিচ্ছে বা ফুড কোর্টে ইংলিশ - তারা কিন্তু নিজেদের শিকড়টাই বিছিয়ে দিচ্ছে সকলের ঘরের নীচে। তারা পারলে আপনিও পারবেন। ৭. আপনার ইংলিশ মিডিয়াম সন্তান বাংলায় গোল্লা পেলে আপাতদৃষ্টিতে তার ইঞ্জিনিয়র হতে কোনও অসুবিধা হয়তো হবে না। কিন্তু একটা ভাষা শেখার পদ্ধতিতে তার যে অযোগ্যতা প্রকাশ পেল, সেটা ভবিষ্যতে ক্লাসের অন্য বিষয়েও প্রভাব ফেলতে পারে। কাজেই এটা খুব উপেক্ষা করার ব্যাপার নয়। হতে পারে আপনার সন্তান চমৎকার বাংলা লিখতে পারছে না। কিন্তু নির্ভুল পারছে কিনা, এটা নিশ্চিত করা সত্যিই প্রয়োজন। ৮. আমাদের দেশে অনেকগুলো ভাষা আছে। এত বছরের ইতিহাসে বহু রক্তক্ষয়ের পরেও তারা পরস্পরের প্রতিবেশী হয়েই রয়েছে। ক্ষমতার ভাষা এসেছে, বিলুপ্ত করে দিতে চেয়েছে টোটো-র মতো ভাষা। জনমনোরঞ্জনী সিরিয়াল উপভাষার সঙ্গে জল মেশাতে মেশাতে তাকে অসম্মানজনক এক কৃত্রিম রূপ দিয়েছে। তবুও তো আমরা আছি। মাদলের বোল উঠলে আজও তো পা ছটফটিয়ে ওঠে। অর্ধেক শব্দ না বুঝলেও গজল, শায়েরী মুগ্ধ করে। 'জিয়া জ্বলে'-র শুরুতে কোরাসে কী বলে জানতে গানের কথা গুগল করি তো আমরা। রাজস্থানে কেউ 'খম্মাঘনি' বললে পাল্টা নমস্কার করি। তাহলে আমাদের বাংলাই বা শুধু 'রসোগুল্লা', 'ভালুবাসে', 'পরমাণ দেও' আর লালপাড় সাদা জারদৌসির অক্ষম নকলে কেন সীমাবদ্ধ থাকবে? অহংকার করুন। আমাদের ভাষা এমন ভাষা, যার জন্য প্রাণ দেওয়া যায়। যার জন্য রক্ত ঝরিয়ে সকলের মাতৃভাষার অধিকার নিশ্চিত করে দিয়ে গিয়েছেন অমর একুশের শহীদরা। শিকড়কে উদযাপন করুন, যতটা গর্বে উদযাপন করা সম্ভব। না পারলে এমন দিন খুব দূরে নেই - যখন নিজের ভাষায় 'ভালবাসি' বলতে, 'কষ্ট হচ্ছে' বলতে, 'পাশে আছি' বলতে পারবেন না আর। একবার মন খুলে 'মানছি না মানব না' বলে দেখুন তো... এই রাগ, এই জেদ, এই স্পর্ধা আর কেউ আপনাকে দিতে পারে কিনা!
বছরখানেক আগেও মনে হত, আমার বোধহয় কিছু সমস্যা আছে। আমার ট্রু ক্রাইম এত ভাল লাগে কেন? কেন ভাল থ্রিলার পেলে স্নান-খাওয়া ভুলে দেখতে বসি আর বাজে উপসংহার দেখলে বিরক্ত হই? কেন এমন সব ভয়াল ভয়ঙ্কর হরর ভাল লাগে যার সঙ্গে অপরাধ জড়িয়ে আছে? অনেক ভেবেচিন্তে মোটামুটি বুঝতে পেরেছি, কেন আমি এইরকম। আমার মতো ব্যক্তি... যারা ঠেকে শিখে আজকাল খুব কম অন্য লোকজনকে জীবনে ঢুকতে দেয়, ছোট্ট একটা জায়গায় দিনের পর দিন আটকে থাকে কাজ আর হতাশা নিয়ে, যাদের এমনকি ভার্চুয়াল বিশ্বেও আর কথা শুরু করার উৎসাহমাত্র নেই... তাদের কারও কারও একটা তীব্র খিদে থাকে মনস্তত্ত্ব বোঝার। পৃথিবীর জটিলতম মাথাগুলোকে হাতের তালুর মতো জেনে ফেলার। তাদের বিকার, তাদের অন্ধকার মুখস্থ করে ফেলার। যাতে আশেপাশের তুলনায় সোজাসাপ্টা মাথাগুলো বুঝতে অসুবিধা না হয়। যাতে সহজেই চিনে ফেলা যায় কার নকশা কীরকম আর খুব কম সময়ে ঝাড়াইবাছাই সেরে নেওয়া যায়। এত মুখোশ দেখেছি আমরা যে আর মুখোশ পোষায় না। যে মুখ দেখলে বীভৎসতম মুখোশ লজ্জা পায়, তার দিকে সটান তাকাতে ইচ্ছে করে। জানতে ইচ্ছে করে, কী এমন জট পাকিয়ে গেছে তাদের ভেতর। নাকি, এমনভাবেই তারা পৃথিবীতে এসেছে। আমি মুগ্ধ হয়ে যাই সিরিয়াল কিলারের ধরা না পড়ার কৌশল দেখে, আর ততোধিক উত্তেজিত হয়ে উঠি কেউ কোনও সূত্র খুঁজে পেলে। পৃথিবীতে যে চিরন্তন খেলা চলে শিকার আর শিকারীর, তাতে নিরন্তর জায়গা বদল হতে দেখা আমায় বেঁচে থাকার আসল সত্যিটা শিখিয়ে যায়। অনেক রক্ত আর বিকৃত শবদেহের মধ্যে কোথাও যখন ফরেনসিক সায়েন্টিস্ট মৃত্যুর কারণ খুঁজে পান, কিছুতেই কূলকিনারা করতে না পারা গোয়েন্দা দপ্তর যখন একশোবার পড়া ফাইলেই সমাধান খুঁজে পায়, ইন্টারোগেশন রুমে যখন কুৎসিত ঠান্ডা একজোড়া চোখের দিকে ঠায় তাকিয়ে থাকতে থাকতে 'ইয়েস আই ডিড ইট' বলিয়ে নেয় আর একজোড়া শীতলতর চোখ - মনে পড়ে যায় এই দেখনদারির পৃথিবীতে এখনও মাথাই সবচেয়ে গুরুত্বপূর্ণ অঙ্গ। কিলিং প্যাটার্ন খুঁজে পেলে অঙ্ক মিলে যাওয়ার মতো ভাল লাগে। হরর ফিল্মে অতীত খুঁড়তে খুঁড়তে যখন কেউ খুঁজে পায় কী হয়েছিল, সেও তো একরকম রহস্য উদঘাটন! এমনকি, কেউ যদি বুদ্ধির দৌড়ে জিতে যায় আর ফেলে রাখে 'আন্সল্ভড ক্রাইম', তাহলেও দূর থেকে টুপি নেড়ে তা নিয়ে ভাবতে ইচ্ছে করে। কোনও অদ্ভুত উপায়ে অপরাধের বীভৎস রস থেকে নিজেকে সম্পূর্ণ মুক্ত করে ফেলে মনস্তত্ত্বে জড়িয়ে ফেলেছি আষ্টেপৃষ্ঠে। এখন আর হালকা প্রেমের গল্প-টল্প দেখতেই ইচ্ছে করে না। পাশাপাশি টের পাই, যে মানুষগুলো অসহায়ভাবে মরে যায়... কাউকে বিদায় জানানোর সুযোগ পর্যন্ত পায় না... তাদের জন্য আশ্চর্য কষ্ট হয়। যে কষ্ট আমাকে আরও আরও তথ্যচিত্রের কাছে ফিরিয়ে নিয়ে যায়। মনে হয় আরও বেশি করে ভিকটিমদের নাম উচ্চারিত হোক। জানতে পারি কতরকম রাজনীতি চলে অপরাধ নিয়ে। কতরকম স্টিরিওটাইপ। আজ যেমন একটা পুরনো সিরিজ দেখে বুঝলাম, পুরুষতান্ত্রিক সমাজে অপরাধী আর পুলিশের ভাবনার তেমন ফারাক নেই। দু'পক্ষই চায় মেয়েরা রাত্রে বাড়ি থেকে একলা না বেরোক। আজ থেকে অন্তত পঞ্চাশ বছর আগে, পাঁচ বছর ধরে লাগাতার একলা মেয়েদের খুন করে চলা সিরিয়াল কিলারকে ধরতে না পেরে অপদার্থ ইয়র্কশায়ার পুলিশ যখন ফতোয়া দিচ্ছে 'মেয়েরা রাত্রে একলা বেরিও না'.... তখন রাস্তায় মেয়েরা মিছিল করছে। তাদের হাতে লেখা, 'রিক্লেইম দ্য নাইট'। তারা বলছে, পুরুষকে বলো রাস্তায় না বেরোতে। তারা বলছে, অন্ধকারের অধিকার আমাদেরও ততটাই, যতটা পুরুষের। তারা দেখাচ্ছে পুলিশ কত সহজে স্রেফ আন্দাজে কয়েকজন ভিকটিমকে দেহব্যবসায়ী বলে দিচ্ছে - অপমানজনক শব্দ ব্যবহার করছে রিপোর্টে - দেহব্যবসায়ী নয় এমন কেউ খুন হলে ব্যবহার করছে 'ইনোসেন্ট' শব্দবন্ধ...আর তার ফলে চুপচাপ নিয়ন্ত্রিত হয়ে যাচ্ছে মেয়েদের চলাফেরা। কেউ ফিসফিসিয়ে বলে যাচ্ছে, খুন না হতে চাইলে রাতে বেরবে না, পুরুষসঙ্গ করবে না, ছোট জামা পরবে না, পাব-এ যাবে না। মেয়েরা গর্জে উঠছে। সেই অত বছর আগে। আমরা আজও পারছি না পুরোপুরি, হয়তো একজন পিটার সাটক্লিফ জন্মাচ্ছে না বলে। নিজেদের অধিকার বুঝে নিতেও আমাদের একজন রিপার প্রয়োজন হয় - এমন হতভাগা পৃথিবীতে অপরাধমনস্তত্ত্ব বোঝার প্রয়োজন অসীম। বোঝা প্রয়োজন কেন যুগে যুগে শিশুরা, মেয়েরা, নারীমনস্ক পুরুষরা, সমপ্রেমীরা, মুক্ত যৌনতার মানুষরা বারবার আক্রান্ত হয়। কী প্রচণ্ড আত্মরতি এবং ঐশ্বরিক নিয়ন্তা হয়ে ওঠার তৃষ্ণা নিয়ে একটা জীবনকে মুছে ফেলে হত্যাকারী। যদি কেউ বুঝে যায়, মানুষের ইতিহাস আসলে শুধুই ভয়ের উৎস বুঝে তার চোখে চোখ রেখে দাঁড়ানোর যাত্রা - তাহলেই আর মৃত্যুর কোনও অন্যায় কৈফিয়ত সাজানোর প্রয়োজন হয় না। ঘরে ঘরে গার্হস্থ্য হিংসা শুরু হওয়ার আগেই 'রেড ফ্ল্যাগ' চেনা যায়। কিছুটা কথোপকথন হলেই আন্দাজ করা যায় উল্টোদিকের মানুষটা কৌশলী ম্যানিপুলেটর কিনা। পৃথিবীর সবচেয়ে বড় আবর্জনা যে, সে-ও শিখিয়ে যায়, একদিন আমরাই তাকে অকারণে গুরুত্বপূর্ণ করে তুলেছিলাম। তাই সে আস্তাকুঁড় ছেড়ে আমাদের বাড়িতে, টিভিতে, ফেসবুকে, মগজে ঢুকে পড়তে পেরেছে। নাঃ, আমার সম্ভবত কোনও সমস্যা নেই। আমি অন্ধকারের মানচিত্র দেখে বোঝার চেষ্টা করছি মাত্র, কোনদিকে আলো আছে। এই চেষ্টাটা হয়তো সবারই অল্পবিস্তর করা উচিত। ফেলুদা বা ব্যোমকেশের বাইরের জগৎটা আরও বেশি সত্যে ঠাসা। যে সত্য ইতিহাসের পাতা ছেড়ে ক্রমশ আমাদের পাড়ায় উঠে আসছে। যে সত্য একদিন ফের আমাদের সকলকে হুমকি দেবে, 'বাইরে বেরোলে খুন হয়ে যাবে'।
আচ্ছা, ধরা যাক দুনিয়ার কোথাও আমার জন্য একটা গিফট বক্স তৈরি হচ্ছে। আপনাদের প্রত্যেককে অনুরোধ করা হল তাতে একটা করে জিনিস ভরে দিতে। কে কী দেবেন? বলে যান। কারও উত্তর ভাল লাগলে নিজেই নিজেকে সেটা গিফট করে ফেলতে পারি। এমনিও আমি কাশতে কাশতে বোর হচ্ছি।
দু'দিন আগে ফেসবুকের এক পরিচিতা আমায় একটা প্রশ্ন করে বেজায় চিন্তায় ফেলে দিয়েছেন। তিনি জিগ্যেস করলেন, বিয়ের পর পদবী পরিবর্তন না করায় আমার কোনও অসুবিধা হচ্ছে কিনা। তাঁর ওপর এ নিয়ে চাপ আসছে, বিয়ে পাকা হওয়ার আগেই। শুনে আকাশ থেকে পড়লাম এবং বুঝতে পারলাম, কতটা প্রিভিলেজ নিয়ে বড় হয়েছি! আমার মায়ের পদবী 'মজুমদার' হিসেবেই শুনে আসছি ছোট থেকে। মাঝে মাঝে ব্যাংকের কাগজে 'মজুমদার সান্যাল' দেখে একটু কৌতূহলী হয়ে একবার ছোট্ট আমি জিগ্যেস করেছিলাম এসব কী ব্যাপার। তখন বোঝানো হয়েছিল, মা যেহেতু বিয়ের আগে থেকে চাকরি করে, সর্বত্র মা 'মজুমদার' হিসাবে পরিচিত, আর সারনেম বদলানোর ঝামেলায় যাওয়া হয়নি। কথাটা যুক্তিযুক্ত লেগেছিল, আর ছোট্ট আমি বেশ নিশ্চিন্ত হয়েছিলাম - আমিও নিশ্চয়ই বিয়ের আগে চাকরি করব, আমাকেও হঠাৎ করে কেউ অন্য একটা ল্যাজ লাগাতে বলবে না। আমি বিয়ের আগেই চাকরি পেয়েছি। কিন্তু ততদিনে আরেকটা যুক্তি তৈরি হয়ে গেছে। আমি কিঞ্চিৎ লেখালিখি করি, অধমের নাম ছাপা-টাপা হয়েছে কয়েকবার। তো, যে নামটাকে বিখ্যাত করে তোলার জন্য আমার এত পরিশ্রম, খামোখা তার ৫০% উড়িয়ে দেব? স্রেফ একজনকে ভালবাসছি বলে? সে পারবে আমার ইচ্ছেয় তার নাম এফিডেফিট করিয়ে বদলে নিতে? না পারলে, আমিই বা করতে যাব কেন? গোত্র বদলে যায় বিবাহে। কিন্তু ও জিনিসটা যেহেতু সরাসরি আর কোনও কাজে লাগে না, আমার তেমন সেন্টিমেন্ট নেই। কিন্তু যা আমার পরিচয়, তা নিয়ে প্রবলভাবে আছে। আর সেরকম গ্যাদগ্যাদে প্রেম আমার দু'চক্ষের বিষ যাতে 'ওগো আমি তোমার পদবীর ভাগ নিয়ে তোমার হয়ে গেলাম' বলতে হয়। ঝাঁটা মারি তেমন একসঙ্গে থাকায়, যা একজন মানুষের নামের অর্ধেকটা বদলে ফেলতে বাধ্য করে! তবে কিনা এসব নিতান্ত আমার মত। যাঁরা নিজের ইচ্ছেয় বদলে ফ্যালেন তাঁদের নিয়ে আমার কোনও জাজমেন্টাল মনোবৃত্তি নেই। কিন্তু আমার মতো ঘাড়শক্ত জিনিস, যার ইচ্ছে নেই, তাকে দিয়ে এটা হবে না। মজা হচ্ছে, এমন একটা মানুষ খুঁজে পেলাম, যে এবং যার বাড়ি কোনও কথাই তোলেনি আজ পর্যন্ত এ বিষয়ে! কাগজে কলমে বিয়ের তিন বছর হতে চলল আর হইহই বিয়ের বছর পুরবে পরশুদিন। আমার যুদ্ধ করাই হয়নি, কারণ শত্তুর নেই! ও বাড়ির তরফে কে যেন একবার রসিকতার ছলে বলেছিলেন 'আহা এখন তো ও মিসেস মুখার্জি'... নববধূ বেস-এ চাপা হুঙ্কার দিয়ে বলে উঠেছিল, 'না। আমি সংহিতা সান্যাল'। হাসিমুখেই। তারপর এ ব্যাপারে কিছু শুনিইনি, দু'দিন আগে করা প্রশ্নটা ছাড়া। আমার বিয়েটা যদিও একটু খিচুড়ি মার্কা হয়েছিল। আমার বাড়ি কিছু মানে-টানে না, ও বাড়ি ঘোর বিশ্বাসী। এ বিয়ে হওয়াতে গেলে যে আমায় দু'নৌকোয় পা দিতে হবে তা আগেই জানতাম। ফলে রেজিস্ট্রির দিন ঠিক হওয়ার আগেই একটা ঘোষণা করে দিয়েছি। সেই অনুসারে, আমার বাড়িতে বিয়ের দিন হয়েছে শুধু বাঙালি বিয়ের আচারগুলো। গায়ে হলুদ, শুভদৃষ্টি, মালাবদল। বাসী বিয়ে, কন্যাদান, সিঁদুরদান হয়েছে ও বাড়ি। সেখানে লক্ষ্মী মেয়ে হয়ে হোমের সামনে বসেছি। শাঁখাপলা পরছি এক বছর। কারণ শুরুতেই বলা ছিল, 'এক বছর তোমাদের নিয়ম, আমি নিষ্ঠাভরে মানব। তারপর কিন্তু কখনও আমাকে কিছুতে জোর করবে না।' এক পা এগনোর জন্য এক পা পিছতে হয়। কিন্তু কতটার পর আর পিছব না, সেটা নিজেকেই প্রতিষ্ঠা করতে হবে। ওঁরা দেখেছেন আমি কোনও কিছু না মেনেও স্রেফ আনন্দে পুজোর আলপনা দিই। বাবা-মা বাড়ি না থাকলে ঠাকুরকে জল বাতাসা দিই, কারণ আমার বোধে ওটা বাড়ির রান্নার মতোই ওঁদের নিত্যকর্ম। আবার এই বাড়ির মা-বাবাও, কখনও আমার ঘরে আসার সময় কিংবা জামাকাপড় নিয়ে মন্তব্য মাত্র করেননি। ওঁরা মেনে নিয়েছেন আমি পাগল টাইপের একজন স্বাধীন সত্তা। খুব লজ্জা পেয়েই সেদিন বলছিলাম, 'এখন বড্ড বেশি ক্লান্ত হয়ে থাকি মা, রাত্রে একটু দেবদীপের সঙ্গে বসে সিনেমা দেখতে ইচ্ছেও করে... শনি-রবিবার চাইলেও তাড়াতাড়ি উঠতে পারছি না গো।' মা বললেন, 'আমি যদ্দিন আছি কোনও চিন্তা নেই। তারপর একটু দেখে নিস।' এই তো অবস্থা! উনিও জানেন কেউ না থাকলে তাঁর ছা-টির চা-জলখাবার, দুপুরের ভাত-তরকারি আমিই জুটিয়ে দেব। তবু এইটুকু বলতে পারার মতো শাশুড়ি আমার আছেন। আর রান্নার ব্যাপারটা শুনে তেড়ে আসবেন না। দেবদীপ রান্না পারে না, কিন্তু ঘরের কাজ যথেষ্ট পারে, করেও। আমি রাঁধতে ভালবাসি। যার রান্না খাবার মুখে দেওয়া যাবে না, তাকে অন্য কাজে লাগিয়ে নিজে রেঁধে পেট ভরে খাওয়াটা বুদ্ধিমানের কাজ। আর দেবদীপ আমার বাবাকে 'শংকরদা' বা 'শ্বশুরদা' বলে সম্বোধন করে (আড়ালে, প্রকাশ্যে 'কাকু'), মাকে 'কাকিমা'। তাতে মাধুর্যের কোনও কমতি দেখিনি। আমি ওর বাড়ির লোককে 'মা-বাবা' বলি, কেউ বলতে বলেনি সেভাবে। আমার ডাকতে ভাল লেগেছে। বাবা বলেছিলেন, ওঁদের কোনও মেয়ে নেই। আমি এলে একটা মেয়ে বেশ ঘুরঘুর করবে চারদিকে। এটা শোনামাত্র ঠিক করেছিলাম, বরযাত্রী এলেই 'বাবা-মা' বলে ডাকব। আমার দ্বারা ঝগড়া ছাড়া তো কিছু হয় না। দুটো লোক যদি খুশি হয়, ক্ষতি কী? আমার বেশ দু'সেট মা-বাবা হবে। এই তো আমার জীবন। অল্প বয়স থেকে একলা ঘুরেছি, ক্যারাটে শিখেছি উটকো লোক ক্যালাব বলে, গান গেয়েছি, তর্ক করেছি, প্রেম করেছি, প্রেম ভেঙেছি, একা থেকেছি, ট্যাটু করিয়েছি, ডিপ্রেশন ধরেছে, লড়াই করেছি, চাকরি পেয়েছি, টাকা খরচ করে নিঃস্ব হয়ে গেছি, ধার নিয়েছি, শোধ করেছি, মাতাল হয়েছি, হাই হয়েছি, মাথা সোজা তুলে রেখে ঘরে ফিরেছি, খিস্তি করেছি, প্রশংসা করেছি, লিখেছি, ছিঁড়ে ফেলেছি, কেউ এসব নিয়ন্ত্রণ করতে এলে তাকে আমার ধারেকাছে থাকতে দিইনি। আমার পদবী পরিবর্তন না করা নিয়ে কী সমস্যা হতে পারে? কিন্তু, আমি প্রিভিলেজড। সত্যিই প্রিভিলেজড। আমাদের দেশে মেয়েরা যেভাবে 'মেয়েমানুষ' হয়, সে ট্রেনিং পেলাম কই? এমন মানুষের সঙ্গে বিয়েই হল না, যার সঙ্গে আমার অন্তত প্রেম করা সম্ভব নয়। শ্বশুরবাড়িটাও দূর থেকেই যুদ্ধক্ষেত্র মনে হয়েছিল। কাছে এসে দেখি শাশুড়িও আমারই ধরনের, শুধু একটু আগে জন্মে গেছেন। নিজের মাকে দেখেছি বলে স্বয়ংসম্পূর্ণ হওয়াটাকে ব্যতিক্রম নয়, নিয়ম বলে জেনেছি। সবাই পায় না। পারে না। আর তাই তাদের প্রশ্নগুলো অবাক করে। ভাবায়। মেয়েটিকে জিগ্যেস করে জেনেছি, তাঁর সঙ্গী এসব ব্যাপারে ভাবিত নয়। আমি মেয়েটির জায়গায় নেই। বিয়ে বা সম্পর্ক ভেঙে ফেলার উপদেশ দিতে পারি না, কারণ অনেকের কাছেই এগুলো খুব গুরুত্বপূর্ণ, দুষ্প্রাপ্য। তাঁদের গুরুত্ব দেওয়াকে আমি সম্মানও করি। মেয়েটিকে বলেছি বাড়ির লোকেদের বোঝানোর চেষ্টা করতে, অন্তত দুটো পদবীই যাতে থাকে সে জায়গাতেও যদি পৌঁছন তাঁরা। প্রসঙ্গত, এঁরা মেয়েটির নিজের বাড়ির লোক। তা ছাড়া আর কী বলতে হয়, জানি না। সমস্ত ভাবনার পেছনে একটা 'সবাই তোমার মতো গোঁয়ার নয়' চলে আসে। যে উপদেশ দিচ্ছি, যাকে দিচ্ছি তার জন্য ভুল হতে পারে, এই ভয় চলে আসে। তাই চুপ থাকি। বুঝে কথা বলার চেষ্টা করি। তবে এটুকুই সবাইকে বলার, সবাইকে - যতই কাব্যিক শোনাক - যে প্রেম, যে বিয়ে তোমাকে তুমি থাকতে দেয় না, তার প্রয়োজন নেই। কারণ দিনের শেষে বিয়েটা নাও থাকতে পারে। কিন্তু তোমার সঙ্গে তুমি থাকবে। সেই তুমি-কে যেন ঘেন্না করতে না হয়।
শীত চলে গেলেও এই যে জানালায় কুয়াশা জমে থাকে, এ একরকম বিলাসিতা। রোদ উঠলেও ইচ্ছে করে না দেখার ভান। বিরাট ঘরে ইচ্ছে করে পা গুটিয়ে বসে থাকা, সন্ধ্যায় মৃদু আলোয় বিছানার একটা কোনায় গুটিশুটি। লেপের ওম নেব কি নেব না সেই দ্বন্দ্বে সমস্ত রাত কাটে। একটা পায়ের পাতায় মখমলের আরাম ছুঁইয়ে সারা শরীরে খেলতে দেওয়া হিমের আঙুল। এসবের মধ্যে কিছু দুঃখ লুকিয়ে থাকে। হঠাৎ করে বরফ ছুঁয়ে ফেলার মতো। হাঁটতে হাঁটতে পা ঘুরে যাওয়ার মতো। চশমায় টান লেগে বাদামি চুলের গোছা ছিঁড়ে আসার মতো। চোখ পর্যন্ত ব্যথা উঠে আসে, বলতে গেলে মনে হয় অকিঞ্চিৎকর। নাক পর্যন্ত চাদর টেনে, বেশি নিচু বালিশে ডুবে যেতে যেতে আমরা অনেক দুঃখ না বলতে শিখি, যারা পরদিন ভোরেও ঘুম ভাঙাবে স্বপ্ন হয়ে। সেসব স্বপ্নে আমার পাশে ঘুমিয়ে থাকবে তুচ্ছ দুঃখেরই মতো কেউ, যার স্পর্শের স্মৃতি দিনের বেলা ঝাপসা হয়ে আসে। সকালের ঠান্ডা মেঝে তার নাম উচ্চারণ করে রেখে দেবে নিজস্ব অবস্থানে। ঈষদুষ্ণ স্নানের জলে ধুয়ে নেব অহেতুক কান্নার দাগ। সামান্য তাপ ছিনিয়ে নেওয়ার যুদ্ধে আমরা সরে বসব অটোর দরজার দিকে। পাশের অন্ধকার সিটে বসে থাকবে দুঃখ। সারাদিন কাজের ফাঁকে, টিফিনবাক্সর আলগা ঢাকনায়, শিফট আর কন্ট্রোল গুলিয়ে ফেলায়, গরম চায়ের জুড়িয়ে যাওয়ায় একটু একটু করে এগিয়ে আসবে আমার দিকে। এইসব পাতাঝরার দিনে শীত যাই-যাই করে। শীতের বিষাদ যায় না। উষ্ণতা আর শৈত্যের নির্বাচনে দুলতে দুলতে তার সঙ্গেই আমার আড়ি-ভাব। যখন আর কাউকে কিছু বলার থাকে না - তাকে আসতে দিই। পা থেকে সরিয়ে দিই কম্বল, মাঝরাত্রে জানালা খুলে আসতে দিই হুহু হাওয়া, যেন বা সুন্দর লাগবে... বেণী খোলা চুল ডুবিয়ে দিই শীতল জলে। কাঁপতে থাকি, গালে-ঘাড়ে না মোছা দুঃখের ফোঁটা শীত হয়ে মিশে যায়। রোদকে ফিকে দেখতে চাওয়া শীতের বিলাসিতা। রোদ নিজে হাতে মুছে দিয়ে ওপাশ ফিরে শুয়েছে যে, তার অধরে চিরতুষার। তার হাত ছুঁয়ে থাকা হিম বিষণ্ণতা এখন তাকে সেইসব রোদের গান শোনাবে যা ও পাড়ায় ওঠেনি কখনও। যেমন রোদে পা মেলে বসে একজন আরেকজনকে বলতে চায়, 'বুঝতে পেরেছি'।
মনে পড়ে, 'দীপ জ্বেলে যাই' ক্রোড়পত্রের লেখা এডিট করতে করতে অনেক রাত হয়ে যেত। চোখ আর হাত কখন যেন যন্ত্রের মতো আপনাআপনিই প্রুফ চেক করে যেত বাইশ-চব্বিশটা লেখার। এবার হয়তো তেমন করে লেখার রোশনাইও ফুটবে না। ঘোর অন্ধকারের মধ্যেই আমার একটা ছোট্ট পিদিম এই রইল। আজকের সংবাদ প্রতিদিন।
এইটা আমার খুব পছন্দের ছবি হয়েছে। অ্যাবসোলিউট পাগল লোক এবং যে কোনও ব্যাপারেই 'হ্যাঁ কী হয়েচে? কার লাশ ফেলতে হবে?' জিগ্যেস করা মহিলা। একজন গাছের গায়ে মিশে গাছ হতে চাওয়া, ভেজা রাস্তা আর ফার্নের বিছানা খোঁজা অবাক কিশোর - আর অন্যজনের মাথার পেছনে স্বয়ং হিমালয় মাথা তুলে না থাকলে খেলাই জমে না! এদের আলাপটা কী করে হয়ে গেল, ভাবতে ভাবতেই বোধহয় জীবন কেটে যাবে... কে জানে বাবা...
দেবী আদ্যাশক্তি, মহামায়া ইত্যাদি আমাদের 'বাড়ির মেয়ে উমা' হলে কোনও চাপ নেই। মাল্টিটাস্কার মহিলাদের 'দেবী দশভুজা' বলে দেগে দিতে কোনও চাপ নেই। করোনা ভাইরাসকে 'অসুর' জ্ঞানে যজ্ঞ করতে চাপ নেই। আইসক্রিম কাঠির দুর্গা, লোহার ছাঁটের দুর্গা, সোনার দুর্গা - এসব পুজোয় লক্ষ লক্ষ টাকা স্পন্সরশিপ দিতে চাপ নেই। পূজাবার্ষিকীর কভারে যথেচ্ছ রূপে দুর্গাকে ছেলেমেয়ে-সহ এঁকে ছাপিয়ে বিক্রি করতে চাপ নেই। এমনকি পূজাবার্ষিকী বর্ষাকালে প্রকাশ করে দিতেও চাপ নেই। বছর বছর মহালয়ায় কেবল জনপ্রিয় বলেই যে কোনও অভিনেত্রীকে দুর্গার চরিত্রে বেছে নিতে কোনও চাপ নেই। ও হ্যাঁ, দেশের বিশেষ পদে বসে থাকা জনপ্রতিনিধিকে 'স্বয়ং শ্রী রাম' বলে পোস্টার ছাপিয়ে প্রচার করতেও চাপ নেই। শুধু কোলেকাঁখে সন্তান নিয়ে মাইল মাইল হেঁটে বাপের বাড়ি ফিরতে চাওয়া এক শ্রমিক মা-কে দুর্গা ভাবতে এত্ত চাপ। কারণ আগের জিনিসগুলো সরকারের অপদার্থতা চোখে আঙুল দিয়ে দেখায় না। দেশের জিডিপি বাড়ছে না, কর্মসংস্থান বাড়ছে না, শিক্ষাখাতে অনুদান বাড়ছে না, বিচারব্যবস্থায় আস্থা বাড়ছে না, নিরাপত্তা বাড়ছে না, সম্প্রীতি বাড়ছে না - মানুষের যুক্তিহীন ভাবাবেগ বাড়ছে শুধু। এই গ্যাদগেদে আঘাতপ্রবণ অনুভূতির মাঝখানে দাঁড়িয়ে, মানুষের চোখে চোখ রাখা এমন মূর্তি যিনি কল্পনা করতে পেরেছেন, যিনি গড়েছেন - আমার নিজের শহরের সেই শিল্পীকে কুর্নিশ জানাই। এই যে প্রবল থাপ্পড়ের চিনচিনে যন্ত্রণা, যার জেরে এত শাস্ত্র আলোচনার ঝড় উঠেছে - এই আলোড়নই প্রমাণ করে দেয় কেন শিল্প প্রয়োজন। যে কথা সবার মধ্যে বলতে চাইলে কোনও পোষা সাংবাদিকের চিৎকার, পোষা ফেসবুক প্রোফাইলের দশ ইঞ্চি লম্বা কমেন্টের খাপ, অদৃশ্য কণ্ঠরোধ আর দৃশ্যমান লাঠি-রড-ছোরা এসে থামিয়ে দেয় - তাকে এইভাবে আলোয় আলো পুজোমণ্ডপের ঠিক মাঝখানে তুলে আনার জন্য কুর্নিশ বেহালার ক্লাবটিকেও। উচিত কাজ করার জন্য প্লিজ চাপ নেবেন না।
পুজো নিয়ে এই নতুন ধরনের নীতিপুলিশগিরিটা ঠিক কেন শুরু হয়েছে? করোনা শুরু হওয়ার পর থেকে সাধারণ মানুষ তো কম জ্ঞান শুনল না। কেউ বলল থালা বাজাও, কেউ বলল গরম জল খাও, কেউ গাদা গাদা রসুন আর লেবু গিলতে শুরু করল, কেউ গোমূত্র বেচল, কেউ সম্পূর্ণ অপ্রাসঙ্গিক হোমিওপ্যাথি ওষুধ গিলল এই আশায় যে জন্ম থেকে ধুঁকতে থাকা ইমিউনিটি রাতারাতি আকাশ ছুঁয়ে ফেলবে! সন্তানকে একটুও ধুলোবালি রোদ লাগতে না দেওয়া পিতামাতারা ইমিউনিটি তৈরি করতে কে জানে কী কী খাওয়াতে শুরু করল! তারপরেও করোনা হল। আপনার-আমার প্রিয়জন তার বলি হল, আপনার-আমার প্রিয়জনরা সেরে উঠল। কত লোকের চাকরি গেল বিনা নোটিসে। কত লোকের ঘরে মাইনে এল না। কত লোকের পুরো মাইনে না আসায় ইএমআই, নিত্যদিনের খরচ নিয়ে টানাটানি শুরু হল। কত মানুষ আতঙ্কে অস্বাভাবিক হয়ে গেল। এত কিছু তো হল এতদিন, রকমারি জ্ঞান শুনে। লকডাউন মেনে। স্যানিটাইজারে নিজেকে চুবিয়ে। কী বদলাল তাতে? যাঁরা এখন 'পুজোয় বেরোবেন না, মনে মনে ম্যাডক্স যান' ইত্যাদি বলছেন তাঁদের বলার, দাদা, লোকে এতদিনে নিজের ভাল দিব্যি বোঝে। তারা জানে কোথায় মাস্ক পরতে হয় আর কোথায় খুলে রাখলেও কিছু ক্ষতি নেই কারণ আমাদের বেশিরভাগের মাস্ক আসলে করোনা আটকানোর যোগ্যই নয়! সত্যিকারের এন-৯৫ মাস্ক না চিনে যে যা পারে ব্যবহার করছে। আমিও। লোকে খুব ভালমতো বোঝে যে ভিড় এড়িয়ে চলতে হবে, নিজের বা অন্যের সর্দি হলে দূরে থাকাই শ্রেয়, স্যানিটাইজার পকেটে রাখতে হয় কিংবা এরকম অনেক কিছু। লোকে বোঝে, কারণ আপনাদের 'বাড়িতে থাকুন' বিলাসিতার ঘেরাটোপ পেরিয়ে তাদের অনেককে রোজ কাজে যেতে হচ্ছে। রাস্তায় বেরোতে হচ্ছে। আর হচ্ছে যখন, সে বেলা কেউ যখন তাদের ঘরে বসে পুরো মাইনে পাওয়ার ব্যবস্থা করে দিচ্ছে না, তখন আপনাদের 'মনে মনে পুজো'-র জ্ঞানও তারা শুনবে না। এবং বেশ করবে। তাদের শরীর ঠিক রাখার দায়িত্ব নিতে সরকার পর্যন্ত ফেইল করেছে, নিজেদের মন ঠিক রাখার দায়িত্ব যদি তারা নিজেরা নেয়, কারও অধিকার নেই তাদের জ্ঞান দেওয়ার। আর নেই। নিজের প্রাণের ভয় সবার আছে, যে যার হাইজিন বজায় রেখে পুজো দেখবে। শারীরিক দূরত্ববিধি মেনেই। কেউ ঠেকাতে পারবে না। এবং করোনাও হবে। বাড়ি বসে থেকে যে তাকে ঠেকানো যাচ্ছে না এটা আপনারাও জানেন। এটা হবে, মানুষ ভুগবে এবং চিকিৎসা করে সেরে যাবে। ভাইরাস মহিষাসুর নয় যে তাকে শুধু প্যান্ডেলেই পাওয়া যাবে। এই কথাগুলো কে বলছে? যে পুরো লকডাউন রাস্তায় বাজার করতে বেরিয়েছে তার নিজের পরিবারের জন্য। যে লোকের গায়ে হেঁচে দেওয়া আটকাতে মাস্ক পরেছে। যে আদৌ কার্যকর মাস্ক পায়নি, পেলেও পরতে পারত না কারণ তার শ্বাসকষ্ট হয়। যে বাইরে থেকে ফিরে হাতপায়ে সাবান দিয়েছে। যে নিজের রোদে পোড়া জলে ভেজা শরীরের ওপর যথেষ্ট ভরসা রেখেছে এবং ইমিউনিটি বাড়ার আশায় কিস্যু বাড়তি যত্ন নেয়নি। যার বাড়িতে বয়স্ক মানুষ, অসুস্থ মানুষ থাকলে তিন হাত দূরত্ব রেখে বসে দিব্যি গল্প করেছে। যে রোজ ক্যাম্পাস আসে, আসতে হয়। যে সপ্তাহের শেষে বারাসাত থেকে কলকাতা ফেরে নিয়ম করে। যার একটা অপারেশন এবং একপ্রস্থ ভাইরাল ফিভার হয়ে গেছে এই মার্কেটে। লকডাউনে যার রান্নার লোক না আসায় গাঁতিয়ে বাইরের খাবার খেয়েছে, এখনও ইচ্ছে হলেই খাচ্ছে। এবং এইসব ঘোরালো অন্যায় করার পরেও, তিন-তিনবার করোনা টেস্ট নেগেটিভ প্রমাণিত হয়েছে। তার বাড়ির সকলেও দিব্যি সুস্থ আছে। আমি গর্বিত নই। আমি স্বাভাবিক। বিশ্বাস করি একটা অসুখের চেয়েও অসুখের আতঙ্ক মানুষকে বেশি অসুস্থ করে তোলে। এটাও বিশ্বাস করি যে ভাইরাস কী এবং ইমিউনিটি কী, এই বিষয়ক সামান্য বেসিক পড়াশোনা থাকলে অকারণ আতঙ্ক থাবা বসানোর জায়গা পায় না। যদি জ্ঞান দিতে হয়, এই বিষয়ে জ্ঞান দিন। লোকের জার্মোফোবিক উন্মাদ হয়ে যাওয়া বন্ধ করুন। করোনা সেরে গেলেও কিন্তু এই ফোবিয়া মানুষের সঙ্গ ছাড়বে না। আর কিছু করতেই যদি হয়, কীভাবে হাইজিন ও স্বাভাবিক জীবন একসঙ্গে মেইনটেইন করা যায় সে বিষয়ে মতামত দিন। 'পুজোয় ঘরবন্দি থাকা আপনার নৈতিক কর্তব্য' ইত্যাদি ধ্যাস্টামি করবেন না। এটা কখনই কারও কর্তব্য ছিল না। সরকারের, স্বাস্থ্যদপ্তরের নৈতিক কর্তব্য ছিল মহামারী আটকানো। তারা যা ইচ্ছে চাপিয়ে দিয়েছে মানুষের ওপর। বাকিটা মানুষ বুঝে নেবে। যাঁরা পুজোয় ঘরবন্দি থাকবেন, তাঁদের ভাল কাটুক। যাঁরা বাইরে বেরোবেন তাঁদেরও ভাল কাটুক। শুধু দু'পক্ষই অন্য পক্ষকে নিজেদের অবস্থান মানতে জোর করবেন না। বুলি বা শেমিং করবেন না। এই জিনিসটা করোনার চেয়েও বড় অসুখ। 'স্বাধীন নির্বাচন' বলে একটা জিনিস হয়, এখনও। বিশ্বাস রাখুন মানুষের ওপর। ভরসা রাখুন যে অন্য পুজোর সঙ্গে এবারের পুজোর তফাৎ তারা বোঝে। দিনের শেষে তার জীবনের পরোয়া আপনার তুলনায় সে বেশি করে। কেমন?
সকাল থেকে প্রথমে স্তম্ভিত এবং তারপর যারপরনাই রেগে ছিলাম। এবার একটু সংযত হতে পেরেছি বলে এই স্ক্রিনশটগুলো নিয়ে কয়েকটা কথা বলতে বসি। প্রথমেই বলি, রাজর্ষি বর্ধন প্রসঙ্গেও একজনকে বলছিলাম, ভাল কলেজের সঙ্গে ভাল চরিত্রের সম্পর্ক নেই। কোন শিক্ষাটা লোকে গ্রহণ করবে আর কোনটা করবে না - সেটা তার মনের অনুভূতিপ্রবণতা, দূরদর্শিতা এবং পরিণতিবোধের ওপর নির্ভরশীল। ফলে আবারও যাদবপুরকে খিস্তি মেরে লাভ নেই। বরং, হয়তো কারও নিজের বাড়িতে কী উদাহরণ সে দেখে আসছে তার ওপর কিছুটা নির্ভর করে। এবং, কোন বৃত্ত সে বেছে নিচ্ছে। যা অপরিণত ভুল, সেটাকে লক্ষ করে শুধরে দেওয়ার মতো কেউ আছে কিনা, সেটাও গুরুত্বপূর্ণ, কারণ উপেক্ষা করে গেলে অচিরেই সেটা অপরাধ হয়ে ওঠে। মনে আছে, লীলা মজুমদারের উপন্যাসে পড়েছিলাম, নেপো একবার বয়ঃসন্ধির বীরত্বে মেয়েদের অপমান করে কথা বলায় বাড়ির মেয়েরা তার কান পেঁচিয়ে বলেছিলেন, 'মেয়েদেরকে সম্মান করতে শেখ হতচ্ছাড়া'। ওই কান পেঁচানোটা একটা রূপক মাত্র - যেটা মাঝে মাঝে স্রেফ কথা বলেই করতে হয়। আমরা করি না। আমাদের বন্ধুরা যখন দুর্বলচিত্ত কাউকে 'মাগী' বলে, খিস্তি দেওয়ার মতো করেই বলে, আমরা তাদের শুধরে দিই না। যখন বাড়ির ছেলে 'আবার এই একই সবজি রেঁধেছ?' বলে তম্বি করে, আমরা বলি না, 'কাল থেকে নিজে রাঁধার চেষ্টা করো'। আমরা তাদের চিনিয়ে দিই না আমাদের জীবন কীরকম। তাদের বোঝাই না আমাদের শরীরে ব্যথা লাগে, ক্লান্তি আসে, আমাদের অনেক কিছু ভাল লাগে না এবং তার দাম আছে, আমরা তর্ক করি না অশান্তি চাই না বলে, আমরা 'খেলাচ্ছলে' গায়ে হাত তোলা, রং মাখানো, মুখে কেক মাখিয়ে দেওয়ার বিপক্ষে 'ডোন্ট ইউ ডেয়ার টু টাচ মি লাইক দ্যাট' বলে ফুঁসে উঠি না, এবং চিরটাকাল তাদের বিশ্বাস করতে দিই আমাদের একমাত্র স্ত্রী-জননাঙ্গ ছাড়া বাকি সবকিছুকে উপেক্ষা করা যায়। সে জন্যই আজ খুব সহজে প্রশ্ন করা যায়, 'মেয়েগুলো ছবি দিল কেন, অন্তরঙ্গ কথা বলল কেন?' ওরা পূর্ণবয়স্ক মেয়ে নয়। ওদের আবেগ আছে। কেউ পছন্দ করছে জানলে, তাকে ভরসা করে, আই রিপিট, ভরসা করে তারা এগুলো করতে পারে। সেটা কারও মতে কাঁচা পদক্ষেপ হতে পারে, কিন্তু যুক্তিহীন নয়। যেটার কোনও যুক্তি নেই, হয় না, সেটা হচ্ছে তার অনুমতি ছাড়া সেটাকে ছড়িয়ে দেওয়া। একটা মেয়ের অন্তরঙ্গ ছবি কোনও প্রোডাক্ট নয়। একটি ছেলের প্যান্ট বাজারের মধ্যে টেনে নামিয়ে দিয়ে তার লিঙ্গ নিয়ে হাসাহাসি করলে তার যতটা অপমান হবে, যতটা অসহায় সে বোধ করবে - একটি মেয়ের গোপনে পাঠানো ছবি নিয়ে কেউ বন্ধুদের মধ্যে চর্চা করলে তার চেয়ে কিছু বেশিই হবে। হওয়ার কথা ছিল একই পরিমাণে, তবুও বেশি হবে কারণ এই আমরাই স্থির করে দিয়েছি একটা ছেলের জামার চারটে বোতাম খোলা মানা যায়, কিন্তু একটা মেয়ের ব্রায়ের ফিতে বেরিয়ে থাকাও ভীষণ লজ্জার। ওটা কাপড় নয়, মানসম্মান বোধ ইত্যাদি। ফলে, বিনা অনুমতিতে কারও ছবি বারোয়ারি করে দেওয়া অপরাধ। এটা নিয়ে কোনও দ্বিমত থাকতে পারে না। এবারও যদি প্রশ্ন করেন নগ্ন ছবি পাঠাবে কেন, তার আগে একবার প্রশ্ন করুন, কেউ চাইবে কেন? চাওয়াটা কি কম নগ্ন? সেই চাওয়াতেও তো কোনও আড়াল নেই। কারও একটা ইচ্ছের স্পষ্ট বহিঃপ্রকাশ। সেই মানসিক স্পষ্টতা যদি খারাপ না হয়, তাহলে তাকে মান্যতা দিয়ে এবং সেই লোকটির অনুভূতির ওপর ভরসা রেখে স্পষ্ট শরীরের ছবি পাঠানোতেও খারাপ কিছু নেই। আর যদি খারাপ হয়, চাওয়াটাও খারাপ, মেনে নিন। সেটাকে আগে প্রশ্ন করুন। 'আমি চাইতেই পারি, ও দিল কেন' ইস বুলসিট । কাজেই, এই বিষয়গুলোতে অংশগ্রহণকারী প্রত্যেক ব্যক্তি, তাদের হয়ে যুক্তি সাজানো প্রত্যেক ব্যক্তি অপরাধী। এবং এরা কেউ রাতারাতি অপরাধী হয়ে ওঠেনি। দিল্লিতে যে পাঁচজন ষোল-সতের মিলে এক পঞ্চদশীকে ধর্ষণ করবে এবং তার বর্ণনা দেবে রসিয়ে রসিয়ে, তারা কেউ একরাত্রে এরকম হয়ে ওঠেনি। তারা বড় হতে হতেই মেয়েদের নিম্নতর জীব ভাবতে শিখেছে, সেটা অল্প অল্প করে প্রকাশ করেছে এবং কেউ তাদের কান পেঁচিয়ে ধরার নেই বলে এই জায়গায় এসে পৌঁছেছে। কাজেই, মেয়েরা, চোখ খোলা রাখুন এবং কান পেঁচিয়ে ধরুন। আপনার বাবা এমন হলে মা-কে বলুন ধরতে। আপনার দাদা হলেও। আপনার ভাই, আপনার ছেলে, আপনার বন্ধু, প্রেমিক, বর, সবার দায়িত্ব নিজে নিন। এবং, ভুলে যাবেন না, নিজের কানটাও সময়বিশেষে পেঁচিয়ে ধরুন। আপনি একজন মা হয়ে যদি ছেলেকে মাছের মাথা আর মেয়েকে গাদা খেতে দেন, ছেলের পড়ার জন্য টাকা জমান আর মেয়ের বিয়ের জন্য, ছেলের চুল ছোট করান আর মেয়েকে চুল কাটতে না দেন, নিজের কান ধরুন। একজন স্ত্রী হয়ে যদি স্বামীর ভুল ধরানো পাপ বলে মনে করেন, কান ধরুন। যদি চারপাশের অজস্র মিসজিনিস্ট মন্তব্যকে উপেক্ষা করতে করতে নরমালাইজ করে ফেলেন, নিজের কান টেনে ছিঁড়ে ফেলুন। আর যদি কখনও মেয়েদের সম্মান করতে শিখেছে এমন কোনও পুরুষকে 'পুরুষ জাতটাই এমন' বলে থাকেন, প্লিজ ওঠবস করুন। কারণ আপনি একটি সঠিক শিক্ষা পাওয়া মানুষের মনে ভুল বোঝা-জনিত ঘৃণার ফুলকি জ্বালিয়ে দিয়ে গেলেন, যেটা হাওয়া পাবে। পুরুষরা, যাঁরা অন্যভাবে ভাবতে শিখেছেন, এই কান পেঁচানোর দায় আপনাদেরও আট আনা। আপনারা আমাদের সঙ্গে যেরকম ব্যবহার করবেন, আপনার পরিবেশের ছোটরা তাই শিখবে ঘটনাচক্রে। তাই নিজেরা কী বলছেন, কী ঠাট্টা করছেন, কোন জিনিসটা গুরুত্বপূর্ণ ভাবছেন না, এগুলো নিয়ে সচেতন থাকুন। শিক্ষাপ্রতিষ্ঠানকে গালি দেবেন না। মা-বাবাকে গালি দেবেন না, বোঝান। বয়স, বিত্ত, পদবিকে গালি দেবেন না। কাজটার পেছনের সচেতন মানসিকতাকে গালি দিন। হিংস্র নিন্দা করুন। পারলে প্রতিবাদ করুন যতটা সাধ্য। আর সেটা চারপাশে গজাতে দেখলে বিপক্ষ অবস্থান নিন। আমরা যদি এখনও নিজেদের সম্মানের লড়াই নিজেরা না করতে পারি, খুব দেরি হয়ে যাবে।
আজ যদি আমার একটা ব্লো টর্চ থাকত, কতকিছুর ওপর প্রয়োগ করতে পারতাম! সুগার ডাস্ট, চিকেন, গ্লেজড ভেজিটেবলস, মার্শমেলো, ব্যালকনির মাকড়সা, জঘন্য পোস্ট, ফিল্টার্ড মেসেজের সেন্ডার, নিজের মুখ, অন্যদের কপাল....
'সমন্বয়' বেরনোর পর থেকে এখনও পর্যন্ত দু'লক্ষর বেশি কালেকশন হয়েছে। তা কোথায় কোথায় যাচ্ছে তার সমস্ত ডিটেইলস নির্মাল্য, স্বর্ণাভরা ফেসবুকে দিচ্ছে। এবার এর মধ্যেই বিভিন্ন তর্ক উঠে আসছে - কবি সাহিত্যিকরা এসব কেন করবেন, অমুক লোক খুব খারাপ, তার লেখা কেন আছে প্রভৃতি। আমার নিজের লেখাও আছে। আমি বাম নই, চাড্ডি নই, কংগ্রেস নই, তিনু নই, আপ নই, এমনকি সাহিত্যিকও নই। তবু লেখা দিয়েছি, দেবদীপের ইন্টারভিউও জোগাড় করে দিয়েছি। সেও এসব কিছু নয়, স্রেফ শিল্পী। তাই আমার এটা বলার দায় থাকছে যে এটা কোনও রাজনৈতিক ইশতেহার নয়। এমনকি কোনও নিয়মিত সাহিত্য পত্রিকাও নয় যার পোষা লেখকগোষ্ঠী থাকবে। এ কাজটা করার জন্য কেউ একটি পয়সাও নেয়নি, কোনও বিশেষ সুবিধাও কাউকে পাইয়ে দেওয়া হয়নি। আমরা অথররাও ওই অন্তত নিরানব্বই টাকা পেমেন্ট করে বইটা কিনেছি। একটা পিডিএফ, যেটা খুব সহজেই শেয়ার করা যায় - টাকা না দিয়ে কাউকে ফরোয়ার্ড করিনি। কারণ এখানে যারা লিখেছে তাদের একমাত্র উদ্দেশ্য, দেশের একটা আর্জেন্ট সিচুয়েশনে কিছু খেতে না পাওয়া মানুষের হাতে খাবার তুলে দেওয়া। যে চাড্ডি লিখেছে, যে তিনু লিখেছে, যে মাকু লিখেছে - প্রত্যেকে এই জায়গাটায় এসে দ্বিতীয়বার প্রশ্ন করেনি। ধর্ম, রং দেখেনি। এবং সেই কারণে তারা প্রত্যেকে অন্তত মানুষ হিসেবে নিজেদের প্রতিষ্ঠা করেছে - যে পরিচয়টা সব টাইপকাস্ট ছাড়িয়ে যায়। একজন লোক যদি এই একটা ইস্যুতে নিজের দৈনন্দিন রাজনৈতিক অভ্যাস থেকে বেরিয়ে এসে অন্য কে লিখছে জেনে বা না জেনে লেখা দিয়ে থাকে - সে অন্তত এই একটা দিনের জন্য মানুষ। স্বর্ণাভ সারাবছর শ্রীজাতকে নিয়ে মিম বানায়। এই বইটার অন্যতম উদ্যোক্তা সে, যেখানে শ্রীজাত লিখেছেন। এই বইয়ে অন্তত দু'জনের লেখা আছে যাদের সঙ্গে এই মুহূর্তে আমার মুখ দেখাদেখি বন্ধ। আমি লিখেছি, তারাও লিখেছে। এই বইয়ে সম্পূর্ণ বিপরীত বিশ্বাসের দুটো মানুষ, অনেকগুলো বৃহত্তর সংকটে থাকা মানুষের জন্য এক প্ল্যাটফর্মে দাঁড়িয়ে গেছে বলেই এটা 'সমন্বয়'। এটা যদি রাজনীতি হয়, হোক - কারণ এর থেকে কিছু কাজের কাজ হচ্ছে। এটা যদি অরাজনৈতিক প্রোপাগান্ডা হয়, হোক - কারণ এর থেকে কিছু কাজের কাজ হচ্ছে। আমরা সবাই পরস্পরকে বাঁচানোর জন্য এখন যে যার মতো একা হয়ে বাড়িতে বসে আছি। যে এনআরসি সমর্থন করে, যে করে না - যে থালা বাজায় আর যে বাজায় না - যে হিন্দু খিস্তিয়ে উদ্ধার করে আর যে মুসলিম সহ্য করতে পারে না - এই মুহূর্তে তারা সবাই চাইছে দেশটা ভাল থাকুক। কে এটা চাইবেন না যে বিপন্ন মানুষ ভাল থাকুক? কে এটা মনে মনে বলছেন না - 'কেউ একটু সাহায্য করুক গরিব মানুষগুলোকে'? আপনি আমি ফান্ডে টাকা দিয়েছি বা দিইনি। কিন্তু টিম সমন্বয় শুধু টাকা তুলছে না, সেগুলো জায়গামতো পৌঁছে দিচ্ছে। আমরা লেখা দিয়েছি যাতে আপনার ঘরবন্দি জীবন একটু বিনোদন পায়, আমরা টাকা দিয়েছি যাতে ঘরে না ফেরা মানুষগুলো ভাল থাকে। যাঁরা কিনেছেন, তাঁরাও এই দুটো উদ্দেশ্যের বাইরে কিছু ভাবেননি। এর বাইরে যাঁরা ভাবছেন, তারা মানুষের পাশে থেকে সরে যাচ্ছেন। যাঁরা ঠিক করে দিচ্ছেন কার কাজ কী, যাঁরা 'ওই সময়ে কী করছিল' বলছেন, যাঁরা লেখকসূচি বাছাই করছেন - কেউ মানুষের পাশে নেই। কারণ এই ঘোরতর অসময়েও তাঁরা ব্যক্তিগত পছন্দ-অপছন্দের ওপরে উঠতে পারেননি। আর বিশ্বাস করুন, তাঁদের প্রত্যেকের থেকে একজন ফেবুকবি ভাল, একজন পার্টিকর্মী ভাল, একজন ফুটেজখোর ভাল, একজন চাড্ডি ভাল - যারা একবারও প্রশ্ন করেনি কোনও। যারা পরেও এরকম পরিস্থিতি এলে লবির আগে মানুষকে রাখবে। যারা ধান্দাবাজ হলেও বিশ্বাস করে, মানুষ বেঁচে থাকলে তবে ভোট চাওয়া যায়। এবং আমি গর্বিত, দলমত যাই হোক, এমন কিছু মানুষের সঙ্গে আমার লেখা গেছে। এমন কিছু মানুষের লেখা আমার পরিবারে সকলের ফোনের পর্দায় আছে। এরকম কিছু মানুষের জন্য আমি কিছু বিপন্ন মানুষকে সাহায্য করতে পেরেছি। লেখা চাক বা না চাক - ভবিষ্যতেও এরকম উদ্যোগ এলে আমি থাকব। একটিও প্রশ্ন না করে। কারণ, এটা কিছু করে দেখানোর সময়।
আমিও বোর হই। আমিও গান গাওয়ার চেষ্টা করে থাকি। দেবদীপ আমায় সঙ্গ না দিলে এ চেষ্টাটা জাস্ট করতামই না। তাছাড়া অনেকদিন আমাকে কেউ দেখেনি। অনেকদিন দেখা যাবে না। যাদের দেখতে ইচ্ছে করে আর একদিন ঠিক দেখা হবে, এ গান তাদের জন্য। মা, তোমার জন্যেও। ভুলত্রুটি মাফ করবেন, আমি রবীন্দ্রসংগীত শিখিনি কখনও। আর আমি একটা ভয়ঙ্কর ভুল করেছি, 'দেখা হল'-কে 'দেখা হবে' গেয়ে গেছি। এটাকে গৃহবন্দী থাকাকালীন মাথা ঘেঁটে যাওয়া ধরে মাফ করে দেওয়া হোক। শ্রুতি ভুলটা না ধরালে খেয়ালই করতাম না। ওকে ধন্যবাদ।
আমরা ভুল করে জি বলিউড খুলে ফেলেছিলাম। দেখলাম 'হাতকড়ি' বলে একটা সিনেমা হচ্ছে। সেখানে বেগুনি স্যুট পরা কিরণ কুমার তার বউকে 'ছিনাল' বলে খিস্তি করছে যেটা বিপ করা, আর বুড়ো সাজা দু'পিস গোবিন্দা দেখে খুব ইন্টারেস্ট নিয়ে দেখতে বসলাম। তারপর শেষ কুড়ি মিনিট দেখে থ' হয়ে গেলাম। কী এক্সান! একটা গোবিন্দা রজনীকান্তের ফ্যান। থালাইভা আঁকা টি-শার্ট পরে। চরম খারাপ ডায়লগ শুনেও সে প্যারালিসিস রোগীর মতো মুখ করে চুল ঠিক করে। পুনিত ইসার-ও আছে এতে, গলায় সোনার মালা। যখন ওরা ভিলেনদের প্রায় গ্রিপে এনে ফেলেছে তখনই কোত্থেকে যেন একটা গাড়ি ঢোকে। তাতে শিল্পা শেট্টি এবং আরেকটি মেয়ে বাঁধা। গাড়িটা তাহলে চালাচ্ছিল কে আর ব্রেকই বা কে মারল, জানা নেই। ঠিক গাড়ির ওপরেই উল্টো হয়ে আরেকটা বাচ্চা ছেলে যার নাম অবধারিত বাবলু, বাঁধা অবস্থায় পেন্ডুলামের মতো দুলছে। কোথা থেকে ঝুলছে, সেটাও দেখা যাচ্ছে না। হঠাৎ শক্তি কাপুর এন্ট্রি নিয়ে অনেক কথা বলল। এরপর গোবিন্দারা উড়তে শুরু করল। একটা বাবরি চুল লোক আগুন লাগিয়ে দিল। বাবলুর দড়িতে বিনা পেট্রোলে আগুন লেগে গেল, কিন্তু দড়িটা পুড়ল না, গোবিন্দা ১ উড়ে গিয়ে দড়ি কেটে দিল। গাড়িতে পোড়া দড়ি পড়ে আগুন লেগেছে। গোবিন্দা ২ মই এনে গাড়ির কাচ ভেঙে সেটা ঢুকিয়ে দিল, গোবিন্দা ১ হামাগুড়ি দিয়ে ঢুকে সবাইকে মইয়ের ওপর দিয়ে বের করে আনল। কারণ ও বোধহয় দরজা ভেতর থেকে খুলতে জানে না। একটা গোবিন্দা ভিলেন মারতে মারতে ওপরে একটা প্ল্যাটফর্ম থেকে পড়ে যাচ্ছিল, আরেকজন গোবিন্দা ভিলেনকে পাছায় লাথি মেরে ফেলে দিয়ে তাকে তুলল। তারপর, দু'জনে সেই লাফ মেরেই মেঝেয় নামল। কে জানে, এটাই করতে হত তো অত কষ্ট করে বাঁচাল কেন! এক গোবিন্দার গায়ে আর অন্যজনের পেছনে আগুন লাগার ফলে এলোমেলো মার খাওয়া সত্ত্বেও শক্তি কাপুর পালিয়ে গেল, মিনিস্টার আর প্রতিবন্ধী বাচ্চাদের বিষ মেশানো দুধ খাওয়াবে বলে। লোক পাঠানো ছিল, কিন্তু ওকেই যেতে হবে! গোবিন্দা রজনীকান্ত ঘরে থেকে গেল বাকিদের মারবে বলে। আরেকটা গোবিন্দা আর জ্যাকি চ্যানের মতো কিক মারতে সমর্থ শিল্পা ড্রেন বেয়ে জলে গিয়ে পড়ল। উঠেই দেখে হাফ ল্যাংটো দুটো মাসলম্যান দাঁড়িয়ে। তারা জলে নেমে ঘুরে ঘুরে ক্যালাল, একজন একটা বাইসনের মাথাও নিয়ে এল কেন জানি না। আর পায়ের মাঝখানে লাথি মারার সুযোগ থাকতেও গোবিন্দা ১ তাদের অনেক কষ্ট করে মারল। তারপর বাইক নিয়ে মিনিস্টার বাঁচাতে গেল। রেলগেটে আটকেছিল, ফের রওনা হল। হ্যাঁ, এখানে একটা কুকুরও দৌড়চ্ছিল। দেশের কুকুর। ওদিকে মিনিস্টার বক্তৃতা দিচ্ছে। সবাই লাইন করে দাঁড়িয়ে, একা শক্তি কাপুর বেঁকে আছে। টেবিলে অজস্র গেলাসে দুধ ঢালা হয়েছে। গোবিন্দা একটা ভারতের পতাকা এনে তার রড দিয়ে সব গ্লাস ভেঙে দিল। ব্যাঁকা শক্তি কোত্থেকে স্টেনগান বের করে কয়েকটা বাচ্চা মেরে দিল। এদের রিভলভারের গুলি ফুরয় না, কিন্তু স্টেনগানে ফুরিয়ে যায়। ততক্ষণে মিনিস্টার অলোকনাথকে দুটো পুলিশ পাঁজাকোলা করে দর্শকের গ্যালারিতে নিয়ে গেছে। সবাই 'মারো মারো' করছে, গোবিন্দা বাইক আর পতাকা নিয়ে শক্তিকে তাড়া করেছে। একসময় ও পড়ে গেল, আর গোবিন্দা তার ওপর লিটারেলি ঝান্ডা গেড়ে দিয়ে স্ট্রেট স্যালুট মারল। সিনেমা শেষ, লাস্যময় গান হচ্ছে। ও হ্যাঁ, শক্তি কাপুর মরে গেছে। বিশ্বাস করুন, আমি গাঁজা খাইনি।
দাদা, সারাদিন বাড়িতে বসে থেকে এই যে এখন থালা বাজাতে সবাই সোশ্যাল গ্যাদারিং করছেন, খুব চেইন ব্রেক হল এটা তো? করোনা ছড়ানোর সম্ভাবনা বাড়ল না তো একটুও? এই পোস্টটা এডিট করে এটুকুই রেখেছিলাম। এবার বাড়াতে বাধ্য হচ্ছি। আমাদের দেশে কী করতে বলবেন কী নয়, সেটা লোকচরিত্র বুঝে করতে বলা উচিত। এখানে লোককে পাকা পায়খানায় পাঠাতে হয়। দেওয়ালে প্রস্রাব করানো বন্ধ করা যায় না। রাস্তায় নাক ঝাড়ে, থুতু ফেলে। কোয়ারান্টিনের সময় ফাঁকা রেস্তোরাঁ পেয়ে পার্টি করে। এদের দিয়ে এপ্রিসিয়েট করানো মানে থালা ঘন্টা বাজানো? কারফিউতে থাকতে বলা মানুষ খোলা আকাশের নীচে বেরিয়ে পাঁচ নয়, পনেরো মিনিট ধরে কোনও ডেসিবেল না মেনে তারস্বরে যা পারল বাজল, ফাটাল। নেচে নেচে, এ ওর বাড়ির সামনে গিয়ে, নোংরা রাস্তায় বেরিয়ে বাজাল। অনেকে এইটা বিশ্বাস করে বাজাল যে এতে করোনা চলে যাবে। এতে ঠিক কতটা সফল হল করোনা রুখতে আপ্রাণ লড়ে যাওয়া এবং 'বেরোবেন না' বলে গলা ফাটানো ডাক্তারবাবুদের প্রয়াস? এতে কীভাবে ব্রেক হল হিউম্যান চেইন? এই তো শোনা যাচ্ছে করোনা ইভলভ করছে এখন, যে কোনও পরিবেশে বেঁচে থাকতে পারছে, ছড়াতে পারছে। এ অবস্থায় এটাই যদি করা যায় তাহলে কীসের কারফিউ?? এটাই যদি করা যায় তাহলে কেন আমরা আগামী পাঁচদিন লকডাউন সমর্থন করছি?? আর সম্মানজ্ঞাপন, হ্যাঁ?? যে যার বাড়িতে বসে যদি পুলিশের পেজে, হাসপাতালগুলোর আইডিতে একটা করে মেইল পাঠাত যে আমরা কৃতজ্ঞ, তাতেও তো সম্মান জানানো হত! এটা একটা চূড়ান্ত ইনসেনসিটিভ মুভ। চূড়ান্ত। কারণ আমাদের দেশের লোকজন ডেকোরাম মেনে কিছু করে না। করতে পারে না। সম্মান জানাতেও পারে না।
এমনি, গল্প: ছোট্ট থেকে খুব রুক্ষভাবে বেড়ে ওঠা। খুবই। মারধোর খাওয়া, মারামারি করা, ক্রিকেট বলের চোখে-সর্ষেফুল বাড়ি থেকে হঠাৎ পড়ে গিয়ে হাঁটু ছড়ে ফেলা। অন্যরা যখন পুতুল খেলছে, সে ভাঙছে। গল্পের বই পড়ছে। ক্যারাটে-গান-সাঁতার-আঁকা-আবৃত্তি শিখছে, ছোট্ট সাইকেল নিয়ে হেথা-হোথা দৌড়চ্ছে। পাড়ার যত দাদা-মামা-কাকা, তাদের সঙ্গে মেয়েটার ওঠাবসা। ফলে ছোট থেকেই মনে হত, বন্ধুও হবে রুক্ষ। সপাট। ঝামেলা থাকলে সোজা বলে দেবে, 'ভাই আমার তোকে পোষায় না'। ভালবাসলে বদ কাজের জন্য দুই থাবড়া মেরে বলবে, 'বল এবার কী করতে হবে'। ইশকুলে নতুন মুখচোরা মেয়ে অতি কষ্টে ইংরেজি খাতার রচনায় স্বীকার করেছিল, স্মিতা তার বেস্ট ফ্রেন্ড। তারপর সে বন্ধুত্ব লতায়পাতায় বাড়ল। মেরুন-সাদা স্কুলড্রেসে যখন রুক্ষতার প্রশ্রয় মিলল বাড়ির মতোই... তখন আরও কয়েকটা দস্যির জায়গা হল। সে কী হুল্লোড়! এই পর্যন্ত সব ঠিক ছিল। তারপর কেউ জানতে পারেনি, কখন কোথায় বিষ মিশেছে। কখন রুক্ষ মেয়েটা লাবণ্যময়ী হয়ে উঠতে না পারার দোষে উপেক্ষা আর ব্যঙ্গ মেখে নিচ্ছে গায়ে। ফ্যাশনেবল হয়ে ওঠার বৃথা চেষ্টায় হাস্যাস্পদ হয়ে উঠছে। জানতে পারেনি, কখন বন্ধুর 'কাউকে বলব না' কথাটাকে বিশ্বাস করার স্বভাব তার নিজের বিশ্বাসযোগ্যতা ফিকে করে দিচ্ছে। কখন বড়দের আনাচেকানাচে থেকে বড় হয়ে যাচ্ছে বন্ধুরা, সে থেকে যাচ্ছে পেছনে। তারপর মেয়েটার একটা প্রেম হল। তখনই সে বুঝল, তার মন ছেলেদের সঙ্গে বেশি মিলছে। সমবয়সী মেয়েদের সঙ্গে বসে যেসব আলোচনা তার কানে আসছে, তার চেয়ে ঢের বেশি ভাল লাগছে বান্ধবদের সহজ গালাগালি, সহজ হাসিকান্না, সহজ কনফিউশন। বয়েজ গ্যাঙের একমাত্র মেয়ে হয়ে ওঠা মেয়েটা বেশ আনন্দ পেয়েছিল, এখানে অন্তত তাকে রুক্ষতা লুকোতে হবে না। মেয়ে হওয়ার কারণে বাকি সবার চেয়ে ভাবনাচিন্তায় একটু বেশি পরিণত, ফলে বিপদেআপদে বাড়তি খাতিরও জুটে যেত। ভেবেছিল, এখানে পায়ের ধুলো ঢাকতে হবে না হিল জুতোয়। এভাবেই হইহল্লা করে কেটে যাবে। তারপর তার প্রেম ভেঙে গেল। আর সব সহজ বন্ধুগুলো 'আমরা তো ওর বন্ধু, তোর নই' বলে কিংবা না বলে, কঠিন হয়ে চলে গেল। তাদের কপালে চড়চড় করতে লাগল পাঁচ বছর ধরে দিতে থাকা ভাইফোঁটা। তাদের আশেপাশে ঘুরতে থাকল রাতবিরেতের 'সব ঠিক হয়ে যাবে'। তবু, চলে গেল। তারপর কলেজে সবাই বড় হয়ে গেছে। ততদিনে মেয়েটা ভয়-টয় পেয়ে একশা। ভুলভাল প্রেম করবে, কিন্তু ভুলভাল বন্ধু বানাবে না। তবু একটা ভুল হয়ে গেল। নিজের মতোই রুক্ষ ভেবে একটা মেয়েকে বেশ ভাল লেগে গেল। দরজা খুলে দিল ভেতরবাড়ির উঠোনের। অতিথি বসল, হাঁটল, ঘুমল, লাফাল। কাঁদলও খানিক। বহুবছর ধরে তারপর সে একে একে কেড়ে নিতে থাকল অচেনা শহরে জমি বানাতে চাওয়া মেয়েটার সমস্ত আত্মবিশ্বাস, সবটুকু ব্যক্তিত্ব। তার বিশ্বাস, তার ভরসা, তার সততা, সব ভাঙতে থাকল টুকরো টুকরো হয়ে। তার রূপ নেই, তার গুণ আছে মনে হলেও আসলে নেই, সে গান গাইতে পারে না, তার দিকে পথেঘাটে কেউ মুগ্ধ হয়ে তাকাতে পারে না, তাকে কেউ কখনও ভালবাসবে না, ভালবাসলেও গুরুত্ব দেবে না... এগুলো মেয়েটা বিশ্বাস করতে শুরু করল। এখনও করে। এখনও সবসময় জবাব দিতে পারে না। সেই শেষ নয়। এর মধ্যে মেয়েটা বন্ধু আর পরিচিতের তফাত বুঝে নিয়েছে। তবু ভুল হয়ে যায়। তবু একটা ছেলে স্নেহে জড়িয়ে যায়। তাকে তার যুদ্ধে সোজা দাঁড় করিয়ে রাখতে মেয়েটা প্রাণান্ত করে। তারপর সেই যোদ্ধা, নিপুণ অস্ত্র চালায় মেয়েটার বন্ধুত্বের বাগানে মাথা তোলা একটা ফুলগাছের ওপর। এমন আরও হয়েছে। মেয়েটা মুমূর্ষু ফুলগাছে জল ঢেলেছে আর নতুন একটা কি দুটো কলম পুঁতে ভয়ে ভয়ে ভেবেছে... সে কেন? সে-ই কেন? তারপর তাকিয়ে দেখেছে, বাগানে নামার সময় সে কোনও জুতো পরেনি। সে তো রুক্ষ। সে তো খালিপায়ে ধুলোয় নেমে যায় পরমানন্দে। তার পায়ে গোলাপকাঁটা ফুটবে না তো কার ফুটবে? এটা আমার গল্প। আমার উত্তর, সেই সকলের জন্য, যারা বারবার আমার বন্ধু না থাকাকে আমার ক্ষতি বলে চিহ্নিত করে। বলে, বন্ধু না থাকায় আমার যত মেলাংকলিয়া। আমার যত অবসাদ। না। আমার সমস্ত বিষণ্ণতা কোনও না কোনও বন্ধুর পদচিহ্ন। যারা বন্ধু হবে বলে প্রেমে পড়েছিল, যারা প্রেমে পড়বে না বলে বন্ধু থাকেনি, যারা বন্ধু হয়ে এসে নিঃস্ব করে দিয়ে গেছে, যাদের বন্ধু ভেবে আমারই ঘরের চাবি দেওয়ার আগে দু'বার ভাবা হয়নি... তাদের সবার, পালিয়ে যাওয়ার, বাইরের দিকের পদচিহ্ন। যা আমায় হাত বাড়াতে দেয় না আর। আমিও তাই হাত গোটাতেই অভ্যস্ত হয়ে গেছি। এটা আর ভয় নেই। স্বস্তি হয়ে গেছে। কিংবা নিবার্চন। আমি বন্ধু বলতে এখনও সৎ মানুষ বুঝি। সহজ মানুষ। যার ছুরি মারার হলে সামনাসামনি, চোখে চোখ রেখে বলবে, 'লড়'। যার থাকার হলে, হঠাৎ একদিন সকালে দেখব শালা আমার কম্বল কেড়ে নিয়েছে। কারণ, আমি কাউকে বন্ধু বললে আমার মতো সৎ মানুষ হয় না। আমার এখন পছন্দ-অপছন্দ হয়েছে অনেক। মনমতো কথাবার্তা না হলে দ্বিতীয়দিন মুখ দেখব না। অশিক্ষা চলবে, অর্ধশিক্ষা নয়। যুক্তি ছাড়া ন্যাড়া আবেগ চলবে না। পার্সোনাল স্পেসে বিরক্ত করা যাবে না। পছন্দের বিষয় অন্তত কিছুটা মিলবে। প্রভৃতি। সেসবের ধাক্কায় কতজন এলই না ধারেকাছে। অহংকারী বলল। যে লোক একা একটা সন্ধ্যা গায়ে জ্বর নিয়ে কাটিয়ে দিয়েছে, কেউ ওষুধ দিয়ে যায়নি, কেউ ফোন ধরেনি, কেউ অন্য কাজে চলে গেছে... তার অহংকার হবে না? যে জীবনে প্রথম এয়ারপোর্ট গেছে রাত তিনটের সময় রাস্তার ট্যাক্সিতে, ড্রপ করার লোক জোটেনি... যে পারিবারিক বিপর্যয়ের খবর একলা ফ্ল্যাটে হজম করেছে, কাঁধে বন্ধুর হাত পায়নি... যে সব, সবই করতে পেরে গেছে জীবনে, বন্ধু ছাড়াই... তার অহংকার হলই বা! যে আধচেনাদের পার্টি দেওয়ার বা একসঙ্গে মাতাল হওয়ার সময় পেল না, দেখা করতে গেল না মাল্টিপ্লেক্সের নীচে কিংবা একটা বিয়ারে ভুলে যেতে পারল না সাম্প্রতিক অসভ্যতা... তবু একলা বইমেলা গিয়ে কয়েকজনকে পেয়ে গেল হাসার মতো... হ্যাঁ তার অহংকার হোক। যে কয়েকজন বাগানে ফুটে আছে, তারাই জানে... আমি অহংকার করতে পারি। না, আমার তেমন বন্ধু নেই। তার জন্য কষ্ট হয় বেশ। দমবন্ধ করা কষ্ট। কিন্তু তারপরেই, যারা ছিল, তাদের ট্রমা আচ্ছন্ন করে ফেলে। আর আমি বন্ধুহীন উঠোনে জেগে উঠে স্বস্তি পাই। এই কষ্টের ঘুম আর স্বস্তির জাগরণ এ জীবনে ছেড়ে যাবে না। এটা আমার নিয়তি। তাই, আমার আর কোনও বন্ধু হবে না। ক্ষতিও না।
পৃথিবীর সবচেয়ে কাম্য জিনিস এখন মনে হচ্ছে একটা ডায়েরি। যে-সে ডায়েরি নয়। একটা মেয়ে যে প্রভূত ওভারথিংক করে, যার আজেবাজে কথা বলার মতো বন্ধু নেই বা থাকলেও না থাকার পরিস্থিতি বিদ্যমান, যার কথা বলতেই ভয় বলে লেখার ইচ্ছে গিজগিজ করে, যার ইদানীংকালে প্রচণ্ড অভিমান ও মনখারাপ, বরফ পড়েই চলেছে মাথার ভেতর, যে আর কারও সঙ্গে কথা বলতেই চায় না কারণ বলে আনন্দ হয় না, যার চোখের সামনে সমস্ত পৃথিবী বন্ধু খুঁজে নেয় অথচ সে আরও বেশি করে পর্দা টেনে নেয় জানালায়... তার উপযুক্ত ডায়েরি। তাতে কোনও দিনের জলছাপ থাকবে না, এক-একটা দিনের গুরুত্বপূর্ণ কাজ লিখে রাখার প্ল্যানার থাকবে, হঠাৎ এক-একটা পাতায় ছবি কিংবা টুকটাক কথা লেখা থাকবে, হেসে ওঠার মতো। যে বেশ বালিশের পাশে রাখা থাকবে, খারাপ স্বপ্ন দেখেই উঠে লিখে ফেলব বলে। যাকে বেশ ব্যাগে করে নিয়ে যাওয়া চলবে পাহাড় থেকে সমুদ্দুর। কোনও বিবেকানন্দ বা গান্ধীজি বাণীসুদ্ধ তাকিয়ে থাকবেন না... সাদামাটা গা হবে কিংবা শাড়ির পাড়ে বাঁধানো। এরকম একটা ডায়েরি নেই বলেই মনখারাপ করে। নয়তো সব শালাকে দেখে নিতাম।
আমার যেসকল বন্ধু রেগুলার বেসিসে ভ্রূ প্লাক করাতে যান, তাঁদের অবিলম্বে পরমবীর চক্র দেওয়ার দাবী জানালাম। পয়সা দিয়ে একটা সুতোর এহেন নৃশংস অত্যাচার সহ্য করা সম্ভব?? নেহাত একটা বিয়ে করছি, যে সাজাবে সে অনুরোধ করেছে একটু লাইন করিয়ে নেওয়ার, তাই জীবনে প্রথমবার একজনকে বিশ্বাস করে মাথা পেতেছিলাম। নিরীহ ফিকে সবুজ সুতো দেখে সন্দেহ হয়নি। চমৎকার ম্যাসাজ নিয়ে আলগা ঘুমও পাচ্ছিল। তারপর আমার চোখের ওপরটা জাস্ট জ্বলে গেল। আমি ভাবছি একটা যুদ্ধের বই লিখব যেখানে ভ্যাম্প নায়ককে বন্দি করে গুপ্ত খবরের আশায় তার দিকে সুতো হাতে এগিয়ে আসছে! এই শেষ। আর নয়। কাউকে আর চন্দনের বনে ডাকব না। আর কেউ যদি কোনওদিন আমাকে এই জিনিসটা করাতে বলেছিস, তার ভুরু সাঁড়াশি দিয়ে একটা একটা করে ছিঁড়ব! 
যাঁরা কালপ্রিটের ধর্ম দেখেছিলেন তাঁরা একটু পড়ে নিন। যদি পড়ার ধৈর্য না থাকে তাহলে শর্ট করে বলে দিই - মূল চরিত্রের নাম যেমন লক্ষ্মী থেকে মালতী করা হয়েছে, অভিযুক্তের নাম নাদিম খান থেকে বশির খান করা হয়েছে। ডাকনাম গুড্ডু বদলে হয়েছে বাবু। রাজেশ ছবিতে অভিনীত মূল চরিত্রের বন্ধুর নাম, হিন্দুস্তান টাইমসের খবর অনুযায়ী বয়ফ্রেন্ডের নাম। এবং আবারও বলি, সিনেমায় চরিত্রের নাম কী হবে, এ ব্যাপারে নায়িকার কোনও হাত থাকে না। প্রশ্ন করলে ডিরেক্টর, স্ক্রিপ্ট রাইটার এমনকী ওই নির্দিষ্ট চরিত্রের অভিনেতাকেও করা যেতে পারে। নায়িকার দিকে আঙুল তোলা একেবারে বিশুদ্ধ গামবাটপনা। এর সঙ্গে ফের মনে করাই, এই প্রমোশন থিওরিটারই কোনও ভিত্তি নেই কিছু মানুষের সন্দেহ ছাড়া। দীপিকা একটিবারের জন্যেও এই সিনেমা নিয়ে একটা শব্দ খরচ করেননি। এরপরেও যদি হোয়াটাবাউটেরি করেন, তাহলে মনে রাখবেন, কে কীসে কখন সমর্থন জানাবে, সেটা ঠিক করে দেওয়ার আপনি কেউ নন। আপনার ইচ্ছেমতো কারও শুভবুদ্ধি গজায় না, উবেও যায় না। কেউ সমর্থন জানাচ্ছে, অন্য সব কাজ ফেলে, এইটুকু অন্তত তাদের কাছে গুরুত্বপূর্ণ যারা অঙ্গে আঘাত নিয়েছে। আপনি আমি কেউই সেটা নিইনি। আর এর একটা লজিকও যদি না বোঝেন, আপনার দ্বারা কিছুই হবে না। কিচ্ছু না।
দীপিকার দিল্লি যাওয়া এবং ফিল্ম প্রমোশনের ইকুয়েশন নিয়ে নানারকম ন্যারেটিভ চলছে বাজারে। দীপিকা খুব ভাল করে জানেন করণি সেনা কী করতে পারে, কারণ 'পদ্মাবত'। উনি এটাও জানার মতো পরিণত যে একজনের সঙ্গে মুখ দেখালে অন্যজনের গোঁসা হয় আর এই মুহূর্তে বিজেপির গোঁসা অতি বিষম বস্তু। তারপরেও যদি উনি ফিল্ম প্রমোশনের জন্য লাঠি খাওয়া মানুষগুলোর মধ্যে যান, লাঠি ধরা লোকগুলোর সঙ্গে হাসিমুখে সেলফি না তোলেন, প্রোমোশনের জন্য মাল্টিপ্লেক্সে না গিয়ে সেই জনরোষের মধ্যে নামেন যারা আক্রান্ত, আগে থেকে জানিয়ে বিশাল হাইপ তুলে যাওয়ার বদলে চুপচাপ গিয়ে পাশে দাঁড়ান, নিজের সিনেমার নামটুকুও না করে যদি স্রেফ অন্যদের কথা শুনতে যান - তেমন প্রমোশন সব জায়গায় হোক। কারণ আমাদের প্রধানমন্ত্রীর সঙ্গে তাঁর ফ্রেটারনিটির এমন অনেকে ছবি তোলেন, আম্বানির বাড়ির বিয়েতে এমন অনেকে খাবার পরিবেশন করেন যাঁরা এই পরিস্থিতিতে টুঁ শব্দ পর্যন্ত করছেন না। আমরা তাঁদের ছবি হামলে পড়ে দেখি। শাহরুখ, আমার হার্টথ্রব, তাঁকে সামান্য টুইটটুকু করতে না দেখে আমার মন ভেঙে গেছে। এঁরা সেলেব্রিটি, মানুষ এঁদের দূর থেকে দেখেই ভালবাসে। এঁদের ক্ষমতা আছে মানুষকে প্রভাবিত করার। ঠিক তেমনই, এঁদের ভয়ও আছে জনসমর্থন হারানোর। কেউ যদি সবটা জেনেও ঝুঁকি নেন, সেটা যদি নিজের স্বার্থেও হয়, তেমন স্বার্থে কোনও ক্ষতি নেই। ফারহান আখতার, রাহুল বোস যেমন পথে নেমেছেন, দীপিকাও নেমেছেন। একজন অভিনেতার পুরো অধিকার আছে পথে নামার। আগে কেন নামেননি, কী উদ্দেশ্য নিয়ে নেমেছেন, এসব প্রশ্নের চেয়ে অনেক বেশি জরুরি এটা দেখা যে তিনি ওই সময় ওখানে এসেছেন। তাঁর মতো অন্য কেউ আসেনি। প্রমোশন করতেও না। এইটুকুই যথেষ্ট প্রমাণ করার জন্য যে ওঁর ধক আছে। আমি সত্যিই দুঃখিত যে আর কেউ পারলেন না। প্রমোশনের অছিলাতেও পারলেন না। দীপিকা চিরকাল ঝুঁকি নিয়েছেন বলে ওঁকে এমনিতেই শ্রদ্ধা করি। শাহরুখের সঙ্গে ডেবিউ করার পর উনি নীল নীতিন মুকেশের সঙ্গে 'লফঙ্গে পরিন্দে' করতে পারেন। যে চরিত্রকে তথাকথিত রূপসী দেখানোর কোনও সুযোগই নেই, তেমন এসিড এটাক ভিক্টিম এর চরিত্রে অভিনয় করতে পারেন। সারা দেশ যাকে সেক্স ম্যানিয়াক বলে জানে তেমন একটা লোকের জীবনে এসে তাকে দিয়ে বলাতে পারেন 'আই রেসপেক্ট ইউ'। নিজের ডিপ্রেশন নিয়ে খোলাখুলি কথা বলতে পারেন। অনেক কিছুই পারেননি হয়তো, কিন্তু এইটুকুও কম পারা নয়। এই মুখ দেখানোটুকু আমার শ্রদ্ধা বাড়িয়ে দিল। কারণ তাঁর মুখের পাশে একটা ব্যান্ডেজ জড়ানো, সতেরটা স্টিচ পড়া, ফ্যাসিজমের বিরুদ্ধে আগুন উগরানো মুখ ছিল। ছাপ্পান্ন ইঞ্চির চোখ ধাঁধানো ঔদ্ধত্য নয়। এটুকুতেই পক্ষ নেওয়া যথেষ্ট স্পষ্ট হয়ে যায়। তারপরে কোনও কথাই থাকতে পারে না।
প্রিয় টিন-এজার সংহিতা, যেদিন থেকে কমিকস্তানের ফাইনালে প্রশস্তির পারফরম্যান্স দেখেছি, সেদিন থেকেই ঠিক করেছি তিরিশের কাছাকাছি এসে তোকে একটা খোলা চিঠি লিখব। এটা সেই চিঠি। যদি কেউ টাইম মেশিন আবিষ্কার করে, তাহলে একদিন আমি ২০০৩ সালে গিয়ে তোকে এটা ধরিয়ে দিয়ে আসব। এতে কিছু উপদেশ আছে, মন দিয়ে ফলো করিস। জীবনটা সুন্দর হয়ে উঠবে ভাই। শোন, তোর নিজের চেষ্টায় কখনও কোনও বন্ধুবান্ধব হবে না। ওক্কে? যারা হবে তারা এমনিই আসবে। ফলে কে তোকে কী ভাবল তা নিয়ে রাতের ঘুম কাবার না করলেও চলবে। তোর প্রথম প্রেম ভাঙলে... হ্যাঁ, ভাঙবেই, হোয়াট ডিড ইউ এক্সপেক্ট উইথ দেট আইকিউ... অর্ধেক লোকজন এমনিই হাওয়া হয়ে যাবে। যেহেতু তুই গাধা, যুগে যুগে বন্ধুরাই তোর হাতে হ্যারিকেন ধরিয়ে দিয়ে যাবে। আর মনে রাখবি, কখনও কাউকে 'বেস্ট ফ্রেন্ড' বলবি না। পরে কেঁদে কূল পাবি না। হ্যাঁ একটা ডাক্তারের খবর নিস তো, যে মালটা তৎসম বাংলা ভাল জানে! দ্বিতীয়ত, কখনও কাউকে ক্ষমা করবি না। পৃথিবীতে যারা তোকে 'সরি' বলবে, কেউই সেটা মন থেকে বলবে না। এইজন্য বলবে কারণ তোর মুখে লেখা আছে ওই শব্দটা শুনলে হ্যালহ্যাল করে গলে যাস। আর যদি ক্ষমা না করলে পেটব্যথা করে, তবে মরে যা। ইভেনচুয়ালি তোর তেমনটাই ইচ্ছে করবে। তৃতীয়ত, প্রেম। বোন, তোকে নিয়ে বই হয়ে যায়, ' হাউ টু ফল ফর এক্সিডেন্ট'। ২০১৬ সালের আগে তোর প্রত্যেকটা ক্রাশই এত ভুল, এত ভয়ঙ্কর, একসঙ্গে রাখলে মোদি সরকার ফেল মেরে যাবে। লং ডিস্ট্যান্স টিকিয়ে রাখা তুমসে না হো পায়েগা। স্বাভাবিক প্রেমও না, কারণ তুই টেকন ফর গ্রান্টেড হওয়ার সহজাত সুপারপাওয়ার নিয়ে জন্মেছিস। ইচ্ছে হলে শুয়ে-টুয়ে দ্যাখ, কিন্তু কেউ আই লাভ ইউ বললে গায়ে জল ঢেলে দিবি। বরং কলকাতা আসার পর নিয়মিত গঙ্গার ঘাটে-ফাটে যা, একটা দাড়িওয়ালা লোক দেখতে পেলে গিয়ে আলাপ কর। ওই লোকটার সঙ্গে তোর তিনবার ব্রেক আপ হবে, কিন্তু তোকে যেতে দেবে না। আর সে লোকটাকেও বলিস, যার-তার জন্য শাড়ি না কিনে, গাঁজা না খেয়ে বরং 'হয়নি আলাপ' বলে একটা গান লিখতে। চতুর্থত, ঘটনাচক্রে তুই পড়াশোনায় ভাল হয়ে উঠবি। রেলায় থাক। কলেজে রাজনীতি কর, কিন্তু প্রাণ দিয়ে দিস না। আর এসএফআইয়ের লোকজন অতটাও শ্রেণিশত্রু নয়, জানলি? অনেকের সঙ্গেই পরে তুই সহমত হবি, খেতে-টেতে যাবি, হ্যাহ্যা করবি। আর যারা তোর সহযোদ্ধা, তাদের অনেককেই একদিন জালি বলে চিনবি। সো ডোন্ট এম্ব্রেস ইয়ুউরসেলফ মাছ । পঞ্চমত, শোন, লেখা আর গানটা নিয়ে ফাজলামি করিস না। ওই দুটোই থাকবে। পারলে ঋতুপর্ণ ঘোষের সঙ্গে দেখা করে আয়। একদিন ওঁর অফিসেই জায়গা পাবি, গুরুপ্রণামটা মিস হয়ে গেলে আফসোসের অন্ত থাকবে না। আর বাজে কবিতা লেখা বন্ধ করে গদ্য শুরু কর। এক্ষুনি। বরং কবিতা পড়। তুই যা লিখতে চাস, দেখবি সেসব অন্য লোকে লিখে গেছে। লাস্ট ইম্পরট্যান্ট উপদেশ, প্লিজ ইলেভেন-টুয়েলভ সায়েন্স নিয়ে পড়িস না!! মা-বাবার কথা শোন, আর্টস নে। তুই সাহিত্যের লোক। আমৃত্যু। মেডিক্যাল তোর দ্বারা কস্মিনকালে হবে না। অন্য কিছুই হবে না। কেমন? এগুলো মনে রাখলেই হবে। জীবন তোকে ক্লিনিক্যাল ডিপ্রেশন দেবে, বিজেপি সরকার জিতে যাবে, নেট তিনবার ক্র্যাক করেও জেআরএফ হবে না, যাদবপুরে এমএ পড়া কান ঘেঁষে মিস করবি, এসব নিয়ে কিছু করার নেই। অবশ্যম্ভাবী। দেখতে খারাপ বলে দুঃখ পাস, সেটাও পা, পরে হেব্বি মজা নিতে পারবি। পরে জানতে পারবি সোলো ট্রিপ তোর জীবনের সবচেয়ে আনন্দের ব্যাপার, কাজু বলে একজন তার পুরো বাড়িসুদ্ধ তোকে খুবই ভালবেসে ফেলবে, তুই দিব্যি রান্না করতে পারবি, বিনামেঘে বজ্রপাতের মতো অনেক পরিস্থিতি সামলে নিতে পারবি, এসব ভাল জিনিস তোর জীবনে আসবে। তিরিশতম জন্মদিনের ছ'দিন আগে নিজস্ব কোয়ার্টারে মাথাভর্তি তেল মেখে জানলার ধারে রোদে বসে তোর মনে হবে, জীবন অতটাও খারাপ নয়। তার আগে পর্যন্ত যতটা ভাল থাকা যায়, থাক। কারণ আমার বয়সে এসে বুঝবি, নিজে ভাল থাকলে সবাইকে বেশ ভাল রাখা যায়। তার চেয়ে বেশি আনন্দ, সাফল্য, কিচ্ছুতে নেই। মেরি ক্রিসমাস। ইতি, উনত্রিশ বছর এগারো মাস পঁচিশ দিনের সংহিতা।
সকাল থেকে শুনছি সায়েববাচ্চার বাড়িতে ক্রিসমাস ক্যারল বাজছে, রোদ উঠেছে, আমার জানলায় বয়ামে রসুনের আচার জারানো হচ্ছে, পাখিরা সভা-টভা করছে। ও হ্যাঁ, ক্রিসমাস মিরাকলও হয়েছে এ বছর। এর মধ্যে একটা পুরনো লেখার লিংক রইল। এনজয়!
দু'চারটি নিজের কথা : ১৩ তেরো খুব খারাপ সংখ্যা নাকি। অশুভ। তো, আমার জীবনে তেরো নম্বর নিয়ে কথা হলে নিঃসন্দেহে সেটা অংক সংক্রান্তই হওয়া উচিত। তাও আবার যখন গতকাল বিশ্ব গণিত দিবস ছিল! 'আমি', 'অংক' এবং 'ভালবাসি' - এই তিনটি শব্দ কোনও অবস্থাতেই এক পংক্তিতে থাকতে পারে না। জনা দুয়েক বয়ফ্রেন্ড হয়েছিল যারা অংকে কাঁপাকাঁপি টাইপের ভাল। দেখলাম তারা ভাল হিসেব জানে, আমি প্রজাপতি দেখে অবাক হয়ে যাই। ফলে টিঁকল না। বাইরের কথা বলব কী, ঘরেই শত্রু ঘাপটি মেরে আছে! আমার বাবা অংকে ফুল মার্কস পাওয়া লোক। আর তার মেয়ে হয়ে আমি ডানদিক-বাঁদিক চিনি না। বাবা চেষ্টা করেছিল ছোটবেলায় যোগ-বিয়োগ শিখিয়ে ইশকুলের জন্য তৈরি করার। ক্লাস ওয়ান পর্যন্ত মোটামুটি কাটল। গোলমাল বাধল ওয়ানের ফাইনাল পরীক্ষার পরেই ক্লাস থ্রিয়ের ভর্তির পরীক্ষা দিতে গিয়ে। অংক কিছুই পারলাম না। জাস্ট কিছুই না! ফলে লিস্ট বেরনোর দিন বাবা ঠিক করল দেখতেই যাবে না। বরং আমি মন দিয়ে ক্লাস টু পড়ি, পরের বছর ফের দেখা যাবে। ওমা! বাজার যাওয়ার পথে ভদ্রলোক খবর পেল, চান্স পেয়েছি শুধু তাই-ই নয়, নাইন্থ হয়েছি! বলাই বাহুল্য, অংক ছাড়া কেবলমাত্র বাংলার পরীক্ষা হয়েছিল। তখনই বুঝে যাওয়া উচিত ছিল কে আপন, কে পর! 'নব গণিত মুকুল' কে লিখেছিলেন জানি না, দেখা হলে জিগ্যেস করতাম ইভন নাম্বার নিয়ে তাঁর এত অশান্তি কেন! ক্লাস ফোর, সিক্স আর এইটের সিলেবাস আশ্চর্য কঠিন - এদিকে থ্রি-ফাইভ-সেভেন জলবত্তরলং! ক্লাস ফাইভে একটা অধ্যায় ছিল, ঐকিক নিয়মের উত্তর দেওয়া থাকবে আর তা দিয়ে আমাদের প্রশ্ন বানাতে হবে। এত বছরের এত অংকের মধ্যে ওটাই শুধু মনে থেকে গেছে! তা বাদে বাকি সব ঝড়ঝঞ্ঝার ইতিহাস। একটুখানি গড়ের অংক ভাল লাগল কি গোটা গড়ের মাঠের ঘাসের গড় শিশির মাপতে দিয়ে দিল! তাও লিটারে। শতকরা কষতে পারছি তো ট্যাক্স ক্যালকুলেট করতে দিচ্ছে সাতাশ নম্বর প্রশ্নে! দুটো ট্রেন কতরকমভাবে স্টেশন দিয়ে যায় জেনে আমি কী করব?? আমি তো বিশ্বাস করতাম বাবা মুখ দিয়ে 'হেঁইও' শব্দ করলেই থেমে যাওয়া ট্রেন ছেড়ে দেয়! আমাদের বাড়ির বালতিতে ফুটো হলে সেটা ফেলে দেওয়া হয়। বাঁশে কেন, পাড়ায় বাঁদর এলেই আমি আর বাবা এয়ারগান নিয়ে নেমে পড়ি। সাঁতার কাটার সময় বেঁকে গেলে খিস্তি খাই, কিন্তু কেউ তো মাপতে আসে না! দুধে জল মেশালে কোকো নাক দিয়ে বাটি উল্টে দেয়। মিস্ত্রিরা কাজ করতে এলে ওরাই বলে দেয় কতদিনে শেষ হবে, আমি শুধু সাহেবমামা আর হাসানমামাকে চা দিয়ে আসি। এসবের মধ্যে অংক কেন? সেজন্যেই একদিন অংক না করে লুকিয়ে গল্পের বই পড়ার জন্য হেব্বি ক্যাল খেলাম। ক্যাল খেতেই থাকলাম আর আরও অন্যমনস্ক হয়ে উঠলাম। পঞ্চান্নর ফাইভ পার্সেন্ট হিসেব করতে গিয়ে শালিখের গান শুনে পাগল হয়ে গেলাম, বাম আর ডান সমান বলে মানতে পারলাম না, এক্সের দুটো মান বের করতে পেরে ব্যোমকে গেলাম, ইত্যাদি। কিছু ইতিহাস মধুরও ছিল। বৃত্তি পরীক্ষা দেওয়ার উচ্চাশা ছিল না বটে, কিন্তু কীভাবে জানি না ম্যাথ অলিম্পিয়াডে 'বি' পেয়েছিলাম। অ্যালজেব্রা মোটের ওপর ভাল লাগায় প্রি-টেস্টে সবাইকে অবাক করে পঞ্চাশে চুয়াল্লিশ পেয়ে গেলাম। আর এমন কোনও এক্সট্রা ছিল না জ্যামিতিতে, যা কষতে পারতাম না। কো-অর্ডিনেট জিওমেট্রি প্রবল ভাল লাগত। সমস্ত গ্রাফ পেপারটা চোখের সামনে জীবন্ত হয়ে উঠত যেন। বুলিয়ান অ্যালজেব্রা এখনও কিছুটা মনে আছে। পরিমিতিতে কখনও কিছু আটকায়নি। মাধ্যমিকে সাতাত্তর খুব খারাপ নম্বরও নয়। কিন্তু একটা গোলমাল থেকে গেছিল। ক্লাস টেন-এ যখন ত্রিকোণমিতি শুরু হচ্ছে, কেউ ভাল করে বোঝায়নি কোন কোণটাকে কেন থিটা ধরে। এটাও বলে দেয়নি, এইটুকুর ওপর আসলে পুরো উচ্চমাধ্যমিক নির্ভর করবে! ব্যস, যা হয়! জেদ করে পিওর সায়েন্স নিয়েছিলাম। থিটা আমায় বাঁচতে দিল না। অংক গেল, ফিজিক্সের মেকানিক্স চিরকাল আমায় ল্যাজে খেলিয়ে গেল, কেমিস্ট্রির হার্ডার এসে বলে গেল 'অন্য সব পারছিস না যখন, এটাও তুমসে না হো পায়েগা'। বায়োলজিও জেনেটিক্সের অংক নিয়ে ফ্যাকফ্যাক করে হাসতে থাকল! আজও আমার স্থির বিশ্বাস, প্রথম আইআইটিয়ান বয়ফ্রেন্ড বোধহয় এই কারণেই প্রেমটা কাটিয়ে দিয়েছিল। উচ্চমাধ্যমিকে যে অংকে সাঁইত্রিশ পায়... সে কি আর ভাল প্রেমিকা হতে পারে? এখন জানি, পারে। জীবনে কেউ একটা হয়ে উঠতেও পারে। অংক না জানার কারণে বেশ ছড়াই, সে কথা ঠিক। ক'দিনের টাকা কেটে নিল বুঝি না, ট্যাক্স ক্যালকুলেট করতে আজও পারি না, কীসে কত ইএমআই দিতে হবে চট করে ধরতে পারি না। হ্যাঁ, বোধহয় ইঞ্জিনিয়ার বা ডাক্তার হতে না পারাটাও একটা ক্ষতি। কিন্তু ছেলেমেয়েদের উপস্থিতির হিসেব করতে, খাতার নম্বর যোগ করতে, কবিতা স্ক্যান করতে, তান কিংবা বিস্তার বানাতে, শব্দসংখ্যা আন্দাজ করতে... কই, অসুবিধা হয় না তো! রান্নায় নুন-মিষ্টি ভুল হয় না। ঘুম থেকে উঠতে ভুল হয় না। বিল দিতে, বাজার করতে, চিঠি লিখতে, জন্মদিন মনে রাখতে ভুল হয় না। সাঁইত্রিশ পাওয়া মেয়ে সেগুলো দিব্যি পারে। সবকিছুকেই ভালবাসার জন্য সময় দিতে হয়। অংকের সঙ্গে এই যে ছোট্ট থেকে আমাদের এরেঞ্জড মেরেজ... অংক না জানলে সম্মানজনকভাবে বাঁচাই যাবে না... এর জন্যই কোথাও আমরা কেউ কেউ আর অংক ভালবাসতে পারি না। আমার তো ফিবোনাচি সিরিজ ভাল লাগত। নেটে জেনারেল পেপারে অংকের প্রশ্ন কখনও ভুল হয়নি। দিব্যি লাগত ভিন্ন ভিন্ন সমীকরণ মেলাতে। নব্বইয়ের ওপর না পেলে মুখ দেখানো যাবে না, এই চাপটার তো কোনও দরকার ছিল না তার জন্য। আজও খুব ইচ্ছে হয়... কেউ যদি একবার বুঝিয়ে দেয় থিটা কেন ধরে, হয়তো অপ্রয়োজনের আনন্দ নিয়েই ফের অংক বই খুলে বসব। বসা হয় না। কে যেন আমার আর অংকের ভুল বোঝাবুঝি সময়মতো মিটিয়ে দেয়নি। তাই আর কখনও মুখোমুখি আসা হল না। আমার যাবতীয় না-পারা 'বেহিসেবি' তকমার রোম্যান্টিকতা দিয়ে ঢেকে দিলাম, যদিও আসলে চেয়েছি যাতে ভাগশেষ না থাকে কখনও। আসলে চেয়েছি জমার সঙ্গে খরচ মিলে যাক। সমস্ত সম্ভাবনার অংকে দ্বিধাহীন উত্তর আসুক আর সব সমীকরণ ব্যালান্স হোক নিখুঁতভাবে। হল না। অংক মিলে যাওয়ার জীবন আর না মেলার জীবন - কোনটা কাম্য, ভাবতে ভাবতেই দিন চলে গেল। আর কখনও অংককে তেমন গুরুত্ব দেওয়া হয়ে উঠবে না। একবার ব্রেকআপ হয়ে গেলে যেমন চাইলেও বন্ধুত্ব রাখা যায় না! তেলমাখা বাঁশের অংকে সারাজীবন ধরে সাড়ে পাঁচটা বাঁদরই উত্তর বেরোয় গুপীদের, কিছু করার নেই। শুধু একজনের একটা অংক দেখে আমার, মানে আমারও মনে হয়েছিল অংক না পারায় পদ্মশ্রী দিই, সেইটা বলে শেষ করব। দিয়া, মানে আমার মামাতো বোন (তার দাদা আইএসআই-এ পিএইচডি করে) একবার একটা উপপাদ্য প্রমাণ করায় গোল্লা পেয়েছিল। প্রমাণ অংশটায় সবই ঠিক লিখেছিল, ফলে ও খুবই চেঁচামেচি করছে! সহসা দেখা গেল, ছবিতে মহিলা একটাও শীর্ষবিন্দুর নাম দেয়নি। তারপর দুই কুলাঙ্গার খুবই হাসাহাসি করে ফুচকা খেতে গেছিলাম।
আমার প্রচুর সিপিএম বন্ধুবান্ধব আছে। সবার কথা বলছি না। অনেকেই ঠিক যেটা করার সেটা করছে। কিন্তু কয়েকজন অল্পবয়সী অতি অকালপক্ক বাচ্চাদের পোস্ট দেখে লিটারেলি বিরক্ত লাগছে, তাদের কয়েকটা কথা বলে যাই। ভাইসব, 'এই যা হচ্ছে তা তোমাদেরই কর্মফল, তোমরা আমাদের ভোট দাওনি তারই পাপ', এই স্টেটমেন্টটা পাবলিক ফোরামে ছুড়ে দেওয়ার আগে একবার নিজেদের প্রশ্ন করতে শেখো, পাবলিক ভোটটা দেয়নি কেন। তোমরা তো এতবছর গদিতে ছিলে। এত্ত পারফেক্ট হলে নামলেই বা কেন, আর গত ভোটেই বা এরকম হাল হল কেন? কেন 'ভোট ফর লেফট' শয়ে শয়ে শেয়ার হয়েও লোকে চুপচাপ ফুলে ছাপ দিয়ে এল? যুদ্ধে ফিরে আসার প্রথম নিয়ম হচ্ছে নিজেদের দুর্বলতা চিহ্নিত করা, দ্বিতীয় নিয়ম হচ্ছে শত্রুকে দেখে শেখা। যে মহিলার খিল্লি ওড়ানো চলছে, তিনি কিন্তু আজ তোমাদের মতোই, বিরোধী পজিশন থেকেই খেলাটা ঘুরিয়ে নিয়েছিলেন। তোমরাও সেই একই পজিশনে থেকে কী করছ ভাই? অভিমানী নাকে কান্না? 'আমাদের যখন ভোট দাওনি, অব ভুক্তো'? যারা ট্রেন পোড়াচ্ছে, তাদের তো দিব্যি বলতে পারছ যে সাধারণ লোক সিএএ আনেনি, এনেছে সরকার। আর এবেলা ভুলে যাচ্ছ যে পিএম-এর ভোটটাও আমরা সাধারণ লোকেরা নিজেহাতে দিই না! নিজেদের চোখে পট্টি বেঁধে 'বেস্ট অফ দ্য বেস্টস' বলে গলাবাজি করলে এই বাস্তবতা হাওয়ায় মিলিয়ে যায় না যে এখনও পাবলিক তোমাদের বিশ্বাস করতে পারছে না। যারা বিজেপিকে ভোট দিয়েছে তাদের ভরসা এখনও জিততে পারা যায়নি, আর 'পাবলিক কর্মফল ভুগছে' বললে আরও পারা যাবে না। লোকে ঝাঁটা চিহ্ন বালতি চিহ্নকেও জিতিয়ে দেবে, কিন্তু বিরক্ত হয়ে তোমাদের ভোটটা দেবে না। এখন একটা ভাল সুযোগ এসেছে বিরোধী হিসেবে নিজেদের শ্রেষ্ঠ প্রমাণ করার। কারণ রাজ্য সরকার কিছুই করছে না। তোমাদেরই অনেক যুক্তিবুদ্ধিসম্পন্ন কমরেডরা কিন্তু স্ট্যান্ড নিচ্ছে। ক্লিয়ার কাট স্ট্যান্ড। কাউকে দোষারোপ করছে না, ঘ্যানঘ্যান করছে না, প্রতিরোধের কথা বলছে। যাদের পক্ষে সম্ভব, রাস্তায় নামছে। মানুষের ভরসা এগুলো দেখে ফেরে। 'আগে কী সুন্দর দিন কাটাইতাম' শুনে নয়। সময় থাকলে সেইগুলোয় যোগ দাও। পাবলিক, ইনক্লুডিং মি, যতই মূর্খ হোক... প্রকৃত বিরোধিতা আর নেপোর দই মারার চেষ্টার ফারাক বোঝে। যে পাবলিক বিজেপির বিরুদ্ধে দাঁড়াচ্ছে, যারা হয়তো রাজ্য সরকারের নিষ্ক্রিয়তা দেখলে তাদের বিরুদ্ধেও দাঁড়াবে, তাদের নিজেদের পাশ থেকে সরিয়ে বিপক্ষে দাঁড় করিয়ে দিলে বিশেষ কাজের কাজ হবে না। ধন্যবাদ।
ধর্ষণের শাস্তি কী হবে, তা নিয়ে বোধহয় কেউ কখনও একমত হবে না। কেউ বলবে মৃত্যুদণ্ড, কেউ বলবে যাবজ্জীবন, কেউ বলবে ক্যাস্ট্রেশন, কেউ মধ্যপ্রাচ্যের তুলনা টানবে। খুনিকে ফাঁসি দিলে আমরা অনেকেই খুশি হই, বলি বেশ হয়েছে। কিন্তু ধর্ষণের তুল্য এমন কোন শাস্তি সরকারি আভিজাত্য বজায় রেখে ধর্ষককে দেওয়া যায়, যাতে সে একইরকম কষ্ট ও অপমান ভোগ করে, জানা নেই। যারা ধর্ষক এবং খুনি, তাদের জন্য ফাঁসিও বড্ড কম মনে হয়। কিন্তু আমরা সকলেই কি জানি না, শাস্তির ভয়ে কখনও অপরাধ বন্ধ হয়নি? এমন কোনও অপরাধ আছে যা স্রেফ শাস্তির ভয়ে এ দেশ থেকে উঠে গেছে? ফলে শাস্তি নিয়ে আলোচনাটা এই মুহূর্তের দাবি নয় বোধহয়। এখনও এ দেশের লক্ষ লক্ষ লোকের মাথায় ঢোকে না যে ধর্ষণের সঙ্গে যৌনতার সম্পর্ক নেই, এটা নিয়ন্ত্রণ কায়েম করার একটা সহজ পন্থামাত্র। মাথায় ঢোকে না কারণ অনেকেই খুব শিক্ষিত বা সচেতন হয়েও মেয়েদের নিছক যৌনাঙ্গ ছাড়া কিছু ভাবতে পারে না। তাদের হাড় নেই, চামড়া নেই, স্নায়ু নেই, শিরা নেই, মাথা তো নেইই। চয়েস নেই। কনসেন্ট? নেই। শুধু যা খুশি ঢুকিয়ে দেওয়ার জন্য যোনি আছে। সেজন্যেই তো বন্ধুদের মধ্যে মাগী বা মেয়েছেলে বা লেডিস একটা গালাগালি। সেজন্যেই মেয়েদের আগলে রাখার কথা ওঠে। সেজন্যেই মেয়েদের 'সেফ' থাকা দরকার। সেজন্যেই পুরুষাঙ্গ প্রবেশ করানোর আগে পর্যন্ত খামচে কালশিটে ফেলে দেওয়া, চড় মারা, হিঁচড়ে টানা, গলা টিপে ধরা - এসব ফুটেজ পায় না। অন্তত 'শ্লীলতাহানি' পর্যন্ত যেতে হয় ছিছিক্কার ওঠার আগে। ব্রেকআপ হলে শুধু মেয়েদেরই স্লাট শেমিং হয়। কারণ 'জিগোলো' একটি যৌনপেশার কর্মী, কিন্তু 'বেশ্যাবৃত্তি' চরিত্রের ত্রুটি। আমাদের বান্ধবীদের বয়ফ্রেন্ডরা তাদের রাতে একা বেরোতে না দেওয়ার গর্বে মটমট করে, যেখানে একা না বেরোলে একটি মেয়েও জানতে পারবে না বিপদগুলো কাটাতে হয় কীভাবে। শরীরে জোর না থাকলেও কীভাবে মনের জোর এনে কোথায় লাথি মারতে হয়, কত জোরে চিৎকার করলে লোক জমা হতে পারে, ব্যাগে কী কী রাখা যায়, কাছেপিঠের থানা কোনটা, ১০০ ডায়াল করলে তারপর কী হয়, এসব কিছুই সে কোনওদিন জানবে না। আগে বলপূর্বক তাকে আটকে রাখা হত, এবার উপকার করার জন্য তাকে গৃহবন্দী করা হবে। এদিকে কাঠ-কাঠ হাত-পা হবে বলে মারামারি শেখানো হবে না, লোকে খারাপ ভাববে বলে খিস্তি শেখানো হবে না, বয়ফ্রেন্ড জুটবে না বলে তাকে রাগ সামলে রাখতে হবে অপার ধৈর্য নিয়ে, বৃথা ঝামেলা বাধবে বলে ইগনোর করতে শেখানো হবে। এ কোন ধরনের মেয়ে তৈরি করতে চলেছি আমরা? ভয়ে জুজু, অদৃশ্য বোরখা পরা? কেন মেয়ে এমন হবে না যাকে ধর্ষক ভয় পাবে? কেন মেয়ে এমন হবে না, যাকে দেখে 'মেয়েছেলে' গালাগালি মনে হবে না? কেন 'বরের সঙ্গে' ছাড়া একটা মেয়ে ইচ্ছে হলেও কখনও মদ খেয়ে দেখতে পারবে না কেমন খেতে, কেন বেড়াতে যেতে পারবে না পছন্দের জায়গায়, আমৃত্যু আড্ডা মারতে ইচ্ছে হবে না তাদের রাত্রি দশটার পর? রাস্তায় নামার যোগ্যতা যাদের নেই, তাদের কেউ আটকে রাখবে না... ঘরে বসে থাকবে মেয়েরা, যুগের পর যুগ? রাস্তাঘাট অপরাধমুক্ত রাখা যাদের দায়িত্ব, তারা মেয়েদের জিগ্যেস করবে 'আপনি এত রাতে বেরিয়েছেন কেন', কিন্তু মদ খেয়ে দুনিয়ার মা-বোন উদ্ধার করা বেহেড লোকগুলোকে কেউ প্রশ্ন করবে না তারা রাস্তার মোড়ে কী করছে? কেন? কারণ ধর্ষক আমাদের ঘর থেকে তৈরি হয়। আর যে কোনও মেয়ে, ধর্ষকের কারণে একদিন হঠাৎ 'ধর্ষিতা' আখ্যা পায়। মেয়েদের ঘরে তালা মেরে রাখা বন্ধ করে তাদের দুনিয়ায় ছেড়ে দিতে শিখুন। নখদাঁত বের করতে দিতে শিখুন। তাকে বলবেন না সে আনসেফ, বলুন 'তোমাকে নিজের সুরক্ষা লড়াই করে আদায় করে নিতে হবে'। যেমন ছেলেকে লড়াই করতে শেখান। তাকেও তো যে কেউ ফেরার পথে ছুরি মারতে পারে, কেড়ে নিতে পারে ওয়ালেট। তাকে 'আগলে রাখতে' চান, নাকি মার খেয়ে এলে বলেন 'লজ্জা করে না, পাল্টা না মেরে ছেড়ে দিলি?' মেয়েদেরকে আগে ঘরের লোকেরা মানুষ ভেবে যুদ্ধের জন্য তৈরি করতে শিখুন। আর ছেলেদের শেখান, মেয়েরা নিয়ন্ত্রণ করার জিনিস নয়। শেখান, একমাত্র নিয়ন্ত্রণ করা যায় নিজের মানসিকতা। মেয়েদের বলবেন না তারা ধর্ষিতা হতে পারে। ছেলেদের সাবধান করে বলুন, তারা ধর্ষক হয়ে উঠতে পারে। এই পৃথিবীর উন্মুক্ত জল-হাওয়া-মাঠ-পথঘাট, সবকিছুতে সবার সমান অধিকার। যে অন্যের অধিকার নষ্ট করবে, সে অপরাধী, ভয় তার পাওয়া উচিত। যে কাজ সেরে ফিরছে, আনন্দ করে ফিরছে, বাধ্য হয়ে ফিরছে, দুঃখ পেয়ে ফিরছে... সে ভয় পাবে না। কারণ ওইটা স্বাভাবিক। তাকে ছিঁড়েখুঁড়ে লাশ জ্বালিয়ে দেওয়াটা নয়। ভুল জিনিসকে নরমালাইজ করবেন না। স্বাভাবিকতার এর চেয়ে বড় ধর্ষণ আর হয় না। এইটুকু বুঝলে দেখবেন শাস্তি নিয়ে আর মাথাব্যথা করতে হবে না। আইনের যিনি প্রতিমূর্তি, তিনিও কিন্তু মহিলা। আর একটা সিনেমা ক'দিন আগেই মনে করিয়ে দিয়েছে, তাঁর হাতে তলোয়ারও থাকে। চোখে পট্টি দেখতে অভ্যস্ত আমরা সেটা ভুলে যাই। পট্টিটা নিরপেক্ষতার, গান্ধারীর নয়, সেটাও। আইনের অনুগামীরা যখন ওই পট্টির অন্ধত্বটুকু নিয়েছে, মেয়েরা নাহয় তলোয়ারটা আপন করে নিক। দিনের শেষে দাঁড়িপাল্লাটা কাজে লাগানো যাবে'খন। কেউ তলোয়ার তুললে আতুপুতু করে তার হাতে নিজের দরজার ছিটকিনি ধরিয়ে দেবেন না প্লিজ। পুনশ্চ: এই পোস্টটা যেহেতু সাম্প্রতিক ঘটনাগুলোর পরিপ্রেক্ষিতে, সেহেতু মেয়ে ও ছেলেদের জেনারেলাইজ করেই লেখা। ঠিক যেমন 'ধর্ষিতা' আপনাআপনিই স্ত্রীলিঙ্গ ও 'ধর্ষক' পুংলিঙ্গ হয়ে গেছে। যে লিঙ্গের মানুষই ধর্ষণ করুক ও যে লিঙ্গের মানুষই সেটার ভুক্তভোগী হোক, এই পোস্টের দ্বিতীয় অনুচ্ছেদ তাদের সবার জন্য। এই শব্দদুটোই একদিন অভিধান থেকে নিশ্চিহ্ন হয়ে যাক, লিঙ্গ নির্বিশেষে, এর বেশি কিছুই চাওয়ার নেই।
কারও কাছে আমি-সুদ্ধ স্কুলেজীবনের কোনও ছবি আছে? বা কারও বাড়ি গিয়ে-টিয়ে? একটু প্রফেশনাল কারণে প্রয়োজন। থাকলে ইনবক্স করতে পারিস?
এই খবরটা সবাইকে পড়তে অনুরোধ করছি। মহারাষ্ট্র ইলেকশন, পেঁয়াজের দাম, অস্থায়ী চাকরি... এসবের সঙ্গে সঙ্গে এগুলোও ঘটছে। আমাদের ঘরের পাশে। এ শহরে কেউ প্রেম করতে পারবে না। ইচ্ছেমতো কারও সঙ্গে বেরোতে পারবে না। নিজের ইচ্ছেমতো দাড়ি রাখতে পারবে না। এই জিনিসগুলো ক্রমে আমাদের জামাতেও আগুন হয়ে লাগবে। কারণ আজ আমাদের কাছে কোনও সমাধান নেই এই নীতিপুলিশির। কাল আমাদের সঙ্গে হলেও কোনও সমাধান থাকবে না। এ শহরে ধর্ষণ হবে, খুন হবে, গুন্ডাগিরি হবে, সবাই চোখ বুজে থাকবে। কিন্তু কেউ ভালবেসে কাছাকাছি এলে মার খেয়ে রক্তাক্ত হবে। প্রাপ্তবয়স্ক কারও নিজের পয়সায় মদ খেতে ইচ্ছে হলে মার খাবে। কারও চুমু খেতে ইচ্ছে হলে মার খাবে। গল্প করতে ইচ্ছে হলে গায়ে হাত উঠবে। কেন? মেয়ে বলে। 'মুসলিমের মতো দেখতে' বলে। এ শহরটা কবে থেকে এত টিপিক্যাল হয়ে গেল? আর গেলই যদি, আমরা এখনও কোন লজ্জায় প্রগতি, সাম্য আর স্বাধীনতার কথা বলি?
আমি বিশ্বাস করি নারীদিবসের মতো মেনস' ডে-ও সেলিব্রেট করা উচিত। থাক না একটায় মুভমেন্ট থেকে জন্মানোর বিপ্লবী ইতিহাস আর অন্যটায় 'তেলা মাথায় তেল দেওয়া'-র ব্যঙ্গ! উচিত, কারণ আজকাল কিছুই আমরা সেলিব্রেশন ছাড়া মনে রাখি না। মা-বাবার প্রতি কর্তব্য, ভাইবোনকে আনন্দে রাখা, প্রেমিককে চিঠি লেখা, কিছুই না। ফলে প্রতি বছর এই দিনটি পালন করতে হবে অত্যন্ত নিষ্ঠা দিয়ে, আর সকলকে নীচের কথাগুলো বলতে হবে। অতিরিক্ত ড্রামা চাইলে উপোস করে পুবদিকে মুখ করে সুর টেনেও বলা যেতে পারে, কিন্তু বলতে হবে। ১. পুরুষরা মেয়েদের 'স্বাধীনতা দেয়' না। এই পৃথিবীর জল বাতাস মাটিতে যেমন সবার অধিকার, স্বাধীনতাতেও ঠিক তেমনই। এককালে কেড়ে নেওয়া হয়েছিল, এখন মেয়েরা নিজেরা সাল্টে নিচ্ছে। এতে পুরুষের কোনও বাড়তি উদারতা নেই। ২. ছেলেমেয়ে নির্বিশেষে যে কেউ হিংসা ছড়াতে পারে, যে কেউ হিংসার বলি হতে পারে। মেয়েরা স্রেফ মায়ের জাত নয়, আর পুরুষও স্রেফ অনস্ক্রিন রঞ্জিত নয়। কন্ট্রোল ফলাতে যে দাঁতনখ বের করবে সে যেই হোক, খারাপ। ৩. 'মাগীপনা' একটি গালাগালি নয়। মেয়েরা যা যা করে তাতে গর্ভযন্ত্রনা আর পিরিয়ড ক্র‍্যাম্প সহ্য করাও পড়ে যা নিয়ে কারও বাপ-ঠাকুরদার কোনও আইডিয়া নেই। ৪. 'হাতে চুড়ি পরে বসে থাকা' আর 'চুল আঁচড়ে দাঁড়িয়ে থাকা'-র কোনও তফাৎ নেই। দুটোই যার যার চয়েস। ৫. অন্যের মা-বোন ছাড়াও, অন্য কোনও খিস্তি আবিষ্কারের চেষ্টা হোক, বাঙালি যথেষ্ট ক্রিয়েটিভ। ৬. জন্মের সঙ্গে সঙ্গে শারীরবিজ্ঞান মতে লিঙ্গ নির্ধারিত হয়। তারপর সে কী হয়ে উঠবে সেটা তার ব্যাপার। একান্তই তার। ৭. মেয়েদের রক্ষা করা একা ছেলেদের দায়িত্ব নয়। মেয়েরা একা রাস্তায় না বেরোলে সম্ভাব্য বিপদ ও তার থেকে রক্ষা পাওয়ার উপায়, কোনওটাই তার জানা হবে না। কাজেই অযাচিত শিভ্যালরি দরকার নেই। বরং সাহায্য চাইলে পাশে দাঁড়াক। একটা দরজা খুলে দেওয়ার চেয়ে সেটা বেশি কাজের। ৮. বেসিক রান্না করা, ঘর গোছানো, জাঙিয়া ধোয়া, চা বানানো, এগুলো সব মানুষের শিখে রাখা দরকার। ঘুম থেকে উঠেই বা অফিস থেকে ফিরেই এগুলো করতে মেয়েদের যথেষ্ট বিরক্ত লাগে। ৯. সিগারেট বা মদ অতিরিক্ত খাওয়া সবার পক্ষে ক্ষতিকর, আর নেশাটা থাকলে সেটা সবার ক্ষেত্রে একইরকম ক্রেভিং-এর। জ্ঞান দিতে হলে ছেলেমেয়ে দুজনকেই দেওয়া হোক, নয়তো একেবারেই মুখ বন্ধ রাখা হোক। এবং ১০. কনসেন্ট কাকে বলে সেটা সক্কলের শিখে রাখা দরকার। 'মেয়েদের না মানেই হ্যাঁ' যতটা রাবিশ বাক্য, 'ছেলেদের সেক্সে না নেই'-ও ততটাই। এইগুলো বছর বছর বলতে থাকলেই একদিন অবলা নারী ও দর্দ না হওয়া মর্দ পরস্পরকে মানুষ ভাবতে শিখবে বলে আশা রাখা যায়। যেদিন সেলিব্রেশনের কোনও ইস্যু থাকে না, এমনিই ভালমন্দ গিলে গানফান চালিয়ে ফুত্তি করা যায়... এমন দিন কে না চায় বলুন তো?
পৃথিবীতে বড় বেশি লোকের সঙ্গে ভাল ব্যবহার করে ফেলেছি। মিথ্যেবাদীকে মুখের ওপর মিথ্যেবাদী বলা হয়নি। যে সারাজীবন পড়াশোনা না করে দামি বইয়ের ছবি দেখিয়ে কেত মারে তাকে 'অশিক্ষিত' বলা হয়নি। যে মুখে প্রগতি দেখিয়ে বিপদে জ্যোতিষী খোঁজে, গলায় নারীবাদ ঝুলিয়ে ঘরে মধ্যযুগ পোষে তাকে ভণ্ড বলা হয়নি। অহেতুক অজুহাতে টাকা চাওয়ার উত্তরে 'না' বলা হয়নি। বলা হয়নি যে কাউকে ভালবাসতে গেলে যে গভীরতা লাগে তা ওপরচালাকি দিয়ে হয় না। বলা হয়নি যে লোকের টাকায় বিলাসবহুল অকর্মণ্য জীবন যাপন করার চেয়ে নিজের উপার্জন বেশি সম্মানের। বলা হয়নি যে নিজের ভাষা খোঁজা একটা সাধনা, একই কাঁদো কাঁদো উপমার পয়সা ঘষে বেশিদিন নেশা ধরানো যায় না। গর্জন করে, হুঙ্কার করে অযোগ্যকে অযোগ্য বলতে পারিনি, মিথ্যে অহংকারের প্রাসাদ গুঁড়ো করে দেওয়ার ক্ষমতা থাকলেও প্রয়োগ করিনি। তার চেয়ে বরং ভেবেছিলাম নিজের জমিটুকু নিজের লড়াইয়ের পর বুঝে নিলে এদের মাথা আপনি নেমে আসবে। কিন্তু এদের মাথা নামে না। কারণ, অপমান করতে রুচি লাগে না। আমরাই চুপ করে যাই, কারণ ভাবি, অবজ্ঞা করতেই বুঝি আভিজাত্য লাগে। আর সেই মোহে আমরা কেউ সুন্দর মুখোশ টান মেরে ছিঁড়ি না। কেউ ছেঁড়ে না। আড়ালে দুঃখ করে শুধু। আর তাই কোনও কোনও দুপুরবেলা, কাজের সময়, অকারণ, এক-একজন পৃথিবীর কোনও কাজে না লাগা জীব এসে আচমকা ছোবল মেরে যেতে পারে। এখনও পারে। কিন্তু আমরা, তার কোনও বিশ্বাসভঙ্গক্লিষ্ট বন্ধু, প্রতারিত প্রেমিক, সর্বস্বান্ত গুণমুগ্ধ সময়মতো তাকে প্রাপ্য থাপ্পড় কষাতে পারিনি।
'তবু ভাল থাকিস' বলে একটি কবিতা নবনীতা দেবসেন লিখেছেন বলে ফেসবুক- হোয়াটসঅ্যাপ ছেয়ে গেছে। এটা যদি সত্যি ওঁর লেখা হয় তবে কবে কোথায় ছাপা হয়েছে সেটা স্পষ্ট জানতে চাই, কারণ এটি ওঁর লেখা বলে আমার মগজ বিশ্বাস করতে চাইছে না। আর যদি এহেন প্রমাণ না থাকে, তবে মানুষটা চলে যাওয়ার সঙ্গে সঙ্গে একটুও যাচাই না করে এই ব্যাপারটা কেন তাঁর নামের সঙ্গে জোড়া হচ্ছে সেটাও জানতে চাই। নীচের কমেন্ট দ্রষ্টব্য, যেখানে দেখা যাচ্ছে এই জিনিসটি নবনীতা সেন নামের জনৈকা কবির লেখা। আপনারা যাঁরা হুড়মুড় করে শেয়ার করেছেন, তাঁরা যদি উপযুক্ত প্রমাণ দিতে না পারেন, তবে সদ্যপ্রয়াত একজন অত্যন্ত উঁচুমানের কবি ও সাহিত্যিককে নিয়ে ভুল তথ্য ছড়ানো বন্ধ করুন। এর চেয়ে বেশি অসম্মানের আর কিছু হয় না। 
মিটু নিয়ে একের পর এক ঘটনা সামনে আসছে। আমি এই জায়গাটা নিয়ে ক'দিন আগে পর্যন্তও একটু নড়বড়ে অবস্থানে ছিলাম। কারণ ঘটনাচক্রে এমন কাউকে কাউকে চিনি, নারী ও পুরুষ দুইই, যারা নিজেরা ফুটেজ খেতে সব করতে পারে। খুব সহজে অন্যকে দাগিয়ে দিতে পারে কারণ এইসব অভিযোগ প্রমাণ করা যায় না। কিন্তু একটু আগে বিভিন্ন বন্ধু মারফত শর্মিষ্ঠার পোস্ট সামনে আসার পর আর নড়বড়ে অবস্থানে থাকতে পারছি না... কারণ কয়েকজনকে সন্দেহ করার কারণে এমন অনেককে সন্দেহ করা অযৌক্তিক, যাদের ভয়ংকর সব অভিজ্ঞতা হয়েছে। এইসব কথাগুলো ট্রমা কাটিয়ে, মুখ ফুটে বলা অত্যন্ত শক্ত কাজ। যাঁরা বলছেন, তাঁরা নিজেরা কিছু পেতে বলছেন না, বরং অন্যকে সাবধান করতে সচেষ্ট, তা তাঁদের বয়ানেই বোঝা যায়। আর একজন বললে যখন পরপর আরও অনেকজন সাহস পেয়ে বলেন, তখন অবিলম্বেই চেনা যায় কে কোন জাতের নোংরামি দীর্ঘদিন ধরে করে আসছে। এ কথা বলে বলে আমরা ক্লান্ত যে একজন যৌনকর্মীকেও 'এভেইলেবল' ধরে নেওয়া যায় না, তাঁর সম্মতি প্রয়োজন। আর যারা অল্পবয়সী, লাজুক ছেলেমেয়েদের অদূরদর্শীতার সুযোগ নিয়ে, নানাভাবে চাপ দিয়ে যৌন নির্যাতন করে থাকে তারা যে-ই হোক, বিপজ্জনক সেক্সুয়াল প্রেডেটর। একজন 'না' বলছে, এটা বুঝতে কিছু তীব্র উচ্চমানের আই কিউ লাগে না। এর কী সমাধান জানি না, কিন্তু আপাতত সোশ্যাল মিডিয়ায় মুখোশ খোলা দিব্য কাজে আসছে বলেই দেখছি। ফলে আশা জাগছে। এ ব্যাপারে কয়েকটা কথা মনে হচ্ছে, তাই সোশ্যাল মিডিয়াতেই বলতে চাই। প্রথমত, আমাদের ইনবক্সে যে গুচ্ছ বদ মেসেজ আসে, তাদের ইগনোর বা ব্লক করাটা সমাধান নয়, এটা বোঝার দিন এসেছে। কেউ গায়ে হাত তুললে বা অ্যাসিড ছুড়লে তবে সেটা আপত্তিকর, ক্রমাগত মেসেজে অকারণ ঘনিষ্ঠ হতে চাওয়াটা থামিয়ে দিলেই ল্যাটা চুকে যায়... এটা খুবই ভুল ধারণা। নইলে এই রোচিষ্ণু সান্যাল লোকটি আমার কথা বন্ধ করে দেওয়ার পরেই ভদ্রলোক হয়ে যেত, এতকাল ধরে অসভ্যতা চালিয়ে যেতে পারত না। একজন ইগনোর করলে এরা অধিকতর লালসা নিয়ে অন্য কাউকে বিরক্ত করতে শুরু করে এবং কারও কাছে থাবড়া না খাওয়ার দরুন ক্রমশ অপ্রতিরোধ্য হতে শুরু করে। এদের গোড়াতেই কড়া ভাষায় খিস্তি করা ও ভয় দেখানো একান্ত জরুরি। এটাকে ওভার রিয়েক্ট করা বলে না, সচেতন করা বলে। দ্বিতীয়ত ডিয়ার জনগণ, প্লিজ আপনারাও বুঝুন, একজন ফ্রেন্ড লিস্টে রেখেছে মানেই সে আপনার সঙ্গে গালগল্প করতে চায় এমন নয়। কিছু মানুষ স্রেফ অন্যের পোস্ট দেখবে বলেও ফেসবুক করতে পারে, সেটা তার নির্বাচন। আপনার তাকে ভাল লাগতেই পারে, সেটা নিজের কাছেই রাখুন। ব্যক্তিগত বন্ধুত্ব কেউ ফেসবুক থেকে খোঁজে না এখন। ফলে কেউ উৎসাহ না দেখালে এবং আপনাদের অর্থবহ কিছু বলার না থাকলে ক্রমাগত পিং করে যাওয়াকে আসলে বিরক্ত করা বলে। আপনারা আজকে 'প্লিজ পিং করবেন না' শুনে সামলে গেলে কালকে খিস্তি খাওয়া থেকে মিটু-তে নিজের নাম দেখা, সবটা এড়াতে পারেন। তৃতীয়ত, আপনাদের সকলেরই অল্পবয়সী ভাই-বোন-বন্ধু-ছাত্রছাত্রী-সহকর্মী থাকে। তাদের এই শিক্ষাটা দিন যে কেউ ভাল শিল্পী মানেই ভাল মানুষ হবে তার নিশ্চয়তা নেই। খুব ছোটবেলায় 'আই লাভ সোনু নিগম, কী সুন্দর দেখতে' বলে বাবার কাছে কানমলা খেয়েছিলাম। বাবা বলেছিল, 'লোকটা ভাল গান করে, তার গানটাকে ভালবাসো। ভাল দেখতে বলে ভালবাসবে, বা ভাল গান গায় বলেই লোকটাকে ভালবাসবে, এ আবার কী?' তখন রাগ হলেও পরে বুঝেছি, কথাটা খুব জরুরি। প্রিয় অভিনেতা পর্দায় মন জুড়ে থাক, প্রিয় শিক্ষক ক্লাসরুমে। এর বাইরে তাদের কাছে আসতে গেলে ততটাই যাচাই করা দরকার, যতটা আমরা উটকো লোককে করি। এরাও উটকো, অচেনা লোকই। মুখগুলো বারবার দেখা বলেই তারা কাছের কেউ হয়ে যেতে পারে না। আমার তার শিল্প ভাল লাগে বলে নিজেকে তাদের কাছে এতটা খেলো করে দেব না যে, তারা ব্যবহার করতে পারে। চতুর্থত, বড় কষ্টে বলছি, মানুষের ওপর বিশ্বাস একটু একটু হারাতেও শিখুন। এ যুগে খুব কম লোক বিনা ধান্দায় উপকার করে। যারা সে দুর্লভ গুণে গুণী, তাদের একটু বাজিয়ে দেখলেও কিছু ক্ষতি হবে না। কিন্তু প্রথমেই বিশ্বাস করে ফেলাটা ক্ষতি করে ফেলতে পারে। সাবধান হন। যদি আশেপাশে কাউকে অকারণ একতরফা দুর্বল হতে দেখেন, তাকে বাস্তববাদী কথা শোনান। আপনার কথা শুনে কারও ঘোর ভেঙে গেলে সেই কষ্ট সে ঠিক সামলে নেবে। কিন্তু পছন্দের মানুষ নিজে হাতে যখন বিভীষিকা তৈরি করে, সে কষ্টের ভার অসহনীয়। শেষ যা বলার... যে যা বলছে, শুনুন। আগ্রহ নিয়ে না হোক, সহানুভূতি নিয়ে শুনুন। আপনি শুনলে, হুটহাট জাজমেন্টাল মন্তব্য না করলে আরও অনেকে বলবে। অনেক কথা, অনেক অভিজ্ঞতা। আপনি প্রথমে বিশ্বাস না-ই বা করলেন। একটু সময় দিন নিজের দ্বিধাকে। কিন্তু ওই সময়টুকুই একদিন দেখবেন আপনাকে সত্যের মুখোমুখি পৌঁছে দেবে। আমি যাকে ভাল বলে চিনি সে আদপে ভাল কিনা, নাকি অনেক অনেক জান্তব মুখোশ ধামাচাপা পড়ে আছে চামড়ার নীচে... একদিন জানতে পারবেন ঠিক। কিন্তু আগেই যে বলছে তাকে অপমান করবেন না। যদি শুধুই ব্যক্তিগত পছন্দের মোহে ভুল পক্ষ বেছে নেন, একদিন এই অপমান সহস্রগুণে আপনার কাছে ফিরে আসবে। কে জানে, হয়তো আপনার ঘরেই। তখন যে কষ্ট হবে, তার ভার, ওই যে বললাম, অসহনীয়! কেউ ছোটবেলা থেকেই পোড় খাওয়া হয় না। অকারণ গালিগালাজ বা মারামারি ভাল লাগে, এমন স্বাভাবিক লোকও দুর্লভ। ফলে বেশিরভাগ মানুষই তাদের ওপর হওয়া প্রাথমিক নির্যাতনের শক বহুদিন বয়ে চলে। হয়তো এই আমারও বলার আছে কিছু, সব পিছুটান কাটার অপেক্ষা করছি, একদিন বলব বলে। হাজার একটা চিন্তা আসে বলার আগে। লোকের আক্রমণ কীভাবে সামলাব, মা-বাবার ওপর কতটা চাপ আসবে, প্রিয় মানুষটি পাশে দাঁড়াবে কি না... বহু কিছু আমাদের পথ আগলে বলে, 'উপেক্ষা করো। ধরে নাও কিছু হয়নি'। কিন্তু কিছু না হলে একটা আশ্চর্য ভয়, ট্রমার স্মৃতি বারবার ফিরে আসবেই বা কেন? যাঁরা বলছেন, সবাই হয়তো আইনের পথে যাবেন বলে বলছেন না, ঘটনাগুলো কোথাও বলে ফেলে একটা ক্লোজার চাইছেন। বাকি জীবনটা একা বয়ে বেড়ানোর হাত থেকে নিষ্কৃতি চাইছেন। তাঁদের প্রাপ্য সম্মান দিন। সেলাম করুন। এটুকু অন্তত বলুন যে, আমি শুনলাম। কষ্টের শরিক হতে না পারি, কষ্ট লাঘবের এই চেষ্টায় সঙ্গী হলাম। এটুকু করতে কোনও হ্যাশট্যাগ লাগে না। যে অভিযুক্তরা কাগজের পাতায় হেডলাইন হচ্ছে, তাদের পাশাপাশি, যাঁরা অভিযোগ করছেন তাঁদের নিয়ে সগর্ব আলোচনা হোক। তাঁদের নাম আমরা যেন লড়াকু এক-একটি মুখ হিসাবে দেখতে পাই। এই মুখগুলোর দিকে তাকিয়ে যেন আমাদের আগামী প্রজন্ম বড় হয়... এই মুখগুলোর আলো যারা কেড়ে নিয়েছিল, তাদের ঠিকুজি-কুষ্ঠী জেনে নয়।
আমার এই পুজোর বেশিরভাগটাই কাটল দেবদীপের গান আর লিংক শেয়ার করে। আজ কয়েকটা কথাও ভাগ করে নিতে চাই। কারণ আজ একটা সাংঘাতিক দিনের তিথিপূর্তি। দু'বছর আগে অষ্টমীর সন্ধ্যায় বিবাহবিমুখ একটি ছেলের বাড়িতে একটি মেয়ে ঝরঝরিয়ে কাঁদছিল। তার নাক মোছার ঠেলায় অর্ধেক কথাই বোঝা যাচ্ছিল না, কিন্তু মোদ্দা বক্তব্য ছিল, 'কথা দিচ্ছি বিয়ে নিয়ে যা যা ভয় পাস, তার কিচ্ছুটি হতে দেব না, প্লিজ রাজি হ'! রীতিমতো উচ্ছে গেলা মুখ করে সেদিন 'আচ্ছা কাঁদে না, নে রাজি' বলেছিল। তারপর আইনি বিয়ের বছর ঘুরে গেল। আমি কি আমার কথা রেখেছি? হয়তো পুরোটা না। সাংসারিক ঝামেলা থেকে পুরোপুরি মুক্ত করতে পারিনি ওকে। সকালে আলু-পটল আনতে যেতে হয় না, কিন্তু এখনও আমার অসুখবিসুখ হলে ওকেই বারাসাত ছুটে আসতে হয়, নিজেরটা নিজে সামলে নিতে এখন আর কম বয়সের মতো পারি না যে! কিন্তু একটা কথা রেখেছি বলেই আশা করি... আমার কাছে একটা বিয়ে এক্সিকিউট করা মানে একসঙ্গে যুদ্ধ করা। লড়াই করা, কাঁধে কাঁধ মিলিয়ে। এ বছরটা আমাদের লড়াই করতে হয়েছে। দেবদীপ এ বছর বিভিন্ন কারণে ব্যান্ড ছেড়ে বেরিয়ে এসেছে। পুজোয় নিশ্চিত শো এবং উপার্জন, মানসিক স্থিরতা, ভবিষ্যৎ নিয়ে স্বস্তি, এই লোভগুলো জলে ভাসিয়ে দিয়েই বেরিয়ে এসেছে। কেন? নিজের স্বপ্নটা আরও জোরদার করে দেখবে বলে। বাংলা নিয়ে পড়াশোনা করেনি ও, ওর মাস্টার ডিগ্রি সরোদে, ওর ঘুমে-জাগরণে গিটার, দু'দিন আগে জানলাম বাঁশিতে ফুঁ দিতেও একটু-আধটু জানে। কিন্তু, কীভাবে যেন ওর স্বপ্ন হয়ে উঠেছে বাংলায় গান তৈরি। কিছু গানের ভাষা অতি সহজ, কিছু গানে কথার মারপ্যাঁচ আছে... কিন্তু সবই বাংলা। সুর নিয়ে বেশি ভাবে না, শ্রোতা চট করে গেয়ে ফেলতেও পারবে এমনভাবেই সুর বসায়। একদিন বাঁধা মাইনের চাকরি ছেড়ে বেরিয়ে এসেছিল এই স্বপ্নের তাগিদে। এবার যেটুকু বা বাধ্যবাধকতা ছিল, সেটুকুও সরিয়ে দিয়েছে। শুধু গান নিয়েই থাকবে ও, এটাই ওর জেদ। আর আমি এই যুদ্ধে ওর পাশে দাঁড়াবই দাঁড়াব, এটা আমার জেদ। গত ক'দিন ধরে অনেকের ইনবক্সে গানের লিংক পাঠিয়েছি, সাবস্ক্রাইবের অনুরোধ জানিয়েছি... এগুলো কখনও কারও জন্য করিনি। করার তাগিদ আসেনি। এবার করতে ভাল লাগছে। নিজেও তো বাংলা জাপটে-জড়িয়ে বেঁচে আছি। যে মানুষটা বাংলা গানের জন্য সব ছাড়তে পারে, তার জন্য আপনা থেকেই এসব হয়ে যায়। আমি সব করতে রাজি, নিজের কাজের জায়গায় পাগলের মতো পরিশ্রম করতে রাজি, যাতে এই লোকটার স্বপ্ন আকাশ পায়। কারণ বাংলা গানের শব্দ বেয়ে বেয়ে কখন যেন এটা আমাদের স্বপ্ন হয়ে গেছে। যে স্বপ্নটা আমরা আরও অনেকের মধ্যে ছড়িয়ে দিতে চাই। যে স্বপ্নটার হাত ধরে আমরা দেখাতে চাই, বাংলায় এখনও অনেক কিছু লেখার আছে, গাওয়ার আছে। আমাদের হাত পাতার দরকার নেই অন্য কিছুর কাছে, যতক্ষণ স্বরবর্ণ ব্যঞ্জনবর্ণ আমাদের রাজকোষে আলো ছড়াচ্ছে। 'এক দেশ এক ভাষা'র চোখরাঙানির সামনে দাঁড়িয়ে এই আমাদের ধর্মযুদ্ধ, কারণ শিল্পীর শিল্প ছাড়া অন্য কোনও ধর্ম নেই। এই লড়াইয়ে আমি আমৃত্যু জড়িয়ে আছি দেবদীপের সঙ্গে। আপনাদের সঙ্গে পেলে তা আরও জোরদার হবে। আপনাদের থেকে তেমন কিছু চাই না আমরা। শুধু একটু ভালবেসে গান শুনবেন। ভাল লাগলে বলবেন, খারাপ লাগলে ভালবেসেই বলবেন আর কী কী হলে ভাল হয়। আসলে বাংলা ভাষার সঙ্গেই সংসার করব বলে ওকে কথা দিয়েছিলাম। আমাদের এই সংসার আপনাদের সবার জন্য এবার সাদরে দরজা খুলে দিল। আমাদের বৈঠকখানায় এবার আরও নতুন গান গজিয়ে উঠবে, সরোদ বাজবে... কী জানি একদিন লজ্জা আর ল্যাদ ঝেড়ে আমিও হয়তো লুকিয়ে রাখা কবিতার খাতা বের করব। আপনারা আসবেন তো? থাকবেন তো পাশে? তাহলে ঠিক একদিন সমস্ত প্রতিশ্রুতি পালন করতে শিখে যাব। আসলে এ লোকটা কোনওদিনই 'শুধু তুমি আর আমি'-র বাঁচায় বিশ্বাস করেনি। আমাদের ভালবাসা ঝলমল করে ওঠে বন্ধুদের সান্নিধ্যে। স্টারবাকসে একান্তে কফি খেয়ে আসার পরেও ঘাটে বা নন্দনে চা না খেলে, ওলিওর এগরোল নিয়ে আড্ডায় না ঢুকলে ঠিক জমে না। আমাদের স্বপ্নগুলোও তাই শুধু 'আমাদের' দ্বৈতসংগীত হয়ে থাকলে মন ওঠে না। জীবনটা তো কোরাসের, হারমনির। এই নতুন চ্যানেল, এইসব নতুন গান... সবই তাই আপনাদের সবার। আমাদের শারদীয় প্রীতি ও শুভেচ্ছা। বিজয়ার প্রণাম ও কোলাকুলি। দীপাবলির আলো। যদি পৌঁছে যায়, জানবেন আমাদের প্রত্যেকটা অষ্টমী আহ্লাদে আটখানা হয়ে কাটছে... আর আমিও একটু একটু করে গলা উঁচু করে হুমকি দিতে পারছি, 'খবরদার যদি গান ছাড়া জীবনে অন্য কিছু করার চেষ্টা করেছিস!' বলতে পারছি, 'আমি আছি তো! সবাই আছে তো! যা লিখতে বস!' সঙ্গে থাকবেন তো?
অনেকদিন পর আমি সৃজিত মুখার্জির একটি সিনেমা নিয়ে প্রকাশ্য পোস্ট দিচ্ছি। মতামত অতি অবশ্যই ব্যক্তিগত। আমি এমন কেউ নই যার লেখায় জনমানসে বিশেষ প্রভাব পড়বে, আবার এমন কেউ, যার কিছু ভাল বা খারাপ লাগলে প্রকাশ্যে বলা স্বভাব। এই সিনেমাটা নিয়ে যত রিভিউ আমার চোখে পড়ল, সবই এক্সট্রিম ভাল বা এক্সট্রিম খারাপ বলছে। আমার প্রতিক্রিয়া মিশ্র। কাজেই লিখতে বসলাম। ভণিতা অংশ লেখার কারণ... যাঁরা আগ্রহী নন, এড়িয়ে যাবেন। আমার মনে হয়, একটা সিনেমা কেন তৈরি হচ্ছে সেটা একটা গুরুত্বপূর্ণ বিষয়। কিছু সিনেমা তৈরি হয় নিছক আনন্দের জন্য, সেগুলোও সৎ সিনেমা, যদি পরিচালক তাঁর সে উদ্দেশ্য স্বীকার করেন। কিছু সিনেমা একই প্রেম-মনভাঙা-ঈর্ষা-আপস নানা বোতলে ভরে পেশ করে, তাদের অন্যকিছু বলার নেই। তাদের আমি সসম্ভ্রমে এড়িয়ে যাই। সম্ভ্রম কারণ বক্স অফিস! একটা বিপুল পরিমাণ দর্শক দেখে তো! এভাবেই, কিছু সিনেমা তৈরি হয়, যেগুলো ভাল হোক বা খারাপ, শুধু বানানো হয়েছে বলেই আমার দেখাটা জরুরি মনে হয়। জরুরি মনে হয়েছিল 'রাজলক্ষ্মী ও শ্রীকান্ত' দেখাটাও, শুধু এই কারণে যে সে একটা চ্যালেঞ্জ ছুড়েছিল বাংলা ছবির বাজারকে। দেখার সুযোগ হয়নি বলে নিজেকে ক্ষমা করতে পারব না। 'গুমনামী' রিলিজ নিয়ে পরিচালকের কণ্ঠরোধ করার যে চেষ্টা হয়েছিল, তার বিপক্ষে দাঁড়িয়েছিলাম। তাই সিনেমাটাও দেখতে গিয়েছিলাম। জানতে, কেমন প্রশ্ন তুললে একটা সিনেমা তৈরির আগে থেকে তাকে ধামাচাপা দেওয়ার চেষ্টা হয়। বুঝতে, আমরা যেটুকু জানি, তার বাইরে আর কী কী জানার আছে। ভাবতে, ২০১৯এর পুজোয় দাঁড়িয়ে ঠিক কী ভাবার আছে নেতাজিকে নিয়ে। আগে ভালগুলো বলি, কারণ বহুদিন পরে সৃজিতদার একটা সিনেমা আমার ৭৫%ই ভাল লেগেছে। প্রথমে প্রসেনজিৎ। যাঁকে পুরো সিনেমায় একবারও প্রসেনজিৎ বলে শনাক্ত করতে ইচ্ছেই হয়নি। এই ভদ্রলোক যত দিন যাচ্ছে, তত জাত চেনাচ্ছেন। তারপর অনির্বাণ। এতটা স্ক্রিন স্পেস সৃজিতদার সিনেমায় তাঁর এই প্রথম এবং সেটার যথাযথ সদ্ব্যবহার তিনি করেছেন। চরিত্রটার যে যে শেড প্রয়োজন ছিল, সবকিছু করেছেন। তিন বছর এ চরিত্রটা লড়াই করেছে, সেটা বিশ্বাসযোগ্য মনে হয়েছে তাঁর অভিনয়ের ভাঙাচোরা দেখে। তবে ফ্ললেস বলব না, সেটার বিশদ বিবরণ খারাপের অনুচ্ছেদে বলব। তবে এই সিনেমার আসল নায়ক হচ্ছে রিসার্চ। আমি সাধারণ লোক, ইতিহাসের সঙ্গে সম্পর্ক মাধ্যমিকে চুকিয়ে আসা। কিন্তু এই সিনেমার দৌলতে এমন অনেক তথ্য পেয়েছি, যা আদৌ ছিল বলে জানতাম না। এবার অন্তত 'দেখি তো ঠিক বলছে কিনা' জানার জন্য হলেও তথ্যগুলো হাতড়ে দেখতে চাইব। এই দেখতে চাওয়াটাই বোধহয় এই সিনেমাটা দেখতে যাওয়ার বিনিময়ে সবচেয়ে বড় প্রাপ্তি। শেষপর্যন্ত কী হল তা জানার ইচ্ছেয় হলে প্রতিটি লোক শেষের লেখাগুলো পড়ার জন্য দাঁড়িয়ে ছিল। এ জিনিস অনেকদিন একটা ভর্তি হলে দেখিনি। আর দেখতে দেখতে আমার 'টুয়েলভ অ্যাংরি মেন'-এর ওই কথাটা মনে পড়ছিল, 'রিজনেবল ডাউট'। গুমনামী বাবাই নেতাজি কিনা তা নিয়ে আমরা কেউ নিঃসন্দেহ নই। কিন্তু এটা অন্তত মনে হচ্ছিল, যদি হন? যদি? তাহলে কী বিপুল অভিমান আর হতাশা নিয়ে তিনি চলে গেছেন! তাহলে ১৯৮৩ সালে দেশের কী কী অবক্ষয় দেখে গেছেন তিনি আর কী কষ্টে ছটফট করেছেন নিজের জীবনব্যাপী যুদ্ধের এই মূষিক প্রসব দেখে! আর তার পরেই মনে হল, যদি না হন? তাহলে এই প্রশ্নগুলোর উত্তর কেউ দিল না কেন? কেন আজকেও কেউ বলল না, ঠিক কী হয়েছিল তাঁর? কেন এতগুলো ফাঁক কেউ দায়িত্ব নিয়ে পূরণ করছে না? কেন ইতিহাস বইয়ে এইটা অন্তত স্বীকার করা হয় না যে 'পুরোপুরি জানা যায় না তাঁর শেষ জীবনে কী হয়েছিল'? এই যে দোলাচল নিয়ে হল থেকে বেরনো, এই 'কেন'গুলোর মধ্যে হাঁটতে হাঁটতে বাড়ি ফেরা, এটাই তো সব। একজন স্কলার হিসাবে এই প্রশ্নগুলো আমার কাছে একটা পুজোর সিনেমা থেকে পাওয়া প্রত্যাশিত ছিল না মোটেই। পেয়েছি, এটা মুক্তকণ্ঠে স্বীকার করতে আমার কোনও কুণ্ঠা নেই। এছাড়া হ্যান্ডহেল্ড ক্যামেরার এফেক্টগুলো বেশ ভাল, সাদাকালো অংশগুলো তো বেশ ভাল লেগেছে পর্দায়। বাস্তব তথ্যের সঙ্গে প্রস্থেটিকের নেতাজি বড় ভাল মিশ খেয়েছে। আর আমি আরেকটা কারণে বেশ কৃতজ্ঞ... দ্বিজেন্দ্রলাল রায়ের শহরের মেয়ে আমি। আমাদের বড় প্রিয়, বড় কাছের গান বড় পর্দায় তুলে ধরার জন্য ধন্যবাদ। এবার খারাপ। প্রথমেই একটা বড় অভিযোগ, যেটা 'এক যে ছিল রাজা'-তেও ছিল। পরিচালক সিনেমায় অন্তত প্রমাণ করে দিলেন যে গুমনামী বাবাই নেতাজি। যেমন পূর্বে উল্লিখিত সিনেমায়, ভাওয়াল সন্ন্যাসীই মেজকুমার। কিন্তু গুমনামী থিওরির কিছু জোরদার বিরুদ্ধ মতও নিশ্চয়ই আছে। সেটা তুলে এনে কচুকাটা করলে বোধহয় বেশি ভাল হত। তার বদলে পালমশাইকে শুরু থেকেই রিডিকিউল করা এবং তাঁর মুখে বিনা প্রমাণে শুধু সারকাজম আর 'ঢপ, আষাঢ়ে গপ্প'-র মতো সংলাপ বসানো একটু একপেশে। তিনি যদি আরেকটু পোক্ত প্রশ্ন তুলতেন, কোর্টরুম ড্রামাটাও তুখোড় হত, কনভিন্স করাটাও। শেষে যদিও কিছুটা কৈফিয়তের মতো করে বলা আছে যে সবটা এখনও অমীমাংসিত, কিন্তু সৃজিতদা এই চ্যালেঞ্জটা নিলে সিনেমাটা আরও বেশি গুরুত্বপূর্ণ হত। চন্দ্রচূড় একা ইন্দ্রজিৎ হয়ে রইল, বিপক্ষে তেমন জোরদার লক্ষ্মণ পেল না। দ্বিতীয়ত, বড় বেশি আবহসংগীত। যেখানে চিঠিতে সুভাষের বউদির লেখা মেসেজের উল্লেখ আছে, সেখানে একটি পজ ম্যাজিকের মতো কাজ করেছে। এই পজটা আরও বেশ কিছু জায়গায় খুব দরকার ছিল। তৃতীয়ত, অনির্বাণ কিছু জায়গায় বড্ড অতিনাটকীয়। সেটা কার দোষ, জানি না। একটা ফরমাল জায়গায় এত সিরিয়াস বিষয় প্রমাণ করতে গিয়ে 'মাইরি' কেউ বলে না। এই কমিক রিলিফটা এই সিনেমায় অন্তত দরকার ছিল না। চতুর্থত, তনুশ্রীর চরিত্র। সহসা সে সাধারণ বউ থেকে কমরেড হয়ে উঠল, যেখানে চন্দ্রচূড়ের যুদ্ধের এককণাও সে নেয়নি, রাম আর কোক নিয়েছে শুধু... এটা হজম হল না। নৈতিকভাবে বুস্ট আপ করা অনেকেরই স্বভাব (ইয়ে, আমারও)। কিন্তু যে লোকটার হ্যালুসিনেশনে স্বয়ং নেতাজি এসে জ্ঞান দেন, সে কুটোর মতো প্রাক্তন বউকে হঠাৎ রাত্রিবাসের পর আর সামান্য পেপ টক দেওয়ার পর কমরেড হিসেবে আবিষ্কার করবে, এটা একটু বাড়াবাড়ি। বরং এই দৃশ্যটা এতদিন ধরে লড়ে যাওয়া ওর বন্ধুদের দিয়ে দেখালে রিয়ালিস্টিক হত। কিন্তু এইসব বক্তব্যের পরেও যেটা বলার... এই সিনেমাটার ইন্টেনশন সবসময়েই সমালোচনাগুলোর থেকে এগিয়ে থাকবে। এটা একটা সোশ্যাল সায়েন্সের থিসিসের মতো। যেটা অসম্পূর্ণ হলেও ক্ষতি নেই, একে রেফারেন্স হিসাবে ধরে আরেকটা ভাল গবেষণা শুরু হতে পারে। 'গুমনামী'-র মূল উদ্দেশ্য ছিল প্রশ্ন তোলা, সেটা উঠেছে। 'সৃজিত কেন প্রমাণ করতে চাইছে গুমনামী বাবা নেতাজি', এই মর্মে হলেও, তার পেছনে লুকিয়ে থাকছে 'কমিশন যদি প্লেন ক্র্যাশের তথ্য ভুয়ো বলে প্রমাণ করে থাকে, সরকার কারণ না দেখিয়ে বাতিল করল কেন?', এই প্রশ্ন। এটাই জরুরি। অন্য অনেক টেকনিক্যাল বা সিনেম্যাটিক চুলচেরা বিশ্লেষণের চেয়ে বেশি জরুরি। ব্যস। পুনশ্চ: সৃজিত মুখার্জি, তুমি গোঁফদাড়ি কাটলে তোমাকে আমার প্রাক্তন হাউজের বর্তমান একজন চলচ্চিত্র সাংবাদিকের মতো দেখায় কিছুটা, সেটা কি তুমি জানো?
চব্বিশ ঘন্টায় ১.৫ ভিউস। সাবস্ক্রাইবার ২৩০-এর ওপর। যাঁরা ফিডব্যাক দিয়েছেন, সকলকে অজস্র ধন্যবাদ, নতুন বাংলা গান আরও বেশি করে ছড়িয়ে দিন চতুর্দিকে। অন্যরাও প্লিজ শুনে আপনাদের মতামত জানান। ভাল হোক, মন্দ হোক... কথা হোক গান নিয়ে। আরও বেশি শ্রোতা পাক মৌলিক বাংলা গান, আরও বেশি ঠোঁটে গুনগুন হোক বাংলায়, এর চেয়ে বেশি আমাদের কিছুই চাওয়ার নেই। আর অমৃতা রয়, কালকের পেন্ডিং ধন্যবাদ আজকে দিয়ে দিচ্ছি, যদিও বিশ্বাস রাখি একদিন বাড়ি গিয়ে বিবিধ খ্যাঁট, কাজুর নাক ও সুফির হাত-পা নাড়া সহযোগেই সেটা দিয়ে আসা হবে। সকলে ভীষণ আনন্দে থাকুন। শুভ সপ্তমী।
'কী কচুপোড়া হবে পোস্ট করে' স্তরে পৌঁছে গেলে মানুষ আর কিছুই বলতে চায় না। আমিও তাই ১৯ তারিখ থেকে দেখে যাচ্ছি। যাদবপুর যেতে যখন পারব না, তখন ফেসবুকে তুফান তুলেও লাভ নেই। তবু আজ পোস্টটা করছি, কারণ ভুল যুক্তি সহজে পাবলিক হলে বিপক্ষ যুক্তিও জনসমক্ষে আসা জরুরি। অন্তত নিরপেক্ষ মানুষের চোখের সামনে দুটোই আসে। তার পক্ষ নিতে সুবিধে হয়। 'কে আগে মেরেছিল', এই নিয়ে জলঘোলা হচ্ছে এবং এ জায়গাটা, নিজে কিছু না জানার কারণে আমি চুপ থাকব। কিন্তু এটুকু জানি, ছাত্রদের মারামারি করার ক্ষমতা একজন মন্ত্রীর থেকে অনেক কম। ছাত্ররা বাবুল সুপ্রিয়র গাড়ি জ্বালিয়েছে বা রক্তপাত ঘটিয়েছে, এমন কোনও ফুটেজ দেখতে পাইনি। কিন্তু উল্টোটা পেয়েছি। যদি ধরেও নিই ছাত্ররা ধাক্কাধাক্কি করেছে, যে ভাষায় তার জবাব দেওয়া হল, এটা মন্ত্রীর কাজ? এটা যদি মন্ত্রীর ভাষা হয়ে থাকে, সে মন্ত্রী ক্যাম্পাসে এলে তো ছাত্রদের সমর্থন না করাই যুক্তিযুক্ত! আর যতদূর আমি জানি, বিশ্ববিদ্যালয়ে ছাত্র রাজনীতি হয়। ছাত্রদের বাইরে কিছুই সেখানে স্থান পায় না। সেখানে নবীনবরণ অনুষ্ঠানে কোনও কেন্দ্রীয় স্তরের রাজনৈতিক ব্যক্তি যাবেন কেন? গায়ক হিসেবে গেলে কেনই বা উপাচার্য তাঁকে রিসিভ করতে যাবেন? উপাচার্যের কাজ কারও সামনে দাঁড়িয়ে হাত কচলানো নয়। তিনি একটি বিশ্ববিদ্যালয়ের শেষ কথা। যিনি বিশ্ববিদ্যালয়ে যাবেন, তাঁর দায়িত্ব সেখানকার সর্বোচ্চ ব্যক্তিকে সঠিক সম্মান দেওয়া। তার ঠিক উল্টোটাই হয়েছে। আর যাঁরা 'কেন্দ্রীয় মন্ত্রী', 'জনপ্রতিনিধি' ইত্যাদি বলছেন, বলছি কি, একটা নির্দিষ্ট এলাকার কিছু মানুষ যাঁকে জিতিয়েছে, তিনি মোটেই সকলের প্রতিনিধি হয়ে যান না। আমাদের দেশে জেনারেল ইলেকশন সিস্টেম নেই যে সারা দেশের লোক একজনকে সংখ্যাগরিষ্ঠতায় জেতাবে। আর একটা পদ দখল করলেই কেউ সম্মানীয় হয়ে যায় না, তাকে মানুষের চোখে সম্মান অর্জন করতে হয়। বাবুল সুপ্রিয় গায়ক হিসেবে সারা দেশের মানুষের কাছে কিছুটা জনপ্রিয়। কিন্তু জনপ্রতিনিধি হিসাবে একটি রাজ্যের, একটি কেন্দ্রের মানুষের নেতা। বাকি সকলের কোনও দায় নেই বিনা কারণে তাঁকে সম্মান দেওয়ার। আর যদি আপনারা পোস্ট হোল্ডার মাত্রেই সম্মানীয় মনে করেন... কই, রাহুল গান্ধীকে পাপ্পু বলতে, কেজরিওয়ালকে টিবি রুগি বলতে, মমতাকে তাঁর সন্তানহীনতা নিয়ে কুৎসিততম কথা বলার বেলায় তো সেই সম্মান দেখান না! এঁরাও তো নির্বাচিত জনপ্রতিনিধি! কে জানে, হয়তো অনেক বেশি ভোটে! ছাত্রছাত্রীদের অনেকেই বলছে, যাদবপুরে চান্স না পাওয়া নিয়ে আসলে এদের রাগ। না, রাগটা চান্স না পাওয়ার জন্য নয়। এরা ভালমতোই জানে এদের সে যোগ্যতা নেই। ফর্ম ফিলআপ করতে যদি বা পারে, যাদবপুরের ভর্তির পরীক্ষার মান আমার স্বচক্ষে দেখা। ওটা পয়েন্ট নয়। পয়েন্ট হচ্ছে, যাদবপুরে দাঁড়িয়ে এমন অনেক কথা বলা যায় বা কাজ করা যায়, যা অন্যত্র আমরা ভাবতেই পারি না। সিস্টেমের ভেতরে দাঁড়িয়ে সিস্টেমের সমালোচনা করার যে দুরূহ কাজ, সেটা যাদবপুরে করা যায়। এখানে অন্তত ছাত্রছাত্রীদের আঠের বছর বয়সটাকে সম্মান করা হয়। তাদের গলা টিপে কেউ শেখাতে আসে না কী করতে হবে। যারা পা হড়কায়, নিজ দায়িত্বে হড়কায়। যারা সামলে যায়, তারাও। স্বাধীনতা না পেলে মানুষ তার মূল্য বোঝে না। তাই এখানে প্রাপ্তবয়সীদের অবাধ স্বাধীনতা। তার নির্বাচন বলে দেবে সে মানুষ হবে কি না। এই পরিবেশ সমস্ত দেশে আস্তে আস্তে নষ্ট করা হচ্ছে - যাদবপুর ধরে রাখতে চাইলে তার ওপর লাঠির বাড়ি পড়বেই। 'বিজেপি কেলিয়েছে বেশ করেছে', এ কথাটা বলতে ইচ্ছে করলেও বলতে পারব না, কারণ দিনের শেষে আমি বিশ্বাস করতে চাই না যে সব বিজেপি সমর্থক ক্যাল খাওয়ার যোগ্য। বা, স্রেফ একটা রাজনৈতিক দলের সমর্থক হলেই তাকে মারা উচিত। আমি বরং এই পোস্ট বিজেপি সমর্থকদের কাছে রাখছি - এই নেতৃত্ব আপনাদের সকলকেই রিপ্রেজেন্ট করে কিনা, ভেবে দেখুন। আপনাদের অনেকেই অন্যদের পছন্দ করেন না বলে বিজেপিকে ভোট দিয়েছিলেন। কাল যদি আপনাকে করজোড়ে কাঁদতে হয় কারণ আপনার মেয়ে তাকে 'ফাক ইউ' বলাটা মানতে পারেনি, কাল যদি আপনার নেতা আপনার কলেজের গেট জ্বালিয়ে দেয়, ইউনিয়ন রুম ভেঙে দেয়, কাল যদি আপনার অন্য পার্টি করা পরম বন্ধুর মাথায় লাঠি মারার দায়িত্ব আপনাকে দেয়, মেনে নিতে পারবেন তো? যে নেতৃত্ব শুধু রাজনীতিকে গুরুত্ব দেয়, মানুষের সঙ্গে মানুষের সম্পর্ককে রেয়াত করে না, সেই নেতৃত্ব কি আপনার? প্রশ্ন করুন। যদি না হয়, সমালোচনা করুন। দেখুন আপনার স্বঘোষিত শ্রেষ্ঠ দল আপনাকে প্রশ্ন করার স্বাধীনতা দেয় কিনা। আর যদি না পারেন, তাহলে কাল বাদে পরশু লোকে সত্যিই ওই ওপরের বাক্যটা বলে ফেলবে। তাতে যে যুদ্ধ লাগবে, তার আগুনের হাত থেকে আমাদের কারও বাড়িই রেহাই পাবে না। শুনলাম কাল এভিবিপি 'শক্তি প্রদর্শন' করতে আসছে। পাঁচ হাজার সদস্য নিয়ে। একটি বিশ্ববিদ্যালয়ে, যা এখনও পশ্চিমবঙ্গের শিক্ষার মান একা হাতে অনেকটা উঁচু করে রেখেছে। যা পেশি নয়, মগজের শক্তিকে প্রাধান্য দেয়। মেনে নিতে পারবেন তো? একজন বাবুল সুপ্রিয়, যিনি আসলে উত্তরবঙ্গ, মেদিনীপুর, পুরুলিয়া, হুগলির নেতা পর্যন্ত নন - তার জন্য সমস্ত রাজ্যের প্রতিনিধি এত এত ছাত্রছাত্রীর রক্তপাত? যিনি নাকি গানের সুরে ভর করে ক্ষমতা পেয়েছেন, তাঁর দলবলের হিংস্র হুংকার মেনে নিতে পারবেন তো? ভেবে দেখবেন। আপনি যা সমর্থন করেন, সেটাই কিন্তু আপনার ভবিষ্যৎ।
চন্দ্রযান প্রজেক্টের জন্য খুবই খারাপ লাগছে। লাগছে, কারণ মোদিজি নিজেকে যে কোনও জায়গায় জুড়ে দিলেই সেটা তাঁর সম্পত্তি হয়ে যায় না। এটা ইসরোর প্রজেক্ট, তাই সাফল্য বা ব্যর্থতা দুই-ই ইসরোর। যে মানুষগুলো এত পরিশ্রম করলেন, তাঁদের জন্য খারাপ লাগছে। তবে শুনছি বিক্রম ল্যান্ড না করলেও মূল যান এখনও অর্বিট বদলে ছবি পাঠিয়ে যাচ্ছে। হয়তো বিক্রমের খোঁজ পাওয়া যাবে, হয়তো যাবে না... আবার নতুন করে প্রজেক্ট শুরু হবে। হয়তো একদিন কোনও ল্যান্ডার সফল হলেই মোদিজি 'স্ট্যাচু অফ ইউনিটির ছবি পাঠাতে বলো' বলে হুকুম দেবেন। বহু কিছুই হতে পারে। যাঁরা কাজ করেন, তাঁরা থেমে থাকেন না। থাকলে এপোলো-১১ -ও হত না। কিন্তু এই সব, সবকিছুর মধ্যে... কেন জানি না... যে হতভাগা স্পেসস্যুট পরে চলন্ত অটোর পাশের রাস্তায় চাঁদে হাঁটছিল, তাকে গলিতে ফেলে মারতে ইচ্ছে করছে! ওর জন্যই সব হয়েছে! বদ লোক কোথাকার! 😑
কী ক্ষতি হয় মানুষ যদি একটু কী আর কি-র তফাৎ বোঝে, শাড়ি পরে আর বই পড়ে, বেড়াতে বেরয়, আদৌ বলতে শেখে, বাধা আর বাঁধা-র, বাঁধানো আর বাধানোর পার্থক্য বুঝে নেয় আর সেতু, হাসি, ভুল থেকে শুরু করে ঘাড় পর্যন্ত সর্বত্র অকারণ চন্দ্রবিন্দু দেওয়া বন্ধ করে!! এত যত্ন করে যাঁরা ফেসবুকে বাংলায় লেখা অভ্যাস করছেন, তাঁরা ভাষাটাকে সম্মান করেন (সন্মান নয়) বা করতে চান বলেই তো মনে হয়। একটা-দুটো ভাল লেখার মধ্যেও যখন এরকম জিনিস চোখে খোঁচা মারে, খুব কষ্ট করে মন্তব্য করা সামলাই। কারণ এঁরা আবার বানান ভুল শোধরাতে বললেই গ্রামার-নাজি বলে খাপ বসান! বানানে কীসের ইগো কে জানে! ভুল বানান লিখতেই বা ইগোয় লাগে না কেন কে জানে! কেউ ভুল বানান ধরিয়ে দিলে তো ভালই, জিগ্যেস করা যায় ঠিকটা কী। জানা যায়। 'জানি না' বলতে যদি এত সমস্যা হয়, তাহলে কষ্ট করে বাংলায় লিখে লাভই বা কী হচ্ছে? 'আমি চিল করছি ' নিয়েই তো ভাল থাকা যেত! এত সুন্দর সব মুখচোখের, জামাকাপড়ের আড়াল, ফুরফুরে লেখার আড়াল একটা 'হাঁসি' বা 'ঝড়ে পরছে'-তেই যে ঝরে পড়ে যায়, তা কি এঁরা বোঝেন না?? কে জানে!
পরিবেশ বাঁচানোর ক্ষেত্রে আমাদের ভাবখানা অধিকাংশ ক্ষেত্রেই হচ্ছে, ও নিয়ে যাদের মাথা ঘামাবার তারা ঠিক কিছু একটা বের করে ফেলবে। 'আমিও তাদেরই দলে, লাইফবোটে চান্স পায় যারা।' তা, মজাটা হচ্ছে প্রকৃতির কাছে আপনি, আমি, ডোনাল্ড ট্রাম্প, অনুপম খের, গুরমিত রাম রহিম, হুমা কুরেশি, রস গেলার, নাতাশা রোমানফ, ক্যাপ্টেন রেমন্ড হোল্ট সকলে সমান। মক্ষিকাবৎ। ন্যাজের ঝাপটায় ফিনিশ করে দেবে। এখন আমরা এত উন্নত প্রজাতি হইনি যে কাজের ফাঁকে মাথা ঘামিয়ে, গা ঘামিয়ে পরিবেশ বাঁচাব। আমাদের দেশের বুকের ওপর রীতিমতো সরকারের সিদ্ধান্তে অরণ্যধ্বংস চলে। এ অবস্থায় দু'একটা ছোট্ট অভ্যাস আমরা করে নিতে পারি, যাতে দূষণ কম হয়। এগুলো আমার মতো সার্টিফায়েড ল্যাদখোর পারলে সবাই পারবে। আর সবাই পারলে সেটার একটা না একটা ফল বেরোবেই। হয়তো ডেডলাইনটা দশ বছর পিছিয়ে গেল। সেও কি কম? কী কী করতে পারি আমরা? ১. রাস্তাঘাটে যেখানে চোখে পড়বে জল বয়ে যাচ্ছে, কল বন্ধ করে দেব। যেখানে কলের মুখ নেই, চিঠিচাপাটি লিখব। কাজ হোক না হোক, নিজের তরফ থেকে এটা করাই যায়। ২. এলাকার টিউবওয়েলের কাছে নোংরা ফেলব না। নোংরা, ইনফ্যাক্ট, নির্দিষ্ট জায়গায় ছাড়া ফেলবই না। সব এলাকায় ডাস্টবিন থাকে, বা একটা জায়গা আস্তাকুঁড় হিসাবে নির্ধারিত থাকে। সেটাকেই পুরসভা থেকে এসে পরিষ্কার করে। অন্য লোক যখন ময়লা নিয়ে যাচ্ছেই, আমাদের সেটা ঠিক জায়গায় ফেলতে এত কীসের কষ্ট? ৩. প্লাস্টিক যদি পুনর্ব‍্যবহার করতে না পারি, তবে অন্তত ড্রেনে বা খোলা জায়গায় ফেলব না। আমি ব্যক্তিগতভাবে বড় প্লাস্টিকে বাতিল প্লাস্টিক গুডস ফেলে সবটা ডাস্টবিনে ফেলি। ৪. এটা নিয়ে আনন্দবাজারে আমি লিখেছিলাম, স্যানিটারি ন্যাপকিন এবং কন্ডোম যত্রতত্র ফেলব না। এগুলো বায়োডিগ্রেডেবল নয় এবং আমাদেরই মাটিতে, জলে ঘুরে বেড়ায় শেষপর্যন্ত। মাটিতে থাকলে বৃষ্টির জল ভৌমজলস্তরে পৌঁছতে দেয় না, জলে গেলে কী কী হয় আন্দাজ করে নিন। নির্দিষ্ট জায়গায় ফেলব। ও হ্যাঁ, কমোডে গুঁজে ফ্লাশ করেও দেব না। সেপটিক ট্যাংক ব্লক হয়ে গেলে যখন লোক ডেকে খোলাতে হবে, যে দৃশ্য দেখা যাবে তা মোটেই ভাল নয়। ৫. ঘরে অকারণে আলো-পাখা জ্বালিয়ে রাখব না। একটা সুইচ অফ করতে এক সেকেন্ড লাগে। ৬. রান্নাঘরে, বাথরুমে যতটুকু জল প্রয়োজন, ততটুকু ব্যবহার করব। সারাদিনে ক'বালতি জল ব্যবহার করছি সেটা একটু রেস্ট্রিক্ট করার চেষ্টা করব। ৭. শুকনো গাছ চোখে পড়লে একটু জল ঢেলে দেব। পথেঘাটে কোনও বীজওয়ালা ফল খেলেই নির্জন জায়গায় বীজটা পুঁতে দিয়ে আসব। ৮. জল শেয়ার করে খেতে গেলে এমন মুখচোখ করব না যাতে মনে হয় কেউ কিডনি কেড়ে নিচ্ছে। তৃষ্ণার্তকে জল দিয়ে আপনি ধন্য করেন না। যে জল সবার, তাকে বোতলবন্দি করেছেন মাত্র। বেশিরভাগ ক্ষেত্রে প্রয়োজনের চেয়ে বেশি বড় বোতল নিয়ে আমরা বেরই, ফেরার পথে জল বেঁচে যায়। যদি কেউ জল চায়, জল দিন। তাতে সে একটা জলের বোতল কম কিনবে, অন্য কারও জন্য এক বোতল জল জমবে। ৮. এলাকায় পুকুর থাকলে তাকে দেবস্থানের মতো ট্রিট করব। সেখানে কাপড় কাচা, গবাদি পশু নামানো, স্নান করতে গিয়ে স্লাইট হালকা হয়ে আসা, এসব করব না। জল তুলে ব্যবহার করতে পারি, জলে নেমে করব না। মন্দির বানাতে হয় তো ওহি বনায়েঙ্গে, যেখানে জলই ঈশ্বর। ৯. যেসব যন্ত্র থেকে জল চুঁইয়ে পড়ে, সেই জল ধরে মাটিতে পাঠাব বা রিসাইকল করব। ন'টা উপায় বললাম। দশ নম্বরে যে যার মনের মতো একটা পদ্ধতি বানিয়ে টপ টেন প্রায়োরিটি লিস্ট বানিয়ে ফেলুন। আমার দশ নম্বর হচ্ছে ডিওর ব্যবহার কমিয়ে আতর কিংবা পাউডার ব্যবহার করা। এগুলো নিজে করুন, অন্যকে বোঝান। দেখবেন, প্রকৃতি কিছুটা মনে রাখবেই। ফিরিয়েও দেবে। কিছুটা অন্তত।
আমি বামপন্থী মনোভাবাপন্ন, কিন্তু সিপিএম নই। আমার প্রোফাইলে অনেক সিপিএম সমর্থক বন্ধু আছেন, যাঁরা খুব আবেগের জায়গা থেকেই সিপিএম-এ বিশ্বাস করেন। গত ব্রিগেডের পর থেকে অনেকেই এই বিশ্বাসে ডুবে ছিলেন যে বামেরা ফিরছে। আজ তাঁদের অনেকেই ঘোরতর অবসাদে ভুগবেন। তাঁদের বলার, আর যা খুশি করুন, অবসন্ন হবেন না। আমরা তথাকথিত শিক্ষিত ইন্টালেকশিয়া বহুদিন ধরে খেটে খাওয়া মানুষের থেকে বিচ্ছিন্ন। ওই মানুষগুলো তত্ত্ব, আদর্শ, বিপ্লব এসব চায় না। খাদ্য-বস্ত্র-বাসস্থানের নিরাপত্তা চায়। আবার এই মানুষগুলোকেই কোনটা ঠিক, কোনটা ভুল, কোনটা সাংবিধানিক কোনটা নয়, এসব বোধ থেকে পাইয়ে দেওয়ার টোপ দিয়ে সরিয়ে আনা হচ্ছে। আপনারা ক্ষমতার স্বপ্ন না দেখুন, অন্তত ভাল বিরোধী হয়ে উঠতে এই মানুষগুলোর কাছে নতুন করে যান। আপনাদের বইপত্র, বাঁধা বুলি সরিয়ে রেখে ২০১৯ সালের গ্রামীণ ও নিম্নবিত্ত ভোটারদের মন বুঝতে যান। ওঁদের কথা শুনুন, নিজেদের বদলান। ওঁদেরকেও ভাবান, নিজেরাও নতুন করে ভাবুন। শত্রু যখন এত বিরাট আকারের, তখন আগে ভাল এলাইয়েন্স হতে হয়। সে শত্রু বিদায় হলে নিজেদের মারামারি নিজেরা বুঝে নেওয়া যায়। দু'দলের কামড়াকামড়ির সুযোগে ভোটের বাজার কোনওদিন জেতা যায় না। আগে পশ্চিমবঙ্গে দু'নম্বর হয়ে ওঠা বিজেপিকে হটানোর জন্য একটু নরম হন, তারপর নিজেরা এক নম্বর হওয়ার জন্য শক্তপোক্ত চেষ্টা করবেন। অনেক কাজ সামনে। ভেঙে পড়বেন না। শুধু এই সারসত্যটুকু বুঝবেন, আদর্শ দিয়ে আর এ দেশে ভোট হয় না। পুনশ্চ: আপনাদের ভেতরে লুকোনো মেরুদণ্ডহীন গোপন বিজেপি খিস্তিয়ে এখন প্লিজ নিজেদের ভেতরই সন্দেহের বাতাবরণ তৈরি করবেন না। ওরা ভীতু, সুসময়ে ফের লাল হবে। যে লোকগুলো প্রকাশ্যে হইহই করে বিজেপিকে ভোট দিল, আগে সেগুলোকে চিহ্নিত করে বিরোধিতা করুন। তাদের সংখ্যা বেশি। অনেক।
ধ্যার বাবা! একটা মিছিলকে কালো পতাকা দেখানো যেতেই পারে। লোককে বাধ্য করা হবে গেরুয়া পতাকা দেখতে আর কালো পতাকা দেখালেই খুব কষ্ট? আমার ভেতরের হিংস্র সত্তা যদিও বলতে চায় ঢিল ছোড়াটাও বেশ করেছে, কিন্তু হিংসার সমর্থন শেষ অবধি করতে পারি না বলে মানলাম সেটা ভুল কাজ। কিন্তু মশাই, বিদ্যাসাগর এসে বুঝি ঢিল ছুড়েছিলেন? পতাকা দেখিয়েছিলেন? বাইকগুলো খিস্তি করেছিল নাকি?? আর এখন তো সিসিটিভি ফুটেজ দেখে গ্রেপ্তার করাও হয়েছে! এর পরেও নাকি লোকে যুক্তি দেবে! এমনিই সেদিন শুনলাম জনৈক বিজেপি প্রার্থী বলছে এটা রবীন্দ্রনাথ, সুভাষ বোসের বাংলা, অতএব এটা হিন্দু রাজ্য (বলা বাহুল্য হিন্দিতে বলছিল)। যদি নূন্যতম পড়াশোনা জানত তাহলে বুঝত স্রেফ এই কারণেই বাংলা শুধু হিন্দুদের হতে পারে না! এই লোকগুলোকে ধরেবেঁধে ফের ক্লাস ফাইভে ভর্তি করানো উচিত এবং সসম্মানে অন্তত গ্র্যাজুয়েট না হলে রাস্তায় বেরোতে দেওয়াই উচিত নয়! যারা ঢিল ছুড়েছ, ভাইসব, এদের প্লিজ পরের বার সাহিত্যের ইতিহাসের ভলিউমগুলো ছুড়ে মেরো আর এনসাইক্লোপিডিয়া ব্রিটানিকা।
যাঁর জন্য বাংলা হাতেখড়ি, যাঁর জন্য মেয়ে হয়েও অধ্যাপিকা হওয়ার সাহস, যাঁর জন্য যত ইচ্ছে বয়স হোক, নিজের সঙ্গী নিজে বেছে নেওয়ার দাপট... তাঁকে চিনবে, গো-ভক্তদের সাধ্য কী? বিজেপি প্রকাশ্যে দেখিয়ে দিল, তারা একটি অশিক্ষিত, রিগ্রেসিভ, অসভ্য এবং দাঙ্গাবাজ দল। ওদের কোনও অধিকার নেই নিজেদের নাম 'ভারতীয় জনতা' পার্টি লেখার। এই বাংলায় বাঙালির এত বড় অপমানের পরেও যদি বিজেপি একটি সিটও পায়, ধিক্কার আমাদের। আরও হিন্দু-মুসলমান করুন, আরও ভুলে যান যে দু'পক্ষই বাংলায় কথা বলে। টুপি আর পৈতের যুদ্ধে মুখে ফেনা তুলতে তুলতে টেরও পাবেন না, কখন জিভটা কাটা গেছে। পক্ষ নিতে না পারেন, কার বিপক্ষে, সেইটা অন্তত চিহ্নিত করুন। বিজেপিকে বাংলা থেকে আগে হটান। নইলে কে যোগ্য, তা নিয়ে তর্ক করার জন্য পায়ের নীচে জমিটুকু থাকবে না। 
টি-শার্টে বহু কিছু লেখা হয়। যা ইচ্ছে লেখা হয়। নিজের পছন্দের লাইন বা গ্রাফিটি থাকে। সেখানে একটা টি-শার্টে কেন 'গা ঘেঁষে দাঁড়াবেন না' লিখতে হল? কেন সেটা হয়ে উঠল মেয়েদের পছন্দের লাইন? কারণ, কিছু মানুষ শুধরোয় না। কিছু মানুষ দেখেও দেখে না একটি মেয়ের কুঁকড়ে দাঁড়ানো। তার চোখেমুখে ফুটে ওঠা প্রত্যক্ষ বিরক্তি, ঘৃণা, অস্বস্তি। প্রতিবাদের কথা তুলছেন অনেকেই। নিজের অভিজ্ঞতায় জানি, আমরা যখন মুখ খুলি তখন একটা লোকও পক্ষে কথা বলেন না। অসভ্য লোকগুলো 'বাসে উঠেছেন কেন', 'নেমে ওলা ধরে যান', 'বাব্বা একটু ছোঁয়া লাগলেই অসুবিধা', 'রাস্তায় বেরোয় কেন এরা'... এমনকি 'এতবড় লাশ নিয়ে দাঁড়িয়ে থাকলে এসব হবেই' ধরনের কথাবার্তা বলে চলে আর পুরুষ-নারী নির্বিশেষে অন্যরা চুপচাপ তাকিয়ে দেখে। কেন? কথা বাড়ালেই 'ঝামেলা' হবে, কে ভাই রাস্তাঘাটে ঝঞ্ঝাট চায়? হ্যাঁ, আমি তাঁদের কথা বলতেও দেখেছি, একজনকে ঠাস করে চড়িয়ে দেওয়ায়। কী বলেছেন? না, 'গায়ে হাত দেওয়া উচিত হয়নি দিদিভাই', যেন ওই ইতরগুলো আমার মন ছুঁয়ে দাঁড়িয়েছিল! বিগত চাকরিতে রাতবিরেতে ফিরতে হত বাসে, বহুবার প্রেসের কার্ড দেখিয়ে আপারহ্যান্ড নিতে বাধ্য হয়েছি। এই চাকরি পাওয়ার পর বিরক্তিতে বাসে উঠি না। জানি, কিছু লোক শুধরোয় না। তারা একশো আটটা বাজে কথা বলবে, তবু মেনে নেবে না আমার শরীর তার সুখ করে নেওয়ার জায়গা নয়। মেয়েদের শরীর বোরখার নীচে থাক কী খোলামেলা, এদের হাত চুলকোবে। ভিড়ের সুযোগ নেবে। এদের রক্তে সেই বহুযুগ আগেকার পোকা, যা শিখিয়ে দিয়েছে মেয়েদের না-চাওয়া, অস্বীকার, বিরক্তির কোনও মূল্য নেই, না মানেই হ্যাঁ। এই পোকাগুলো অন্তত যদি এই টি-শার্টের লেখা দেখে চক্ষুলজ্জার খাতিরে থমকে যায়, যদি কোনও মেয়ে আরেকটা লোককে বলতে পারে, 'পড়তে পারেন না, গোটা গোটা করে জামায় কী লেখা আছে?' যদি এই জামাটা দেখে অন্তত একটা লোকও একটু সরে দাঁড়ায়, সেটাও অনেক অনেক বড় ব্যাপার। কারণ কারও কারও শুধরে যাওয়ার অবকাশ থাকে, একটা ওয়ার্নিং লাগে তার জন্য। এই জামাটা পরার পরেও কিছু লোক গা ঘেঁষেই দাঁড়াবে, সেটাও সত্যি। কারণ কিছু কিছু লোক ওয়ার্নিং পেলেও শুধরোয় না। তারা কোনওদিন মানুষ হবে না, যদি আপনারা, বাসের অন্য যাত্রীরা পক্ষ না নেন। যদি পক্ষ নিতে না পারেন, ভুল সময়ে বিপক্ষেও মুখ খুলবেন না। আমাকে কেউ আমার অনিচ্ছাসত্ত্বে ছুঁলে আমিও তার গালে পাঁচ আঙুলের দাগ তার অনিচ্ছায় ছেপে দেব। আপনি কথা বললে দু'জায়গায় বলবেন, নইলে কোথাও বলবেন না। আমি বাসে যাব না গাড়িতে, সেটা আমার ব্যাপার। যেখানে যাব, পয়সা দিয়ে, সেখানে স্বাচ্ছন্দ্য আমার অধিকার। মিনিমাম স্বাচ্ছন্দ্য। সেটুকু স্বাভাবিক জিনিস যদি আমরা না পাই, আজ মেয়েরা জামায় লিখে ঘুরছে, এর পরদিন চাইলে মুখে খুলিচিহ্ন ছেপে দেবে।
মাঝেমাঝে কেউ কেউ রূঢ়ভাবে বলে যান আমার মতামত দেওয়ায় কিছু আসে-যায় না। আহত হয়ে চুপ করে গেলে কেউ কেউ ফের মতামত জানতে চান। শেষ পর্যন্ত ফেসবুকে মতামত দেওয়া কিছুরই নির্ণায়ক নয়, সবকিছু নিয়ে মতামত দিতেই হবে এমনও নয়, আবার... নিজের চাকরি সামলে সবকিছু নিয়ে পথে নামাও সম্ভব হয় না। ফলে মতামতটুকু জানানোর দায়িত্ব খুঁচিয়ে চলে ভেতরে। চব্বিশ দিন ধরে কলকাতার রাস্তায় একটা ঘটনা ঘটে চলেছে। অন্তত কিছু কথা বোধহয় বলাটা প্রয়োজন। আমি কখনও স্কুলে পড়াতে চাইনি। না, নাকউঁচুপনা নয়, নিজের মাকে দেখে, যার কাজের জায়গায় কোনও প্রাণের আরাম ছিল না। নিজের স্কুলের পড়াশোনার মানের বদল দেখতে পেয়েছি চোখের সামনে। ডেলিপ্যাসেঞ্জার জীবনে স্কুলটিচারদের দলের অসম্ভব রিগ্রেসিভ, অশিক্ষিতের মতো আলোচনা দেখে বিস্মিত হয়েছি। বাচ্চাদের মূল্যবোধের অভাব কষ্ট দিয়েছে। ছোট থেকে কেবলমাত্র এটিকেট, কম্পিটিশনের আড়ালে হারিয়ে যাচ্ছে জানার ইচ্ছে... দেখে হতাশ লেগেছে। আর প্রত্যেকবার মনে হয়েছে, কেন ভাল ছেলেমেয়েদের শিক্ষাক্ষেত্রে নিয়োগ করে না? যারা কষ্ট করে পড়েছে, শিশুদের পড়ানোর বিশেষ প্রশিক্ষণ নিয়েছে, যাদের স্মৃতিতে এখনও তাদের শিক্ষকদের ছাপ ফিকে হয়ে যায়নি, তারা কেন আসছে না? কেন সারিয়েসুরিয়ে পোক্ত করে দিচ্ছে না দেশের ভবিষ্যৎদের ছোট ছোট হাত পা? কেন ভরে দিচ্ছে না চোখে সুস্থ সহজ স্বপ্নগুলো? কেন আসছে না, তার উত্তর রাস্তায়। অনশন করছে। নম্বর বা এসএসসি পরীক্ষা শিক্ষকতার মানের একমাত্র পরাকাষ্ঠা নয়। কিন্তু অন্তত একটা পদ্ধতি তো, যাতে পড়াশোনাটা মানদণ্ড! সেই চৌকাঠ যারা পেরিয়ে এসেছে, তাদের কেন দেখতে হবে তুলনায় কম যোগ্য লোকেদের অন্যায্য এগিয়ে যাওয়া? এই সিট নিয়ে জুয়া, কেসের পর কেসে ফেঁসে যাওয়া, এগুলো কেন শিক্ষাক্ষেত্রে হবে? কেন আজকাল যে কোনও নিয়োগের ইন্টারভিউতে যাওয়ামাত্র 'ওহ, এ তো অমুকের অমুক, পেয়ে যাবে' এই বাক্যবন্ধ ওপেন সিক্রেট? কারা শেখাবে ছেলেমেয়েদের, শিক্ষার উপযোগিতা? যারা নিজেদের অযোগ্যতা ঢাকতে গোপনে আপোষ বেছে নিয়েছে? এরা যে ছাত্রছাত্রী তৈরি করবে তারা কোনদিকে নিয়ে যাবে দেশকে? দুর্নীতিবাজ শিক্ষকের ছাত্র কী শিক্ষা পাবে? এমনিই শিক্ষাখাতে অনুদান, স্কলারশিপ কমছে। শিক্ষামন্ত্রকে এমন সব মুখ থাকে যাদের অন্তত স্কলার বলে কস্মিনকালে কোনও পরিচয় ছিল না। শিক্ষাঙ্গনকে রাজনীতিমুক্ত করতে যাঁরা নাকি এত সক্রিয়, তাঁরা কী করে শিক্ষা নিয়ে এতবড় রাজনীতি করছেন? কেন শিক্ষাটা এদেশে একমাত্র 'টেকন ফর গ্রান্টেড' জায়গা, যেখানে সারা বিশ্ব ভারত থেকে সেরা ছাত্রছাত্রী আশা করে! যে ছেলেমেয়েগুলো অনশন করছে, নিশ্চয়ই তারা নিজেদের জীবিকার অধিকার সুরক্ষিত করতেই করছে। কিন্তু তার ডালপালা বহুবিস্তৃত। তারা স্বচ্ছ নিয়োগব্যবস্থার জন্য লড়ছে, যেখানে কম নম্বর পাওয়া প্রার্থী টাকার বা লবির জোরে বেরিয়ে যেতে পারবে না। তারা লড়ছে নিজেদের শংসাপত্রগুলোকে যথাযথ স্বীকৃতি দিতে, আজ বাদে কাল আমাদের সন্তানদের হাতেও যা উঠবে। তারা লড়ছে একটা ঘুণধরা শিক্ষাব্যবস্থাকে বাতিল ঘোষণা করতে। আমি জানি না ওদের আন্দোলনের পরিণতি কী হবে। প্রকৃত ছাত্রের বদলে তোতাপাখি, ধ্বজাধারী, ডিগ্রিপ্রাপ্ত মূর্খ, উদ্ধত অশিক্ষিত তৈরি করা এ দেশে বহুকালের অভ্যাস। এদের এই দাবিগুলো মেনে নিলে গদির খেলাটাই নষ্ট হয়ে যাবে। অনেকে অনেক প্রতিশ্রুতি দেবে। কিন্তু স্বজনপোষণ সব আমলেই হয়েছে। তাই এ ভাল, ও খারাপ, এই সিদ্ধান্তে না গিয়ে যদি সবাই মিলে বলা যেত... এই সমস্যার সমাধান যে করবে সে সমর্থন পাবে... আর সেই সংখ্যাটা যদি অনেক হত, ভোটের আগে হয়তো কাজ হত। কিংবা, কে জানে, 'ভোট দিলে চাকরি করে দেব' গোছের আরেকটি মধুর প্রতিশ্রুতি গজিয়ে যথাসময়ে নিভেও যেতে পারে। জানি না, কোন পথে দৃষ্টি আকর্ষণ করা যাবে। এটুকু জানি, যদি এতদিন ধরে উপেক্ষিত হতে থাকা, অসুস্থ হয়ে পড়া এতগুলো ছেলেমেয়ের মধ্যে একজনেরও কোনও ক্ষতি হয়, তার ভার দুর্বহ হবে। ভোটযুদ্ধ দিয়ে আমাদের সন্তানের ভবিষ্যৎ আলো-অন্ধকার কিচ্ছু হয় না, আমরা স্রেফ একটা গৌণ ভূমিকা পালন করি মাত্র। কিন্তু কাদের হাতে তাদের শিক্ষার ভার দেব, তা দিয়ে বহুকিছু আসে-যায়। হয়তো, সবকিছুই আসে-যায়। এ নিয়ে কথা বলুন প্লিজ। যাঁরা বেশি অভিজ্ঞ, যাঁরা পদ্ধতিগুলো বোঝেন, তাঁরা সমাধানের পথ ভাবুন। জানান। কী করলে দৃষ্টি আকর্ষণ করা যায়, জানান। যদি মনে হয় একটা হ্যাশট্যাগ বা ডিপি ছড়িয়ে দিলেও টনক নড়বে (কারণ ভোটের আগে সোশ্যাল মিডিয়া সকলের নজরে থাকে), সেটাও করুন। একমাত্র তখনই, আমাদের এই মতামত দেওয়াটা কোনও একটা অর্থ খুঁজে পাবে।
পরীক্ষার হলে কী কী দেখা যায়: পাকেচক্রে দিদিমণি হয়ে পড়লে একটা জিনিস সকলকেই দেখতে হয়, তা হচ্ছে পরীক্ষা। নিজেদের ছেলেবেলায় ব্যাপারটা মোটেই ভাল লাগত না। এখন যারা দিচ্ছে, তাদেরও খুব উৎফুল্ল দেখি না। তবে যখন মাঝারি ছাত্রী ছিলাম তখনও, আবার যখন ভাল ছাত্রী ছিলাম তখনও... সৎভাবে পরীক্ষা দিয়েছি। কেউ জিগ্যেস করলে বলে দিইনি এমন পাষণ্ড নই (ব্যতিক্রম একটি মেয়ে যে কম্পাস দিয়ে খুঁচিয়ে উত্তর জিগ্যেস করেছিল), কিন্তু নিজে জিগ্যেস করিনি কাউকে। যা পেরেছি তাই লিখেছি। ফলে এখনও আমার স্ট্র্যাটেজি, ক্লাসে উলিবাবালি হলে শ্মশানকালী। কাউকে বিরক্ত করতে দেবই না। আমার গার্ড দেওয়ার অভিজ্ঞতা কল্যাণীর স্কলারজীবন থেকে। কিছু পর্যবেক্ষণলব্ধ জ্ঞান হয়েছে, অন্যদের রিলেট করার স্বার্থে সোশ্যাল মিডিয়ার পাতায় সাজিয়ে দিলাম! * সফট টার্গেট: ক্লাসে যত লক্ষ লোক থাকুক, একটা ইন জেনারেল 'অ্যাই' বললে ঠিক একজন ঘুরে তাকাবে যে পেছনে ফিরে কথা বলছিল। * চম্বল গ্র্যাজুয়েট: এরা হচ্ছে মোস্ট ডেয়ারিং। এরা টুকলি আনে না, ওসব নিচু কাজ। সবথেকে গম্ভীর দিদিমণির মুখের সামনে বসে এরা পনের নম্বরের উত্তর আলোচনা করে লিখবে। আপনি ধমক দিলে বিস্মিত হয়ে বলবে, 'আমি তো কথা বলিনি!' যেন আপনিই গাঁজা খেয়ে হ্যালুসিনেট করছিলেন। অন্য জায়গায় তুলে বসালে যারপরনাই বিরক্ত হবে, আপনি মৌলিক অধিকার হরণ করেছেন। আপনার নামে কমপ্লেন করতেও পারে। একমাত্র খাতা কেড়ে নেওয়ার হুমকি দিলে বা শুরু থেকেই আতংক ছড়িয়ে না দিলে এদের চুপচাপ পরীক্ষা দেওয়ানো অসম্ভব। * সদা-পিপাসিত: যতবার এদের বলবেন 'ঘাড় ঘোরাচ্ছ কেন?' ততবার দেখবেন জল চাইছে। ক্রমে স্কেল, পেন, পেনসিল, অন্যের আইকার্ড হয়ে অন্যের খাতা পর্যন্ত পৌঁছে যাওয়াই এদের স্বপ্ন। * মোহনপ্যায়ারে: এদের সঙ্গে আপনার অত্যন্ত সুসম্পর্ক। ফলে যতবার অকাজ করতে গিয়ে চোখাচোখি হবে, ততবার অত্যন্ত মধুর হাসবে। এদের থামানোর উপায় খুব সহজ। নাম ধরে ডেকে বলুন, 'তুমি শেষে এরকম করবে??' যেহেতু আপনাকে খুবই ভালবাসে, একটা পর্যায়ে গিয়ে ভেবে দেখবে এটা অপমানজনক হচ্ছে। তাই বাকি পরীক্ষা শান্তভাবে দেবে, অন্যরা ডাকলে আপনাকে শুনিয়ে বলবে, 'ডিস্টার্ব করবি না।' * স্ট্যান্ড আপ কমিকস্টার: এরা আপনার প্রতিটি কড়া ধমক বিভিন্ন রসিকতা দিয়ে ডাইলিউট করে দেবে। বাকিরাও খুবই হাসাহাসি করতে করতে যে যার হল কালেকশন সেরে নেবে এদের সুবাদে। বাঁচার উপায়, আপনার সেন্স অফ হিউমার। প্রত্যেকটা গুগলি বাউন্ডারির ওধারে ফেলে বোঝাতে হবে, আমি এককাঠি ওপরে। তবে গিয়ে কিঞ্চিৎ শ্রদ্ধা অর্জন করতে পারবেন। * মরিয়া: এরা ফেল করবেই। তবু যেভাবে পারে পাস নম্বর তোলার জন্য বিভিন্ন জায়গায় টুকলি গুঁজে আনবে, লিখে আনবে, মোবাইল জমা দেবে না। অভিজ্ঞ চোখ থাকলে ধরে ফেলবেন, দশ মিনিট খাতা আটকে রেখে ফেরত দেবেন, ছি ছি করবেন। পরের পরীক্ষায় আবার পুনরাবৃত্তি ঘটবে। ঘরে পুরুষ গার্ড থাকলে মেয়েরা ও মহিলা গার্ড থাকলে ছেলেরা অপ্রতিরোধ্য হয়ে ওঠে। সেক্ষেত্রে ওদের সমলিঙ্গের কাউকে ডেকে হস্তক্ষেপ করা ছাড়া গতি নেই। * উইয়ার্ড : এরা অদ্ভুত কাণ্ডকারখানা ঘটাবে পরীক্ষার হলে বসে। খেলা করবে, আইকার্ড-এর ফিতে চিবোবে, ঘুমিয়ে নাক ডাকবে, প্রেম করবে, অন্য কারও সঙ্গে রক-পেপার-সিজার প্রতিযোগিতা করবে। এদের নক করতে গেলে কমলাকান্তের অবতার ভর করবে এবং 'জীবন ইজ অনিত্য ম্যাম, দাস পরীক্ষা' বলে ডিপ ব্রিদ করে দেখাবে। এদের ব্যাপারে কী করা যায় আমি শিওর নই! * ওভার কম্পিটিটিভ: দশ নম্বরের পরীক্ষায় বাড়তি পাতা নেবে, মার্জিনে মধুবনি আর্ট দেখাবে, পঁয়ত্রিশ রকম কালি দিয়ে লিখবে। সাহিত্যের প্রশ্নে ডায়াগ্রাম আঁকবে। প্রোটিন শেক পাশে নিয়ে বসলে খুশি হয়, অভাবে ফ্রুটি। মাঝে মাঝেই, রুমে এবং হাতে ঘড়ি থাকা সত্ত্বেও জিগ্যেস করবে কতক্ষণ বাকি, আপনি 'তিনঘণ্টা' বললেও বলবে 'ওহ শিট!' * কচ্ছপ: কিচ্ছু লিখবে না, কিছুই না, তবু পুরো সময় বসে থাকবে। ধরুন অন্য সবাই চলে গেছে, পঞ্চাশ সেকেন্ড বাকি, তবু ভাববে, কী লেখা যায়। শেষে খাতা চাইতে গেলে তখন 'প্লিজ ম্যাম এক সেকেন্ড' বলে খাতার ওপর রোল নম্বরটা লিখবে। * ফেলু মিত্তির: এদের টেলিপ্যাথির জোর আছে। নইলে মাঝখানের ফার্স্ট বেঞ্চে বসে ঘাড় তেমন না ঘুরিয়েই মাঝখানের লাস্ট বেঞ্চকে কী করে উত্তর জিগ্যেস করা যায়, আমি জানি না! * গ্যাংস্টার: এরা হচ্ছে কোনও কর্নারের লাস্ট এবং তার আগের বেঞ্চ মিলিয়ে চারজন। প্রতিটি পরীক্ষা এদের গ্রুপ ডিসকাশন। এদের একজন অর্ধেক পড়েছে, তার পাশের জন একটা অক্ষর না, তার সামনের জন শব্দভেদী (দু'একটা শব্দ শুনলে উত্তর দাঁড় করিয়ে দেয়), তার পাশের জন বাকি অর্ধেক। এদের ব্যবস্থা করার জন্য একটু সময় দিতে হবে। বেশ কয়েকজন খাতা দিয়ে বেরিয়ে গেলে শব্দভেদী আর অর্ধেক পড়া কোনও একজনকে দূরদূরান্তে তুলে এনে বসিয়ে দিন। ব্যস, নিশ্চিন্ত। * যুগল: এদের একজন খাতা না দিলে অন্যজন কিছুতেই দেবে না। * পরমহংস: এদের চারপাশে কী চলছে কোনও হুঁশ নেই। সব চাঞ্চল্য অবজ্ঞা করে লিখে যাবে। ও হ্যাঁ, একবার ওয়াশরুম যাবে। এদের ওপর বাকি সবাই খাপ্পা। সাধারণত এরা ফার্স্ট বেঞ্চে বসে ও সবার আগে খাতা জমা দেয়। * প্যানিক-প্রাণি: এরা পরীক্ষা নিয়ে ফোবিয়ায় ভোগে। জানা উত্তর গুলিয়ে ফেলে, যিনি পড়ান তাঁকে দু'শোবার ডেকে এনে বোঝার চেষ্টা করে ঠিক লিখেছে কিনা। ফোবিয়া আছে বলেই অন্যদের জিগ্যেস করার মতো দুঃসাহস দেখায় না, কেউ কিছু জানতে চাইলে ফ্যাকাশে মুখ করে গার্ডের দিকে তাকায়। মানে, 'ম্যাম বাঁচাও, ঘোর বিপদ!' মাঝে মাঝে গিয়ে ওদের রীতিমতো বোঝাতে হয় যে জীবন ইজ অনিত্য, দাস পরীক্ষা। এদের পাশে কোনও পরমহংস বসলে খুব খুশি হয়। * মিস/মিস্টার সেমিস্টার: সবচেয়ে ভাল ছাত্র/ছাত্রী। সারাবছর ল্যালল্যাল করে ঘুরলেও এদিন রেলাই আলাদা। হলে ঢুকলে স্তব্ধতা ঘিরে ধরে। গম্ভীর মুখে ফোন জমা দেয়, প্রশ্নের সাইকো অ্যানালিসিস করে, এদের ফিসফিসিয়ে 'এই' বলার সাহস কারও নেই। * এনজিও: নিজে কিছু পারুক না পারুক, সকলের জন্য সাহায্যের হাত বাড়ানো। এদের থামানোর কৌশল - এদের খাতার দিকে কয়েক মিনিট ভুরু কুঁচকে তাকিয়ে থাকা। সে লিখতে ব্যস্ত বলে দেখতে পাবে না, অন্যরা পাবে। এবং তার ক্রেডিবিলিটি হোয়াটস‍্যাপ গ্রুপের খবরের মতো হয়ে যাবে। * ঈদের চাঁদ: এদের হলে ঢুকতে দেখলে আপনি আইকার্ড চাইবেন, লিস্ট মেলাবেন। আবিষ্কার করবেন গত শতাব্দীর বুধবারের পর এই সে ক্লাসরুম চোখে দেখল। কেন জানি না, এরা প্রচণ্ড সেজে পরীক্ষা দিতে আসে। আমার স্বল্প অভিজ্ঞতায় এইসব ক্যাটাগরি চোখে পড়েছে। বন্ধুরাও তাঁদের অভিজ্ঞতা যোগ করতে পারেন। আর এই সমস্ত টেকনিক আমি নিজে প্রয়োগ করেছি এমন নয়, আমার ছেলেমেয়েরা খুবই ভাল। একবার হুঙ্কার দিলেই মোটামুটি গুছিয়ে বসে। কিছু কিছু অগ্রজদের থেকেও শেখা। আর আমি নিজে কোনটি ছিলাম, জিগ্যেস করে লজ্জা দেবেন না প্লিজ! 
একটি পরিণত মেয়ে কী পরবে, কী খাবে, কী বলবে, নেশা করবে কি না, রোগা হবে না মোটা হবে, কখন বেরোবে, কখন ফিরবে, কী পড়বে, কী হয়ে উঠবে, বিয়ে করবে কি না, মা হতে চায় কিনা, সমপ্রেমী না বিষমপ্রেমী না উভপ্রেমী, রূপান্তরকামী কি না, ধর্ম মানবে কি না, বাড়ির কাজ শিখবে কি না, আপনাকে ভালবাসবে কি না, যৌনতায় যাবে কি না, টেক্সটের রিপ্লাই দেবে কি না, এমন আরও অনেক কিছু... তার ওপরই নির্ভর করে। কিন্তু একটি পরিণত মেয়ে আপনাকে শ্রদ্ধা করবে কি না, সেটা আপনার ওপর নির্ভর করে। অগত্যা.... নমস্কার।
মৃত কুকুরছানাদের নিয়ে শয়ে শয়ে পোস্ট এ ক'দিনে দেখলাম। তাৎক্ষণিক প্রতিক্রিয়া দিইনি, কারণ এসব ক্ষেত্রে দিনকয়েক চুপচাপ থাকলে বিশ্বরূপ দর্শন হয়। কে কতবড় বিকৃতমনস্ক, কে ঢপের সমাজসেবক, কে আকাট মূর্খ, কে অবিশ্বাস্য অশিক্ষিত.... কেমন সুন্দর বেরিয়ে আসে! বিশ্বরূপ দেখে-টেখে এইবার মুখ খুলি বরং। পয়েন্টে পয়েন্টে, কেমন? ১. যাঁরা এই ইস্যুতে নিরামিষ খাওয়া প্রমোট করছেন, মশাই, আপনারা আরএসএস না মাধ্যমিক-ফেল? মানুষ বিজ্ঞানসম্মতভাবে সর্বভুক প্রাণী। তার শরীরে প্রাণীজ প্রোটিনের চাহিদা আছে। তাই বলে তারা পিঁপড়ে থেকে তিমি পর্যন্ত সব রেগুলার বেসিসে খায় বা দেখলেই খায়, এমন নয়। রাস্তায় হেঁটে বেড়ানো প্রতিটি ছাগল তারা খায় না। প্রতিটি পাখির ঠ্যাং ধরে নামিয়ে কামড় বসায় না। মানুষ যা খায় তার কোয়ালিটির প্রতি যত্নবান। তাই আলাদা ইন্ডাস্ট্রি করে খাওয়ার উপযুক্ত ব্রিড তৈরি করে। ঠিক যেমন আপনারা টাটকা সবজি কেনেন, মাঠে গিয়ে ঘাস খান না। তাছাড়া, যদি বাজারে গিয়ে থাকেন, নিশ্চয়ই দেখবেন মুরগিকে এক ঝটকায় মারা হয়। কুপিয়ে, হাড় ভেঙে, খুঁচিয়ে, ইন্টারনাল হেমারেজ করে দিয়ে নয়। কম যন্ত্রণা পায় যাতে, সাধারণত সেভাবেই মারা হয় এবং একমাত্র মানুষের ক্ষমতা আছে সেভাবে ভাবার। একটি চিতা আপনাকে আক্রমণ করার সময়ে যাতে কম ব্যথা পেয়ে মরেন সে বিষয়ে ভাবে না। হাতি ভেগান, তবুও ক্ষেপে গেলে পায়ের তলায় পিষে দেয়। মানুষ যখন তার খাদ্য নিয়ে এতটা চিন্তাভাবনা করে, তখন বুঝতেই পারছেন, কোনও পশুকে ক্যাম্পাস থেকে সরাতে গেলেও ভাবনাচিন্তা করার ক্ষমতা তাদের আছে। আপনারও আছে। মব লিনচিংয়ে নিহত ব্যক্তির সঙ্গে অসুখে মৃত ব্যক্তির তুলনা যতটা অসম্ভব, এই কুকুরছানাদের সঙ্গে মুরগি-পাঁঠার তুলনাও ততটাই অসম্ভব। কাজেই এই স্টুপিড লজিক দিকে দিকে ছড়িয়ে বাতাস দূষিত করবেন না। ২. এই ঘটনাটার প্রধান পয়েন্ট হচ্ছে নিষ্ঠুরতা। আপনি একটা কাঠপিঁপড়ে চটাস করে মারেন না জলে ডুবিয়ে, বিড়াল তাড়াতে গায়ে জল ঢেলে দিন না অ্যাসিড, কুকুর পেটাতে গাছের ডাল খুঁজে আনেন না লোহার রড, মারার আগে হেই-হ্যাট করেন না সোজা বাড়ি মারেন, তা দিয়ে আপনার সম্পর্কে বহুকিছু জানা যায়। কতগুলো ছানা, যারা নখ-দাঁত গজায়নি বলে অ্যাভারেজ কুকুরের চেয়েও অসহায়, তাদের যেভাবে মারা হয়েছে তা আদৌ প্রয়োজনীয় ছিল না। এই বয়সের মানুষের ছানার সঙ্গে এমন আচরণ করা হলে তা সর্বকালের সেরা মাল্টিপল মার্ডার কেস হয়ে উঠত। শুধু ভিকটিম কুকুর বলে হচ্ছে না, কারণ আমাদের যাবতীয় অসভ্যতা অবলা জীবের ওপর চ্যানেল করে দেওয়া এ দেশে 'নর্মাল'। রাগ হলে ভুলুকে লাথি মারো, মেনিকে ছিটকে ফেলে দাও খাট থেকে, ঢিল মারো থাবা চাটতে থাকা হুলোর মুখে। এছাড়া লেজে ফুলঝুরি, মুখে কালিপটকা, গ্যাসবেলুনে বেঁধে উড়িয়ে দেওয়া যাতে বেলুন চুপসে গেলে মাটিতে আছড়ে পড়ে, এসব তো আছেই! প্রত্যেকটা উৎসবে যখন বোমা ফাটাই ওদের কানের সামনেই, তখন ঘন্টা ভেবেছি দুনিয়াটা ওদেরও! আজ কেন ভাবা হবে? মানুষের হাসপাতালে মানুষই স্ট্রে-র মতো থাকে অনেকসময়, ওদের কে পাত্তা দেবে? কাজেই মারো। এবং এমনভাবে মারো যাতে সব ফ্রাস্ট্রেশন বেরিয়ে যায়! আপনারা মৃত কুকুরছানা দেখছেন না। দুটো মানুষের ফ্রাস্ট্রেশনের, বিকৃতির সাক্ষ্য দেখছেন। একে যদি ঘেন্না না করেন, আপনিও সুস্থ নন। ৩. ঠিক যেমন নিজের টাকাপয়সা তেমন না থাকলেও এমন আশা করাই চলে যে দেশের অর্থনীতি ভাল হোক, কুকুরছানারা এমনভাবে মরে না যাক এটা চাওয়ার জন্য বাড়িতে সবকিছু পুষতে হয় না। আমার বাড়িতে ছোটবেলা থেকে একের পর এক বিড়াল খেলেছে, স্ট্রে এবং ব্রিড দু'ধরনের ছানারা লায়েক হয়ে উঠেছে। কিন্তু তাদের মধ্যে একটি বিড়াল এই ধরনের ভিকটিম। পাশের বাড়ির কেউ তাকে 'তাড়াতে' গায়ে বাথরুম পরিষ্কারের অ্যাসিড ছুড়ে দিয়েছিল, সে কারণেই তার মৃত্যু ঘনায়। কোকোর স্বাভাবিক মৃত্যু হয়েছিল। কিন্তু সেই যন্ত্রণা সন্তান হারানোর মতোই, যা আমার বাবা-মা আর পেতে চাননি। আমি কাঙালের মতো এর-ওর বাড়িতে যাকে পাই আদর করি। একা থাকি বলে এখনও পারছি না কারও দায়িত্ব নিতে। কারণ দায়িত্ব নিয়ে সঙ্গ দিতে না পারা ইজ ব্যাড পেরেন্টিং। আমার কোনও অসুবিধা হচ্ছে না এই হত্যার বিরোধিতা করতে। পোষ্য না নেওয়া একটি চয়েস। তার সঙ্গে মানবিকতার কোনও সম্পর্ক নেই, কেমন? ৪. এ কাজ যারা করেছে, তারা লিঙ্গ-জাতি-বর্ণ নির্বিশেষে বিকৃত মানুষ। আর কোনও পরিচয় তাদের নেই। কাজেই 'মায়ের জাত তবুও', 'নার্সের পেশা তবুও' ইত্যাদি দিয়ে বিষয়টাকে আরও ঘোরালো করা বন্ধ করুন। মেয়ে মানেই সবার ভেতর করুণাসিন্ধু থাকবে, নার্স মানেই সে ফ্লোরেন্স নাইটিংগেল রিবর্ন, এই বাড়তি প্রত্যাশাগুলো মেয়েদের ওপর ফালতু চাপাবেন না। বহু মেয়েকে দেখেছি বন্ধুবান্ধবের সাহায্যে জীবজন্তুর সঙ্গে অতীব খারাপ ব্যবহার করতে। সুতরাং কারও ব্যক্তিগত অসুস্থ মনকে লিঙ্গ, পেশা বা অন্য কিছু দিয়ে জেনারেলাইজ করবেন না। ৫. যে প্রশ্নটা শাস্তির দাবির পাশাপাশি একইরকম জোরালোভাবে ওঠা উচিত তা হচ্ছে, হাসপাতাল চত্বরের কুকুর-বেড়ালদের কী হবে? এ কথা মেনে না নিয়ে উপায় নেই যে হাইজিনের খাতিরে চত্বরে ওদের থাকাটা কাম্য নয়। সেক্ষেত্রে কলকাতা শহরে যদি দেবশ্রীর মতো আরও কেউ কেউ সংগঠন গড়ে তোলেন ওদের দেখাশোনার জন্য, যদি এনজিও-গুলো উদ্যোগী হয়, তাহলে সরিয়ে নিয়ে যাওয়া হোক। পশুকল্যাণের জন্য বিদেশ থেকে ফান্ড জোগাড় করার চেষ্টা হলে জুটবে না এমন তো মনে হয় না! মোদ্দায় বিকল্প কিছু ভাবা হোক সমান্তরালে। বেড়াল, কুকুর, এরা মানুষকে বিশ্বাস করে জঙ্গল ছেড়ে লোকালয়ে এসেছিল। বেড়াল পূজা পেয়েছে, ষষ্ঠীর বাহন হয়ে গেরস্থের আদর কুড়িয়েছে, সমৃদ্ধির প্রতীক হয়ে ল্যাজ ফুলিয়ে মাথা ঘসেছে গায়ে। কুকুর যা পেয়েছে তার অনেক বেশি দিয়েছে। নিঃশর্ত ভালবাসা, আনুগত্য, যত্ন, পাহারা, আবেগ... সব শুধু দিনের শেষে একটু আদর পাওয়ার জন্য। দু'বেলা খেতে পেলে ধন্য হয়ে যায়।আমরা কী ফেরত দিচ্ছি সেই ভরসার বিনিময়ে? সান্নিধ্য না দিতে পারলে দূরে থাকি। কিন্তু কী অধিকার আছে আমাদের, এইরকম নৃশংস মৃত্যু দেওয়ার? প্রকৃতির নিজস্ব আইন কোথাও লেখা নেই বলেই কি আমরা এমন নির্লজ্জভাবে পাওয়ার প্লে করতে পারছি? এজন্যই কি প্রকৃতি আমাদের অভিযোজন করিয়ে উন্নততম প্রজাতি তৈরি করেছে? যাতে একদিন সমস্ত সংবেদন ভুলে এইরকম নির্মম হয়ে উঠতে পারি? না। এই ঘটনার কোনও কিছুই মানবিক নয়। আমি মানুষ, এই গ্রহে আরও লক্ষ লক্ষ প্রাণির সঙ্গে, জড়বস্তুর সঙ্গে একত্রে বাস করি। বাস্তুতন্ত্রে আমি একটি বিন্দু, আমার তৈরি কার্বন-ডাই-অক্সাইড একটি গাছের পাতার রান্নাঘরে যায়, আমার দেহে ফ্রেন্ডলি ব্যাকটেরিয়া বাস করে, আমি মরে গেলে কিছু পরিমাণ ভর অন্য কিছুতে রূপান্তরিত হবে। আমি মস্তিষ্কে, ক্রিয়ায়, সংবেদে, প্রতিক্রিয়ায় অন্য কিছু প্রজাতির চেয়ে এগিয়ে থাকা। একজন প্রকৃতিজাত অস্তিত্ব হিসাবে আমি এ ঘটনার প্রতিবাদ করছি, যা কিনা আমার প্রথম ও আদিমতম সত্তা। একজন সামাজিক অস্তিত্ব হিসাবে, মানবিক অস্তিত্ব হিসাবে, আরও যা যা দিয়ে চিহ্নিত করা চলে, প্রত্যেক সত্তার প্রতিনিধি হিসেবে প্রতিবাদ করছি। এই হত্যা সমর্থন করা যায় না। কোনও যুক্তি দিয়ে না। এ হত্যা আত্মরক্ষার্থে নয়, পেট ভরাতে নয়, তাৎক্ষণিক ভয়ে নয়, প্রতিশোধে নয়, উসকানিতে নয়, পরিস্থিতির চাপে নয়। কোল্ড ব্লাডেড ব্রুটাল মার্ডার অফ সিক্সটিন ইনফ্যান্টস। ঘটনাটার গুরুত্ব বুঝুন ও অযথা ছ্যাবলামি মারা বন্ধ করুন। যাদের কোনও মুরুব্বি নেই, তাদের পাশে দাঁড়ানোর ধক না থাকলে সমাজবদ্ধ জীব তো নিত্যদিন ধুতি ধরে টান মারবে! তখন কোথায় পালাবেন, হ্যাঁ?
দু'চারটি নিজের কথা: ৮ ছোট্ট রাত, পোহালেই বড়দিন। আজ সেই রহস্যময় কুয়াশামোড়া তমিস্রা... আজই সেই কমলা আজব গোলগাল চাঁদ... আজই মধ্যরাতের পর লোকের বাড়ির চিমনি বেয়ে নাকি ঢুকবে একমাত্র আগন্তুক যাকে চোর বলে কেউ ক্যালায় না! যদিও আমা-গো ভারতে তেমন দিনও এল বলে... কেউ কাউকে মাগনায় উপহার দিতে এসেছে বলে বিশ্বাস করবে পাবলিক? এরকম দিনকালে অন্য কিছুও হয়ে যেতে পারে, দাড়ি টানতেই আর এক সাদা দাড়ি ছাপ্পান্ন ইঞ্চি বুক নিয়ে হাজির! বলবে, 'শুধু ভাল বাচ্চারা অচ্ছে দিন পাবে, অন্যরা এই নাও লাল রঙের তিরিশ টাকার নোট।' তাপ্পর হয়তো 'সিঙ্গল মেল, সিঙ্গল মেল' গাইতে গাইতে চলে গেল গরু-টানা স্লেজে, লিড করছেন নাকে প্রদীপ জ্বালানো রুদ্রাণী গাভিন। চাই কী, খোদ যিশুর পদবি সেনগুপ্ত হয়ে যেতে পারে এই বাজারে! কাল ক্রিসমাস, কুছ ভি হো সকতা হ্যায়। হ্যাঁ, এইটা ছোট্ট থেকেই বিশ্বাস করতাম। যে, বড়দিনে মিরাকল হয়। বাঙালি মধ্যবিত্ত নাস্তিক কমিউনিস্ট বাড়ি প্রসাদ ছাড়া কিস্যুতে বিশ্বাস করে না। তাই বড়দিনের কেক ছাড়া অন্য কোনও মাহাত্ম্য ছিল না। ও হ্যাঁ, আমাদের কৃষ্ণনগরের ক্যাথলিক চার্চটি বেশ বড় ও বড়লোক। সাজিয়েগুজিয়ে জমজমাট মেলা হয়। সেখানে ঢুকে ঝিকিমিকি তারা, উদাত্ত ক্যারোল, বন্ধুবান্ধব পেলেই 'মা একটু ঘুরে আসছি' বলে অন্য সাইডে গিয়ে দেদার ফুচকা সাঁটানো, এসব উপভোগ ছিল। কিন্তু নিজের বাড়ি সাজানো, গিফট পাওয়া, দূর অস্ত! বড়দিনের কেক নিয়েও আমি বড়ই কনফিউজড ছিলাম। সেই ছোটবেলায় মনে হত যত বেশি ক্রিম, তত বুঝি ভাল কেক। অথচ বড়দিনের দামি দামি কেকে একফোঁটা ক্রিম নেই! কেন যে খায় বাবা কে জানে। ওর চেয়ে ছ'টা বাপুজি কেক একজায়গায় করলে তো সস্তা হয়! পরে কেকের পারফেক্ট ব্যাটার বানাতে গিয়ে নড়া খুলে গেছে যখন, বুঝেছি, কত ময়দায় কটা ডিম। তো যাই হোক, শিওর ছিলাম বড়দিনে মিরাকল হয়। ততদিনে পোলার এক্সপ্রেস প্রভৃতি স্বপ্নের সিনেমা দেখে ফেলেছি। তখন কার্টুন নেটওয়ার্কে এক হপ্তা ধরে চলত ক্রিসমাস স্পেশাল। সে যে কী মিষ্টি সব গল্প! কী ভাল সব মূল্যবোধ! দিনটা এগিয়ে এলেই জানতাম চারপাশে নিশ্চয়ই সব ভাল হচ্ছে। গরিব দুঃখী চকলেট পাচ্ছে, সব বদ লোক বাংলা পারিবারিক সিনেমার এন্ডিংয়ের মতো ভাল হয়ে যাচ্ছে, সব কষ্ট পাওয়া ছোট্ট বাচ্চারা নতুন সোয়েটার পরে হইহই কোচ্ছে! আমি নটি কিড, মানে আমাদের বাড়ির ভাষায় বেয়াদব, তাই আমি কিছুই পাচ্ছি না। এবার আমার চেয়েও বেশি নটি হিসাবে আমি মনে করতাম পাড়াতুতো ভাই অর্ককে। সে, তার মা, তার চেনা অনেকেই ফেসবুকে আছে, কিন্তু ট্রুথ ইজ ট্রুথ। তাছাড়া, 'আমি' মনে করতাম। সে তো নিজেকেও একসময় জুহি চাওলা ভাবতাম, শারুক্ষানের সঙ্গে 'অউর ক্যায়া' গাওয়া হল কই? তা প্রতিটা বড়দিনের সকালে দেখি সে দু'হাত ভর্তি গিফট নিয়ে 'সান্তা দিয়েছে, সান্তা দিয়েছে' বলে লাফায়! যতই বলি অসিত মামাকে বয়েজ-এর লজেন্সভর্তি বল সুলেখা স্টোরসে কিনতে দেখেছি, কিছুতেই মানবে না। ভেবে দেখলাম তাহলে আমিও মোজা টাঙালেই গিফট পাব। অন্তত ক্লাস মনিটর তো বটে আমি, খেলার ক্লাসে হাউজ ক্যাপ্টেনও। অনেকদিনের শখ একটা লেডিবার্ড সাইকেলের। সান্তা কি পাইয়ে দেবে না? ধরা যাক চাবিটা রেখে গেল মোজায়! বাঙালির চিমনি হয় না, পাঁচিলে পেরেক হয়। তাতে ইশকুলের ধবধবে সাদা মোজা একটু সেন্ট লাগিয়ে রাত্রে চুপিচুপি টাঙিয়ে এলাম। সকালে ঘুম ভাঙল মিরাকুলাস কানমলা খেয়ে। মোজা শিশিরে ভিজে হিম, কারা তাতে কমলালেবুর খোসাও ফেলে গেছে। স্কুলের মোজা ফুটো এবং নষ্ট করার শাস্তি হিসেবে চাট্টি আলগা চড়চাপড় জুটল। ওদিকে অর্ক সেবারও গিফট হাতে নাচছে! নাঃ, এর পরেও সান্তাকে অবিশ্বাস করিনি। শুধু জেনে গেছিলাম, আবারও, ফোকটে অন্তত আমার কপালে কিছু জুটবে না। সাইকেল মিলেছিল, লেডিবার্ড নয়, এভন ফিজা, ক্লাস সেভেনে ভাল রেজাল্ট করার পর। সম্ভবত প্রথম দশে প্রথমবারের জন্য ঠাঁই পাওয়ার জন্য। আমার ওই মোজায় কিছু না দিয়েই সান্তা বলে গেছিল, আমার জন্য তার কাছে কিছু নেই। কারণ আমার ভবিতব্য সান্তা হয়ে ওঠা। বিরাট ঝুলিতে আমাকে খেটেখুটে ঘাম ঝরিয়ে জমাতে হবে খুশির টুকিটাকি। লুকিয়ে পড়ে ফেলতে হবে কাছের মানুষের কপালের ভাঁজে জমা উইশলিস্ট। 'মানির এবারও ফার্স্ট ক্লাস হোক'। 'অন্তত যদি একটা কলেজে চাকরি পায়...'। 'আমার তো হল না, মানি পিএইচডি শেষ করুক'। 'সংহিতার একটা বই বেরোক এবার'। 'আমার বুড়োবুড়িটাকে একটু দেখে রাখুক'। এমন কত কী! কিছু পেরেছি, কিছুর চেষ্টা চলছে। এত ব্যস্ত, কখন যেন নিজের জন্য কিছু চাইতে ভুলে গেছি। 'কী নিবি, কী লাগবে' জিগ্যেস করলে খুব বিপদে পড়ি। এই কপালে ভাঁজ লোকগুলো কিছু এনে দিলে লজ্জায় আধমরা হয়ে যাই। এখনও তো সবকিছু করতে পারি না সবার জন্য! কিন্তু নিশ্চিত জানি, একদিন পেরে যাব। কারণ, বড়দিনে মিরাকল হয়। আর এই লেখাটা সেই সমস্ত সফল সিক্রেট সান্তাদের জন্য, যাঁরা সম্বচ্ছর দাড়ি-টুপি-ঝুলি লুকিয়ে চশমা ঠিক করে লোকের মুখে উইশলিস্ট খুঁজতে থাকেন। স্রেফ যিশুর জন্মদিনের কেক বা রূপকথাময় সব-পেয়েছির রাত সারা পৃথিবীকে এমন ঝলমলে করে রাখতে পারত না, যদি চারপাশের মানুষগুলোর ইচ্ছে বুঝে ফেলার চেষ্টা তাঁরা না করতেন। তাঁরা আছেন বলেই সান্তা বেঁচে আছে। নইলে কবেই 'অচ্ছে দিন' হয়ে বড়দিন ছোট হয়ে যেত।
দুজন এডাল্ট লোক ঝগড়া মিটে যাওয়ার পর কী করে? আমরা কী জানি! আমরা থোড়াই এডাল্ট! আমরা পিগনিগের প্ল্যান করি। তাতে শুধুই আমরা দুজন। প্রথমে একটাকা করে চাঁদা দেব ভাবি, তারপর মনে হয় এতটাও গরিব নই। তাই পাঁচ-পাঁচ দশটাকা স্থির হয়। কোনও একটা রবিবার বেশ এই দশটাকা নিয়ে বেরিয়ে পড়া হবে। আমার মা লুচি আর ওর মা মাংস করে দেবে, কারণ কে না জানে রাঁধাটা খুব ঝঞ্ঝাটের কাজ! আমরা হজমোলা নেব। দশ টাকায় কত কী হয়! আলুর দম, অনেকটা কুলের আচার, আমড়া ছাড়া ঘটিকরম, চা বিস্কুট! এছাড়া কিছু বাধ্যতামূলক খাবার বাজেট ছাড়িয়ে গিয়েও খেতে হবে কারণ পিগনিগ! যেমন কলা, ডিমসেদ্ধ, কেক। কেউ আমাদের দেখে রক্তদান শিবির ভাবার আগেই আমি 'ইইইই বেনুল কিনে দাও' বলে প্রাণঘাতী চিৎকার করে উঠব, যাতে বোঝা যায় খুব একটা ইয়ে হচ্ছে! তাছাড়া কমলা লজেন্সের প্যাকেট কিনতে হবে। ওর থেকে একটাই খেতে হয়, বাকিটা পকেটে রেখে দিতে হবে। অনেকদিন পর পকেট থেকে পিঁপড়েমাখা চ্যাটচ্যাটে প্লাস্টিক বেরিয়ে মনে করাবে দিনটা। বগলে অলিভ অয়েলের বিজ্ঞাপন দেওয়া খবরের কাগজ থাকবে, যেখানে সেখানে তো আর বসা যায় না তাই না? আমাদের ম্যাটাডোর নেই, তেচাকা ভ্যানরিকশায় পা দুলিয়ে একটা বসে আঁকো কম্পিটিশন হবে। ও বেশ আঁকবে পাঁচটা নাকওয়ালা এলিয়েন, আমি আঁকব সেই দূরে তিনকোনা পাহাড় আর সূয্যিওয়ালা দোচালা কুঁড়েঘর। তারপর অন্ত‍্যক্ষরী হবে আর আমি যখন আ দিয়ে গান পাব না, ও বেশ অবাক করে দিয়ে গাইবে 'আপকি আঁখো মে কুছ মেহকে হুয়ে সে রাজ হ্যায়!' পরের গানটা হয়তো গাইবে হায় হুকু হায়, কিন্তু তাতে কিছু আসবে-যাবে না। আর পিগনিগের সন্ধেবেলা লাচাগানা খুব জরুরি। তাই দুজনে একটা করে টর্চ নিয়ে মুখে 'ঢিনচ্যাক ঢিকচিক লালা তারারুরু উই মা' ধরনের লাইভ মিউজিক সহযোগে নাচব। দূরে প্লেন থেকে লোকে দেখবে দুটো টর্চের আলো নিঃশব্দ চরাচরে ঘুরছে। আর হ্যাঁ, এই সবটাই চিড়িয়াখানার ভেতর হতে পারে। এই দিনটা আসবে না। ও মুচকি হেসে 'শো আছে' বলবে, আমিও প্রকৃত এডাল্ট হয়ে বলব, 'কান ঢেকে যাস'। কিন্তু আসলে থোড়াই এডাল্ট ! তাই ও-ও স্টেজে ওঠার আগে ভাববে, 'হুকু' শব্দটা কী করে বাংলা গানে বসানো যায়, আমিও লিল বেনুল দেখে ইউনিভার্সিটি যাওয়ার রাস্তায় পাগলপারা হয়ে যাব! এবং, কিছুদিন পর আবার আমাদের ঝগড়া হবে... এবং, মিটে যাবে... এবং, পিগনিগের প্ল্যান... দাম্পত্য! ❤
মাঝেমাঝে 'ভালবাসি' নামের সুরম্য বিভ্রম এমন কারও হাতে তুলে দেওয়া হয়, যে কারও সাতে-পাঁচে ছিলই না কখনও। সে হঠাৎ নড়েচড়ে বসে, হাত ঠান্ডা হয়ে যায়, ঢোঁক গেলে, 'ক্কী....? আমি ক্কেন!!' বলে চিন্তিত হয়ে পড়ে, কেউ ভালবাসছে ভেবে অল্প অল্প আনন্দ পায়, তার পরের মুহূর্তেই ভালবাসা ফেরত দিতে পারছে না বলে অপরিসীম কষ্ট ঘিরে ধরে, তাকে হঠাৎ করে যেন কেউ ঝাঁকিয়ে দিয়ে বলে 'এই যে, তুমি গুরুত্বপূর্ণ', সে এইসমস্ত নিয়ে কী করবে ভেবে পায় না! তার মতো যোগবিয়োগ করে নিজের পৃথিবী নিয়ে চুপ করেই তো বসেছিল সে। প্রিয়জনের সঙ্গে নিত্যযাপন ভাগ করে, ঝগড়া করে বা মিটিয়ে। কারও থেকে তো হাত পেতে চায়নি কিছু। তারপর তাকে হঠাৎ একটা গোটা জ্যান্ত হৃদয় দিয়ে বলে ফেলা হয় যদি, এইটা তার, সে যায় কোথায়! এমন মহার্ঘ্য বস্তু পথে ফেলে দিলে কেউ মাড়িয়ে যায় যদি? কাজে না লাগুক, আহ, উপহার তো, যত্ন করে রাখতে হয়। বাড়ি হুলুস্থুল করে, নিজের বাছা-বাছা পুরনো স্মৃতি তাক থেকে নামিয়ে, খুঁজেপেতে বহুকালের লুকিয়ে রাখা শূন্যস্থান বের করে সে জায়গা তৈরি করে। নরম আঁচল পাতে, নীল পালক বিছায়, যাতে ধুলো না লাগে, ব্যথা না পায়। যাতে পরে ফেরত চাইলে নতুনের মতোই এনে দিতে পারে, এমন ইচ্ছেও মনে মনে পোষে হয়তো। তারপর ঘুরে তাকায়, সেই একলা জ্যান্ত হৃদয়ের দিকে। বলতে চায়, যে কদিন ইচ্ছে এসে থাকো। সবকিছু থেকে ডেকে এনে 'ভালবাসি' বলেছ, আমি তো বলিনি, অন্তত এই বসন্ত জুড়ে থেকে যাও আশেপাশে। তাকিয়ে দেখে, তার তুমুল ঘর সাজানোর ফাঁকে ভালবাসা-লেখা জ্যান্ত হৃদয় অন্য হাতে লাফিয়ে উঠে মাথা ঘষছে। এবার এই নীল পালক-ঢাকা, আঁচল-পাতা, এক হৃদয় মাপের শূন্যস্থান নিয়ে কোথায় যাবে সে? 
দু'চারটি নিজের কথা: ৭ খুবই স্পেশাল একটা বাড়িতে জন্ম আমার। সে বাড়িতে সক্কলের জন্মদিন কোনও না কোনও আশ্চর্য দিনে। আমাদের কোকোর জন্মদিন ছিল নভেম্বর সাত। জীবনের এগারোটি বসন্ত তিনি অকথ্য বিপ্লব করেছেন, তার সাক্ষী কৃষ্ণনগর! একটু ভদকা দিলে নিশ্চয়ই খেত বলে দৃঢ় বিশ্বাস। তারপর বাবা। চৈত্র সংক্রান্তিতে জন্ম বলেই নাম শংকর। বেসিক্যালি ওই প্যাটার্ন। একবার গাঁজা খেয়ে ভাল লাগেনি, কিন্তু সাপ খেয়ে দেখেছে। আর ভূতের নেত্য নিয়ে নতুন করে তেমন কিছু বলার নেই। ও চত্বরের সবাই, প্রায় সবাই এতে নিজেকে রিলেট করে অফেন্স নিতে পারেন... তাই ড্যামেজ কন্ট্রোল করতে বলছি, ভূত তো বেশ ভাল ব্যাপার, না? কী সুন্দর অলৌকিক ইয়ে... মানে অতিলৌকিক... মানে একটোপ্লাজম প্রভৃতি... যাকগে... কিন্তু বাড়ির সারপ্রাইজ প্যাকেজ আমি আর মা। সেই বিরল জুটির মধ্যে একটি, যাদের একজন 'হ্যাপি বার্থডে' বললে অন্যজন 'সেম টু ইউ' বলতে পারে। এবং দিনটি, পয়লা জানুয়ারি। এবং, আমার প্রোফাইল ফেক নয়! ছোটবেলায় মা আর মাসিকে ইশকুলে ভর্তি করানোর জন্য যিনি গেছিলেন, তিনি দুজনের একই জন্মদিন লেখানোয় মা এমন কলার-তোলা দিনটা অফিশিয়ালি ভোগ করতে পারেনি। আমার বেলায় নাকি রীতিমতো প্ল্যান করে ওইদিন ধরাধামে এনে ফেলা হয়। ১৯৯০ সালের প্রথম দিন... আজ জানি, কত গুরুত্বপূর্ণ সময় সেটা। একটা আশ্চর্য দশক আর আমি একই সঙ্গে বেড়ে উঠেছি। লোকে নাকি জন্মদিন লুকোয়, এমন লটারির টিকিটের মতো দিনে জন্ম হলে কোন গর্দভ বলবে না গলা ছেড়ে? সুতরাং ঠিক একমাসের মাথায় সকাল দশটা আটচল্লিশ মিনিটে আমি, কুম্ভ রাশির লগনচাঁদা ফুলনদেবী উনত্রিশ পূর্ণ করে তিরিশে পা রাখব। বাবা খুব খুশি হয়েছিল মেয়ে হওয়ায়। পাশের বেডে আরেক মহিলা মেয়ে হওয়ার দুঃখে বিলাপ করছিলেন আর বাবা সকলকে কাঁচাগোল্লা খাওয়াচ্ছিল(আমার জন্ম মেলা লোকের আছাড়িপিছাড়ি দুঃখের কারণ হবে তার হিন্ট আর কী)! তবে বাস্তবে বহুকাল আমার জন্মদিন পালন হয়নি। তবু কেউ কেউ উপহার নিয়ে এলে বাড়িতে খুব ঝাড় খেতাম, যেন আমিই লোভীর মতো বায়না করেছি! আমাকে চিরকাল বোঝানো হয়েছে, ভাল জিনিস অর্জন করতে হয়। স্রেফ জন্মে ধন্য করে দিইনি কাউকে যে তার জন্য উপহার পেতে হবে। আজও তাই আমার ক্ষমতা নেই কেনার, এমন জিনিস উপহার পেলে বড্ড অস্বস্তি হয়। স্কুলের বন্ধুরা অনেকেই পরের দিন নতুন বছরের কার্ডে হ্যাপি বার্থডে লিখে দিত, কেউ দুটো কার্ড দিলে আত্মহারা হয়ে যেতাম। অনেক অনেকদিন পর্যন্ত আমার জন্মদিন মানে ছিল রাত বারোটায় উইশ বিনিময়, সকালে উঠে পায়েস আর লাঞ্চে মুড়িঘন্ট-মাছের মাথার ডাল, ভালবাসি বলে। মায়ের জন্মদিন? একটা ছুটির দিন, বাড়তি রান্নাবান্না। যে রোজ চুরাশি কিলোমিটার যাতায়াত করে তার তেমন কিছু চাওয়ার থাকত না বোধহয়। আজ খুব মনে পড়ছে, অনেকদিন ধরে জন্মদিন পালন না হওয়ার ছেলেমানুষি দুঃখ পুষে রেখেছি (যদিও বড় হওয়ার পর লোকজন এসেছে), কিন্তু মায়ের কেমন জন্মদিন পছন্দ, জিগ্যেস করা হয়নি। আরও একটা জিনিস ছিল জন্মদিনে, এখনও আছে। টাংলেড এ রাপাঞ্জাল যেমন দূরে ফানুসের আলো দেখত, জন্মদিনের দিন, বন্ধ ঘরের জানলা দিয়ে... আমিও দেখি... সারা পৃথিবীতে রোশনাই, ঝলমল। বাজি ফাটে। সবাই নতুন বছরকে স্বাগত জানায়। আমি মুচকি হাসি। আমার জানলায় সমস্ত পৃথিবীর উৎসবের আলো এসে পড়ে। কটা লোক এমন উপহার পায়? এমনি এমনিই? স্রেফ জন্মেছে বলে? কয়েকটা জন্মদিন অবিস্মরণীয়। আঠেরতে প্রথম রক্তদান। কলেজের সেকেন্ড ইয়ারে নন্দনের মুক্তমঞ্চে পারফর্ম করার মাঝখানে সব বন্ধুদের হইহই শুভেচ্ছা। দু'বছর আগে রানাঘাটের অনাথ আশ্রমে অত্যন্ত ভাল এবং গুণী বাচ্চাদের সঙ্গে দিনটা কাটানো। তবু, বছর দশেক হল, জন্মদিন আমায় বড় বিষণ্ণ করে দেয়। এখন ওই দিনটায় হিসেব কষতে বসা, কী কী হারালাম। কটা উইশ কম এল। কজন আসবে বা ফোন করবে কথা দিয়ে ভুলে গেল। কে কে বাদ পড়ে গেল জীবন থেকে। এক বছর কাটানোর আগেই কাদের মুখোশ খসে পড়ল। কাদের ক্ষেত্রে আরেকটু ধৈর্য রাখতে পারলাম না। কারা আমার সমস্ত সময় দু'হাতে নষ্ট করে গেল আর উপহারের বাক্সে ভয়ানক সব স্মৃতি যত্ন করে রেখে গেল। বড় হওয়া মানে ক্রমশ একা হতে হতে যাওয়া, এই তথ্যটা কি তারাও জানত, যারা টুপি মাথায় কেক কেটেছে প্রতিবার? ভিড় পাতলা হয়, জানত? কেকের পিস আরও বেশি বেঁচে যায়, জানত তারা? না বোধহয়। জন্মদিন মানে আসলে ঠিক কবে থেকে ব্যাক কাউন্টিং হয়ে যায়, কবে বয়স বাড়া থেকে জীবন ফুরোনোর হিসেব শুরু হয়, কেউ জানি না। ফেসবুক-টেক্সটের শুভেচ্ছা আমাদের খামোখা ধোঁয়াশায় ঘিরে রাখে। ভাবায়, এই তো কত মুখ চারপাশে। আসলে কটা পা আমার সঙ্গে হেঁটে তিরিশে পৌঁছে দেবে আমায়? কজন বলবে, বড় হয়েছিস, বুড়ো হতে ঢের দেরি! কেউ না হয়তো। না, মা বলবে। বাবাও। দেবদীপ বলবে হয়তো দূর থেকে। কোনও এক বিপ্লবের দেশ থেকে কোকো লেজ নাড়বে একটু। এইটুকুই। উপহার, অর্জন, সব এইটুকুই। একমাস বাকি। এবারও বিষণ্ণ মুখে স্মাইলি আটকে অনেককে ভার্চুয়াল ধন্যবাদ জানাব। বাড়ি যাব হয়তো, জানলায় উৎসবের আলোটুকু তো থাকবে! তবে সত্যি সত্যি একটা উপহার চাইতে ইচ্ছে হয় বড্ড, এই ক্রমশ একা হয়ে যাওয়ার মধ্যে। একদিন বেশ, ফোনে ভেসে আসা শুভেচ্ছার সমান সংখ্যক মুখ আমার মুখোমুখি থাকবে! তারা বেশ আমার হাত ধরে ওই আলোটা ভাগ করে নেবে! নাহয় পাঁচজনই থাকল। বড্ড বেশি হল? আচ্ছা, একজন! হতে পারে না এমন? কোনও একদিন? নাঃ। হয় না। কারণ, জন্মদিন মানে এটাও জেনে যাওয়া, কোন কোন উপহার এবারের মতো আর চেয়ে নেওয়া যাবে না। 
চোখ খোলাবন্ধের ফারাক থাকে না কোনও, তেমন সকালে তুমি এসো। বরফশীতল এই বুকেপিঠে রেখে দাও যত্নের শাল। সুতোবোনা ফুলগুলো ধীরে ধীরে ঘুরে যাক সূর্যের দিকে। ঠোঁট বেয়ে এগোনো কুয়াশা পাক আঙুলের রোদ। ঘিরে নাও, ঘুম ভেঙে তীর্থের স্নানে যাক রক্তের দল। জানলার কাচে রাত হিম হয়ে আছে। টুপটাপ গলে গিয়ে এনে দিক অস্ফুট আর্দ্র সকাল। তোমার তো ভাল লাগে পাখিদের ঘর, জলভীরু বিড়ালের গুটিসুটি, নিচু ডালে শীত লাগা লালরং পাতা.... মনে আছে সেইসব একা বাড়ি, দুটি তলা, ট্রেনে যেতে চোখে পড়েছিল? তখন আমার ভোর একটানে পথে আনে, ছেড়ে দেয় দৌড়ের মাঠে। ওদের আঁধার ঘরে নীল আলো, গাঢ় ঘুম, ঘন গৃহী গাছ বলে 'এখনই উঠো না।' ওদের উঠোনে আমি রেখে গেছি লোভ, ভোর চারটেয় তার ধোঁয়ারং মিশে গেছে স্টেশনের চায়ের দোকানে। আজ আমার ঘরে রাত ফুরোতে চায় না। নীল আলো চোখে লাগে, যত পারি টেনে নিই দুচোখে চাদর। কত কত হিম লোভ পড়ে থাকে মেঝের কোনায়, পা লুকোই, বিছানা ছাড়ি না। আজ তুমি হেঁটে এসো, বসো এই স্যাঁতসেঁতে তন্দ্রার দেশে। আমাকে দু'হাতে ধরে নিয়ে যাও শিশিরের মাঠে। সেখানে লাইন বেয়ে ছুটে যায় ট্রেন, ডিসেম্বরের ভোর সকল বৃষ্টি ঢেলে থামাতে পারে না। চলো ফের ট্রেনে উঠি, জানলায় বসে ফের দূর থেকে দেখি সংসার। ঘরের ভেতরে বড় শীত করে, বড় ঘুম। তুমি আমি রোদের দোসর।
প্রিয় ফ্রেন্ডলিস্ট, ছাঁটাই আসছে। যে বা যারা কখনও কথা বলেননি, তাঁরা লিস্টে স্বাগত, কারণ তাঁরা বোঝেন এড করা আর চ্যাট করার ফারাক কী। যাঁরা এক-দু'বার উত্তর না পেয়ে আর খোঁচাননি, তাঁদের ভালবাসা, তাঁরা ব্যক্তিগত স্পেসকে সম্মান করতে জানেন। যাঁরা প্রত্যেক ছবি বা পোস্টের নীচে কমেন্ট মারেন না, যাঁরা কারণ না থাকলে লাইক অব্দি করেন না, যাঁরা কাজের কথা থাকলে ভনিতা ছাড়া টু দ্য পয়েন্ট ইনবক্স করেন, অত্যন্ত জরুরি তথ্য চাই এমন পোস্টে কিছু না জানা থাকলেও গাড়লের মতো রিএক্ট দেন না, অচেনা লোকের পোস্টে নিজে নিজে অত্যন্ত ঘনিষ্ঠের মতো কমেন্ট করেন না, অকারণ এমন প্রশংসা করেন না যা শুনলেই বোঝা যায় ঢপ, তাঁরা সবাই স্বাগত। কারণ এঁরা জীবনে যথার্থ কাজ খুঁজে পেয়েছেন এবং এই পরমোপলব্ধির স্বাদ পেয়েছেন যে সৌজন্যমূলক দূরত্ব একতরফা ঘেঁটে দেওয়া যায় না। বাকি সকলকেই বাদ দেব। হয় একবারে, নয়তো আদেখলাপনা দেখামাত্র, এক-এক করে। কোনও কারণ যাতে তখন দর্শাতে না হয় তাই আগেভাগে বলা রইল। সোশ্যাল মিডিয়া সমাজের বাইরে নয়, কাজেই সামাজিক শিষ্টতার বোধ এখানেও খাটে। এখানে চ্যাট মানেই 'সেক্স করতে চাই' নয়, স্রেফ গল্পগাছা। কমেন্ট মানে মতবিনিময়, ব্যক্তি আক্রমণের মাঠ নয়। তেমনই ফ্রেন্ড লিস্ট মানেও পরিচিতজনের তালিকামাত্র। জন্মজন্মান্তরের বুন্দু নয়। সেটা হয়ে উঠতে হয়, ইচ্ছে করলেই হওয়া যায় না। কেউ যদি বাকস্বাধীনতা আছে বলেই হেলতে হেলতে কোলে উঠে পড়ে 'ফেরেএএএএন!' বলে গায়ে নাক ঘষতে শুরু করেন, আমিও ব্যক্তিগত নির্বাচনের দোহাই দিয়ে তাঁর ঘেঁটি ধরে পাঁচিলের বাইরে রেখে আসতে পারি। ফের যদি ঘরে ঢুকে কৈফিয়ত চাইতে আসেন, তখন দা নিয়ে তাড়া করা যাবে'খন। এই হল মোদ্দা প্ল্যান। এরপরে রইলেন বাকি সত্যিকারের চেনা মানুষ। তা, আমায় চেনেন যখন, তখন প্রায় মরেই আছেন!তাঁদের কীই বা বলি? দিনকাল বড়ই খারাপ, এই আর কী..... 
দু'চারটি নিজের কথা: ৬ বয়স মুখের রেখায় সত্যি ত্রিকোণমিতি শেখায় কিনা জানি না, আমি ওতে চিরকাল খারাপ। থিটাকে কেন থিটা ধরে, তাই ভাবতে ভাবতেই দু'বছর কেটে গেছে। কিন্তু মনের মধ্যে কত জ্যামিতি কষে, চারপাশে দিব্যি দেখতে পাই। আমার মুখ দেখে আসল বয়স বোঝা যায় না, এমন একটা কুখ্যাতি আছে। আমার এতে খুব বিরক্ত লাগে। আনকা লোকে তুমি-ফুমি বলে, অচেনা ছাত্র ফ্যাকাল্টি বলে বুঝতে না পেরে কেস খায়, স্পেন্সারে ওয়াইন কিনতে গেলে আইকার্ড চেয়েছে। শাড়ি আর চশমা একসঙ্গে পরলে তবু কিছুটা পাত্তা পাই। কেপরি বা কেতার কিছু পরলে প্রায়শই উপরোক্ত ঘটনাগুলো ঘটে। এমনিই নিষ্পাপ চেহারা, ক্যালানে হাসি, তায় বেঁটে! একটু মোটা হয়েছি ইদানীং, ভাগ্যিস! বিষয়টা হচ্ছে, আমার বয়স ২৮+। কিন্তু লোকে ২৬ ভাবলেও যেখানে আমার গা জ্বলে যায়, অদ্ভুতভাবে দেখি, চারপাশে সবাই কেমন যেন বয়স কমানোর জন্য মরিয়া হয়ে থাকে! বয়স একটা স্বাভাবিক ব্যাপার। জন্মানোর পর আমাদের জীবনে কিছু ঘটুক না ঘটুক, বয়স বাড়তে থাকবে, এটা একটি নিশ্চিত ঘটনা। কিন্তু সেটাকে লুকোনোর বা তা নিয়ে লজ্জা পাওয়ার কী আছে, বুঝতে পারিনি। চুলের রং কালো, পাকলে সাদা হয়। কালো চুলে যাঁরা শখ করে রং করেন, তাঁদের বিরুদ্ধে আমার তেমন অভিযোগ নেই। বেশ করেন। কিন্তু কেবলমাত্র সাদা চুল লুকোতে যাঁরা রং করেন, তাঁদের জিগ্যেস করতে ইচ্ছা করে, ঠিক কী হয় এহেন অস্বাভাবিক একটা ব্যাপার করে? আয়ু তো বাড়ে না! পোশাক বা প্রসাধনের ব্যাপারে অনেকেরই 'খুকির মতো সেজেছে' বলে বিদ্রুপ করা অভ্যেস। তাদের আমি উত্তাল খিস্তি দিই, কারণ পোশাকের বা সাজগোজের কোনও বয়স হয় না। কেউ ছাপ্পান্ন বছরে গিয়ে যদি একটা তুঁতে শাড়ি বাদামি লিপস্টিক ফাটাফাটি ক্যারি করেন, বা কেউ আঠেরয় সাদা শাড়ি, একশোবার পরবেন! মাকে অল্প কাজল দিলে বা সালোয়ার-কামিজ পরলে দিব্যি মানায়। 'বয়স হয়েছে' এই যুক্তিতে ইচ্ছে হলেও পরে না বলে আমি খুব বকাবকি করি। তারপর 'মানাবে না', এই যুক্তিতে এসে এমন আটকে যায়, সরাতে পারি না। কিন্তু যাঁরা শুধু মুখের চামড়ার স্বাভাবিক শৈথিল্য আটকাতে কাঁড়ি কাঁড়ি টাকা খরচ করে এন্টি-এজিং ক্রিম লাগান এবং একগুচ্ছ রাসায়নিক বস্তু মুখে এলাউ করেন, তাঁদের জিগ্যেস করতে মন চায়, বয়স কি কেমিক্যালের থেকেও ক্ষতিকারক? আপনি যদি স্বাস্থ্যকর খাবার খান, ব্যায়াম করেন, জল খান পর্যাপ্ত, আপনার শরীর সুস্থ থাকবে। শেষ বয়সে এসে অথর্ব হয়ে পড়ার পালাটা কিঞ্চিৎ পিছিয়ে যাবে। কিন্তু নিজেকে অল্পবয়সি দেখানোর জন্য এমন মরিয়া চেষ্টা কেন? অনেকেই বলবেন, পছন্দের মানুষের নজর ধরে রাখা। আশা করি বলামাত্রই বুঝবেন এটা কী কুচ্ছিত একটা কথা! পছন্দের মানুষ যদি আপনার টানটান ত্বক এবং কালো চুল দেখে প্রেমে পড়েন, তাহলে আদৌ আপনার উচিত না তাঁর সঙ্গে থাকা। কোনও ক্রিম দিয়েই শেষমেশ বার্ধক্য আটকানো যায় না। নিরানব্বই বছর বয়সেও যদি আপনাকে কারও জন্য সারাদিন সারারাত রীতিমতো মেকআপ করে বসে থাকতে হয়, জীবনটা বাঁচবেন কখন? কখন রোদ মাখবেন, কখন বৃষ্টি, কখন বরফ ছোঁবে মুখ? কখন প্রকৃতি তার আদরের স্পর্শ ছড়িয়ে দেবে? তিনপরত ফাউন্ডেশন, মুখ মেঝের মতো করে দেওয়া ক্রিম আর কেমিক্যালে ঝাঁঝরা চুল নিয়ে মমির মতো কোন প্রেমের অপেক্ষা করবেন? কতটা লংস্টে লিপস্টিক লাগাবেন বয়স্ক ঠোঁট ঢাকতে, আর কতটা চুমু খাবেন প্রেমিককে সেই মুখোশ দিয়ে? পুরুষ, আপনিই বা কোন নারীকে ভালবাসবেন, যে আপনার মাথার চুলের আসল রং দেখলে নাক সিটকোবে?? বয়স ধরে রাখার জন্য একের পর এক সার্জারি করে এখন রাখি সাওয়ান্ত হাসতে পারেন না। ডোনাতেললা ভারসাচের সারা শরীরের ত্বক বলিরেখাক্লিষ্ট। বক্ষসৌন্দর্য বাড়াতে গিয়ে ক্যানসার ডেকে আনেন বহু মহিলা। এ কেমন প্রেম যাতে বয়স বাড়লে পাক ধরে? মহিলাদের এ নিয়ে ইনসিকিওরিটি বেশি। তাদের ওপর ছোট থেকেই 'কুড়িতেই বুড়ি' ধরনের প্রবাদের চাপ। মেনোপজ হয়ে গেলেই পুরুষ আর তাকাবে না, এই আতঙ্কের চাপ। যেন সত্যিই যৌনতার বয়স পেরলে প্রেমের অন্য কোনও গন্তব্য নেই, যেন প্রেমের একমাত্র খাবার লাস্য। যেন মেয়েদের আর কোনও কাজ নেই যুবতীসুলভ রতিক্রিয়া ছাড়া। যেন স্বাস্থ্যের একমাত্র সংজ্ঞা যৌবন। ফলে এই বুড়িয়ে যাওয়ার ভয়কে পুঁজি করে কোটি কোটি টাকার ব্যবসা করছে প্রসাধনী সংস্থা। বয়স একটি অত্যন্ত ন্যক্কারজনক ঘটনা কিনা! আগে মধ্যবয়সিনীদের জন্য প্রোডাক্ট আসত। তারপর পন্ডস এজ মিরাকল বলল, তিরিশের পরেও যুবতী দেখানোর প্রস্তুতি পঁচিশের আগে থেকেই নিতে হবে। ফলে যে বয়স ধুলোবালি মাখার, সেই বয়স ব্যস্ত হয়ে গেল নানারকম ক্রিম নিয়ে। এমনই অবস্থা, অতিকায় গৃহবধূ সুস্বাস্থ্যের জন্য নয়, যুবতীর কার্ভ পাওয়ার জন্য জিম যায়। সন্তানকে স্বাভাবিক ভিটামিন সি-র উৎস মায়ের দুধ থেকে বঞ্চিত করে স্তনে সিলিকন ইমপ্ল্যান্ট বসানো জরুরি হয়ে পড়ে। চুলের দৈর্ঘ্য কমে যায় সুবিধা বা গোছ বাড়ানোর জন্য নয়, 'ইয়াং' দেখানোর জন্য। সুস্বাস্থ্যের সংজ্ঞা কেবল এবং কেবলমাত্র যৌবন। বয়সের কোনও স্বাস্থ্য নেই আর। কেউ এখন বড় হয় না, বুড়ো হয়। সৌন্দর্য এবং স্বাভাবিকতা ওতপ্রোতভাবে জড়িয়ে। রূপচর্চারও মূল কথা হচ্ছে ত্বক এবং শরীরকে নীরোগ, স্বাস্থ্যবান রাখা। ত্বককে খাবার দিতে ময়েশ্চারাইজার, নোংরা দূর করতে ক্লেনজার, রুক্ষতা সরিয়ে রাখতে ক্রিম... ত্বককে বনসাই বানিয়ে রাখতে নয়। এত কাজল-লিপস্টিক-শ্যাডোর যে ঘনঘটা, তাদের আসল কাজ আমাদের যা আছে সেটাকেই একটু ফুটিয়ে তোলা... আমাদের স্বাভাবিকতা ঢেকে দেওয়া নয়। ফেসিয়ালের কাজ ত্বকের বিশুদ্ধতা পুনর্নির্মাণ, তাকে পুষ্টি দেওয়া। ত্বককে মার্বেল করে তোলা নয়। একজন সুস্থ মানুষ যখন স্নান করে এসে আয়নার সামনে দাঁড়ায়, কে বলে সে সুন্দর নয়? একজন বৃদ্ধ যখন সস্নেহে দেখেন তাঁর স্ত্রীর চুলে রুপোলি ঝিলিক, কে বলে তা লজ্জার? আমাদের প্রতিটা ভাঁজ, প্রতিটা পাকা চুল, প্রতিটি ভারী মুখে ইতিহাস লেখা আছে। একজন বয়স্ক মানুষের স্বাভাবিক হাসি বুঝিয়ে দেয়, অনেক রাস্তা রোদে ছায়ায় পেরনো গেল। কেন তাকে ঢেকে দিতে হবে তৈরি করে দেওয়া ভয় দিয়ে? কেন আমার বয়স আমার সৌন্দর্য হবে না? কেন একজন মায়ের স্ট্রেচমার্ক, একজন অধ্যাপকের সাদা মাথা, একজন অভিনেত্রীর ডাবল চিন, একজন নিবিড় পাঠকের চোখের ভাঁজ 'এমব্যারাসিং'? কেন আমাদের অভিজ্ঞতার অভিজ্ঞান আমাদের অহংকার নয়, অলংকার নয়? নিজের যত্ন নিন, যেভাবে ইচ্ছে। কিন্তু নিজের নিজস্বতা নষ্ট করে নয়। এজ ইস আ গ্রেসফুল থিং। পাকা চুল না ঢেকেও অপর্ণা সেন সুন্দরী নন, বুকে হাত রেখে বলুন? সুন্দর নন জনি ডেপ, জর্জ ক্লুনি? সুন্দর ছিলেন না বয়স্ক রবিঠাকুর? ওঁদের পেশার পথে বয়স পা টেনে ধরেনি গ্ল্যামারের। কারণ আপনার বিচ্ছুরণ আপনার ভেতরমহলের জিনিস। আপনার চুলের রং বা ত্বকের ভাঁজ অস্থায়ী হয়েই পৃথিবীতে এসেছে। থেকে যাবে আপনার কাজ, ব্যক্তিত্ব, আন্তরিকতা, ব্যবহার। আপনার মনন। প্রেম, সম্পর্ক, সাফল্য, শান্তি, সুখ... সবকিছুরই স্থায়িত্ব আসে এগুলো থেকে। এগুলোকে সতেজ রাখি আমরা, ভাবনাচিন্তার ভাঁজগুলো টেনে সোজা করি। একটা সমাজ তৈরি করি নিজেদের নিয়ে, যা প্রতিদিন নতুন ভাবনার জন্ম দিচ্ছে। তাহলে অন্তত বয়সের মতো একটা অনতিক্রম্য বিষয় নিয়ে চিন্তায় দিনের পর দিন ব্যয় না করে, ভাল কিছু নিয়ে বুড়ো হওয়া যাবে।
দু'চারটি নিজের কথা: ৫ স্কুলের দিনগুলো খুব সুন্দর শুরু হত, কারণ সকালটা বরাদ্দই থাকত গানের জন্য। খোলা প্রাঙ্গণে হাতজোড় করে মালাদির শেখানো আশ্চর্য ভাল সব রবীন্দ্রসংগীত গমগম করত। গাইতে গাইতে, সবার সুরে নিজের গলা মিশে যেতে দেখে যে একাত্মবোধ তৈরি হত, তা এখন আর কই? আমার সকাল এখন শুরু হয় এলারম এর একলা সুরে। বিগত রাত্রের দুঃস্বপ্ন ঝেড়ে ওই সুর ধরে ধরে বাস্তবে ফিরে আসি। তারপর অভ্যস্ত রুটিন। একা থাকি আমি। কলেজজীবন থেকেই। কখনও পিজি, কখনও ভাড়ার ফ্ল্যাট। একা, স্বাধীন, স্বেচ্ছাচারিণী। কলকাতার নিজের একটা সান্নিধ্য আছে। বড় ঘিরে থাকে। হইহল্লা, পাখির ডাক, ঝগড়া, হাহাহিহি। এখনকার বাস যেখানে, একবার এলে কেউ দ্বিতীয়বার আসতে চায় না। এমন নৈঃশব্দ। প্রকৃত একা। মাঝে মাঝে প্লেনের আওয়াজ ছাড়া কেউ সঙ্গ দেয় না। সপ্তাহান্তে কলকাতায় ফেরা, নিজের মানুষটার কাছে ফেরা এক রাতের মতো শান্তি দেয়। তারপর আবার ঢুকে যাওয়া ব্যক্তিগত শীতকালে। জানতাম না, আমার এংজাইটি আছে। জানতে পেরেছি এই কিছুদিন আগে। জানতে পেরেছি প্রায় এগারো বছর ধরে টেনশন হলেই চোখ ফুলে দম আটকে উল্টে পড়া, ঘুম থেকে উঠে একেকদিন বিছানা থেকে আঙুলটুকু তুলতে না পারা, ওসিডি, ভয়, কন্ট্রোল ফ্রিক হয়ে যাওয়া, খাওয়া বন্ধ করে দেওয়া, অসম্ভব মেজাজি হয়ে যাওয়া, চোখেমুখে সিসের চাকতির মতো ক্লান্তি ঝুলে থাকা... এসব আমার ডিপ্রেশনের অর্জন। এর আগে ডিপ্রেশন আমার কাছে পাশের বাড়ির ট্র্যাজেডি ছিল। দেখতাম, কষ্ট পেতাম, চেষ্টা করতাম দু'দণ্ড পাশে বসার। এবার নিজে আবিষ্কার করলাম, ডিপ্রেশন কোনও মারণ অসুখ নয়। কিন্তু সারাক্ষণ মরে যাওয়ার মতো কষ্টে মেঘলা হয়ে থাকা, যে কষ্ট রীতিমতো শারীরিক। আপনার হার্ট দিব্যি সবল, অথচ হার্ট বন্ধ হয়ে যাবে-যাবে এমন সব লক্ষণ নিয়ে আপনি চব্বিশ ঘন্টা ঘুরছেন। অকথ্য খিদে পাচ্ছে অথচ গলার চৌকাঠ পার করতে পারছেন না খাবার, ব্যথা করছে। শুয়ে শান্তি পাচ্ছেন না কারণ আপনার চোখের চারধার ব্যথায় ভারী হয়ে আছে। সামান্য সর্দি হলে লোকের বিরক্ত লাগে। যে নিজের জীবন্মৃত দেহ সবসময় নিজের গলায় জড়িয়ে ঘুরছে, সবার সামনে জোর করে হাসছে, 'ফানি' হওয়ার চেষ্টা করছে, তাকে কে সান্ত্বনা দেবে? এইসব অনেক পরে জেনেছি। কিন্তু যে জিনিসটা ছোটবেলা থেকে জানি, তা হল, আমি অতিরিক্ত সেনসিটিভ। ছোটবেলা খুব একটা ভাল ছিল না আমার। ছিল না কৈশোর বা প্রেমের অভিজ্ঞতাগুলোও। একটি লোক এখনও আমার দুঃস্বপ্নে হানা দেয়। যখন যাকে ভালবেসেছি বা অন্তরঙ্গ মনে করেছি, সে তার নির্দিষ্ট ফেজ পর্যন্ত ভালবেসে দেখেছে, আমার অসাধ্য কিছু নেই। ফলে যথাবিধি নিংড়ে চলে গেছে অথবা একদিন বিরক্ত হয়ে আমি ঘাড়ধাক্কা দিয়েছি। কেউ শুট করবে বলায় তাকে বাড়ির চাবি দিয়ে দিয়েছি, সে সেখানে অন্য কাউকে নিয়ে এসেছে আমারই বেডরুমে। কেউ পজেসিভনেসের চোটে আমি কেন বই পড়ছি তা নিয়ে প্রশ্ন তুলেছে। কাউকে এক রাত্রে বিপুল অংকের টাকা জোগাড় করে দিয়েছি। কেউ নাগাড়ে মিথ্যে বলে গেছে দিনের পর দিন। কেউ বেনারসির রং ঠিক করে দিয়ে তারপর আইএসডি কলে বলেছে, 'আই লাইড টু ইয়ু, আই আম ইন লাভ উইথ সামওয়ান এলস । ' কেউ দুবার মন ভেঙেছে আমার। কেউ পায়ে শিকল পরিয়ে রাখতে চেয়েছে। অথচ, বাড়ি থেকে সেলসম্যান ফিরে গেলে আমার কান্না পায়। আজও গলাব্যথা করে ভেবে, পুরীর ওই অন্ধ কুকুরটা বেঁচে আছে তো? খুব বয়স্ক কোনও ভিখারিণী বা 'বই কিনব' বলা সাহায্যপ্রার্থীকে পয়সা না দিতে পারলে নিজেকে কুৎসিত মানুষ মনে হয়। আমি জানতাম না আমার ডিপ্রেশন আছে। জানতাম, এই সবগুলো আমি পেরিয়ে এসেছি। ছোটবেলায় মার খেলে কাঁদা বারণ ছিল। এই মারগুলোও না কেঁদে পেরিয়ে এসেছি। কেকের ওপর চেরির মতো যুক্ত হয়েছিল কিছু 'বন্ধু', যারা সহজেই বুঝে গেছিল, একে সব প্রয়োজনে পাওয়া যাবে কিন্তু এর দরকারে সাড়া না দিলেও চলবে। কারণ ধুঁকতে ধুঁকতে এ নিজের ব্যবস্থা নিজেই করে নেবে। তারপর যদি রাগ করে, 'জানিস না আমার কী অবস্থা' বললেই গলে যাবে। একবারও প্রশ্ন তুলবে না, 'তোর প্রয়োজনের সময় আমার কী অবস্থা ছিল জানতে চেয়েছিস?' আমি জানি, একদিন সীমা পেরিয়ে যাবে এবং 'তোর ঢপের বন্ধুত্বের মুখে লাথি' বলে বেরিয়ে আসব। তারপর চারদিন পরিপূর্ণ নার্ভাস ব্রেকডাউন হবে এবং পঞ্চম দিন দেখব, আমার নরম সেনসিটিভ মনের ওপর বেশ খানিকটা জায়গায় কড়া পড়ে গেছে। আমি জানতাম না, কড়া পড়ছে না। ইনফেকশন হচ্ছে। আমার ডিসগাস্ট, আমার ঘেন্না, রাগ, যন্ত্রণা, কিছুই বাইরে বেরোচ্ছে না, কারণ বের করতে শিখিনি। ওই যে বললাম, মার খেলে কাঁদা বারণ ছিল। আজও আচমকা ব্যথা লাগলে চিৎকার আলজিভ পর্যন্ত উঠে থেমে যায়। যা বেরোয়নি, সেসব পুঁজরক্ত বিষ তো হবেই। তার তাড়সে নিজেকে ঘরে আটকে নেব, সেটাও স্বাভাবিক। কারণ আর কাউকে বিশ্বাস হয় না। আজ কিছু হলে কাউকে ডাকি না, প্রেমিককেও না, কারণ 'না' শুনলে নিজের ওপর রাগ হবে। কেন বললাম আসতে? কেন? আমার পৃথিবীতে এখন বাস্তব কিছুই নেই। সবার কথা, প্রতিক্রিয়া ভার্চুয়াল। সবার 'আছি' ঘোষণাও। সবটাই ডিপি আর আইডি। কাল যদি কোনও কন্সপিরেসি থিওরি বলে, পুরো সোশ্যাল মিডিয়াই আসলে কোনও এআই চালায়, আমি বিশ্বাস করব। কারণ আমি জানতাম না আমি হাইপারসেনসিটিভ। জানতাম, আমি স্বাভাবিক মানুষ। যাদের দিন শুরু হয় পরস্পরের গা ঘেঁষে দাঁড়িয়ে, একজনের সঙ্গে অন্যজনের সুর মিশিয়ে দিয়ে। আজ জানি, জানানো হয়েছে, জানতেই থাকব - আমি অসুস্থ। আমি ডিমান্ডিং, কমপ্লেইনিং, আরও অনেক  সমৃদ্ধ মানুষ। কিন্তু যেটা জানার এবং জানানোর - আমি এর পরেও বেঁচে থাকি। বাঁচতে পারি। শুধু নিজের নয়, অন্যদের জন্যও। ক্রমশ একা করে দিতে দিতে, হে সমাজ, তুমি আমার অনাক্রম্যতা লক্ষগুণ বাড়িয়ে দিয়েছ। আমি, আমার মতো অনেকেই হয়তো গোকুলে বাড়িছে। যেদিন সবার সঙ্গে সবার দেখা হয়ে যাবে, কে জানে, হয়তো নতুন একটা এক্স-মেন লেখা হবে। হয়তো আদ্যন্ত সুবিধাবাদী সমাজের উল্টোস্রোতে দাঁড়িয়ে আমাদের এই অভিযোজনই আগামীর ইঙ্গিত। আমাদের সুপারপাওয়ার একইসঙ্গে সহমর্মিতা ও নির্লিপ্তি। আমাদের একইসঙ্গে নখ-দাঁত আছে, হিলিং প্রপার্টিও। আমরা যদি বাকিদের ত্যাগ করা শুরু করি, তাদের দিকে আচমকা ধেয়ে আসা অন্ধকার তারা সামলাতে পারবে তো? সুবিধাবাদ, অন্যকে ব্যবহার করা, ইচ্ছেমতো প্রায়োরিটি বদলে ফেলা লোক আর যাই হোক, লড়াই করতে জানে না। আমি জানি। লড়াই।
দু'চারটি নিজের কথা: ৪ বেড়াতে যে আমি বেজায় ভালবাসি, বিশেষত সোলো ট্রিপ, সে কুট্টি বয়স থেকেই জানি। কৃষ্ণনগরের একপ্রান্তে নির্জন পাড়ায় একদা এক একফুটিয়া দিগম্বর খুকি হাতে কেরোসিনের জ্যারিকেন নিয়ে, মুখে 'কন্টোল, কন্টোল' বলতে বলতে রেশন দোকানে চলেছিল। দুপুর রোদে সারা গায়ে তেল মাখা একটি মুগডাল দানার সাইজের পুঁচকির এহেন দায়িত্ববোধ দেখে কোনও এক প্রতিবেশী নড়া ধরে বাড়িতে দিয়ে যান। কিন্তু তেজ তখন থেকেই ফুটে বেরচ্ছিল! শিলচর আমার একা যাওয়ার কথা ছিল না। যে অধ্যাপক আমার ফ্লাইটেই বিশ্ববিদ্যালয়ের আন্তর্জাতিক সেমিনারে যাবেন, তিনি প্রবল কেলেঙ্কারি করে আটকে গেলেন। কল্যাণীর একমাত্র প্রতিনিধি আমি পড়লাম প্রবল আতান্তরে। যদিও এর আগে ট্রেক করেছি, একজন বন্ধু সঙ্গে নিয়ে ইতিউতি ঘুরে বেরিয়েছি, কিন্তু এতদূর একা! সম্বল মাত্র একজন অধ্যাপকের ফোন নম্বর! তায় ফ্লাইট ধরার জন্য রাত তিনটের সময় বেরতে হবে! সবচেয়ে বড় চাপ, জীবনে প্রথম প্লেনে চড়া! যখন এয়ারপোর্ট পৌঁছে দেওয়ার জন্য সম্ভব-অসম্ভব কাউকে পাওয়া গেল না, তখন মুগডাল বয়সের তেজ জেগে উঠল। চুলোয় যাক দুনিয়া। যা হবে দেখে নেব! ব্যাগ কাঁধে 'সোলো ট্রিপ, সোলো ট্রিপ' বলতে বলতে স্কলার চলল, এবং সব দায়িত্ব শেষ করে নিজেকে নড়া ধরে বাড়িতে নিয়ে এল। তখনই জানি, এবার আমার অসাধ্য কিছু নেই। স্কুলবেলার প্রায় গোটাটাই দিদা অসুস্থ থাকতেন। আর ব্যাগ গোছাতে দেখলেই কান ঝুলিয়ে বিছানার নীচে ঢুকে পড়ত সাদা রঙের, কালো এত্ত বড় নাকওয়ালা আমাদের বাড়ির ছোটমেয়ে কোকো। সে কী অভিমান! ফলে পুরী-দার্জিলিং আর স্কুলের এক্সকার্শনে দীঘা, গোপালপুর অন সি ছাড়া তেমন কোথাও যাওয়া হয়নি। পরে বাবা-মায়ের সঙ্গে আলাদা বা কন্ডাক্টেড ট্যুরে ডুয়ার্স, সুন্দরবন, ব্যাঙ্গালোর, দিল্লি, রাজস্থান, কাশ্মীর, হিমাচল ঘুরে বুঝেছি, দায়িত্ব নেওয়ার ক্ষমতা দিব্যি আছে। এখন তো এমন ইয়ে, বাইরে গিয়ে হিন্দিতে ঝগড়া না করলে ট্রিপ শুভ হয় না! সাইড লোয়ার বার্থ ম্যানেজ করা হোক কি মাঝরাতে রুম আদায়... সব পেরে যাই। বাইরে বেরোলেই আমার কী যেন হয়। ল্যালা অবতার ত্যাগ করে বনলতা সেনের হিরো জেগে ওঠে। এবার গোয়ায় আমি বাবা-মাকে ঘুরিয়ে আনলাম, এই স্টেটমেন্ট মোটেই ওঁরা অস্বীকার করতে পারবেন না। নিজের অভিভাবকত্বে গ্যাংটক, অজস্রবার বোলপুর, ভাইজ্যাগ প্রভৃতি ঘুরে এসে শেষ পালক লাগল কার্শিয়াং-এ। একা বেড়াতে যাওয়ায় নেশা মারাত্মক। যে মুহূর্তে আপনি দেখবেন আপনার একান্ত উপভোগের মুহূর্তে কেউ কানের কাছে 'রিঙ্কিয়াকে পাপা' চালাচ্ছে না, 'চলো না সেলফি তুলি' বলছে না, 'এই বিস্কুট খাবি?' বলে ডাকছে না, বুঝবেন অ্যাবসোলিউট পিস কাকে বলে। আপনি হাঁটতে হাঁটতে চুপ করে বেঞ্চে বসে পাহাড় দেখতে পারেন, সন্ধ্যেবেলা সমুদ্রে পা ভেজালে 'তোয়া ভেসে গেল জোয়ারের নোনা জলে' বলে অজ্ঞান হওয়ার কেউ নেই, জঙ্গলে ঠিক মাঝরাতে বৃষ্টির আওয়াজ শুনতে পারেন, মরুভূমিতে চন্দ্রাস্ত দেখতে গিয়ে রুপোর জলে স্নান করে আসতে পারেন। সাতসকালে কেউ গাড়ি এসে গেছে বলে তুলে দেবে না, বাঙালি খাবার গেলাবে না, এক্সট্রা জ্ঞান দেবে না। আপনার ছুটি, আপনার প্ল্যান। দরকার হলে একদিন ঘুমাবেন শুধু। যারা কেবল হইহই করে একদিনে পঁচিশটা সাইট দেখে নেয় পয়সা উসুল করতে, তারা জানে না, একদিন কাঠের ঘরে কাঠের জানলায় হাওয়ার ধাক্কা শুনতে শুনতে ঘুমনো অমূল্য। এ ল্যাদের ভাগ হবে না। আমার জন্য ফ্যামিলি ট্রিপও সোলো হয়ে যায় কানে হেডফোন গুঁজে নিলে। তাছাড়া যে জানে কখন চুপ করতে হয়, সে আমার আদর্শ সফরসঙ্গী, এটা ওঁরা জানেন। ফলে মাঝেসাঝে আমি একটু আলাদা হয়ে যাই। ফলে আমার ঝোলায় কত কী! পাহাড়ের মাথায় ঝাউবনের দিগন্ত ছোঁয়া ঈদের চাঁদ। সমুদ্রে ঠিক যেখানটায় ঢেউ ভাঙে না, সেখানে গলাজলে দাঁড়িয়ে থাকা ডাঙার দিকে পিঠ ফিরিয়ে। দু'চোখ ভরে দেখা রোদে কাঁপতে থাকা মরুভূমি। ঘোড়ার পিঠ থেকে দেখা অতল খাদ। জঙ্গলে পোড়া কাঠের মিঠে ঘ্রাণ। দুর্গে পায়রা ওড়ার বিষণ্ণ দুপুর। আলাউদ্দিনের প্রাসাদের ভগ্নস্তূপে শিলাবতীকে দেখতে পাওয়া। ঝিরঝিরে নদীর রাত। রাঙামাটির বিকেল। ম্যানগ্রোভের সন্ধ্যা। ভূস্বর্গের ভোর। কত টুকরো ছবি, স্বাদ-বর্ণ-গন্ধ-স্পর্শ ইন্দ্রিয়ে জমে আছে। আমার শখ কাসকেট সংগ্রহ করা। কাচ থেকে রুপো, পাথর থেকে মিনে, অনেক আছে। তার মধ্যে করে দেলওয়ারার কারুকাজ, ডাল লেকের কেসর চায়ে, উদয়পুর বিচের জোয়ার, আমের ফোর্টের বারান্দা, ফতেপুর সিক্রিতে দরগায় বাঁধা সুতো, মাতলা নদীর জলছবি সূর্যাস্ত, রায়পুর রাজবাড়ির গা-ছমছম, মানালির পুঞ্জমেঘ, ডাওহিলের কুয়াশা... সব জমিয়ে রাখা। ক্যামেরার সাধ্য নেই তার সিকিভাগও ধরে। কেউ কেউ জিগ্যেস করেছেন একাধিকবার... একা যেতে ভয় করে না? সোনাক্ষীর সংলাপ একটু পাল্টে বলতে হয়, 'অকেলে ডর নহি লগতা সাহাব, ভিড় সে ডর লগতা হ্যায়।' যা ঝগড়া হয়েছে এ যাবত, সব দলে গিয়ে। নিজের মতো ঘুরতে ঘুরতে একটাও খারাপ লোক পাইনি জানেন! আগে থেকে গুগল ঘেঁটে জায়গাটাকে জেনে গেছি, যাওয়া-থাকার ব্যবস্থা এনশিওর করেছি, ব্যস। আর যাকে পেয়েছি, হেসে, চোখের দিকে তাকিয়ে, সম্মান দিয়ে আন্তরিকভাবে কথা বলেছি। বডি ল্যাঙ্গুয়েজে আত্মবিশ্বাস ফুটিয়ে তুলেছি, কথা না বলেও চোখেমুখে বলেছি 'আমাকে আমার মতো থাকতে দাও'। রাস্তা নোংরা করিনি। স্থানীয় মানুষের সাবধানবাণী গুগলের চেয়ে বেশি বিশ্বাস করেছি। ম্যাপ অন রেখেছি, ক্যাশ রেখেছি। আর সঙ্গে বড় সেফটিপিন, ব্যাগে ছুরি। ওষুধ-টষুধ তো যে কেউ রাখে। আর কী করেছি জানেন? যথাসম্ভব কম ফোন বের করেছি। দিনে একবার খবর দেওয়া, ব্যস। আর ছবি, যেটুকু না তুললেই নয়। প্রমাণ রাখতে গিয়ে মুহূর্ত মিস করার মানে হয়?? আমার নেশা ধরে গেছে। পরের বছর ভাবছি বেনারসটা সেরে আসব। গঙ্গার বুকে, আকাশভর্তি তারা আর নদীভর্তি প্রদীপের ইলিউশন কেমন হয়... একা না দেখলে ধরতে পারব না মোটে। সময় থেকে খসে পড়া মুহূর্তে জীবন কাটিয়ে দেওয়ার উপদেশ সেই কবেই কবি দিয়ে গেছেন। আমরাই তালেগোলে ভিড় বাড়িয়ে সব হারিয়ে ফেলি। খোঁজার চেষ্টা করলে অনেক কবিতা জন্মায়। বা, অনেক সম্ভাবনা। যা চোখ, মাথা বেয়ে বেয়ে রক্তমাংসে ছড়িয়ে যায়। যা ডাক দিলে ঘরে থাকা যায় না আর।
দু'চারটি নিজের কথা: ২ (এটা পড়ে কেউ আমার মুখ দ্বিতীয়বার দেখতে না চাইলে স্বাগত।) 'আপ শাহরুখকে ফ্যান হো? পর উও বুঢ়া হো গয়া না?' 'হাঁ, তো?' সাউথ থেকে নর্থ গোয়া যাওয়ার পথে এরপর জ্বলন্ত দৃষ্টিতে সেঁকা হয়ে গেছিল বেচারা ড্রাইভার। মূর্খ লোক! জানেই না, যে স্বয়ং ভালবাসা, তার বয়স বলে কিস্যু হয় না! আমায় যারা সত্যিই চেনে, তারা বেশ কিছু ইন্টারেস্টিং তথ্য জানে। যেমন, আমার পায়ের আঙুলের দিকে কেউ মন দিয়ে তাকিয়ে থাকলে সে চত্বর ছেড়ে পালাই। কেন, বলব না। কারও চোখের দিকে তাকাচ্ছি না মানে তার ওপর ভয়ংকর রেগে আছি। চারপাশে সুখাদ্যের পাহাড় সাজিয়ে প্রত্যন্ত কোনায় একবাটি লইট্টা ঝুরো রেখে দিলে আমি চার-হাতপায়ে দৌড়ে পৌঁছে যাব। শীতকালে ঘুমের সময় দুটো লেপ গায়ে দিয়ে ফুলস্পিডে ফ্যান চালানো অভ্যেস। নিজের ফ্ল্যাট কিনলে আগে বাথটাব কিনব। মৃত্যুশয্যায় কাজল পরতে না দিলে কাউকে সম্পত্তি দিয়ে যাব না। এমন আরও অনেক কিছু। এবং.... শাহরুখ। স্কুলবেলায় আগেভাগে আঁতেল হয়ে যাওয়া বন্ধু, কলেজবেলায় মাস কালচারের তত্ত্ব কপচেও মার্কামারা এলিট সিনিয়র, আরও পরে গোদারগন্ধী-বার্গম্যানিত জনসমাবেশের সঙ্গে সোচ্চার-নিরুচ্চার লড়াই। ক্লিশে কিরণঘটিত জোকের মুখে 'বেশ পচে গেছে, চোলাই বানা', অভিনয় না পারার মুখে দিল সে-স্বদেশ ছুড়ে মারা, এ তো চলছেই কবে থেকে। এখনও মনে আছে, অয়ন একটা পোস্টার কিনে দিয়েছিল স্থানীয় মেলা থেকে। ঝাড় খাওয়ার ভয়ে কাটিং জমাতে পারতাম না যে! সেই পোস্টারের কালার স্যাচুরেশন খুব বেশি, ঠোঁটের লিপস্টিক বোঝা যাচ্ছে, তবু সেটা ঠাঁই পেয়েছিল বইয়ের আলমারির পাল্লায়। আমি তার সঙ্গে গল্প করতাম। কেন করব না বলুন তো? তখন আমার টিন এজ। আমির খান চকলেট বয় হলেও কেন জানি না পাড়ার ফচকে ছেলে ধরনের ফিলিং আসত। আর শাহরুখ, ফচকে ছেলের চরিত্রে অভিনয় করলেও প্রেমের দৃশ্যে কী অন্যরকম! কী যেন ছিল, যা বুঝিয়ে দিত, গভীর অতল না হলে তাকে আবেগ বলে না। প্রেমিক রাজ বা রাহুল যেখানে দাঁড়িয়ে, তার ধারেকাছে কিচ্ছু নেই। স্রেফ ঝড় উঠেছে, অনন্ত চাওয়ার। পরে বুঝেছি, ওই প্রেমে যে জিনিসটা ছিল তাকে 'প্যাশন' বলে। কতজন পারে বলুন তো, অনস্ক্রিন একটা চুমুও না খেয়ে কালোত্তীর্ণ প্রেমিক হতে? 'জব তক হ্যায় জান' দেখে একটু কষ্টই হয়েছিল। মনে হল আমরা নব্বইয়ের মেয়েরা যেটাকে 'দ্য আল্টিমেট কিস' ভাবতাম, সেইটা বড্ড সহজে পর্দায় চলে এল। বারবার স্পর্শ করেও ধরা না দেওয়ার ম্যাজিকটা আর রইল না। কিন্তু তা বাদ দিলে যে বিস্তার পড়ে থাকে, তার মধ্যেই তো ভীর-জারা, মোহব্বতেঁ, ডিডিএলজে, কল হো না হো! তার মধ্যেই তো হাত ছড়িয়ে দাঁড়ানোর সেই আইকনিক পশ্চার! না, আমি শাহরুখকে ব্যক্তিগতভাবে ফ্যান্টাসাইজ করিনি কখনও। কারণ সেই দূরত্ব কোথাও চরিত্রগুলো তৈরি করে দিয়েছিল। অঞ্জলি বা মায়া না হলে রাহুলকে, নয়না না হলে আমনকে, গীতা না হলে মোহনকে প্রেমিক হিসেবে পাওয়া যায় না। যদি কখনও ভালবাসা নিয়ে কোনও সিনেমা হয়, তবে ভালবাসার চরিত্রে আমি ওঁকে কাস্ট করব। 'ধীরে জ্বলনা' গানটাতে অঝোর বৃষ্টির মধ্যে যে সানাইয়ের আবহে প্রিয়তমাকে দেখছে নির্নিমেষে। বা, পার্বতীর পালকি বইতে বইতে একসময় ছেড়ে দিচ্ছে। ওই চাহনিটুকুই প্রেম। হাসিটুকু। গলায় চুমু খাওয়াটুকু। চোখের জলটুকু। ওই 'লেটিং ইউ গো'টুকু। এইটুকুর বয়স বাড়লে কী আসে-যায়? আমি নিজে হোপলেস রোম্যান্টিক, তার জন্য এই ভদ্রলোক একা দায়ী। রাগ কম নাকি আমার? প্রত্যেকবার একেকটা ভুল লোক পছন্দ করে ভেবেছি, এই ব্যাঙের খোলস ছেড়ে একটা শাহরুখ বেরিয়ে আসবেই। প্রত্যেকবার জীবন কান ধরে শিখিয়েছে, সিনেমা আসলে সত্যি নয়। নয় বলেই তাকে দেখতে বারবার ছুটে যাওয়া। আসলে কেউ ট্রেনের দরজায় হাত বাড়ায় না। কেউ মৃত্যুর ওপার থেকে ফিরে আসে না। কেউ অসম্ভব ভালবেসে অন্যের হাতে হাত তুলে দেয় না। এয়ারপোর্টে এসে নতজানু হয়ে ফিরে আসতে বলে না। শাহরুখের সিনেমাগুলো মিসোজিনিস্ট হতে পারে... কিন্তু শাহরুখের চরিত্রের উল্টোদিকের প্রেমিকারা বড্ড লাকি। নায়িকারাও। অন্তত একবার হলেও একটা স্বপ্নের মতো প্রেমের অভিনয় করা হয়েছে তাঁদের। আমাদের তাও হয় না। সিনেমার প্রেম বড্ড ভুল স্বপ্ন দেখায় বলে বহুদিন রমকম দেখি না। কষ্ট হয়। না দেখলে বাস্তবের ছিটেফোঁটাও পড়ে পাওয়া চোদ্দ আনা মনে হয়। কিন্তু আমরা যারা 'শাহরুখ ফ্যান', তাদের জীবনে মোটেই শান্তি নেই। যৌনতার বাইরে যে ছুঁয়ে দেওয়া, সৌন্দর্যের বাইরে যে মুগ্ধতা, পরিণতির বাইরে যে প্রেম... সে আমরা কবেই সত্যি বলে জেনে ফেলেছি। তাকে খুঁজে ফিরবই আমরা। পরশপাথরের মতো। সব বাস্তব প্রেমের সম্ভাবনায়। পুনশ্চ: কেউ যদি এতটা পড়েও পুরনো পোঁ ধরে বলেন, শাহরুখের চরিত্রগুলো অন্যের বাগদত্তা বা প্রেমিকা তোলে, আমি কিন্তু জিগ্যেস করব, একটা সিনেমা বাদ দিয়ে কোথায় কনসেন্ট না নিয়ে তুলেছে দেখান তো?? অ্যাঁ মশাই?
ফেরেন্দস, আজ লক্ষি বা লক্ষীপুজো নয়। লক্ষ্মীপুজো। সরস্বতীর বোন হন, প্লিজ! ওঁর খারাপ লাগে না?
একটা সিনেমা দেখে মতামত জানালে যদি শিক্ষা নিয়ে প্রশ্ন ওঠে, তাহলে মান্যবর পরিচালক মহোদয়রা, টিকিট কাটার ব্যাপারেও একটু বাছবিচার রাখুন না দেখি? আপনাদের মতে অশিক্ষিত, অল্পশিক্ষিত, অতিশিক্ষিত, সক্কলে টিকিট কাটতে পারবে.... অথচ ভালমন্দ বলতে গেলে সার্টিফিকেট লাগবে? এ কী হিপোক্রেসি!
আমাদের মাঝখানে কোনও টেবিল জায়গা পায়নি কখনও। সবসময় পাশে বসতে তুমি, বসো। মুখোমুখি তাকিয়ে তেমন কিছু বলার কবেই বা থাকে? চোখের কারুকাজে এত এত নকশি কাঁথা বোনা হয়ে চলে। তার চেয়ে অনেক ভাল গা ঘেঁষে বসে পা দুলিয়ে ডাইনোসরের ফুলগাছ খুঁজে পাওয়ার গল্প। তেমন তেমন সন্ধ্যা নামলে তাকিয়ে দেখেও নেওয়া যাবে আড়চোখে। চাহনির কবিতা কাঁথাকাজের চেয়ে কম কী, বলো? তবু, যেদিন পাশের চেয়ার জুড়ে সমুদ্র গল্প করতে আসে, রাত নেমে আসে যেন আমাদের তারা-তারা চাদর, সামনে কোনও বিজলিবাতি মানায় না আর। অনেক দূরে ঢাকের বাজনা যখন পাগল হয়ে গেছে, আমি তখন নবমী নিশীথে মোমবাতির আলোয় দেখতে চাইছি, প্রদীপের হলদে আভায় তোমার মুখ। তোমাকে যদি ওইপারেই এসে বসতে হয়, এমন একটা টেবিল এনে দেব। কথা দিলাম।
মেয়েটা জানত, তার পায়ের পাতাদুটো কোনও দিন পা নয়। তার ভেতরে ভেতরে ঝটপট করছে অন্য কিছু। ঝাপটা মেরে জাহাজ ভেঙে দিত যে, সে চুপচাপ পাথরে বসে আছে উঠে যাওয়া নখপালিশ নিয়ে। সে পাথরের গায়ে লেগে পাথর হয়ে গেছে শৈশবের শামুকখোল ঝিনুকখোল, পায়ের নীচে পড়লে গরম রক্ত মিশিয়ে দেয় নোনা জলে। যেন সবটুকু বের করে দিয়ে মনে করায় জলজন্ম। মেয়েটার বড় কান্না পাচ্ছে। চোখের জল ধুয়ে যাচ্ছে আরও বড় অশ্রুসমাবেশে। বড় বড় ঢেউ পাথরে লেগে চুরমার হয়ে যাওয়া দেখে তার সর্বাঙ্গ রিনরিন করে উঠছে। সরসরিয়ে জলে নেমে যেতে চাইছে, দুটো-একটা আঁশ রেখে। সে চাইছে এত তীব্র হোক তরঙ্গের গর্জন যে ডুবে যাক তুচ্ছ সাংসারিক কথা, ছবি তোলাতুলি, ঘড়ির কাঁটা। পাথরে শুয়ে একটা জয়েন্ট ফুঁকে এইমাত্র হারিয়ে গেল যে তরুণী চিত্রকর, তাকে টেনে নিয়ে যাক অতলে, মেয়েটার পূর্বাশ্রম। চিনিয়ে দিক শঙ্খের আবর্ত, প্রবালের বিচ্ছুরণ, ঝিনুকের গায়ে ফুটে ওঠা আদিম নকশা। বলুক, আঁকো এবার। তার গ্রাফিক পেনে লেগে থাক অল্প শ্যাওলা, তার নতুন কালার প্যালেটে মিশে যাক ধূসর ও নীল। সূর্যস্নান সেরে এইমাত্র ওঠা রমণী অবাক হয়ে দেখুক অন্য পাথর থেকে সাবলীল নেমে মেয়ের অবাক সাঁতার। কিন্তু এসব কিছুই হয় না। কাঁধে ব্যাগ তুলে নিয়ে ফিরে যেতে হয় চায়ের কাপের দিকে। ফিরতে হয় যেখানে মাছের ভাষার অনুবাদ হয়নি আজও। মনের ভেতর পা টানতে থাকে ডুবজলে। তেমনটাই তো কথা ছিল। মেয়েটা চিরকালই জানত, তার পাতাদুটো আসলে কোনও দিনই পা নয়। অন্য কিছু। যার ঝাপটায় সমুদ্রে ঝড় ওঠে।
সর্বত্র ঘুরে বেড়াচ্ছে লোকটা। শহরের রাস্তায়, শহরতলির গলিতে, গ্রামের আলপথে। হাতের একটা ভাঙা রেডিও থেকে ছড়িয়ে দিচ্ছে গান। ঠিক এই মুহূর্তে বাসে বসে থাকা আপনার বউয়ের ঘাম লাগা কানপাশার পেছনে বাজিয়ে দিচ্ছে 'এ শুধু গানের দিন', তিনি সিঁদুর রঙের হাসিতে ফিরে যাচ্ছেন দশ বছর আগের সালোয়ার-কামিজে। আপনার কপালের ভাঁজ উপেক্ষা করে বেজে উঠল রফির আদুরে গলায় 'বুরা না মানো জানেজাঁ, ইয়ে পেয়ার হ্যায়, গিলা নেহি'। আপনার মাথার ভেতর রাশি রাশি পালক উড়ে গেল। ফ্লাইওভারের ওপরে গাড়িতে হাত ঢুকিয়ে হঠাৎ ভাসিয়ে দিল, 'নতজানু হয়ে ছিলাম তখনও এখনও যেমন আছি'। হাসপাতালের করিডোরে গমগম করে উঠল, '...সূর্যতোরণ দাও হানা।' কোচিংফেরত পনিটেল যেই তাকালো গম্ভীর বার্সেলোনা জার্সির দিকে, অমনি আকাশ চিরে নেমে এল 'তুঝে ইয়াদ কর লিয়া হ্যায় আয়াত কি তরহা'। এর মধ্যে গালে ম্যাট্রিক্স চেপে ঘুমনো তরুণ হঠাৎ শুনে ফেলেছে 'লোনস্টার, হোয়্যার আর ইউ', রিকশায় বসে অফিসফেরত প্রৌঢ়া খুঁজে পেয়েছেন 'সলিটারি ম্যান' আর প্রথম জয়েন্টের আমেজে তাঁরই মেয়ে অনভিপ্রেত মাথা দোলাচ্ছে 'বঁধুয়া আমার চোখে জল এনেছে হায়' শুনে। অফিসে বেজে উঠেছে বোহেমিয়ান র‍্যাপসডি আর বৃন্দাবনী সারং-এর তিল্লানা। 'ঠারে রহিও' শুনে থ হয়ে গেছে ইউসিবি-র ট্রায়ালরুম, 'আনফরগিভেন টু' শুনে হাপুস কাঁদছে ফুচকায় বেশি ঝাল। লোকটা হাসতে হাসতে রান্নাঘরে বিলিয়ে দিচ্ছে পরিক্রমা, লাভার্স পয়েন্টে ক্রিড আর পরীক্ষার হলে চন্দ্রবিন্দু। এই লোকটাই সোমবার ভোরে সমস্ত শহরে ছড়িয়ে দেবে বীরেন্দ্রকৃষ্ণ ভদ্র। আবার সেইদিনই, যখন আপনি, আপনার স্ত্রী, হাসপাতাল, ফুটব্রিজ, মেট্রোরেল কানে গুঁজে নেবেন চিরাচরিত হেডফোনের চিরশ্রুত প্লেলিস্ট... লোকটা চট করে উঠে যাবে ট্রেনে। আপনি তার চেহারা দেখে ভাববেন এইবার তার নিজের গলা থেকে শোনা যাবে 'পথের ক্লান্তি ভুলে' কিংবা 'চোখের আলোয় দেখেছিলেম'। আপনার হাত পকেটে পাঁচটাকা খুঁজে পেয়ে তাকে সরিয়ে ছোট একটাকা খুঁজবে। আর তখনই, সবাইকে বোকা বানিয়ে লোকটা কু-ঝিকঝিক বলতে বলতে এগিয়ে যাবে। খুঁজবে আমাকে, যার ফোন ধরতে আর ভাল লাগে না।
গতকাল থেকে ঘুরে বেড়ানো ডিপ্রেশন=বিলাসিতা এই অতিসরলীকরণ প্রসঙ্গে কয়েকটি কথা: ১. ওটা যদি কবিতার বইয়ের প্রমোশন হয়ে থাকে, খুব চিপ স্টান্ট। 'গরু খেলেই লাশ ফেলে দাও' একটি সৎ কবিতার লাইন হতে পারে না যেমন, ওইটাও পারে না। কোনও অসুখকে ঠাট্টা হিসাবে ট্রিট করা একধরনের প্রোপাগান্ডা। সাহিত্য বলে তাকে চালিয়ে দেওয়া যায় না। যারা 'আহা ওটা কবিতা' বলে প্যানপ্যান করছে, তাদের বলার, একটা খুব চলতি শব্দ ঢুকিয়ে দিলেই যদি যে কোনও কিছু সাহিত্য হয়ে যেত, তবে 'জীবন মানে জি বাংলা' ম্যানবুকার পেত। কেমন? ২. ডিপ্রেশন, মাথাব্যথা থেকে রেনাল ফেলিওর পর্যন্ত সমস্ত ক্লিনিক্যাল অসুখের মতোই, ভুক্তভোগী ছাড়া অন্যরা বুঝতে পারে না। পারে না যখন, তখন বেকার মন্তব্য দিয়ে নিজের অশিক্ষা এবং সহানুভূতির অভাব ছ্যারছ্যার করে বের না করলেই নয়? কেউ যদি সুগারের রোগীকে বলে, 'আপনি আসলে ভাবছেন আপনি মিষ্টি'... তাকে ধরে দুই চড় মারতে দুবার ভাববেন না শিওর! তবে একেই বা ছাড়া হবে কেন? যা জানা নেই, তা জানতে হয়। যে অভিজ্ঞতা নেই, তা অর্জন করা যদি খারাপ হয়, অন্তত কৌতূহল জীবিত রাখতে হয়। গোঁফ না ওঠার বয়সে দুম করে সিদ্ধান্তে এসে গেলে, বলতে নেই, খুব শিগগির নিজেকেও ওই অসুখের সামনে নতজানু হতে হবে। তখন কেউ পাশে থাকবে না। ৩. আমি ভুক্তভোগী। কারণ একসময় আমিও বিশ্বাস করতাম, মনের অসুখ একটা বিলাসিতা। আমি যোদ্ধা, আমার স্ট্রাগল আছে, কাজেই অবসাদকে পাত্তা দেওয়ার সময় আমার নেই। এই ভেবে ভেবে এগারো বছর আমি নিজের রোগলক্ষণ 'অন্য কিছু' ভেবে ধামাচাপা দিয়েছি। আজ বুঝি আমার কেন চোখ ফুলে যায়, কেন এক-একদিন সকালে উঠে মনে হয় পক্ষাঘাত হয়েছে, কেন মাঝে মাঝে শিরশিরে ভয় সারা শরীর ঠান্ডা করে দেয়, কেন সেদিন কফি হাউজের বাথরুমে অজ্ঞান হয়ে গেছিলাম, কেন এক-একসময় হার্টবিট বেড়ে শ্বাসকষ্ট হয়ে হাত-পা কেঁপে মরে যাচ্ছি মনে হয়। যদি লড়াকু মানসিকতার কথা আসে, আমি কী জিনিস, জানেন মা বাবা আর কাছের লোক। আমি একা, নির্বান্ধব অবস্থায় কী কী পেরিয়ে এসেছি, এতদিন পর তাঁরা জানেন। বুঝতে দিইনি কাউকে, আমি গুঁড়ো হয়ে গিয়ে নিজেকে ফের গড়ে তুলে হাতুড়ি হাতে লোকের মুখের দিকে তাকিয়ে অট্টহাসি হেসেছি। কিন্তু ডিপ্রেশন যখন রাজসমারোহে এল, হার মেনেছি, কারণ শুধু মনের জোর দিয়ে এ লড়াই জেতাই যায় না। বন্ধু লাগে, ডাক্তার লাগে, থেরাপি লাগে, ওষুধ লাগে। আমার চেষ্টা চলছে। সে চেষ্টার দাঁতে দাঁত চেপা কষ্ট সে দেখতে পাবে না, যে ডিপ্রেশন চেনে না। কারণ ডিপ্রেশনকে বিলাসিতা ভাবা একধরনের বিলাসিতা, যা আসে স্বার্থপরতা, নিজের সহমর্মিতার অভাব এবং শিক্ষার অভাব থেকে। 'আমি যা বুঝি তাই দিয়ে সংসার চলছে', এই কূপমণ্ডূকবৃত্তি থেকে। ৪. আমার মতোই যারা ভুগছে, তাদের নিয়ে আমার সত্যিই চিন্তা হয়েছে পোস্টটা দেখার পর। তাদেরকে বলি, শোনো, আমার যে সমস্যা আছে সেটা আছেই। তার জন্য সমাজের এপ্রুভাল আমাদের দরকার নেই। সমাজ যদি ঠিক থাকত, আমাদে রাহুমুক্তি বহু আগেই হয়ে যেত। যখন আমাদের সমস্যা হয়, ওষুধ খেতে হয়, শারীরিক কষ্ট-ভয়-উদ্বেগ-দুশ্চিন্তা-আতঙ্ক বিছানায় ফেলে দেয়, কেউ তো থাকে না। কেউ তো জিগ্যেস করে না, কী হয়েছে। আমাদের ওসিডি দেখে বিরক্ত হয়, কষ্ট দেখে ন্যাকামি বলে। নিজেদের সেন্সের অভাব না দেখে আমাদের হাইপারসেনসিটিভ বলে দাগিয়ে দেয়। এরা কে, ডিপ্রেশন নিয়ে ভারডিক্ট দেওয়ার? এরা কবে, কার পাশে বসে বলেছে, 'কথা বলো, আমি তোমায় জাজ করব না'? এমন মানুষের কথায় নিজেকে কষ্ট দিও না। যারা আজও ভাবে অন্য মতের লোককে মেরে ফেলাই শ্রেষ্ঠ ধর্ম, তারা অন্যরকম অসুস্থ। আমাদের সেরে ওঠার সম্ভাবনা আছে। সমাজের নেই। কাজেই, 'তুমি তাহার পাশে এসে দাঁড়াও' একটি মহৎ কবিতার পংক্তি। 'আয় আরও বেঁধে বেঁধে থাকি' আমাদের মনে থাকবে। মনে থাকবে বিপন্ন বিস্ময়ের খেলা, অন্তর্গত রক্তের ভেতর। কবিতা আমাদের অনুভূতিপ্রবণ হতেই শেখায় চিরকাল। যে অনুভূতি কবিযশঃপ্রার্থী হলেই অর্জন করা যায় না।
আমি হরর এবং থ্রিলার মুভি খেয়ে বেঁচে থাকি বলা চলে। রোম্যান্টিক কমেডি অবাস্তব সব আশার জন্ম দেয় এবং আমি নিজে হাইপার রোম্যান্টিক বলে সেসব প্রেমিকের থেকে চেয়ে ফেলে গালমন্দ শুনি, তাই সভয়ে সেসব সিনেমা এড়িয়ে চলি। ইংরেজি-হিন্দি-বাংলা ভদ্রস্থ সিনেমা শেষ হয়ে যাওয়ায় দু'একটি দক্ষিণী এবং সম্প্রতি থাই সিনেমা দেখছি। আজ হটস্টারে 'ভয়' বলে একটা বাংলা সিনেমা দেখে প্রচণ্ড ভয় পেয়েছি এবং সেই থেকে ভাবছি, আমি কেন বেঁচে আছি? এই সিনেমায় অভিষেক, হ্যাঁ অভিষেক, একজন নামজাদা সাইকায়াট্রিস্ট। তিনি এক থেকে দশ গুনে পজেসড রোগীকে ঘুম পাড়ান। তাঁর এন্ট্রির ঠিক আগে একটা খুব খারাপ গান হয় যা নাকি সিনেমার টাইটেল ট্র্যাক। এত মিনিংলেস গান হতে পারে ঠিক আঁচ করিনি। একটা লাইন মনে আছে, 'জীবন মানে একটা আকাশ একটু আলুর দম'। কালো ব্যাকড্রপে টুনিবাল্ব লাগিয়ে সবাই গ্লিটার্স দেওয়া জামা পরে সিরিয়াসলি নাচছে। হঠাৎ সব ফাঁকা হয়ে গেল, সম্পূর্ণ অকারণে একটা পুলিশ একলা স্ক্রিনে ঘুরে চলে গেল। তারপরেই আবার অভিষেক হাতিবাগানের নামাবলী জামা পরে হরিবোল গাইতে গাইতে আরও সিরিয়াসলি নাচছেন। আর এর পরেও যা বাকি থাকে, তা হচ্ছে শতাব্দী লন্ডনফেরত তান্ত্রিক, যিনি একটু পরে নিজেকে প্যারাসাইকোলজিস্ট বলে পরিচয় দেন। কপালে হাফচেরা পটলের মতো কী আঁকা। একজন পুলিশ অফিসার আছেন যিনি খুব লিটারাল, মানে নিজের নাম বলে বলেন 'আই আম এ পুলিশ অফিসার'. তিনি যাকে খুনি বলে সাস্পেক্ট করছেন, তার বাড়ির বাইরে বিনীতভাবে দাঁড়িয়ে ঘুলঘুলি দিয়ে উঁকি দেন। একটা বাঙাল কনস্টেবল সারা সিনেমায় খুব হাসে। ও, এই সিনেমায় একটি মনামী ঘোষও আছেন। আমি দেখে ফেলার পর থেকে খুব অসহায় বোধ করছি। ঘুমিয়ে পড়ি, হ্যাঁ? দিনকাল একদম ভাল না।
ইগনোর অর নট টু ইগনোর? আমি নিরন্তর শুভাকাঙ্ক্ষীদের কাছে জ্ঞান শুনি যে পৃথিবীর বেশিরভাগ বাজে কথা আমার ইগনোর করা উচিত। সেখানে লাফিয়ে-ঝাঁপিয়ে পড়ে তর্ক করা উচিত না। কিন্তু স্বভাবে আমি সার্কাসটিক, দ্বিজেন্দ্রলাল রায়ের দেশের লোক। ফলে ঠিক সময়ে ঠিক পাঞ্চলাইন বলে ফেলতে না পারলে আমার নাকের ডগা চুলকোয়, পায়ের কড়ে আঙুল নীল হয়ে যায়, তর্জনী আর মধ্যমার মাঝখানটা কেমন শুকিয়ে আসে। খুব অসুবিধা হয়, খুব। আমি কেন ইগনোর না করার পক্ষে, সে বিষয়ে কিছু কথা আমার জনগণকে বলার আছে। ১. ইগনোর করা মানে এক-এক সময়ে অন্য মানুষটার তর্ক করার ক্ষমতাকে অসম্মান করা। যে আমার মতের বিরুদ্ধে, সে যে আমারও বিরুদ্ধে, এমন তো নাও হতে পারে! হতেও পারে সে নির্দিষ্ট কিছু জিনিস জানে না, বা অন্য দৃষ্টিভঙ্গিটা তার কাছে অজানা। এও হতে পারে, সে ঠিক। আমি যদি তার সঙ্গে একটা কথোপকথন শুরু না করি, জানব কী করে, তার কিংবা আমার গলদটা কোথায়? তার চেয়েও বড় কথা, নিত্যদিন আমরা মুখ বেঁকিয়ে বলি, 'এরা অশিক্ষিত, এদের সঙ্গে কথা বলে লাভ নেই'। অশিক্ষিত মানে মগজহীন তো নয়! আমরা লক্ষকোটি শিক্ষিতজন যদি অশিক্ষিতদের ইগনোরই করতে থাকি, করেই যাই, তবে তারা শিক্ষিত হবে কোথা থেকে? স্কুলে তো শেখানো হয় না যে মেয়েদের সম্মান তাদের যোনিতে থাকে না, বেশ্যাবৃত্তি একটি জীবিকা, ধর্ম কারও রক্তের রং পাল্টে দেয় না, পকেটমারকে মারতে মারতে মেরে ফেলতে নেই! এই কথাগুলো কাউকে বলতে হয়। সবাই ইগনোর করে গেছেন বলেই হয়তো এই লোকগুলো আর শিক্ষিত হতে পেল না! ২. আমাদের প্রত্যেকটি উপেক্ষার কুফল অন্য কেউ পায়। আমরা আজ একজনকে টিজ করতে দেখে প্রতিবাদ করলাম না বলে কাল আরেকজন টিজড হয়, একমাস পর সাহস বাড়িয়ে আরেকজনকে ধর্ষণ করা হয়। আজ একজনের দেশলাই কাঠি দিয়ে জায়গা রাখা দেখেও আওয়াজ তুলিনি বলে কাল অন্য কাউকে ট্রেন থেকে ফেলে দেওয়া হয়। উপেক্ষা করা একটি ব্যক্তিগত ক্রিয়া। কিন্তু প্রতিবাদ কখনও কারও একার হয় না। যে দুনিয়ায় অবদমনের গলার আওয়াজ চড়া, সেখানে কোনও একজন রাগ করলে তার আওয়াজও শোনা যাওয়া দরকার। এত ভুল কথা চিৎকার করে বলা হয়, ঠিক কথা কেন উপেক্ষার পথ বেছে নেবে? কেন সে সোচ্চার হবে না? একজন ঠিক যুক্তিটা জোরে বললে অন্য কেউ সেটা শুনবে, অন্য কোথাও বলবে। এই নিরন্তর ফ্যাব্রিকেটেড ফ্যাক্ট ফাইন্ডিং-এর দুনিয়ায় যেখানে খারাপকে হিংস্রভাবে খারাপ বলা উচিত, কেন সেখানে আমি উপেক্ষা করতে শিখব? নিজের ঠিকটা নিয়ে কেন হুঙ্কার দিয়ে উঠব না? কীসের ভয়ে? ৩. উপেক্ষার সঙ্গে ভদ্রতার কোনও সম্পর্ক নেই। কেউ ভদ্র হোক বা অভদ্র, নরম হোক বা কর্কশ, মার্জিত হোক বা রুক্ষ, ঠিক যুক্তি চিরকাল ঠিক এবং ভুল যুক্তি চিরকাল ভুল। একটা ভুল যুক্তি দিয়ে চলা মানুষকে ঠিকটার সঙ্গে দেখা করিয়ে দেওয়া আর যাই হোক পণ্ডশ্রম নয়, বরং অনেক বেশি জরুরি কাজ। কাজেই ভবিষ্যতে কাউকে 'ইগনোর করতে শিখুন' বলার আগে জেনে রাখবেন, ইগনোর করতে শিখতে হয় না। ওটা সহজ রাস্তা। জীবনে বেশিরভাগ সময় সহজাত প্রতিভায় উপেক্ষা করার পথই আমরা বেছে নিই। কঠিন হচ্ছে তর্ক করার, কাউকে কনভিন্স করানোর পথ। ওটা শিখতে হয়। তার জন্য শিক্ষা লাগে। সো মাই চয়েস ইস নট টু ইগনোর। তবে একটাই জায়গায় উপেক্ষা সংগত। যেখানে উল্টো দিকের লোকটা যুক্তির ধার ধারছে না, ব্যক্তি আক্রমণে যাচ্ছে। সেখানে তাকে নাস্তানাবুদ করার মতো যথেষ্ট সুযোগ বা এনার্জি যদি আমার না থাকে, তবে এবং কেবলমাত্র তবেই আমি উপেক্ষা করব। কারণ সে ইতিমধ্যেই হেরে গেছে। যার যুক্তি নেই, তার মতো নিঃস্ব, ইনসিকিয়োর, হতাশ লোকের আর কিছু শেখার নেই। সে এমনিই নিজের শূন্যতা উজাড় করে দিয়ে বসে আছে। ওকে দেখে চলে যাওয়া ছাড়া আর কিছু করার থাকে না।
প্রাত্যহিক: - দাদা স্টার মল যাবেন? একা যাব। - (তাচ্ছিল্য সহকারে) রিজার্ভ যেতে হবে। - (ঠান্ডা গলায়) একা যাব মানে তাইই বোঝায়। কত নেবেন? - (তেরি আউকাত কেয়া হ্যায় ঔরত, মুঝে রিজার্ভ লে যায়ে?) প-ঞ্চা-শ টা-কা। দিতে পারবে তো? - (উঠে বসে) একটু জলদি যাবেন, তাড়া আছে। - (চালাতে চালাতে আলগা মেপে) কলেজে পড়ো? শপিং যাচ্ছ? বাবা পুজোর বাজার করার টাকা দিয়েছে? - পড়াই। অ্যাডামাসে। নিজের টাকায় মাসকাবারি বাজার করতে স্পেন্সারে যাচ্ছি। আর কিছু জিগ্যেস করবেন? - ন... না ম্যাডাম, কিছু মনে করবেন না... আচ্ছা, পার্মানেন্ট পোস্ট? - আজ্ঞে। আমি পিএইচডি। মানে ডক্টরেট। - আচ্ছা, বিয়ে হয়েছে? বর কী করে? - কেন বলুন তো দাদা?? - না, আপনি মেয়েমানুষ একা হাতে টাকাপয়সা নিয়ে বাজার যাচ্ছেন তো.... একটা মেয়ের খরচ করার ক্ষমতা থাকলেও যে কেউ তাকে জাজ করতে পারে। আগের অফিসে শুনেছিলাম, 'মেয়েদের আবার মাইনের টাকা কীসে লাগে?' আজকের টোটোওয়ালার কথায় একই সুর পেলাম। এখানে কোনও শ্রেণিবৈষম্য নেই! আমি মেয়েমানুষ যে বাড়তি ফালতু কথা বললে এক পয়সাও না দিয়ে নেমে যেতে পারি, সেটা বেশ গম্ভীর গলায় বলে একে থামাতে পেরেছি। আগের অফিসেও দৈনিক খরচের পাইপয়সার হিসেব দিয়ে বুঝিয়েছিলাম, মেয়ে মাত্রেই মা-বাবার অন্ন সারাজীবন ধরে ধ্বংস করে না। কজনকে বোঝাব? মেয়েরা নিজের পায়ে দাঁড়িয়েছে দেখলে যেসব পুরুষের প্রবল নিরাপত্তাহীনতা আসে, তাদের কেনই বা বোঝাব? আবার, না বুঝলে এদের ভুল ধারণাটাই বা ভাঙবে কী করে? মাঝে মাঝে খুব তুচ্ছ লড়াই বড় কঠিন হয়ে ওঠে।
আনন্দবাজার নিয়ে নতুন কিছু বলার নেই। এর পরেও বাংলা কাগজে বাংলা মাধ্যমে পড়া ছেলেমেয়ে চাকরি পাবে না, ইংলিশ মিডিয়াম নিলে বাংলা-ইংরেজি দুটোই এক প্যাকেজে পাওয়া যাবে বলে। বাংলায় এমএ করে ছেলেমেয়েরা বসে থাকবে। যারা এডিট করছে তাদের মাথায় পলকের তরেও স্ট্রাইক করবে না কবিতাটা চেনা-চেনা... কারণ এগুলো নিজে থেকে না জানলে চেনা যায় না। আসলে কিছুই আসে-যায় না তো। বাংলা কবিতার ভবিষ্যৎ ভাবার জন্য 'দেশ' আছে, আনন্দ পাবলিশার্স আছে। কাগজের পাতায় বাচ্চা মেয়ের কবিতা ছাপা-না ছাপা দিয়ে তো পাঠক বাড়বে না! আরশোলার পায়ে কালি মাখিয়ে হাঁটিয়ে সেটাকেই ছেপে দিলেই বা দেখছে কে? বরং, চিন্তা হচ্ছে মেয়েটিকে নিয়ে, যে রবীন্দ্রনাথ টুকে নিজের নামে চালাতে শিখেছে। সে নাহয় লেখা আর টোকার ফারাক বোঝে না বলেই ধরে নিলাম। কিন্তু অভিভাবকরা সেটা কাগজের অফিসে পাঠিয়েও দিয়েছেন। আরও খারাপ, সেটা ছাপা হয়ে গেছে আনন্দবাজারে, ফলে এই প্রবৃত্তি বাড়বে বই কমবে না। অন্য কোনও অখ্যাত পত্রিকায় হয়তো জসিমউদ্দিনের লাইন পাঠিয়ে দেওয়া হবে। আমি আনন্দবাজারে অন্তত দু'জনকে চিনি, যাদের চোখে এটা পড়লে পাতা ছাড়াই হত না... কিন্তু তারা অন্য কাজে এসাইন্ড. সাব-এডিটোরিয়াল টিমে কারা বসে, জানতে খুব মন চাইছে। তারা নিজেরা জীবনে কী করবে জানি না, কিন্তু তাদের জন্য একটা বাচ্চা মেয়ে এবং তার মা-বাবা এই সারসত্য জেনে যাবে... টুকে লেখা পাঠালে ছাপা হয়। শুধু এই ঘটনার পর 'যদি না পড়ো ধরা' পার্টটা একটু সিরিয়াসলি নিতে শিখবে হয়তো।
ছুটির আগের রাত্তির: 'আজ অনেক রাত জাগব... কাল দুটোয় উঠব!' কফি সেবন নেটফ্লিক্সে হরর ফিল্ম অ্যান্টাসিড কেননা কফি 'কী রে কী কোচ্ছিস?'...'কাজ'। যা হোক কিছু খাওয়া স্টকিং প্রোফাইলস অফ পিপল আই ডোন্ট টক টু অ্যামাজন প্রাইমে স্ট্যান্ড আপ কমেডি মিসিং দ্য পার্সন আই অ্যাম মোস্টলি পিসড অফ উইথ মায়ের ফোন অকারণ হোয়াটসঅ্যাপ খুলে ফাউ মেসেজ পাওয়া হইচই খোলার চেষ্টা ও ব্যর্থতা নিয়মমাফিক অভিমান ফ্রেন্ডস সিজন ৩ দুটো এপিসোড...'একটা চ্যান্ডলার বিং-ই তো চেয়েছিলাম ভকপান!' মুড সুইং ও বিপদসংকেত এগারোটা চল্লিশে ভরা রাত্রিকে বাই বাই করে ঘুম। সাচ ইভেন্টফুল লাইফ!
উঠে যাওয়া নখরং বলে দেয়, হাঁটা হল কত.. অন্য নূপুর কার মুঠোহাতে, মনেও পড়ে না। শুশ্রূষা ঢালে রোদ, কঠিন আলস্যের ক্ষত বুজে আসে। রাস্তা তো পায়ে লেগে। কখনও সরে না।
দেবদীপকে নিয়ে আমার কখনও কিছু লেখা হয়নি। হওয়ার কথাও নয়। চিরকালের ঘরপোড়া গরু। 'যা কিছু পায়, হারায়ে যায়'। তার মধ্যে লিখে লোক দেখিয়ে দু'দিনের তামাশা করে লাভ কী? সদীপ, আমার বেস্ট ফ্রেন্ড, তাকে নিয়েও লিখিনি কিছু। ওর কোনও কাজে গর্ব হোক বা মেরে পাট করে দিতে ইচ্ছে হোক, সবটাই আড়ালে। অথচ এই দু'টো লোক থেকে গেল। থেকে গেল সন্মিত্র, বুচু, আরও কয়েকজন। যোগাযোগ কমে গিয়েও থেকে গেল সম্বিত, পালকি, পারমিতা, তিতাস, একটা ঘরভর্তি কিছু মানুষ। লেখা হল না কিছুই, শুধু আজও 'আমার অফিস' বেরিয়ে যায় মুখ থেকে। কিন্তু দেবদীপকে নিয়ে লিখব। সে হতচ্ছাড়া নিজে নিজেকে নিয়ে কিছু বলবে না। আমিই বলি। তাদের জন্য, যারা 'দেবদীপ মুখোপাধ্যায়'কে চেনে, বাবাইকে চেনে না। এই ছেলেটি একটি জ্যান্ত ফসিল। তিনপুরুষের বাড়ি আর সেখানকার মানুষগুলোর মতো কবেকার মূল্যবোধ বাঁচিয়ে রেখেছে বুকের ভেতর। আলাপ হলে নমস্কার করে কিংবা জড়িয়ে ধরে, এর বাইরে 'হাই ফ্র্যান্ড' ধরনের কিছু জানে না। যার ওপর রাগে রাত্তিরবেলা গনগন করে, ভোরের দিকে তার ব্যাপারেই বলে 'না না, সক্কলে ভাল থাকুক!' কারও ওপর অভিমান হতে দেখলে বলে, 'মিটিয়ে নে না!' অন্ধ মানুষকে গন্তব্যে পৌঁছে দিয়ে আসা, বলরাম মল্লিকের দারোয়ানকে ব্লুবেরি দই খাওয়ানো, রোদে পোড়া আর্মি অফিসারকে চকলেট খাওয়ানো, এগুলো আমি দেখেছি। কী কী দেখিনি, জানা নেই। বাইক চালাতে চালাতে গান গায়, কিছুদিন অন্তর চুলদাড়ি নিয়ে শকিং পরীক্ষা চালায়, কে কী ভাবল তাই নিয়ে বিন্দুমাত্র কনসার্ন নেই! এদিকে ফর্ম ফিল আপ করতে ভয় পায়, নিজের নামটাও দেখে লিখলে ভাল হয়! পাহাড় ভালবাসে, নিজেও হয়তো তেমনটিই হতে চায়। নাহলে এই বাজারে কেউ বলে, 'টাকা এলে যত বেশিজনের কাছে সার্কুলেট করা যায় ততই ভাল'!! খুব প্রফেশনাল, একটা ন্যূনতম দক্ষিণা ছাড়া কোনও কাজ করে না। আবার বন্ধুদের জন্য প্রাণ দেওয়ার পক্ষে একটা পিং যথেষ্ট। সারাদিনে একবার ঘাটে না গেলে হয় না, আবার সারারাত ধরে সরোদ কিংবা গান নিয়েও বসা চাই। ওইসময় বিরক্ত করলে প্রাণ খোয়া যেতে পারে। তার হাতে কাজ থাকলে পৃথিবী মোহমায়া মাত্র। কিন্তু সেই কাজের সময় কেউ দেখেছ তাকে? স্টেজে ঘন্টার পর ঘন্টা ধরে বাজিয়ে যেতে পারে, গান গেয়ে যেতে পারে সেই পৃথিবীরই একপাল জনগণকে আনন্দ দিতে। প্রিয় সংলাপ: 'ওয়ান বিউটিফুল লাইফ'। কাউকে ঘাড়ধাক্কা দিতে, সান্ত্বনা দিতে, ভালবাসতে, সঙ্গে থাকতে এটাই ব্যবহার হয়। সময়বিশেষে স্টার জলসার বড়বৌদির মতো সেবাপরায়ণ, সময়বিশেষে ছোট ননদের মতো ট্যানট্রাম! 'ফুল কেন লাল হয়' গানের সঙ্গে নাচতে ভালবাসে, তুচ্ছ একটা বাক্য নিয়ে দেড় ঘন্টা ধরে হেসে যেতে পারে, সক্কলকে ক্ষমা করে দিতে পারে , অনেক আঘাত পেলেও হাসিমুখ করে নিজের কাজটুকু করে যেতে পারে। এত বছর ধরে গানের সঙ্গে ঘর করছে। সোলো শো আসেনি, একটা মাত্র এলবাম বেরিয়েছে, চাকরি ছেড়ে দিয়েছে গান লিখবে বলে, তবু হাল ছেড়ে দেয়নি। শর্টকাট খোঁজেনি। অনেক অনেক যুদ্ধের পর আজ ভালবাসা ফিরে পাচ্ছে, আজ এক সপ্তাহে এক লাখ ছত্রিশ হাজার প্লাস ভিউ ওই একটা গানের। না, সে হাওয়ায় উড়ে যায়নি। সে জানে কাল আবার সময়টা বদলে যেতে পারে। ভাল হতে পারে, খারাপও। সে তাই নির্বিকার চিত্তে ঘাটে বিড়ি ফুঁকছে, রাতে সরোদ বাজাচ্ছে, নতুন গান ভাবছে, কাজ করছে। প্রতিক্রিয়া এলে খুব যত্নে সাজিয়ে রাখছে দামি উপহারের মতো, কিন্তু খুলছে না। কাজ করছে শুধু। আর আমি দেখছি। দেখছি, যাতে দুনিয়ার কিছুতে তার কাজ নষ্ট না হয়।
যাঁরা কোনওদিন কারও ধার ধারলেন না, নিজেদের মতো করে পুরুষতন্ত্রকে কচুকাটা করলেন রোজ, জামাকাপড়-সিগারেট-লেট নাইট-যৌনতার গ্যাদগেদে জাজমেন্টকে উড়িয়ে দিয়ে...তাঁরা আমার শুভেচ্ছারও ধার ধারেন না। বরং শুভেচ্ছা থাক সেই মেয়েদের জন্য যারা নারী হয়ে উঠতে চায়। যারা এখনও 'বেশ করেছি' বলার আগে ঠোঁট কামড়ে চুপ করে যায়। যারা এখনও চট করে হাত চালাতে পারে না, খিস্তি বলার আগেও অভ্যস্ত নম্রতায় মুখ বুজে থাকে। আজ তারা বেপরোয়া হয়ে উঠুক। আর শুভেচ্ছা থাক সেই ছেলেদের জন্য, যারা নারীবাদী হওয়ার কারণে দিবসরজনী হ্যাটা খায়। যাদের ক্ষেত্রে ফেমিনিজম 'ফেমিনিটি' কিংবা 'মেয়েবাজি' হয়ে ওঠে সহজেই। তারাও আজ অন্যদের সোচ্চারে 'আবে অশিক্ষিত, লজ্জা পা' বলে উঠুক। আজ চিহ্নিত হোক মেয়েদের মধ্যে থাকা শভিনিজম, সাহিত্যে সিনেমায় সিরিয়ালে জীবাণুর মতো ছড়িয়ে যাওয়া দুঃসহ মিসোজেনি। একই কথা বারবার না বলে, চিরচর্চিত ইস্যু নিয়ে চিলচিৎকার না করে কিছু অন্যরকম হোক যা মানসিকতা পাল্টায়। এবার অন্তত। আর ফেসবুকে থাকা বন্ধুদের অনুরোধ...আমার ডিপির চেয়ে লেখায় লাইক বেশি পড়ুক প্লিজ! কিছু মেয়ের মগজ মুখের তুলনায় অনেক বেশি সুন্দর হয়!
বইমেলায় শাড়ি পরে যেতে হয়। লিটল ম্যাগ প্যাভিলিয়নে অন্তত চারটে চেনা লোক ফিট করা থাকতে হয় 'কী রে কাকা' বলার জন্য। বিশেষ কিছু প্রকাশনীর স্টলে (নাম বলব না, কে চটে যায়!) গম্ভীর মুখ করে ঘুরতে হয়। যাদের ও যাঁদের বই বেরল, দেখা করে ভয়ংকর আড্ডা দিতে হয়। খুব অফবিট কিছু বই (যেমন 'চৈতন্যদেবের বাঁ কান ও রসকলিতত্ত্ব') খুব দাম দিয়ে কিনতে হয়। অথবা, পকেটে পয়সা না থাকলে বলতে হয় 'আরে লাস্ট দিন এসে আগে এইটাই!' সর্বোপরি, এমন একটা ভাব করতে হয় যে, যে কোনওদিনই বই হয়ে যেতে পারতাম, কাউকে ধরতে পারলাম না বলে লিফলেট হয়ে আছি! যেতে পারি। কিন্তু কেন যাব?
আমার একটা খুব ইনোসেন্ট প্রশ্ন আছে এবং কার উত্তর কী সেটা জানার আছে। পদ্মাবতীর জওহর নিয়ে সবারই ঘোরালো আপত্তি। ঠিকই তো, আত্মহত্যা কোনও উপায়? কিন্তু, এই কাব্যটা ঠিক কীভাবে শেষ হলে সবার মনঃপূত হত? বহুযুগ আগের কাহিনি, তখন ফেমিনিজম কাকে বলে ওই রাজপুত মহিলাটি জানতেন না। তিনি রূপসী, প্রেয়সী, কিছুটা বাস্তববুদ্ধি ধরেন। তাঁর জন্য একটা যুদ্ধ বেধে গেল যাতে তাঁর স্বামী মারা পড়লেন। শোকসন্তপ্ত অবস্থায় আশঙ্কা করছেন তাঁকে অন্য পুরুষের হারেমে ঠাঁই পেতে হবে, শুতে হবে। রাজপুতদের তলোয়ার আপনি-আমি তুলতে গেলে কবজি ছিঁড়ে যাবে, আর রাতারাতি যুদ্ধ শেখার সময় বোধহয় তাঁর ছিল না। পালাতে গেলে ধরা পড়া এবং একই গতি। তো, ওই পঞ্চদশ শতকে লেখা, ভগবান জানে কবেকার কিংবদন্তি অন্য কোন পরিণতিতে শেষ হলে বাস্তব ক্ষুণ্ন হত না, আবার ন'টার মধ্যে কোনও একটা রসপরিণতিও পেত? পুনশ্চ: কোনও অবস্থায় আমি সতীদাহ, সহমরণ, আত্মহত্যা, এসবকে সমর্থন করি না। সুতরাং আমায় রক্ষণশীল বা আরএসএস ভাববেন না। এটা সাহিত্যের ছাত্রীর প্রশ্ন।
এই খবরদার আমার সঙ্গে মিশবেন না! জানেন না আমি প্রেসিডেন্সি, মেশার ব্যাপারে স্ট্যান্ডার্ড রাখার জন্য আমাদের 'উন্নাসিক' বলা হয়!
কিছু কিছু আঘাত আসে, যেমন অসাবধানে পায়ের কড়ে আঙুল ঠুকে যায় চেয়ারের পাশে। তুচ্ছ, কিন্তু মাটিতে পা ফেলতে ভয় পাওয়ায়। এমন লাগে যে খুব কান্না পায়, কিন্তু এইটুকুতে কাঁদা নেহাত ন্যাকামি বলে অন্যদিকে খুব অন্যমনস্ক হয়ে তাকিয়ে থাকতে হয়। তখন খুব ইচ্ছে করে, গায়ে একটা চাদর চাপিয়ে দিক। দু'কাপ কড়া চা এনে গায়ে হেলান দিয়ে বসুক। শুরুতে ট্যালামি সংক্রান্ত উপদেশ আসুক, তারপর ঠান্ডা করে তাকালেই 'ওওও...লেগেছে বাবু?' ধরনের আদিখ্যেতা শুরু হোক। শক্ত হয়ে বসে থাকা মেয়ে গলে গড়িয়ে বয়ে যাক বিছানা জুড়ে। সব ঠিক হয়ে যাবেই যে একদিন, তা আর বলে দিতে হবে না কাউকে। কিন্তু কথা হল...আরেকজনের নাম চেয়ার। পা ঠুকে গেলে সে কিছুই বলে না।
সাংবাদিক? কী মজা! লিখলেই ছাপা হয়ে যায় কাগজে! সবাই নাম জানতে পারে...কত ইভেন্ট, পার্টি, সেলেব্রিটি...কত চেনাজানা! সাংবাদিক। মিছিলে মার খায়। হাত সামলে রাখতে হয়। সত্যি কথা লিখলে বাড়ির সামনে গুলি খেয়ে মরে পড়ে থাকে। পাঠক বাঁচায় না। আমি চিনতাম না তাঁকে, আজকের আগে। নিশ্চয়ই ত্রাস হয়ে উঠতে পেরেছিলেন। তাই এমন মৃত্যু। সাম্প্রদায়িকতা তো এভাবেই মারে নিরপেক্ষ মানুষকে। ফেসবুকে বিচরণশীল ছবিটা দেখে শিউরে উঠছি। তবু গর্ব হচ্ছে। সাংবাদিক, কলামনিস্টরা আজও ত্রাস হয়ে উঠতে পারেন তাহলে!
বৃষ্টি মাখার সময় চোখের গন্ধ পাও? যে চোখ ভিজে বাষ্প নিয়ে মেঘের দিকে তাকিয়ে থাকে? যেসব স্থির চাহনি পথেঘাটে ছড়াতে ছড়াতে আসে কেউ, তাদের শৈত্য টের পাও.. রাস্তা ভুল হলে? সিঁড়ি ছেড়ে উঠে আসার আগে গঙ্গায় ভাসিয়ে দেওয়া কথা কোনওদিন ফেরত পেয়েছ ছলাৎছলে? দিগন্তে মিলিয়ে যেতে যেতেও তোমার পাড়ায় ফিরে আসা পায়ে আলতা ছিল না...চিহ্ন খুঁজেছ কোনও? 'পারলে খুলে দেখো' বলে যে সিন্দুক দিয়ে গেল চাবি-ছুড়ে-ফেলা মেয়েটি, তাকে হাতে তুলে মেপেছ ওজন? মর্জিমানুষ, এসব তোমার ব্যক্তিগত দেয়াললিখন নয়। আমিও শিখিনি এত দৃশ্যকল্প, আর্দ্র পীড়াপীড়ির বারমাস্যা। শুধু জানি, তোমার রেখে যাওয়া বিষাদঋতু না পেরিয়ে, আমার আগ্নেয় চোখ তোমার চোখে রাখতে ডাকব না।
যে রংটা এইমাত্র ঘষে তুললে ভেজা তুলি চেপে চেপে, ওই রঙের ঠোঁট আমার। ভূপালি গাইতে গাইতে ভুল করে লাগানো যে মধ্যম তোমারই ভুরুতে ভাঁজ ফেলল, আমি তোমার নাম সেই সুরে ডাকি। তোমার পেনের এক দাগে সুরম্য কবিতার শরীর হারাল যে শব্দ, তা দিয়ে কত চিঠি শুরু করি রোজ রাত্রে! যে ছবি ঝাপসা বলে কোনওদিন স্থান পাবে না তোমার দেওয়ালে, তাকে দিয়ে ডায়রির মলাট করেছি দেখো কেমন স্বপ্নিল! তোমার সব বাতিল ফুটেজ আমার ট্রিলজি, সব দুমড়োনো কাগজ আমার দলিল-দস্তাবেজ, সব ভুল কর্ড আমার রিংটোন। একটা নিখুঁত জীবন বেঁচে এসে আমার কাছে একলা হয়ে দাঁড়িয়ো একদিন। জমানো সব ভুল গায়ে মেখে তোমায় এলোমেলো করে দেব।
গুলজারজি-কে নিয়ে আমার কিছু বলার চেষ্টা করাও চরম আস্পর্ধা। তাঁর কাব্য, ব্যাপ্তি, কবিসুলভ একাকীত্ব, বিনয়, দীপ্তি, নম্রতা...কিছু নিয়েই বলার যোগ্যতা আমার নেই। তবু দায়িত্ব পেয়েছিলাম তাঁর 'পান্তাভাতে' নিয়ে কিঞ্চিৎ মুগ্ধতা জানানোর। আগামিকাল সংবাদ প্রতিদিন চারের পাতায় সে মুগ্ধতা প্রকাশ করার সুযোগ দিয়েছে। লিংক তো দেবই, আপনারা নিজেরাও যদি একটু পড়েন, আমার ভাললাগা অনেকের সঙ্গে ভাগ করতে পারব। পড়লে জানাবেন। 
স্পয়লার দেওয়া একটি অপরাধ বলেই আমার মনে হয়। খুনের মতোই। একটা মানুষ খুব ব্যক্তিগত জায়গা থেকে একটা বই পড়ে, ফিল্ম দেখে বা সিরিজ দেখে। সে যখন একটা কোয়ালিটি টাইম বের করে সেগুলো করছে, তখন ওই জিনিসগুলোর অপ্রত্যাশিত টুইস্ট ও টার্ন-এর মুখোমুখি হওয়ার হর্ষবিষাদ উপভোগ করার পুরো এক্তিয়ার তার আছে। অন্য কেউ সেটা আগে করে ফেলেছে বলে রিভিউয়ের ছলে স্পয়লার দিচ্ছে... মানে এই মানুষটির অনেক বড় মাপের একটা তুরীয় আনন্দ খুন হয়ে যাচ্ছে। নিজের অভিজ্ঞতা পাবলিক প্লেসে শেয়ার করার সময় সেটা মাথায় রাখা দরকার। এ বছর জিওটি দেখতে গিয়ে সেরকম কিছু মানুষকে চিহ্নিত করলাম, যাদের এই কুৎসিত স্বভাবটা আছে। তারা যে আগেভাগে দেখে ফেলেছে সব, এটা জাহির করতে তারা বড্ড মজা পায়। আমি অচিরেই তাদের ব্লক করব, কারণ একটা বয়সের পর মানুষের স্বভাব পাল্টায় না। বিষয়টা শুধু জিওটি-র নয়, লোকদেখানেপনার। যদি পারেন, হে স্পয়লারদাতা সিনেবোদ্ধা ও সাহিত্যপ্রেমীর দল, কষ্ট করে নিজেরা কেটে পড়ুন, আমার কাজ কমে। আপনাদের থেকে তারাও শতগুণে ভাল, যারা অতি খাজা সমালোচনার সেন্স বহন করলেও এই ডিসেন্সিটুকু মেন্টেন করে।
আমার বেশিরভাগ জরুরি পোস্টে কেউ সাড়া দেয় না । তবু এটা একটা চেষ্টা । এমন কোনো ছেলেমেয়ে আছো কলেজের, যারা বাংলা ভালোবাসো বলে পড়ো? উইকডে সন্ধ্যে সাতটা থেকে ন'টা বাগুইহাটি আসতে পারবে? এবার পড়ানোটা দরকার মনে হচ্ছে । কেউ ইচ্ছুক থাকলে ইনবক্স করতে পারো ।
বাধ্য হয়ে আবার প্রাইভেসি 'ফ্রেন্ডস' করে দিতে বাধ্য হচ্ছি । মাত্র দু দিনে এত পার্সোনাল অ্যাটাক নিয়ে অভ্যেস নেই । যে সে আমায় খুঁজে পেয়ে যা-তা বলে চলেছে, । বন্ধুরা যে পোস্টগুলো দরকারি মনে করবে, কপি করে নাম সহ ছেড়ে দিতে পার, আমার কোনও আপত্তি নেই ।
আমার একটি পোস্ট পাবলিক করে দেবার ফলে অনেক মানুষ শেয়ার করেছেন । সেখানে জনমত দেখতে দেখতে স্তম্ভিত হলাম । একজন বলেছেন আমিও ওইভাবে প্রতিবাদ জানালে তিনি কিছু মনে করবেন না, একজনের মনে পড়েছে মমতাও এবিপি বর্জনের ডাক দিয়েছিলেন, আরও কত কি ! জনে জনে উত্তরগুলো দিতে ইচ্ছে করছিল । কিন্তু শুনেছিলাম - লোকে খিস্তি মারছে মানে আমি আমার কাজ ঠিকঠাক করছি । অগত্যা যে যার আত্মার ময়লা অন্তর্বাস দেখিয়ে চলুক, আমার কিছু আসে যায় না ।














































































