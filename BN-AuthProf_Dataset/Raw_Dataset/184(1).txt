ট্রলি প্রোব্লেম একটি রেলগাড়ি সোজা 'বি' পথে যাচ্ছে। সেখানে আরেকটি বিকল্প পথ 'এ' আছে, কিন্তু তার জন্যে ট্রলিতে চাপ দিয়ে রেলপথকে সেই পথে সংযোগ করাতে হবে। সেই ট্রলিতে চাপ দেয়ার কাজটা দেয়া হয়েছে আপনাকে! আপনি যদি কিছুই না করেন, তবে রেলগাড়ি সোজা 'বি' পথে চলে যাবে, আপনি যদি চাপ দেন - তাহলে রেলগাড়ি গতিপথ পালটে 'এ' পথে চলে যাবে। ১০ টি ঘটনায় আপনি কি করবেন, সেটি কমেন্টে উল্লেখ করবেন, প্রথমে ঘটনা নাম্বার এবং পরে 'এ' (ট্রেনকে 'এ' পথে পাঠাবেন, মানে ট্রলিতে চাপ দিবেন) অথবা 'বি' (ট্রেনকে সোজা বি পথে চলে যেতে দিবেন, মানে কিছুই করবেন না- কেবল দাঁড়িয়ে দাঁড়িয়ে দেখবেন) লিখবেন। ১০ টি ঘটনার মধ্যে ৪র্থ ও ৫ম ঘটনা কিছুটা ভিন্ন, সেখানে কোন রেলগাড়ি ও রেলপথের বিষয় নেই, বাকি ৮ টি ঘটনা রেলপথ ও ট্রলি সম্পর্কিত। এবং একটি ঘটনা পড়ার পরেই আপনার সিদ্ধান্ত নিয়ে নিবেন, নিচের ঘটনা পড়ে উপরের সিদ্ধান্ত পাল্টানো যাবে না। ঘটনা - ১ কে বা কারা রেলপথ 'বি'-তে ৫ জন মানুষকে বেঁধে রেখেছে এবং রেলপথ 'এ' তে ১ জন মানুষকে বেঁধে রেখেছে। রেলগাড়িটি প্রচণ্ড গতিতে আসছে। আপনার হাতে সময় নেই যে, আপনি বাঁধন খুলে কাউকে বাঁচাতে পারবেন। আপনার হাতে দুইটাই অপশন, হয় ট্রলিতে চাপ দিয়ে রেলগাড়িটিকে 'এ' পথে পাঠিয়ে দিতে পারেন - যে ক্ষেত্রে ১ জন মারা যাবে, অথবা কিছু না করে রেলগাড়িটিকে 'বি' পথে যেতে দিতে পারেন, যাতে ৫ জন মারা যাবে। কি করবেন? ঘটনা - ২ উপরের ঘটনায় বেশিরভাগ দুর্বল মনের মানুষ, কিংবা খুব ধার্মিক ব্যক্তি ট্রলিতে চাপ দিবে না। ৫ জনের জায়গায় ১ জনের মৃত্যু মেনে নেয়ার চাইতেও, সেই একজনের মৃত্যুর দায় সরাসরি নিজের কাঁধে নিতে চায় না তারা। কেননা, ৫ জন বাঁচতে পারবে - এই চিন্তার চাইতেও ট্রলিতে চাপ দিয়ে একজনকে মেরে ফেলার কথা চিন্তাও করতে পারে না! কেই বা খুনী হতে চায়! এক্ষেত্রে, ধরা যাক - পথ 'এ' তে একজনকেও বেঁধে রাখা হয়নি, কিন্তু পথ 'বি' তে ৫ জনকে বেঁধে রাখা হয়েছে। এরকম ক্ষেত্রে যেকেউই সাথে সাথে ট্রলিতে চাপ দিয়ে রেলগাড়িকে 'এ' পথে পাঠাবে। এতে 'বি' পথে থাকা ৫ জনের জীবন বাঁচবে। এখন প্রশ্ন হচ্ছে - এবারে যদি আপনি ট্রলিতে চাপ না দিয়ে রেলগাড়িকে 'বি' পথে যেতে দেন, তাহলে এই নিষ্ক্রিয়তা বা কিছু না করার দায়ে কি আপনাকে খুনী বলা যাবে? অর্থাৎ, আপনার হাতে যখন ট্রলি আছে, তখন কিছু না করাও খুব ভয়ংকর পরিণতি আনতে পারে, এবং তার দায় কোনভাবেই আপনি অস্বীকার করতে পারবেন না। এটাকে বলা হয় পরিণতিবাদ । মানে, আপনার কর্ম (কোন ক্রিয়া না করাও একটা কর্ম) সঠিক বা বেঠিক, বা ন্যায় বা অন্যায় নির্ধারিত হবে কর্মফল বা পরিণতি অনুযায়ী। ফলে, এক্ষেত্রে আপনার নিষ্ক্রিয়তার কারণে যেহেতু ৫ জন মানুষ মারা যাচ্ছে, সেহেতু আপনার এই নিষ্ক্রিয়তা অন্যায়। আপনি খুনী হিসেবে বিবেচিত হবেন। এবারে, আবার ঘটনা-১ এর অবস্থাটা চিন্তা করুন। 'বি' পথে ৫ জন এবং 'এ' পথে ১ জনকে বেঁধে রাখা হয়েছে। ট্রলিতে চাপ না দিলে ঐ ৫ জন মারা যাচ্ছে, এবং পরিণতি অনুযায়ী আপনার এই চাপ না দেয়ার পরিণতি ঐ ৫ জন মারা যাচ্ছে বিধায়, আপনাকে ঐ ৫ জনের মৃত্যুর জন্যে দায়ী বলা যেতে পারে। কিন্তু, ট্রলিতে চাপ দিলে- সরাসরি আপনার ক্রিয়ার কারণে ঐ একজনের মৃত্যু ঘটবে। এবারে কি করবেন? ঘটনা - ৩ বেশিরভাগ ক্ষেত্রে দেখা যাবে, মানুষ বড় কিছু পাওয়ার জন্যে ছোটখাট উৎসর্গ বা স্যাক্রিফাইসের পথে যাবে। অর্থাৎ, উপরের ঘটনায় ৫ জনকে বাঁচাতে ১ জনকে মেরে ফেলার পথে যেতে পারে। এটাকে বলা হয় উপযোগবাদ । উপযোগবাদ একরকমের পরিণতিবাদ, কিন্তু এখানে পরিণতির সেরা উপযোগটি হিসেব করে বের করা হয়। অর্থাৎ কোন কর্মটি সঠিকতম বা ন্যায়, তা নির্ধারিত হবে পরিণতিতে যেখানে সবচাইতে বেশি উপযোগ পাওয়া যাবে, তা দিয়ে। উপযোগ কিভাবে পরিমাপ করা হবে? মানুষের সুখ বা আনন্দ দিয়ে। অর্থাৎ যে কাজে সবচাইতে বেশি সুখ বা আনন্দ নিশ্চিত করা যাবে, বা সবচাইতে কম ব্যাথা বা কষ্ট নিশ্চিত করা যাবে, সেটিই হবে সবচাইতে সঠিক কাজ। সংক্ষেপে গ্রেটেস্ট ইউটিলিটিকে বলা যায়- গ্রেটেস্ট গুড ফর দ্য গ্রেটেস্ট নাম্বার। ৫ জনের মৃত্যুর জায়গায় ১ জন মৃত্যু সবচাইতে কম ব্যাথা - কষ্ট বা ক্ষতি নিশ্চিত করছে বলে, ট্রলিতে চাপ দেয়া সঠিক কাজ। তাহলে, এবারে দুই রেলপথে বেঁধে রাখা মানুষের সংখ্যা একটু কমানো-বাড়ানো যাক। ধরেন, 'বি' পথে ৫ জনের জায়গায় ৩ জন আর 'এ' পথে ১ জনের জায়গায় ২ জনকে বেঁধে রাখা আছে। অর্থাৎ এবার আপনার হাতে অপশন দুটোঃ ৩ জনকে বাঁচাতে ২ জনকে মারবেন, নাকি নিষ্ক্রিয় থেকে ৩ জনকে মারা যেতে দিয়ে ২ জনকে বাঁচাবেন? কি করবেন? ঘটনা - ৪ এবারে, এই রেলগাড়ি ও রেলপথ থেকে সরে লাতিন আমেরিকার এক জঙ্গলে যাওয়া যাক, যেখানে বহুজাতিক কোম্পানি মিলিটারির সাহায্যে বন উজাড় করে কারখানা বানাচ্ছে। কিন্তু বাধ সেধেছে সেখানে বাস করা আদিবাসী জনগণ। এক পর্যায়ে আন্দোলনকারী ২০ জন আদিবাসীকে মিলিটারি ধরে নিয়ে এসেছে। ব্রাশফায়ার করে সবাইকে মেরে ফেলবে, এরকম এক অবস্থায় আপনি গিয়ে সেখানে উপস্থিত হয়েছেন। আপনি মিলিটারি প্রধান, কোম্পানি প্রধানের সাথে দেন দরবার করলেন। শেষ পর্যন্ত, তারা আপনার সাথে একটা চুক্তিতে এলো। তারা ১৯ জনকে ছেড়ে দিবে, কিন্তু আদিবাসীরা যাতে আর বাড়াবাড়ি করতে না পারে, সেজন্যে একজনকে মরতেই হবে। আর, আপনি যাতে তাদের নেতা না হতে পারেন - সেজন্যে সেই একজনকে আপনার হাতেই মরতে হবে। এখন আপনার হাতে দুটো অপশন- হয় ওখান থেকে চলে আসবেন, মিলিটারি ২০ জনকেই গুলি করে মারবে (অপশন 'বি')। অথবা আপনি বন্দুক হাতে নিয়ে গুলি করে যেকোন ১ জনকে মারবেন (অপশন 'এ'), যাতে বাকি ১৯ জন জীবন পাবে। কি করবেন? ঘটনা - ৫ এখানে সমস্যাটা হচ্ছে বন্দুক হাতে গুলি করে সরাসরি খুন করতে হচ্ছে আপনাকেই। কিন্তু, আপনি ভাবতে পারেন, আমি যদি তাকে না মারি - তারপরেও সে মরবে! এই বিবেচনার জায়গা থেকেই অনেকেই হয়তো একজন নিরীহ আদিবাসীকে গুলি করে খুন করার সিদ্ধান্ত নিতে পারে। সে জায়গা থেকে এবারের ঘটনা। ধরেন, আপনি একজন চিকিৎসক। আপনার অধীনে মৃত্যুর প্রহর গোনা ৪ জন রোগী আছে, যাদের একজনের হৃৎপিণ্ড অকেজো হয়ে গেছে, একজনের ফুসফুস, একজনের যকৃত এবং একজনের কিডনি নষ্ট হয়ে গেছে। তাদেরকে বাঁচানোর একমাত্র পথ হচ্ছে, সুস্থ কোন ব্যক্তির সুস্থ অঙ্গ প্রতিস্থাপন করা। এখন, আপনার এক নিঃসঙ্গ, দুখী প্রতিবেশী, যার এই জগতে আর কেউ নেই, যার নিজের জীবন নিয়ে খুব বেশি আগ্রহও নাই, সেই মানুষটা থেকে যদি অঙ্গগুলো নিয়ে রোগী ৪ জনকে দেন, তাহলে রোগীরা বাঁচবে, কিন্তু সেই সুস্থ, কিন্তু একাকী - দুঃখী মানুষটা মারা যাবে। আপনার হাতে অপশন দুটোঃ কিছুই করবেন না, ফলে রোগী ৪ জন মারা যাবে (অপশন 'বি') অথবা সুস্থ - একাকী - দুঃখী মানুষকে মেরে ৪ জন রোগীকে বাঁচাবেন (অপশন 'এ')। কি করবেন? এ নিঃসঙ্গ - দুঃখী সুস্থ মানুষটির নানান তথ্য যুক্ত করে এই প্রশ্নটি আবার করা যেতে পারে (কমেন্টে জবাব না দিলেও চলবে)। ধরেন, এই ব্যক্তিটি নিজে থেকে অঙ্গ দিয়ে মৃত্যুর পথে যেতে আগ্রহী যদি হয়, তাহলে কি করবেন? যদি সেই ব্যক্তিটি একজন কুখ্যাত বা দাগী আসামি হয়, ধরেন যে যাবজ্জীবন জেল খাটছে, সেক্ষেত্রে কি করবেন? ধরেন, সেই লোকটি একটি রোড এক্সিডেন্টে মাথায় আঘাত পেয়ে কোমায় চলে গিয়েছে, আবার কবে জ্ঞান ফিরে পাবে, আদৌ পাবে কি না, কেউ জানে না, সেক্ষেত্রে কি করবেন? ধরেন, সেই ব্যক্তির আদালতে মৃত্যুদণ্ডের রায় হয়েছে। কিন্তু অন্যান্য আইনী প্রসিডিওর শেষ করে রায় কার্যকর করতে মাসখানেক বাকি আছে, রোগী ৪ জন অতদিন বাঁচতে পারবে না। সেক্ষেত্রে বিশেষ ব্যবস্থায় দ্রুত রায় কার্যকর করে ৪ জনকে বাঁচানোর ব্যবস্থা কি করবেন? ঘটনা -৬ আসলে, কোন চিকিৎসকই একজন সুস্থ ব্যক্তিকে মেরে ৪ জন রোগীকে বাঁচানোর সিদ্ধান্ত নিবে না। কেননা প্রতিটি জীবনই গুরুত্বপূর্ণ। ৪ জন রোগীর জীবনও গুরুত্বপূর্ণ, কিন্তু তাদের রোগের দায় তাদের নিজেরই, তারা অন্য কারোর জীবনের বিনিময়ে বেঁচে থাকতে পারে না! পরিণতিবাদ বা উপযোগবাদের ত্রুটি দেখাতেই উপরের ঘটনা দুটো ব্যবহার করা হয়। উপযোগবাদের সবচাইতে বড় সমালোচনা হচ্ছেঃ কোন নৈতিক তত্ত্বই একজন নিরীহ মানুষের হত্যাকে সমর্থন করতে পারে না! ফলে, কোন কর্ম সঠিক বা বেঠিক, তথা ন্যায় বা অন্যায়, কিংবা ভালো কাজ বা মন্দ কাজ, তা বুঝার জন্যে এর কর্মফল বা পরিণতির দিকে তাকানোর দরকার নেই, বরং কর্মটির ধরণ দেখেই নির্ধারিত হওয়া উচিৎ। ফল যাই হোক, মানুষ খুন করা খারাপ! এটাকে বলা হয় কান্টবাদ (Kantianism)। উদাহরণ হিসেবে বলা যায়ঃ ফল যাই হোক মিথ্যা বলা পাপ, ফল বা উদ্দেশ্য যাই হোক চুরি - ডাকাতি করা খারাপ, রাজনৈতিক ক্ষেত্রে আজকের পরিস্থিতে বলা যায়, ফল বা উদ্দেশ্য যাই হোক গণতন্ত্রহীনতা খারাপ, বাকস্বাধীনতা হীনতা খারাপ, একনায়কতন্ত্র খারাপ। উল্টোভাবে বলা যায়, ফল বা উদ্দেশ্য যাই হোক একনায়কতন্ত্রের বিরুদ্ধে - বাকস্বাধীনতা ও গণতন্ত্রের সংগ্রামে সমস্ত রকম সমর্থন করা, সহযোগিতা করা খুব ভালো। ফল বা উদ্দেশ্য যাই হোক, তালেবানদের বিরুদ্ধে কিংবা স্বৈরশাসকদের বিরুদ্ধে সংগ্রামে সবকিছু দিয়ে ভূমিকা রাখাটা খুবই নৈতিক। যাহোক, আবার ট্রলি প্রোব্লেমে ফেরা যাক। এবারের সিচুয়েশন খুব সহজ। রেলগাড়ির সোজাপথ 'বি'-এ মাত্র ২ জন, এবং ট্রলিতে চাপ দিয়ে বিকল্প পথ 'এ' তে ৩ জনকে বেঁধে রাখা হয়েছে। নিষ্ক্রিয় থেকে মাত্র ২ জনকে মারা যেতে দিয়ে ৩ জনকে বাঁচাবেন, নাকি ট্রলিতে চপ দিয়ে ২ জনকে বাঁচাতে গিয়ে ৩ জনকে মারবেন? কি করবেন? ঘটনা - ৭ উপরের ঘটনায় যেকেউই আসলে নিষ্ক্রিয় থাকবে। কেননা এতে উপযোগবাদ অনুযায়ী কম মানুষ মারা যাবে, আবার কান্টবাদ অনুযায়ী কাউকে মারার কর্ম করার মত অপরাধও করতে হচ্ছে না। কিন্তু, পরবর্তী চারটি ঘটনাকে একটু অন্যভাবে দেখা যেতে পারে। ধরেন, 'বি' পথে দুজন এবং 'এ' পথে তিনজনকে বেঁধে রাখা হয়েছে, কিন্তু 'বি' পথের যে দুজনকে বেঁধে রাখা হয়েছে, তাদের একজন আপনার খুব পরিচিত কেউ। তাহলে কি করবেন? এবারে, এই কাছের একজনের সাথে আপনার সম্পর্কের জায়গা পাল্টাতে থাকেন, এবং 'এ' পথেও বেঁধে রাখা মানুষের সংখ্যা ৩ থেকে বাড়াতে থাকেন। ধরেন, খুব ক্লোজ বন্ধু হলে কি করবেন, ভাই - বোন থাকলে কি করবেন, বাবা/ মা থাকলে কি করবেন, স্বামিস্ত্রী/ প্রেমিক-প্রেমিকা/ পার্টনার থাকলে কি করবেন, সন্তান থাকলে কি করবেন? অন্যদিকে 'এ' পথে ৫ জন থাকলে কি করবেন, ১০ জন থাকলে কি করবেন, ১০০ জন থাকলে কি করবেন? ঘটনা - ৮ ধরেন, রেলপথ 'বি'-তে দুজন ও রেলপথ 'এ'-তে তিনজনকে বেঁধে রাখা আছে, কিন্তু রেলপথ 'বি'-তে থাকা দুজনই শিশু (ধরেন, বয়স ৮ ও ১০ বছর), আর 'এ'-তে থাকা তিনজনই বৃদ্ধ (ধরেন বয়স ৭৫, ৭৮ ও ৮৫ বছর)। কি করবেন? সাধারণত, শিশুদের অধিক সম্ভাবনাময় ধরা হয়, যাদের পুরো জীবনটাইই পড়ে আছে, সেখানে বৃদ্ধরা তো কবরে এক পা দিয়েই রেখেছে, সে জায়গা থেকে অনেকেই শিশুদের বাঁচানোর সিদ্ধান্ত নিতে পারে। ইমার্জেন্সি পরিস্থিতিতে, যেমন জাহাজ ডুবির সময়ে উদ্ধার নৌকায় বা বিল্ডিং এ আগুন লাগলে উদ্ধারকর্মীরা সবার আগে শিশুকে বাঁচানোর চেস্টা করে। কিন্তু, এর বিপরীতে এইজ ডিসক্রিমিনেশনের বিতর্কটাও চলে আসে। বিশেষ করে এবারে করোনার শুরুতে স্পেন, ইতালি, ফ্রান্সে আইসিইউ - ভেন্টিলেটর সুবিধা প্রদান দেয়ার ক্ষেত্রে বৃদ্ধদের আগে তুলনামূলক তরুণদের সুযোগ দেয়ার সিদ্ধান্ত অনেক সমালোচিত হয়েছে। শেষে, আইসিইউ - ভেন্টিলেটর সুবিধা পাওয়ার ক্ষেত্রে এইজ ডেসক্রিমেনেশন কমাতে আগে আসলে আগে পাবে ভিত্তিতে ব্যবস্থা নেয়ার সিদ্ধান্ত হয়েছে! ঘটনা - ৯ ধরেন, রেলপথ 'বি'-তে দুজন ও রেলপথ 'এ'-তে তিনজনকে বেঁধে রাখা আছে, কিন্তু রেলপথ 'বি'-তে থাকা দুজনই বাংলাদেশের মানুষ, আর 'এ'-তে থাকা তিনজনই ইউরোপিয়ান, আমেরিকান বা পাকিস্তানি। কি করবেন? চরম জাতীয়তাবাদী যারা, তারা স্বজাতি বা স্বদেশিকে বাঁচানোর চেস্টা করবে। আপনি যদি সেরকম জাতীয়তাবাদী না হন, এবং আপনি যদি বামপন্থী হয়ে থাকেন, তাহলে আপনার জন্যে ঘটনাটিকে একটু পালটে দেই। ধরেন, রেলপথ 'বি'-তে দুজন ও রেলপথ 'এ'-তে তিনজনকে বেঁধে রাখা আছে, কিন্তু রেলপথ 'বি'-তে থাকা দুজনই শ্রমজীবী - গরীব - প্রান্তিক মানুষ, আর 'এ'-তে থাকা তিনজনই ধনী - শিল্প মালিক - কোটিপতি। কি করবেন? ঘটনা - ১০ ধরেন, রেলপথ 'বি'-তে দুজন ও রেলপথ 'এ'-তে তিনজনকে বেঁধে রাখা আছে, কিন্তু রেলপথ 'বি'-তে থাকা দুজনই বুদ্ধিজীবী - সাহিত্যিক, দার্শনিক বা বিজ্ঞানী আর 'এ'-তে থাকা অশিক্ষিত মূর্খ শ্রমজীবী মানুষ। কি করবেন? রেলপথ 'বি' -তে থাকা দুজনের মধ্যে আপনার প্রিয় কোন স্কলার, বিজ্ঞানী, ফিল্মমেকার, কিংবা স্টার খেলোয়াড়, নায়ক নায়িকার কথা চিন্তা করেন, যেমন মার্কস, আইনস্টাইন, মেরি কুরি বা সত্যজিত রায়, চার্লি চাপলিন, বা লিওনেল মেসি, রজার ফেদেরার বা জয়া আহসান - বাঁধন - শাকিব খান - মান্না। অন্যদিকে 'এ' পথে তিনজন বাংলাদেশের শ্রমজীবী মানুষ, ধরেন গার্মেন্টস কর্মী বা রিকশাচালক, ধরেন ব্যাটারি রিকশা চালক! কি করবেন? 
দ্য গোল্ডেন রুল সহজ ভাষায় বললে, যে ব্যবহার বা আচরণ আমার সাথে অন্য কেউ করলে আমার ভালো লাগে না, সেটা আমি আরেকজনের সাথে করবো না এবং যে ব্যবহার বা আচরণ আমার সাথে অন্য কেউ করলে আমার ভালো লাগে, সেটা আমি আরেকজনের সাথে করবো। যেমনঃ কাউকে মাইর দেয়া বা কটু কথা বলা যাবে কি না, এটা বুঝবো - আরেকজন যদি আমাকে একই রকম কটু কথা বলে বা আমাকে মাইর দেয়, সেটা আমার কেমন লাগবে, এই প্রশ্ন দিয়ে! আমি যেহেতু আরেকজনের কটু কথা শুনতে চাইবো না, বা কারোর কাছে পিটানি খেতে চাইবো না, সেহেতু আমার উচিৎ আরেকজনের সাথে কটু কথা না বলা, কিংবা কাউকে না মারা। এটাকেই বলা হচ্ছে- দ্য গোল্ডেন রুল। গোল্ডেন রুলের তিনটা ধাপঃ ১/ কোন নির্দিষ্ট আচরণ আমার সাথে কেউ যদি করে, তাহলে আমার কেমন লাগবে? প্রথমেই এই প্রশ্নটি করতে হবে। ২/ এই প্রশ্নের জবাবটাকে এবার অন্যের জন্যেও সমান প্রযোজ্য- এমনটা ধরতে হবে। অর্থাৎ জবাব যদি হয়, ভালো লাগবে, তাহলে ধরে নিতে হবে- অন্যের সাথেও এই আচরণ করলে তারও ভালো লাগবে। জবাব যদি হয়, খারাপ লাগবে, তাহলে ধরে নিতে হবে অন্যেরও খারাপ লাগবে। ৩/ এই আচরণটা অন্যের সাথে করা হলে, তার কেমন লাগবে- এটা ধরে নেয়ার পরের ধাপ হচ্ছে, সেই অনুযায়ী অন্যের সাথে সেই আচরণটি করবো, কি করবো না, সেই সিদ্ধান্ত নেয়া। সাধারণ ভাবে এই গোল্ডেন রুলই হচ্ছে নৈতিকতা বা ভালোমন্দের ধারণার একদম প্রাথমিক বিষয়। মানে, কোন কাজটা সঠিক বা বেঠিক, কোনটা ভালো বা মন্দ, ন্যায় বা অন্যায় - এ সম্পর্কে একটা প্রাথমিক ধারণা পাওয়া যেতে পারে এই গোল্ডেন রুল দিয়ে। দুজন বিবদমান ব্যক্তির ক্ষেত্রেও একটা কথা বলা হয়, অন্যজনের পারস্পেক্টিভটা বুঝার চেস্টা করো, মানে নিজেকে তার জায়গায় স্থাপন করে দেখো তো- তুমি এখন যেগুলো বলছো, যেভাবে বলছো, যে আচরণ করছো- সেগুলো শুনতে কেমন লাগতো? এটাও সেই গোল্ডেন রুল থেকে আসা। নৈতিকতা সম্পর্কিত এই ধারণা অনেক প্রাচীণ। প্রাচীণ মিশরীয়, গ্রিক, ভারতীয় সাহিত্যেও এমন গোল্ডেন রুলের উপস্থিতি দেখা যায়।  হাদীসে আছে, একবার এক বেদুইন নবীজী (সা) এর কাছে এসে জিজ্ঞেস করলেন, ওহ আল্লাহর রাসুল! আমাকে বলুন - জান্নাতে যাওয়ার উপায় কি? রাসুল (সা) জবাব দিলেন, তোমার সাথে লোকের যে আচরণ তুমি চাও, সেটা অন্যের সাথে করো। এবং যা তোমার সাথে হলে তুমি অপছন্দ করো, সেটা তুমি অন্যের সাথে করো না"! নবীজীর আরেকটি গল্প এক ওয়াজে শুনেছিলাম। একদিন এক গরীব নারী তার ছোট বাচ্চাকে সাথে নিয়ে নবীজীর কাছে এসে বললেন, আমার এই ছেলে মিছরি (মিষ্টি ) খুব পছন্দ করে, কিন্তু আমি এত গরীব যে তাকে মিছরি খাওয়ানোর মত সামর্থ্য নেই। আপনি আমার ছেলেকে একটু বুঝিয়ে বলবেন, যাতে মিছরি একটু কম খায়! নবীজী সেই নারীকে ৩ দিন পরে আসতে বললেন। তিনদিন পরে সেই নারী এলো। নবীজী বাচ্চাটাকে কাছে টেনে নিয়ে মাথায় হাত বুলিয়ে সুন্দরভাবে বুঝিয়ে মিছরি বেশি খেতে মানা করলেন। সেই নারী যাওয়ার পরে, সাহাবীরা জিজ্ঞেস করলো- এই কথাটা তো ৩ দিন আগেই নবীজী বলতে পারতেন। নবীজী বললেন, তিনি নিজেও মিছরি পছন্দ করতেন, তিনি নিজে যা পছন্দ করেন, তা আরেকজনকে কিভাবে মানা করতে পারেন? ফলে, এই তিনদিন তিনি মিছরি না খাওয়ার বা কম খাওয়ার অভ্যাস করে তবেই ঐ বাচ্চাটিকে উপদেশ দিয়েছেন। এসবই হচ্ছে, গোল্ডেন রুলের উদাহরণ। নৈতিকতার একটা বড় অংশই প্রাথমিকভাবে এই গোল্ডেন রুল দিয়ে নির্ধারণ করা যায়। তার মানে কিন্তু এই না যে, গোল্ডেন রুল দিয়ে নৈতিকতার সমস্ত কিছু পাওয়া সম্ভব। আমার ছেলের পাঠ্যবইয়ে এই গোল্ডেন রুল ছিল। তাকে জিজ্ঞেস করলাম, তুমি কি এটা তোমার জীবনে এপ্লাই করো, বা মেনে চলো! জবাব দিলো, মাঝে মধ্যে করি, মাঝে মধ্যে না। পালটা জিজ্ঞেস করলাম, কখন এপ্লাই করো না। জবাব পেলাম, এমন অনেক কিছুই আছে যা আমি পছন্দ করি, কিন্তু আমার বন্ধ পছন্দ করে না, বা এমন অনেক কিছুই আছে আমি পছন্দ করি না, কিন্তু আমার বন্ধু খুব পছন্দ করে। খুব সহজেই গোল্ডেন রুলের একটা সীমাবদ্ধতা বের করে ফেলেছে। লিঙ্গ, ধর্ম, জাতি, শ্রেণী, বয়স, অবস্থান, পরিবেশ পরিস্থিতি, সংস্কৃতি ভেদে - একেকজনের ভালো লাগা, মন্দ লাগা, সহ্য সীমা, সুখ - দুঃখ , এসবের নানান তারতম্য হয়। ফলে, সবকিছুই নিজেকে দিয়ে বিচার করা সম্ভব না। একটা পরিস্থিতিতে আমি কোন সমস্যা অনুভব করতে নাই পারি, কিন্তু তার মানে এই না যে, সেই পরিস্থিতিতে আরেকজনেরও একইরকম হবে। ফলে, যার সাথে আচরণটি করছি- তার প্রভাব তার উপরে কেমন পড়ছে, সেটার ব্যাপারে তারই মতের গুরুত্ব সর্বাগ্রে থাকতে হবে। গোল্ডেন রুল এখানে কাজে লাগবে না। গোল্ডেন রুলের আরো সীমাবদ্ধতা আছে। এমনও পরিস্থিতি উপস্থিত হতে পারে, যেখানে নিজেকে দিয়ে প্রতিস্থাপন করা সম্ভব নাও হতে পারে। একজন নারী ও পুরুষ, একজন মালিক ও শ্রমিক, একজন শিশু ও প্রাপ্তবয়স্ক - একে অপরকে প্রতিস্থাপন করতে যেহেতু পারবে না, ফলে গোল্ডেন রুল এখানে ভুলভাবে চলে আসতে পারে। যেমনঃ একজন ধনীর কাছে এক ভিক্ষুক ভিক্ষা করতে আসলো। ধনী ভাবলো - সে নিজে যেহেতু ভিক্ষা পেতে একেবারেই পছন্দ করে না, সেহেতু এই ভিক্ষুককেও ভিক্ষা দিবেন না! দাম্পত্য সম্পর্কে স্বামির যৌনাকাঙ্ক্ষায় সাড়া দিতে চাইলো না স্ত্রী, তখন স্বামি এসে গোল্ডেন রুল এপ্লাই করে বলতে পারে, তোমার চাহিদা যখন তৈরি হয়, আমি সবসময়ই সাড়া দিতে পারলে, তুমি কেন পারবা না? আসলে, এরকম ক্ষেত্রে গোল্ডেন রুলকে অন্যভাবে এপ্লাই করতে হয়। ঐ আচরণ আমার সাথে হলে কেমন হতো- এর জায়গায় আমি যদি ঐ ব্যক্তির অবস্থানে থাকতাম, তাহলে আমি কি চাইতাম, এই প্রশ্নটি দিয়ে করণীয় ঠিক করতে হবে। অর্থাৎ, ধনী লোকটিকে চিন্তা করতে হবে, সে ভিক্ষুক হলে - ভিক্ষা পেতে তার ভালো লাগতো কি না, বা ভিক্ষাটা তার উপকারে আসতো কি না! আরেকটা সীমাবদ্ধতা হচ্ছে, গোল্ডেন রুল কেউ যদি ব্রেক করে ফেলে, সেক্ষেত্রে পরবর্তী জনের ক্ষেত্রে সিদ্ধান্তটি কেমন হবে? একই হবে, না কি ভিন্ন হবে? এর জবাবও গোল্ডেন রুল দিয়ে পাওয়া সম্ভব না। আমি মাইর খেলাম, আমি অন্যের অন্যায়ের শিকার হলাম, তখন কি করবো? অন্যায় সহ্য করে যাবো? গোল্ডেন রুল একই সাথে সবাই যদি মেনে চলতো, তাহলে কোন সমস্যাই ছিলো না, কিন্তু এই অন্যায়মূলক সমাজ ব্যবস্থায় গোল্ডেন রুল কিভাবে কি করতে পারে? সেটা কি শুধু দুর্বলের জন্যে প্রযোজ্য হবে? অন্যায়মূলক সমাজব্যবস্থাকে ন্যায়মূলক করতে গেলে, গোল্ডেন রুল মেনে চলার শুরুটা করতে হবে সবলদেরকেই, অন্যায়কারী ক্ষমতাশালীদের। কিন্তু, বিড়ালের গলায় ঘন্টায় বাঁধবে কে? অন্যায়মূলক সমাজ ব্যবস্থায় তাই আমি দুর্বল ও ক্ষমতাহীনদের জন্যে গোল্ডেন রুল মেনে চলা আবশ্যক মনে করি না! গোল্ডেন রুলের এরকম অনেক সীমাবদ্ধতাই আছে। তবে, সবচাইতে বড় সমস্যা হচ্ছে- মিউচুয়াল অন্যায়। মিউচুয়ালি লোভ - লালসাকে গোল্ডেন রুল দিয়ে গ্রহণযোগ্য করে ফেলা যায়। অর্থাৎ, আমার বাড়তি প্রশংসা শুনতে ভালো লাগে - তোমারও লাগে, আমি তোমাকে বেশি বেশি প্রশংসা করবো, তুমিও আমাকে করো। সমালোচনা আমার ভালো লাগে না, তোমারও লাগে না। আসো, কেউ কারোর কোন সমালোচনা করবো না, কেউ কারোর ভুল ধরবো না! আমি লাইক দিবো, লাভ দিবো, কমেন্টে সহমত ভাই বলবো, তুমিও আমারে লাইক দিবা, লাভ দিবা, কমেন্টে সহমত ভাই দিবা। কি সুন্দর একটা সিস্টেম দাঁড়ায় যেতে পারে। চিন্তা করে দেখেন, স্কুল শিক্ষক অংক পরীক্ষার খাতা দেখতে গিয়ে একটা ভুল পেলো। তখন সে নিজের কথা ভাবলো- এরকম ভুলের পরেও যদি তার শিক্ষক ফুল মার্ক দিতো, কতই না খুশি হইতাম, ফলে দেই তারেও ফুল মার্ক। এরকম ক্ষেত্রগুলোতে সবাই যদি গোল্ডেন রুল মেনে চলা শুরু করতো, অবস্থাটা কেমন দাঁড়াতো?
বিশ্ব নিয়ে খেলা বিরাট শিশুটি কে? --------------------------------- "খেলিছ, এ বিশ্ব লয়ে বিরাট শিশু আনমনে, প্রলয় সৃষ্টি তব পুতুল খেলা নিরজনে প্রভু নিরজনে। শূণ্যে মহা আকাশে তুমি মগ্ন লীলা বিলাসে, ভাঙিছ গড়িছ নীতি ক্ষণে ক্ষণে নিরজনে প্রভু নিরজনে। তারকা রবি শশী খেলনা তব, হে উদাসী, পড়িয়া আছে রাঙা পায়েরও কাছে, রাশি রাশি। নিত্য তুমি হে উদার সুখে-দুঃখে অবিকার, হাসিছ খেলিছ তুমি আপন সনে নিরজনে প্রভু নিরজনে।" নজরুলের এই বিখ্যাত ও জনপ্রিয় গানটিতে নির্জনে বসে বিশ্বকে নিয়ে খেলা প্রভু আসলে কে? কোন ইশ্বর? 'লীলা' 'খেলা' (পুতুল খেলা, লীলা বিলাস) শুনে, বা বিরাট শিশু - চোখের সামনে যে চিত্র নিয়ে আসে, তাতে মনে হতে পারে, এ বুঝি কৃষ্ণ। অনুপ জলোটা সহ ভারতীয় শিল্পীদের অনেকেরই এই গানটা ইউটিউবে আপলোডের সময়ে কৃষ্ণ, হিন্দু দেবতার ছবি সহকারে পাওয়া যায়। আবার, "প্রলয় সৃষ্টি তব পুতুল খেলা নিরজনে প্রভু নিরজনে", " ভাঙিছ গড়িছ নীতি ক্ষণে ক্ষণে"- এসব বাক্যের সাথে ইসলামী ধর্মতত্ত্বেরও মিল কেউ কেউ দেখতে পারে, এবং এই এট্রিবিউটগুলো সব আল্লাহর এমন দাবিও করতে পারে। সেই দাবির বিপরীতে, এই এট্রিবিউটগুলো ভগবান কৃষ্ণের কেন হতে পারবে না, সেই প্রশ্নও চলে আসতে পারে। এসব নিয়েই ফেসবুকের এক পোস্টে মজার এক তর্ক দেখলাম। গানটায় নজরুল কোন নির্দিষ্ট ধর্মের ইশ্বরকে নিয়ে লিখেছেন - আমার এমনটা মনে হয় না! ভগবান, কৃষ্ণ, ব্রহ্মা, শিব কিংবা আল্লাহ, খোদা, গড- এসবের কাউকেই সুনির্দিষ্ট মাথায় রেখে তো গানটা লেখা না, এখানে প্রভু বলতে নজরুল জেনারেল ইশ্বরকে বুঝিয়েছেন, যে ইশ্বর বিশ্বব্যাপী সমস্ত কিছু নিয়ন্ত্রণ করে, সৃষ্টি করে ও ধ্বংস করে, জন্ম দেয় আবার মৃত্যু দেয়! এবং ইশ্বরের এই ধারণাগুলো বস্তুত কোন নির্দিষ্ট ধর্মীয় ইশ্বরের এট্রিবিউট না, বরং প্রায় সব ধর্মের ইশ্বরের এট্রিবিউটই এগুলো। নজরুল ইসলামী গান যেমন লিখেছেন, শামা সঙ্গীত - কীর্তন এসবও লিখেছেন - কিন্তু তার অধিকাংশ গান, কবিতা, সাহিত্যকর্মের প্রধান জায়গা হচ্ছে মানবজাতি - ধর্ম - জাত - পাতের উর্ধ্বে উঠে সমগ্রজাতি। ফলে তাকে নির্দিষ্ট এক ধর্মের গীতিকার হিসেবে দেখাটা হবে মস্ত বড় ভুল! ধর্মবিশ্বাসের দিক দিয়ে তাকে খুব বিশ্বাসী মনে করার কারণ নেই, অনেক জায়গাতেই তাকে- বরং সংশয়ী মনে হবে। এখন, গান - কবিতা - সাহিত্যের একটা মজার দিক হচ্ছে, এটা পাঠক, শ্রোতার উপরেও নির্ভর করে, কে কিভাবে গ্রহণ করছে। ফলে, সবসময়ই এগুলো ওপেন এণ্ডেড! হিন্দু ধর্মে বিশ্বাসী শিল্পীরা এই গান কৃষ্ণকে নিয়ে লেখা মনে করে গাইতেই পারে। একজন হিন্দু ইউটিউবার গানটি আপলোডের সময়ে কৃষ্ণের ছবি দিয়ে আপলোড দিতেই পারে। তেমনি, একজন মুসলমানের মনে হতে পারে- আরে, এইসব এট্রিবিউটগুলা তো সব আল্লাহর সাথে যাচ্ছে, তাই এইখানে প্রভু তো আসলে আল্লাহই। ফলে, এইটা ওপেন - যে যেভাবে এই গানটা নিতে পারে - তার নিজের জায়গা থেকে, নিজের বিশ্বাস থেকে! যেমন, এই গানটা শুনলে - গানের লিরিকগুলো লাইন বাই লাইন দেখলে - আমার মাথায় আসে, ইশ্বরের কনসেপ্টকে নিয়েই এই গানে নজরুল একরকম সার্কাজম করেছে, মকারি করেছে। ইশ্বরকে বিরাট শিশু বলাটাই সিগনিফিকেন্ট। শিশুরা যেইরকম আগা মাথা পাছা কিছু না ভেবে- পুতুল নিয়ে খেলে - এই ইশ্বরও এক বিরাট শিশু যে কিনা মহাকাশে - মহাশুন্যে বসে দুনিয়া - সূর্য - চাঁদ - তারা পায়ের কাছে ফেলে রেখে খেলছে। এই ইশ্বর খেয়াল খুশিমত ধ্বংস করছে, সৃষ্টি করছে, এবং ইশ্বরের এই প্রলয় ও সৃষ্টিকে নজরুল আসলে শিশুসুলভ খেলা বলছে, কেননা ইশ্বরের একলা একলা বসে এই কাজ করার তো কোন মানে নেই, কোন অর্থ নেই, যাকে বলা যায় বেহুদা এক কাম! এই বিরাট শিশুকে নিয়ে সবচেয়ে বড় যে অভিযোগ নজরুল এই গানে নিয়ে এসেছেন সেটা হচ্ছে, সে ক্ষণে ক্ষণে নীতি ভাঙ্গে ও গড়ে - এটা কোন প্রাপ্তবয়স্ক ও পরিণত মস্তিস্কের কাজ হতে পারে না, সেই জন্যে এই প্রভু বা ইশ্বর বিরাট এক শিশু। গানটার শেষে নজরুল আরো বড় মকারি করেছেন এই বলেঃ এই বিরাট শিশু ইশ্বর এমনই উদার যে, দুনিয়ার এত দুঃখ কষ্ট সমস্যা সংকটেও সে একদম নির্বিকার। সে কেবল হাসছে আর খেলছেই। এবং তার এইসব খেলা একলা একলা। মানে আপন সনে বা নিজের সাথেই খেলে যাচ্ছে! আনমনে খেলছে, আনমনে হাসছে! পুরাই শিশুসুলভ কাজ কারবার আর কি! ... আমার কাছে এই গানটার এইরকম মিনিং-ই মাথায় আসে। এখন, যে যেইভাবে নেয়- নিতেই পারে ... (এমনকি উল্টাটাও ঘটতে পারে, মানে হিন্দু বিশ্বাসী একজন বলতে পারে- এইখানে শিশুটা হচ্ছে আল্লাহ, আর মুসলমান একজন বলতে পারে, না না এই শিশু বলতে নজরুল আসলে কৃষ্ণকেই বুঝিয়েছেন)! 
ক্ষুধা ও আত্মহত্যা, করোনায় ও উপসর্গে মৃত্যু এবং লকডাউন --------------------------------------------------------------- খবর-এক ফরিদপুর উপজেলার পুঙ্গলী ইউনিয়নের বিলচান্দক গ্রামের মানিক মোল্লা (২২) ও তার স্ত্রী লাইলী আক্তার (১৯) এর ঝুলন্ত মরদেহ উদ্ধার করেছে পুলিশ। পুলিশ জানিয়েছে, "পারিবারিক কলহের কারণে স্বামী-স্ত্রী গলায় ফাঁস নিয়ে আত্মহত্যা করেছেন। তবে ঠিক কি কারণে তারা আত্মহত্যা করেছেন সে বিষয়টি এখনও পরিষ্কার নয়।" স্থানীয় বাসিন্দাদের বরাতে জানা যাচ্ছেঃ ছয় মাস আগে তাদের বিয়ে হয়। মেয়ের বাড়ি চাঁদপুরে। তারা গার্মেন্টসে চাকুরী করতেন। করোনাকালে গার্মেন্টসের চাকুরী চলে যাওয়ায় বেকার হয়ে পড়েন। কয়েক মাস ধরে বাড়িতেই থাকতেন তারা। বাড়িতে আসার পর থেকে সংসারে দেখা দেয় অভাব। এ নিয়ে সংসারে কলহ লেগে থাকতো। মানিকের মায়ের সাথেও প্রায় কথা কাটাকাটি হতো। রোববার (১১ জুলাই) দুপুরেও পারিবারিক বিষয় ও অভাব অভিযোগ নিয়েও পরিবারে কথা কাটাকাটি হয়। পরে ক্ষোভে নিজেদের ঘরে গিয়ে দরজা লাগিয়ে দেয়। অনেকক্ষণ কোন সাড়া শব্দ না পেয়ে ঘরে গিয়ে দেখা যায় দরজা ভেতর থেকে আটকানো। পরে ধাক্কাধাক্কি করে দরজা ভেঙে পরিবারের লোকজন দেখতে পান তারা দু’জনই ঘরের আড়ার সাথে গলায় ফাঁস নেয়া অবস্থায় ঝুলছে। খবর-দুই আগামী বৃহস্পতিবার থেকে স্বাস্থ্যবিধি মেনে খোলা থাকবে শপিংমল ও দোকানপাট। ঈদ উপলক্ষে শিথিল শাটডাউনের আট দিন স্বাস্থ্যবিধি মেনে এক আসন ফাঁকা রেখে চলবে সব গণপরিবহন। খুলে দেওয়া হবে দোকানপাট, শপিং মল। করোনাভাইরাসের সংক্রমণ ঠেকাতে সরকারের দেওয়া কঠোর লকডাউন শিথিল করার সিদ্ধান্ত নেওয়া হয়েছে। কোরবানির ঈদে মানুষের চলাচল ও পশুর হাটে বেচাকেনার বিষয় বিবেচনায় এ সিদ্ধান্ত নেওয়া হয়েছে। খবর-তিন করোনাভাইরাসে আক্রান্ত হয়ে দেশে গত ২৪ ঘণ্টায় আরও ২৩০ জনের মৃত্যু হয়েছে। আজকের মৃত্যু নিয়ে এখন পর্যন্ত দেশে মোট মৃতের সংখ্যা দাঁড়িয়েছে ১৬ হাজার ৪১৯ জনে। এছাড়া গত ২৪ ঘণ্টায় নতুন করে করোনা শনাক্ত হয়েছেন ১১ হাজার ৮৭৪ জন। এ নিয়ে দেশে মোট করোনা শনাক্তের সংখ্যা দাঁড়াল ১০ লাখ ২১ হাজার ১৮৯ জনে। এর আগে গতকাল ১০ জুলাই দেশে সর্বোচ্চ ১৮৫ জনের মৃত্যু হয়। এছাড়াও চলতি মাসেই ৯ জুলাই ২১২, ৮ জুলাই ১৯৯ জন, ৭ জুলাই ২০১ জন, ৬ জুলাই ১৬৩ জন, ৫ জুলাই ১৬৪ জন, ৪ জুলাই ১৫৩ জন, ৩ জুলাই ১৩৪ জন, ২ জুলাই ১৩২ এবং ১ জুলাই ১৪৩ জন করোনায় মৃত্যুবরণ করেন। ------- করোনায় কর্মহীন, ক্ষুধার্ত মানুষদের অভাব-অনটনে আত্মহত্যা যখন বাড়ছে, তখন লকডাউন শিথিলের খবরে একরকম স্বস্তি তৈরি হয়। মানুষের কাজ নেই। লকডাউনে মানুষ কাজ হারিয়েছে - হারাচ্ছে, আয় উপার্জন বন্ধ হয়ে অভাব অনটনে, ক্ষুধায় মানুষগুলো দিশেহারা। কঠোর লকডাউন করার আগে এই মানুষগুলো খাবে কি, চলবে কি করে- এই নিয়ে সরকারের তরফ থেকে চিন্তা ছিল না! ফলে, করোনার ভয়াল থাবাতেও চিন্তা করতে হচ্ছে- ক্ষুধা না করোনা, কোনটা কম ভীতিকর! সে জায়গা থেকেই লকডাউন শিথিল হলে, তুলে দিলে একরকম স্বস্তি তৈরি হচ্ছে। অভাব-অনটনে, ক্ষুধায় বেঁচে থাকা যেখানে দায়, সেখানে করোনার ভয় আসলে কোন ভয়ই না। কিন্তু, বাংলাদেশে করোনা আক্রান্ত ও মৃত্যুর হার এখন যেভাবে হু হু করে বাড়ছে, এক দুদিন পর পর যেভাবে নতুন নতুন রেকর্ড হচ্ছে এবং সারাদেশে সরকারি তথ্যের বাইরেও যে তুমুল হারে করোনা উপসর্গে মৃত্যুর ও অসুস্থ মানুষের খবর পাওয়া যাচ্ছে- তাতে করোনা এই মুহুর্তে ভয়ংকর মূর্তি নিয়েই চলে আসছে, বাংলাদেশে আমরা ক্রমেই পিকের দিকে যাচ্ছি, কঠোরভাবে নিয়ন্ত্রণ করা না গেলে এই পিক যে কোথায় গিয়ে থামবে এবং সেটা কতদিন স্থায়ী হবে- কেউ বলতে পারছি না। করোনা সংক্রমণ ও মৃত্যুর হার এরকম পিকের দিকে উঠার সময়ে কোন দেশ যে লকডাউন শিথিল করতে পারে, শিথিল করে করোনা বিস্তারের সবচাইতে উপযোগী দুই জায়গা- শপিং মল আর গণপরিবহন ওপেন করে দিতে পারে- সেইটা বাংলাদেশ বাদে কেউ কোনদিন কল্পনাও করতে পারতো না! এবং ঈদ উপলক্ষে যখন অফিস আদালত বন্ধ অবস্থায় এসব খুলে দেয়া হবে, তখন শপিং মল আর গণপরিবহনে উপচে পড়া ভিড় দেখা যাবে, সারাদেশেই করোনাকে ইচ্ছামত ছড়িয়ে দিতে সাহায্য করা হবে- এটা চিন্তা করলেও প্রচণ্ড অসহায় লাগছে! ---- বাংলাদেশের আসলে কোন মা-বাপ নাই। কোন কিছুর কোন সমাধান নাই। সরকার বাহাদুর বহাল তবিয়তেই আছেন। সবকিছু আল্লার ওয়াস্তে চলে যাচ্ছে। করোনায় বা উপসর্গে কোথায় কে মরলো- নিজে মরার আগ পর্যন্ত কারোর কোন ছেদভেদ নাই। গরীব মানুষে আরো গরীব হলে, কিংবা না খায়া আত্মহত্যা করলেও কার কি যায় আসে! ফেসবুক বুদ্ধিজীবীদের কারোরই কোন ছেদভেদ আছে কি? হাসেম ফুড লিমিটেডের ভবনে অগ্নিকাণ্ডে ৫২ শ্রমিক খুনের পরে যে মৌসুমী দুঃখবোধ, সেইটাও বিগত হয়েছে। আমরা সবাই কি নিয়ে এখন ব্যস্ত আসলে?
অনেকে বলছে ব্র্যাণ্ড শেমিং করা যাবে না, কেননা এগুলো দেশীয় শিল্প বা লোকাল শিল্প। এই শিল্প ধ্বংস হলে হাজার শ্রমিক কাজ হারাবে ... আমি ব্র্যাণ্ড শেমিং-এ কোন অসুবিধা দেখি না ... কিন্তু কেবল সেজান জুসের উপরে জোর দিলে- সজীব গ্রুপের অন্যান্য ব্র্যাণ্ড বহাল তবিয়তেই চলবে, হাসেম বেভারেজ লিমিটেড আর সজীব গ্রুপের অন্যান্য পণ্যগুলোর মধ্যে আছে ট্যাং, সজীব এগ নুডলস, সজীব সুজি, সজীব ময়দা, সজীব সেমাই- ইত্যাদি, এগুলোকেও সামনে আনা দরকার ... আর, এইসব ব্র্যাণ্ড শেমিং এর উদ্দেশ্য হচ্ছে- মোহাম্মাদ আবুল হাসেম সাহেবের ব্যবসার বারোটা বাজানো, যেহেতু আমাদের ধারণা যে, তার কিছুই হবে না, ফলে পাবলিকের হাতে এই একটা অস্ত্রই আছে- ব্র্যাণ্ড শেমিং এর মাধ্যমে তার ব্যবসাকে পুরা ধ্বসিয়ে দেয়া ... এমনকি তার কারখানার শ্রমিকদের কিছু সমস্যা হলেও (হাসেম সাহেবের ব্যবসা ধ্বসে পড়লে- তার শ্রমিকরাও কাজ হারাবে), মোহাম্মাদ আবুল হাসেম সাহেবের এই শাস্তিটা দরকার এই কারণেই যে, অন্যান্য মালিকরাও এই শিক্ষাটা পাবে যে- রাষ্ট্রীয় আইনে পার পেয়ে গেলেও পাবলিকের হাত থেকে রেহাই নাই ... তবে, আমার কাছে মনে হয়- রাষ্ট্রীয় আইনে হাসেম এর কিছুই হবে না- এরকম পরাজয় প্রথমেই মেনে না নিয়ে, তার সাজার জন্যে রাষ্ট্রকে বাধ্য করার চেস্টা করা বেশি জরুরি ... সেই জন্যে আমি ব্র্যাণ্ড শেমিং এর পক্ষে থাকলেও- হাসেম শেমিং কে বেশি জরুরি মনে করি ... (রক্তমাখা সেজান জুসের প্যাকেটের ছবিটা নিয়েছি মাহতাবের কাছ থেকে)
শুনলাম, এই সরকারের ভালো কাজ গরীবের জন্যে আবাসন প্রকল্পের ১ লাখ ১৮ হাজার ৩৮০ টি ঘরের মধ্যে নাকি মাত্র ৩০০ ঘর ভেঙ্গেছে। শতকরা হিসাবে মাত্র দশমিক ২৫। এত কম ঘর ভাঙ্গায় সরকারের এত মহৎ একটা উদ্যোগের সমালোচনা করা নাকি ঠিক হচ্ছে না। আরও শুনলাম, ঘর ভাঙ্গার মূল কারণ নাকি রড, সিমেন্ট, বালি- সবকিছুর দাম বেড়ে যাওয়া, ইউএনও'দের বাড়ি বানানোর অভিজ্ঞতা না থাকার পরেও তাদেরকে দিয়েই এই মহতী কাজটি করানো আর সরকারি খাস জমি যেইখানে এই বাড়িগুলো নির্মিত হয়েছে- সবগুলোর বিলের ও চর এলাকার নরম ও বালু মাটিতে নির্মাণ হওয়া। এরপরেও যে মাত্র দশমিক ২৫ শতাংশ সিস্টেম লস হয়েছে, যেইখানে বিদ্যুৎ বিভাগের সিস্টেম লস ১০ শতাংশ, তিতাস - ওয়াসাসহ অন্যান্য প্রতিষ্ঠানগুলার এত এত সিস্টেম লস, গরীবের আবাসন প্রকল্পের মাত্র দশমিক ২৫ শতাংশ সিস্টেম লসকে তো বিশাল সফলতা বলতে হয় ... [পার্সেন্টেজ এর হিসাবটা বড় মজার। যেমন ধরেন, বাংলাদেশে গতকাল পর্যন্ত করোনায় মারা গেছে মাত্র ১৬ হাজার। বাংলাদেশের মোট জনসংখ্যার মাত্র দশমিক শুন্য শুন্য ৯ পার্সেন্ট। গোটা দুনিয়ায় যত মারা গেছে, তার মাত্র দশমিক ৪০ পার্সেন্ট। এখন বলতে পারেন, বাংলাদেশে এই মৃত্যুর সংখ্যা তো বাড়ছে, যতদিন যাবে আরো বাড়বে, পার্সেন্টেজও বাড়বে। একই কথা প্রযোজ্য ঐ বাড়িগুলোর জন্যেও- একেকটা পাকা বাড়ি টিকে থাকার কথা কমপক্ষে ৫০-৬০ বছর বা তারও বেশি, সেইখানে হস্তান্তরের কয়েকমাসের মধ্যে দশমিক ২৫ পার্সেন্ট ধ্বসে পড়া মানেই হচ্ছে- বাকিগুলোর ক্ষেত্রেও একই রকম পরিণতির আশংকা করা- কোনটা ৬ মাস, কোনটা এক বছর, কোনটা ২-৩ বছর গেলেও ধ্বসে পড়তে পারে, তখনো কি একই রকম পার্সেন্ট থাকবে?] এই ভিডিও প্রতিবেদনে আরেকটা কারণের দিকে ইঙ্গিত করা হয়েছে। প্রকল্প পরিচালক ও আমলাদের পক্ষ থেকে দুর্নীতি নিয়ে তদন্তের ঘোষণা দেয়া হয়েছে। দুদিন পরে সব ঠাণ্ডা হয়ে গেলে- সবাই সব কিছু যখন ভুলে যাবে, নিজেরা নিজেরা মিলে তদন্ত-ফদন্ত সব গিলে খাবে ইনশাল্লা ... (ভিডিওটা নিয়েছি শুদ্ধ সত্য টিভি শো এর পেজ থেকে)
হাসেম ফুড এন্ড বেভারেজ এর মালিক তথা সজীব কর্পোরেশন এর স্বত্তাধিকারী মোহাম্মাদ আবুল হাসেম সাহেব বলেছেনঃ "‘আমি তো আর যেয়ে আগুন লাগিয়ে দেইনি। অথবা আমার কোনো ম্যানেজার আগুন লাগায়নি। শ্রমিকদের অবহেলার কারণেও আগুন লাগতে পারে। ... এখানে সাতটি ভবনে কাজ হয়, কিন্তু আগুন লেগেছে মাত্র একটিতে। ... জীবনে সবচাইতে বড় ভুল করেছি ইন্ডাস্ট্রি করে। ইন্ডাস্ট্রি করলে শ্রমিক থাকবে। শ্রমিক থাকলে কাজ হবে। কাজ হলে আগুন লাগতেই পারে। এর দায় কি আমার?" (ডেইলী স্টার) এছাড়াও তিনি বলেছেনঃ "যে কারখানায় দুর্ঘটনা ঘটেছে সেটির ইনস্যুরেন্স করা আছে। ভয়ের কারণ নেই। ইনস্যুরেন্সের টাকায় কারখানা দাঁড় করানো যাবে না ঠিক, তবে পরিশ্রম করে আমাদের দাঁড় করাতে হবে। চেষ্টা করবো ঘুরে দাঁড়াতে, এত বড় দুর্ঘটনা ঘটেছে বলে দেশ ছেড়ে পালাবো না"। (বাংলা ট্রিবিউন) পাশাপাশি নিউজ২৪ এর এই প্রতিবেদনটাও দেখা যেতে পারে, যেখানে জানয়া যাচ্ছে- আগুনে বন্দী অবস্থায় শ্রমিকরা ফোনে আত্মীয় স্বজনদের জানিয়েছে, কারখানার ম্যানেজাররা আগুন লাগার পরে তালা লাগিয়ে দিয়ে শ্রমিকদের বের হওয়ার পথ বন্ধ করে দিয়েছে!
নারায়ণগঞ্জের হাসেম ফুড লিমিটেডের ভবনটিতে অগ্নিকাণ্ডে ১২ থেকে ১৮ বছর বয়সী অনেক শিশু ও কিশোর অগ্নিদগ্ধ হয়ে মারা গিয়েছে, আহত হয়েছে। অনেকে এখন পর্যন্ত নিখোঁজ রয়েছে! কারখানায় শিশু-কিশোরদের কাজ করানোর ক্ষেত্রে আমাদের শ্রম আইনে কি বলা হয়েছে? বাংলাদেশ শ্রম আইন ২০০৬ (২০১৩ সালে সংশোধিত) অনুযায়ী শিশু ও কিশোর শ্রম সংক্রান্ত ধারাগুলোর দিকে দৃষ্টি দেয়া যাক। শ্রম আইনের প্রথম অধ্যায় (প্রারম্ভিক) এর দ্বিতীয় ধারাটি হচ্ছে "সংজ্ঞাসমূহ"। সেখানে ৮ ও ৬৩ নাম্বার সংজ্ঞায় বলা হয়েছেঃ (৮) "কিশোর" অর্থ চৌদ্দ বৎসর বয়স পূর্ণ করিয়াছেন কিন্তু আঠার বৎসর বয়স পূর্ণ করেন নাই এমন কোন ব্যক্তি; (৬৩) "শিশু" অর্থ চৌদ্দ বৎসর বয়স পূর্ণ করেন নাই এমন কোন ব্যক্তি; অর্থাৎ, ১৪ বছরের কম যাদের বয়স তারা আইন অনুযায়ী শিশু এবং ১৪ বছরের বেশি কিন্তু ১৮ বছরের কম যাদের বয়স, তারা হচ্ছে কিশোর। শ্রম আইনের তৃতীয় অধ্যায়ের শিরোনাম হচ্ছেঃ "কিশোর শ্রমিক নিয়োগ"। তৃতীয় অধ্যায়ের ৩৪ নাম্বার ধারায় ("শিশু ও কিশোর নিয়োগে বাঁধা-নিষেধ") বলা হয়েছেঃ ৩৪৷ (১) কোন পেশায় বা প্রতিষ্ঠানে কোন শিশুকে নিয়োগ করা যাইবে না বা কাজ করিতে দেওয়া যাইবে না৷ (২) কোন পেশায় বা প্রতিষ্ঠানে কোন কিশোরকে নিয়োগ করা যাইবে না বা কাজ করিতে দেওয়া যাইবে না, যদি না- (ক) বিধি দ্বারা নির্ধারিত ফরমে একজন রেজিস্টার্ড চিকিৎসক কর্তৃক তাহাকে প্রদত্ত সক্ষমতা প্রত্যয়নপত্র মালিকের হেফাজতে থাকে, এবং (খ) কাজে নিয়োজিত থাকাকালে তিনি উক্ত প্রত্যয়নপত্রের উল্লেখ সম্বলিত একটি টোকেন বহন করেন অর্থাৎ, ১৪ বছরের কম বয়সী শিশুদের কোন অবস্থায় কোন পেশায় বা প্রতিষ্ঠানে নিয়োগ দেয়া যাবে না, কাজে নেয়া যাবে না। আর, ১৪ থেকে ১৮ বছর বয়সী কিশোরদের ক্ষেত্রে বিশেষ কিছু শর্ত মেনে কাজে নিয়োগ দেয়া যাবে। শ্রম আইনের ৩৫ নাম্বার ধারায় ("শিশু সংক্রান্ত কতিপয় চুক্তির ব্যাপারে বাধা-নিষেধ) বলা হয়েছে, শিশুদের ক্ষেত্রে এমনকি শিশুর বাবা-মা ও অভিভাবক পর্যন্ত কাজের অনুমতি দিলেও সেই শিশুকে নিয়োগ দেয়া যাবে নাঃ ৩৫৷ এই অধ্যায়ের বিধান সাপেক্ষে, কোন শিশুর মাতা-পিতা বা অভিভাবক শিশুকে কোন কাজে নিয়োগের অনুমতি প্রদান করিয়া কাহারও সহিত কোন চুক্তি করিতে পারিবেন না৷ বাংলাদেশের ক্ষেত্রে বড় একটা সমস্যা হচ্ছে, এখানে বয়স লুকানো হয়। চাকরির বয়স বেশিদিন পাওয়ার জন্যে যেমন স্কুলে বয়স কমিয়ে রাখা হয়, তেমনি নিম্নবিত্ত পরিবারের ক্ষেত্রে সন্তানের বয়স বেশি দেখিয়ে কাজ পাওয়ার, পারিশ্রমিক একটু বেশি পাওয়ার চেস্টাও করে। অল্প বয়সী শিশুদের বয়স বাড়িয়ে কিশোর হিসেবে যাতে নিয়োগ দেয়া না হয়, সেজন্যে শ্রম আইনের ৩৬ নাম্বার ধারায় বলা হয়েছেঃ ৩৬। যদি কোন ব্যক্তি শিশু নাকি কিশোর এ সম্পর্কে কোন প্রশ্ন উত্থাপিত হয়, তাহা হইলে উক্ত ব্যক্তির জন্ম নিবন্ধন সনদ, স্কুল সার্টিফিকেট বা রেজিস্ট্রার্ড চিকিৎসক কর্তৃক প্রদত্ত উক্ত ব্যক্তির বয়স সংক্রান্ত প্রত্যয়ন পত্রের ভিত্তিতে উহা নিষ্পত্তি হইবে। শ্রম আইন অনুযায়ী ১৪ - ১৮ বছর বয়সী কিশোরদের শর্ত সাপেক্ষে কাজের অনুমতি দেয়া হলেও, তাদেরকে যেকোন ধরণের ঝুঁকি পূর্ণ কাজে নিয়োজিত করা নিষিদ্ধ করা হয়েছে ৩৯ নাম্বার ধারায় ("ঝুঁকিপূর্ণ কাজের তালিকা ঘোষণা ও কতিপয় কাজে কিশোর নিয়োগে বাঁধা") এবং ৪১ নাম্বার ধারায় কিশোরের সর্বোচ্চ শ্রমঘন্টা নির্ধারিত করে দেয়া হয়েছে। ৩৯। (১) সরকার সময় সময়ে গেজেট বিজ্ঞপ্তির মাধ্যমে ঝুকিপূর্ণ কাজের তালিকা ঘোষণা করিবে। (২) সরকার কর্তৃক ঘোষিত ঝুঁকিপূর্ণ কাজে কোন কিশোরকে নিয়োগ করা যাইবে না। (৩) কোন প্রতিষ্ঠানের যন্ত্রপাতি চালু অবস্থায় উহা পরিস্কারের জন্য, উহাতে তেল প্রদানের জন্য বা উহাকে সুবিন্যস্ত করার জন্য বা উক্ত চালু যন্ত্রপাতির ঘুর্ণায়মান অংশগুলির মাঝখানে অথবা স্থির এবং ঘুর্ণায়মান অংশগুলির মাঝখানে কোন কিশোরকে কাজ করিতে অনুমতি দেওয়া যাইবে না। ৪১৷ (১) কোন কিশোরকে কোন কারখানা বা খনিতে দৈনিক পাঁচ ঘন্টার অধিক এবং সপ্তাহে ত্রিশ ঘন্টার অধিক সময় কাজ করিতে দেওয়া হইবে না৷ (২) কোন কিশোরকে অন্য কোন প্রতিষ্ঠানে দৈনিক সাত ঘন্টার অধিক এবং সপ্তাহে বিয়াল্লিশ ঘন্টার অধিক সময় কাজ করিতে দেওয়া যাইবে না৷ (৩) কোন কিশোরকে কোন প্রতিষ্ঠানে সন্ধ্যা ৭-০০ ঘটিকা হইতে সকাল ৭-০০ ঘটিকার মধ্যবর্তী সময়ে কোন কাজ করিতে দেওয়া যাইবে না৷ এছাড়া, ৪২ নাম্বার ধারা অনুযায়ী, কোন কিশোরকে ভূগর্ভে বা পানির নীচে কোন কাজে নিয়োগ করা যাইবে না৷ আমাদের শ্রম আইনের সবচাইতে বড় ফাঁক হচ্ছে, এখানকার ভালো ভালো ধারাগুলো প্রয়োগের ক্ষেত্রে কোনরকম বাধ্যবাধকতা নেই, বা থাকলেও সেটা আছে নামকাওয়াস্তে। যেমন, আইন অনুযায়ী শিশুশ্রম নিষিদ্ধ, ঝুকিপূর্ণ পেশায় কিশোর শ্রম নিষিদ্ধ, এমনকি অনেকে বলবে আইনত দণ্ডনীয়। এতটুকু শুনতে ভালো লাগে। কিন্তু, হাসেম ফুড লিমিটেডের মত কোন কোম্পানি বা কারখানা যদি শিশুদের নিয়োগ দেয়, তাহলে কি হবে? শ্রম আইনের ১৯ তম অধ্যায় ("অপরাধ, দন্ড এবং পদ্ধতি") এর ২৮৪ নাম্বার ধারা ("শিশু এবং কিশোর নিয়োগের জন্য দণ্ড") অনুযায়ী এই অপরাধের শাস্তি হচ্ছে- মালিককে সর্বোচ্চ ৫ হাজার টাকা পর্যন্ত (সর্বনিম্ন কত, সেটা বলা নাই) জরিমানা দিলেই চলবে। ২৮৪৷ কোন ব্যক্তি কোন শিশু বা কিশোরকে চাকুরীতে নিযুক্ত করিলে, অথবা এই আইনের কোন বিধান লঙ্ঘন করিয়া কোন শিশু বা কিশোরকে চাকুরী করিবার অনুমতি দিলে, তিনি পাঁচ হাজার টাকা পর্যন্ত অর্থদণ্ডে দণ্ডনীয় হইবেন৷ এরকম নামকাওয়াস্তে সাজার পাশাপাশি আইনের প্রয়োগের সবচাইতে বড় সমস্যা হচ্ছে, নজরদারির দায়িত্বে থাকা প্রধান পরিদর্শক বা কোন উপ-প্রধান পরিদর্শক, সহকারী প্রধান পরিদর্শক, পরিদর্শক বা সহকারী পরিদর্শকের মারাত্মক অপ্রতুলতা ও তাদের কাজে অবহেলা। শ্রম আইনে এর প্রতিবিধানে কোন ধারা রাখা হয়নি। অর্থাৎ, দেশের কারখানার অনুপাতে কতজন পরিদর্শক থাকা বাধ্যতামূলক হবে- সে ব্যাপারে কোন ধারা নেই, ৩১৮ নাম্বার ধারায় বলেছে- একজন প্রধান পরিদর্শক সরকার নিয়োগ দিবে এবং "প্রয়োজনীয়" সংখ্যক উপ-প্রধান পরিদর্শক, সহকারী প্রধান পরিদর্শক, পরিদর্শক অথবা সহকারী পরিদর্শক সরকার নিযুক্ত করতে পারবে। "প্রয়োজনীয়" সংখ্যক মানে কি? এর মধ্য দিয়ে, এই পুরো ব্যাপারটাই সরকারের ইচ্ছার উপরে রেখে দেয়া হয়েছে। আবার, পরিদর্শকের ক্ষমতা ও দায়িত্ব সম্পর্কিত ধারা থাকলেও, দায়িত্বে অবহেলার ক্ষেত্রে কি হবে, তারও কোন বিধান এই আইনে নেই। এভাবেই, শ্রম আইনে অনেকগুলো জরুরী বিধান ও ধারা থাকলেও, সেসব প্রয়োগের নিশ্চয়তার কোন রকম ব্যবস্থা রাখা হয়নি।
কারখানায় আগুন লেগে শ্রমিকরা পুড়ে মারা যাওয়ার পরে জানা যায়- কারখানায় শ্রমিকদের ঢুকিয়ে তাদেরকে তালাবদ্ধ করে রাখা হয়েছিলো। তাজরীন ফ্যাশনস লিমিটেডের নয়তলা ভবনে অগ্নিকাণ্ডে ১১৯ জন (সরকারি ভাষ্য মোতাবেক) মারা গিয়েছিলো, নিচতলার কলাপসিপল গেটে তালা ছিল বলে শ্রমিকরা বিল্ডিং এ আটকা পড়েছিলো। স্মার্ট ফ্যাশনসেও আগুনের সময়ে প্রধান ফটকে তালা লাগানো ছিল। আগুন ধরার পরে স্থানীয়রা ও ভিতরে থাকা শ্রমিকদের আত্মীয়রা মিলে তালা ভেঙ্গে ভেতরের শ্রমিকদের বের হতে সহায়তা করায় সেখানে ৭ জন মারা যায়। নারায়ণগঞ্জের রূপগঞ্জের হাশেম ফুড লিমিটেডের ছয়তলা বিল্ডিং এ অগ্নিকাণ্ডের ঘটনাতেও জানা গেল, সেখানেও শ্রমিকদের তালা মেরে রাখা হয়েছিলো বলেই আটকা পড়ে, জানালা দিয়ে লাফিয়ে- হতাহত'র সংখ্যা এত বেড়েছে। সর্বশেষ জানা যাচ্ছে, ৪৯ জনের লাশ উদ্ধার হয়েছে (সরকারি ভাষ্য মোতাবেক), তবে দমকল বাহিনী জানিয়েছে, ভবনের পাঁচ ও ছয়তলা ডাম্পিং এর কাজ চলছে, ডাম্পিং শেষ হলে সেখানে আরো লাশ আছে কি না, তা তল্লাশি চালানো হবে। এই কারখানায় অগ্নিকাণ্ড ঘটনাগুলোর ক্ষেত্রে কমন ব্যাপার দুটো হচ্ছেঃ সবগুলোতেই দাহ্য পদার্থ, দাহ্য কেমিকেল স্তুপ আকারে ঐ বিল্ডিং-এই গোডাউন করা হয় - কোনরকম অগ্নিনির্বাপক সতর্কতামূলক ব্যবস্থা ছাড়াই এবং এই কারখানাগুলোতে শ্রমিকদের তালাবন্ধ করে রাখা হয়েছিলো। এই তালা বন্ধ করে রাখার ব্যাপারটা খুব আশ্চর্যজনক এক বিষয়! ঠিক কোন জায়গা থেকে শ্রমিকদের তালা দিয়ে রাখা হতে পারে? মালিকপক্ষ ও তাদের ম্যানেজার, সুপারভাইজাররা কি মনে করে যে, তালা দিয়ে না রাখলে কারখানার মূল্যবান সম্পদ এই শ্রমিকরা চুরি করে নিয়ে যাবে? তারা কি মনে করে, তালা দিয়ে না রাখলে- এরা এখানে ওখানে বের হয়ে ঘুরে বেড়াবে, কাজে ফাঁকি দিবে? নাকি অন্য কোন মনস্তত্ব আছে? অগ্নিকাণ্ডের ঘটনার পরে এই তালাবন্ধ করে রাখার ব্যাপারটা সামনে এসেছে, কিন্তু আমার ধারণা- বাংলাদেশের অনেক কারখানাতেই হয়তো শ্রমিকদের এভাবে তালাবন্দী করে রেখে কাজ করানো হয়! এটা অমানবিক, বর্বর আচরণই শুধু নয়, এইটা বেআইনিও! আর, অগ্নিকাণ্ডের ঘটনা মোটেও দুর্ঘটনা নয়- বিল্ডিং এর অগ্নিনির্বাপক কোড না মানা, শ্রমিকবহুল ভবনে দাহ্য পদার্থ ভর্তি গোডাউন রাখা- এসবের জন্যেই এরকম অগ্নিকাণ্ডকে দুর্ঘটনা না বলে হত্যাকাণ্ড বলা যায়, আর তালা বন্ধ করে শ্রমিক খুনকে পরিকল্পিত হত্যাকাণ্ড ছাড়া আর কিছু বলা যায় না! এই অগ্নিকাণ্ড ঘটনাগুলোর ক্ষেত্রে একটা অমিল পেলাম। অন্য অগ্নিকাণ্ডের মত এখানেও নারীদের অগ্নিদগ্ধ হওয়ার হার বেশি হলেও- নারায়নগঞ্জের হাশেম ফুড লিমিটেডের বিল্ডিং এর এই অগ্নিকাণ্ডে অনেকগুলো শিশু পুড়ে মারা গিয়েছে, বা এখনো নিখোঁজ রয়েছে বা অগ্নদগ্ধ হয়ে ঢাকা মেডিকেল কলেজের বার্ণ ইউনিটে চিকিতসাধীন রয়েছে। ১২, ১৩, ১৪ বছরের এই শিশুরা পেটের দায়ে কাজ করতে এসে পুড়ে মারা গেল, এই ব্যাপারটা কোনভাবেই মানতে পারছি না! বাংলাদেশের আইন অনুযায়ী শিশুশ্রম নিষিদ্ধ হলেও (১৪ বছরের নিচে হলে কাজে নেয়া যাবে না, ১৪ থেকে ১৮ বছর বয়সীদের ঝুকিপূর্ণ কাজে নিয়োজিত করা যাবে না)- এই আইনের প্রয়োগ সামান্যই, বিশেষ করে দেশীয় কোম্পানি (বিদেশী কোম্পানি, গার্মেন্টসে অবশ্য শিশুদের নিতে পারে না), কারখানা, দোকান-পাট, বাসাবাড়ি, রাস্তাঘাট- সবখানেই শিশুরা কাজ করে, হাড়ভাঙ্গা পরিশ্রম করে, অত্যাচার-নিগৃহের শিকার হয়, এবং অনেক সময়ই ঝুকিপূর্ণ কাজেও তাদের ঠেলে দেয়া হয়! হাশেম ফুড লিমিটেডের ভবনে কাজ করা এই শিশুদের তালাবন্দী করে কাজ করানো হচ্ছিলো, অগ্নিকাণ্ডের পরে তাদের অনেকের পক্ষেই নিজেদেরকে বাঁচানো সম্ভব হয়ে ওঠেনি! এই অগ্নিকাণ্ডের ঘটনা শুধু পরিকল্পিত হত্যাকাণ্ডই নয়, এখানে শিশুহত্যার মত নৃশংস ও জঘণ্যতম ঘটনাও ঘটেছে। মালিকগোষ্ঠী ও দায়িত্বরত সংশ্লিষ্ট সকলের দৃষ্টান্তমূলক সাজা চাই। কিন্তু, এই সজীব গ্রুপের সাজাই তো যথেষ্ট নয়, কেননা কেবল তারাই তো মূল অপরাধী নয়। একের পর এক এরকম হত্যাকাণ্ডগুলো ঘটতে যারা দিয়েছে, দিয়ে যাচ্ছে- দেশের আইনকে বৃদ্ধাঙ্গুলি জানানোর পরেও যারা মালিকগোষ্ঠীকে সহজে পার পেয়ে যেতে দেয় ও কোলে পিঠে নিয়ে বসে থাকে, আইনের শাসন প্রতিষ্ঠার দায়িত্ব যাদের ঘাড়ে ছিল- সেই হোতাদের সাজা দরকার সবার আগে!
"করোনায় কাম হারাইছি, দুই দিন যাবৎ কিছুই খাই নাই - তাই চুরি করতে হাসপাতালে আসছি"। - "আমি চোর" জুয়েল জুয়েলের বাড়ি বরিশালের কাউখালী উপজেলার। তিনি গুলিস্তানের ফুটপাতে হোটেলে ভাত রান্নার কাজ করতেন। করোনাকালে সেই হোটেল বন্ধ হয়ে গেছে। তার হাতে কোনো কাজ নেই। গত দুই দিন যাবত তেমন কিছুই খেতে পাননি তিনি। তাই ঢাকা মেডিকেল কলেজ হাসপাতালে গিয়েছিলেন খাবারের সন্ধানে। পরে নতুন ভবনে এক রোগীর পাশে মানিব্যাগ পড়ে থাকতে দেখে, সেটি নিয়ে পালিয়ে যাওয়ার সময় ধরা পড়েন জুয়েল। আটকের পর কয়েকজন আনসার সদস্য তার হাত বেঁধে গলায় "আমি চোর, আমাকে চিনে রাখুন" লেখা একটি কাগজের প্ল্যাকার্ড ঝুলিয়ে পুরো হাসপাতালে ঘোরান। আজকেই ফরিদপুরের লস্করদিয়া এলাকার গল্প শুনছিলাম। দুটো খবর শুনলামঃ প্রথমত- প্রায় ঘরেই কেউ না কেউ জ্বরে আক্রান্ত। আর, দ্বিতীয়ত- বিগত কিছুদিন হলো গ্রামে চুরি-ডাকাতি-ছিনতাই অনেক বেড়ে গেছে। সন্ধায়-রাতে একটু অন্ধকার হলেই রাস্তায় ছুরি ধরে টাকা পয়সা, মোবাইল, জিনিসপত্র কেড়ে নেয়া অহরহ হচ্ছে। এমনকি নিজ গ্রামেই এসব চুরি-ডাকাতি করছে, এমনও হচ্ছে! মানুষের কাজ না থাকলে কি করবে? খাবে কিভাবে? আত্মহত্যা নতুবা চুরি-ডাকাতি বাদে আর কোন পথ কি খোলা আছে?
বুদ্ধিজীবী কারা? আমার মতে, প্রতিটা মানসিকভাবে সুস্থ মানুষই বুদ্ধিজীবী। বুদ্ধিজীবীর 'জীবী'কে যদি জীবিকার সাথে সম্পর্কিত করা হয় (অর্থাৎ 'বুদ্ধি ব্যবহার করে জীবিকা অর্জনকারী' অর্থে বুদ্ধিজীবী), তাহলে দুনিয়ার সমস্ত জীবিকাতে বুদ্ধির ব্যবহার হয় বিধায় সমস্ত জীবিকাধারী মানুষই বুদ্ধিজীবী। আর, বুদ্ধিজীবীকে যদি জীবিকা থেকে আলাদা করে, বুদ্ধি তথা চিন্তা উৎপাদন, বিতরণ বা প্রসরণ - এসবের সাথে সম্পর্কিত করা হয়, সেক্ষেত্রেও বলবো- দুনিয়ার প্রতিটা মানুষ বুদ্ধিজীবী, কেননা একটা সমাজের প্রতিটা মানুষই প্রতিনিয়ত চিন্তা উৎপাদন করছে, পারস্পরিক চিন্তার আদান প্রদান করছে, চিন্তাকে প্রজন্মান্তরে বহন করে নিয়ে যাচ্ছে। ফলে, বুদ্ধিজীবী কে বা কারা, এই প্রশ্নের চাইতেও ভ্যালিড প্রশ্ন হচ্ছে- বুদ্ধিজীবী কে না? মস্তিস্ক বিকারগ্রস্তদের অবুদ্ধিজীবীর কাতারে ফেলা যেতে পারে। কিন্তু, তাদের মস্তিস্কও কি পুরোপুরি অকেজো থাকে? না মনে হয়! একমাত্র কোমায় যাওয়া রোগীদের হয়তো অবুদ্ধিজীবী বলা যেতে পারে! শ্রমজীবী বনাম বুদ্ধিজীবী? এই বিভাজনটা আদিম যুগে ছিল না। সবাই পশু শিকার বা পশু পালন বা কৃষি কাজ, বা মৎস্য শিকার, বা বস্ত্র বুনন, বা কামার-কুমার এর কাজ করছে। সব কাজেই পেশী শ্রম ব্যবহার হচ্ছে, ফলে সবাই শ্রমজীবী। প্রতিটা শ্রমজীবী মানুষই সৃষ্টিশীল, নতুন নতুন হাতিয়ার আবিস্কার করছে, নতুন নতুন পোশাক বা মাটির - লোহার - তামার দ্রব্যাদি তৈরি করছে, ফসলের ফলন বাড়ানো, পোকামাকড় থেকে ফসলকে রক্ষা করা, সঠিক বীজ সংরক্ষণ করা, উৎপাদন বৃদ্ধির নানা কৌশল তৈরি করা, আবহাওয়ার ঠিক ঠিক খোজখবর রাখা- এই সব কাজই করছে শ্রমজীবীরা। ফলে, সকলেই বুদ্ধিজীবী। মানে, সব শ্রমজীবীই বুদ্ধিজীবী, আর সব বুদ্ধিজীবীই শ্রমজীবী। তাহলে, শ্রমজীবী আর বুদ্ধিজীবী- এই ভেদ এলো কিভাবে? দাস মালিক, সামন্তীয় প্রভুদের সময়ে শ্রেনীভেদ ছিল, কিন্তু সেই ভেদটা মালিক ও দাসের। অর্থাৎ, দাসের শ্রম, কিংবা বুদ্ধি- সবেরই মালিকানা হচ্ছে তার প্রভুর, দাস মালিকের কিংবা সামন্তীয় রাজা-জমিদার-সম্রাটের। ফলে, সেই অর্থে তখনও এই শ্রমজীবী বনাম বুদ্ধিজীবী ভেদ অতটা প্রকট ছিল না! এই প্রভেদ শুরু হয় মূলত বেনিয়াদের হাত ধরে। ব্যবসা বাণিজ্যের প্রসারের সাথে শিক্ষার প্রসারের একটা সম্পর্ক আছে। কেননা কেনাবেচার হিসাব রাখতে হয়, তার জন্যে অংক কষতে হয়, হিসাবাদির রেকর্ড রাখতে হয়। এসবের জন্যে লেখাপড়া জানা দরকার। উৎপাদন যখন বেনিয়াদের কল-কারখানায় শিফট করলো, সেই শ্রমিকদের পরিচালনার জন্যে ম্যানেজার শ্রেণির দরকার পড়লো। যারা শ্রমিকদের মত কায়িক শ্রম দিবে না, কিন্তু হিসাব রাখবে, ম্যানেজ করবে। প্রশ্ন এলো- কাদের কাজ গুরুত্বপূর্ণ? কারখানার মালিক জানে, ভূমি থেকে উচ্ছেদ হওয়া শহরমুখি শ্রমিকরা সহজলভ্য, কিন্তু পড়াশুনা করা- হিসাব কিতাব করতে পারা- মুর্খ শ্রমিকদের নিয়ন্ত্রণ করতে পারা বা ভালোভাবে হিসাব কিতাব করে ঠকাতে পারা একজন 'ভালো' ম্যানেজারকে পুষতে পারলে তার মুনাফা সর্বোচ্চ করার কাজটা অনেক সহজ হয়ে যায়! ফলে, শ্রমিকের চাইতে ম্যানেজারের মজুরি হলো অনেক বেশি। যুক্তি হিসেবে এলো- শ্রমিক তো দেয় শুধু শ্রম, কিন্তু ম্যানেজার দেয় তার মেধা, তার শিক্ষা, তার মনন। শ্রমের চাইতে বুদ্ধি, মেধা, শিক্ষা, মনন- এসবের দাম অনেক বেশি। বেনিয়াদের হাতে গড়া সমাজটায় অনেক অনেক শিক্ষিত মিডল ম্যান তৈরি হলো, অফিস আদালত গড়ে উঠলো, প্রচুর পরিমাণে কেরানী তৈরি হলো- এরা সকলেই শিক্ষিত, ফলে চাষা ভুষা শ্রমিকদের মত গায়ে গতরে খাটতে হয় না তাদের। তারা তাদের জীবিকা উপার্জন করে বুদ্ধি দিয়ে। তাই তারা বুদ্ধিজীবী। সেই থেকে শ্রমজীবী আর বুদ্ধিজীবী আলাদা হয়ে গেল! এলিট বুদ্ধিজীবী কারা ও কিভাবে? শিল্প বিপ্লব পরবর্তী দুনিয়া দ্রুত পাল্টাতে থাকে। নতুন নতুন কলকারখানা তৈরি হচ্ছে, বাজার বাড়ছে, বাজারের প্রয়োজনে উপনিবেশ তৈরি হচ্ছে। সে এক বিশাল কর্মযজ্ঞ। মুনাফা বাড়ানোর জন্যে যা দরকার সবই হচ্ছে। দেখা গেল- মুনাফা বৃদ্ধির জন্যে উৎপাদনশীলতা বাড়ানো দরকার। তখন পর্যন্ত শ্রমিকই উৎপাদনের মূল চালিকা শক্তি, ফলে দেখা গেল- এই শ্রমিকদের কিছুটা শিক্ষা দেয়া গেলে, তাদেরকে আরো দক্ষ করে গড়ে তোলা যায়। কারখানাগুলোর উৎকর্ষতার জন্যেও শিক্ষিত, দক্ষ শ্রমিকদের প্রয়োজন পড়লো আরো বেশি। অন্যদিকে, মিডলম্যান শিক্ষিত কেরানি শ্রেণিও সমাজে অনেক বেড়ে যাওয়ায়, তাদের গুরুত্ব কমে গেল। শহরকেন্দ্রিক জীবনযাত্রায় নানা চাহিদা যুক্ত হয়ে যাওয়ায়, এই কেরানিদের জীবনটাও দেখা গেল, অনেক কষ্টের, অনেক পরিশ্রমের। ফলে, শিক্ষিত এই পেশাজীবীরা আর বুদ্ধিজীবীর কাতারে থাকতে পারলো না! ফলে, এবারে সকলেই শ্রমজীবী। তাহলে, বুদ্ধিজীবী কারা? সমাজটা যেহেতু বেনিয়াদের তৈরি, তাদের স্বার্থেই চালিত, এই সময়ে এসে তাদের সবচাইতে বড় প্রয়োজন পড়লো- সৃষ্টিশীলতার। ততদিনে অনেক স্কুল কলেজ তৈরি হয়েছে। হয়েছে বিশ্ববিদ্যালয়। বলা হলো- বিশ্ববিদ্যালয় হচ্ছে বিশ্বের জ্ঞান সৃষ্টির আলয়। কোন জ্ঞান? প্রধানত, বেনিয়াদের জন্যে নতুন নতুন লাভজনক পণ্য তৈরির জ্ঞান। বেনিয়াদের সমাজটাকে ভালোভাবে বিশ্লেষণ করা ও বুঝার জ্ঞান, যাতে বেনিয়া রাষ্ট্র সুচারুভাবে চলতে পারে। বিশ্ববিদ্যালয়ের অধ্যাপকরা, বিশ্ববিদ্যালয় ও বিশ্ববিদ্যালয়ের বাইরের একাডেমিশিয়ান, বিজ্ঞানী, গবেষক, দার্শনিক- এরাই হচ্ছে আসল বুদ্ধিজীবী। আগের আমলে রাজা বাদশারা তাদের মনোরঞ্জনের জন্যে গায়ক-গায়িকা, নর্তকী, চিত্রশিল্পী, শিল্পী, কবি, গীতিকার- এরকম অনেক কিছু পুষতো। বেনিয়াদের মনোরঞ্জনের জন্যেও শিল্প-সাহিত্যের খুব প্রয়োজন হলো। ফলে, সাহিত্যিক, কবি, শিল্পীরাও খুব সমাদার পেল- ফলে, তারাও হলো বুদ্ধিজীবী। এনারা সকলেই এলিট বুদ্ধিজীবী। বিপ্লবী বুদ্ধিজীবী কারা? এইসব এলিট বুদ্ধিজীবীদের, মানে দার্শনিক, সাহিত্যিক, শিল্পী, লেখক- এদের একটা অংশ বুদ্ধি ও মনন দিয়ে সমাজের নানান অসঙ্গতিগুলো- সমসা-সংকটগুলো দেখতে পারলেন, বুঝতে পারলেন, সুচারুরূপে চিহ্নিত করতে পারলেন। সেগুলো নিয়ে তারা কথা বললেন, মানুষকে জানাতে থাকলেন। এসবের মাধ্যমে সমাজ পরিবর্তনে ভূমিকা রাখতে লাগলেন। অনেকে আবার শুধু এগুলো ধরিয়ে দিয়ে ও সবাইকে জানিয়ে দিয়েই ক্ষান্ত হলেন না, সমাজ পরিবর্তনের আন্দোলনেও অংশ নিতে থাকলেন। ফলে, বেনিয়াদের চক্ষুশুলে পরিণত হলেন, নানান নির্যাতন - নিপীড়নও ভোগ করলেন। এরা সকলেই হচ্ছেন বিপ্লবী বুদ্ধিজীবী। বুদ্ধিজীবী, নাকি এক্টিভিস্ট? সমাজ পরিবর্তনের জন্যে সমাজকে পুঙ্খানুপুঙ্খ পাঠ করা আবশ্যক, সে জায়গা থেকে বুদ্ধিজীবিতার গুরুত্ব অনস্বীকার্য। কিন্তু কেবল বুদ্ধিজীবিতা এককভাবে সমাজটাকে পাল্টাতে পারে না। তার জন্যে লাগে এক্টিভিজম। অর্থাৎ সমাজ পরিবর্তনের জন্যে বুদ্ধিজীবিতা ও এক্টিভিজম উভয়ই জরুরি। দুটোই জরুরি হলেও এ দুইয়ের মিল হচ্ছিলো না। শ্রমিকরা আন্দোলন-সংগ্রাম করছে, সমাজের নানা অন্যায় অবিচারের বিরুদ্ধে অনেক লড়াই সংগ্রাম করছে রাজনৈতিক কর্মীরা, আর বুদ্ধিজীবীরা বসে বসে সমাজ বিশ্লেষণ করছেন, কখনো শ্রমিকদের আন্দোলনে সমর্থন জানাচ্ছেন, কখনো বেনিয়ারাজের বিরুদ্ধেও কথা বলছেন, মানুষকে নানান ইস্যুতে সচেতনও করছেন। তাদেরকে মোকাবেলার জন্যে অন্যদিকে দালাল গোছের বুদ্ধিজীবীও তৈরি হয়ে গেল। তারা শ্রমিক আন্দোলনের বিরুদ্ধে, জনগণের পক্ষে কথা বলা বুদ্ধিজীবীদেরও বিরুদ্ধে। এ এক বড় গোলমেলে ব্যাপার, বুদ্ধিজীবীদের নানান মুখী, নানান পক্ষীয় চিন্তায় সাধারণ মানুষ বিভ্রান্ত। ডেস্কে বসা, ড্রয়িং রুমে বসা বুদ্ধিজীবীদের সমাদরটা অব্যাহত থাকলেও, সাধারণ মানুষের মাঝে আবেদনটা তাই সেভাবে তৈরি হতে পারলো না! বুদ্ধিজীবীরাই কেবল বুদ্ধিজীবীদের কথা বুঝবে, মানবে বা বিতর্ক করবে। পুরো ব্যাপারটাই রয়ে গেলো বুদ্ধিজীবীদের হাতে। সমাজ পরিবর্তনের লড়াইটা নিজেদের মত করে চালিয়ে গেল এক্টিভিস্টরা। এর মধ্যে একাডেমিশিয়ান, স্কলার, দার্শনিক, অনেক বড় মাপের বুদ্ধিজীবী কার্ল মার্কস এসে জানালেন, দর্শনের কাজ কেবল ব্যাখ্যা করা না, বরং সমাজকে পাল্টানো। এই প্রথম বুদ্ধিজীবিতা আলাদা একটা মাত্রা পেলো। বুদ্ধিজীবিতা আর এক্টিভিজমকে একসূত্রে গাঁথার পাকাপোক্ত বন্দোবস্ত করে গেলেন। মার্কস- এঙ্গেলস মিলে এক্টিভিস্টদের জানালেন, সমাজ পাল্টানোর জন্যে দরকার একটা পার্টি আরেকটা তত্ত্ব। এই যে সমাজ পরিবর্তনের জন্যে তত্ত্বের আবশ্যক শর্ত জুড়ে দিলেন, তাতে এক্টিভিস্টদের বুদ্ধিজীবী এবং বুদ্ধিজীবীদের এক্টিভিস্ট হওয়ার পথ দেখিয়ে গেলেন। সেই পথেই আমরা পেয়ে গেলাম, আরেক বুদ্ধিজীবী -এক্টিভিস্ট লেনিন, যার হাত ধরে সোভিয়েত বিপ্লব হলো। মার্কস, এঙ্গেলস, লেনিন, ... প্রমুখ তারা কি বুদ্ধিজীবী? অবশ্যই তারা বুদ্ধিজীবী। কিন্তু তাদের বড় পরিচয় তারা এক্টিভিস্ট। ফ্রাঞ্জ ফানো কি বুদ্ধিজীবী? সিমন দ্য বেভোয়া কি বুদ্ধিজীবী? অবশ্যই বুদ্ধিজীবী। তারা তাদের বুদ্ধি দিয়ে, চিন্তা দিয়ে, দর্শন দিয়ে- দুনিয়াকে দেখার দৃষ্টিভঙ্গিই পালটে দিয়েছেন। কিন্তু তারা অনেক বেশি এক্টিভিস্ট। মাঠে ময়দানের লড়াই সংগ্রামেও তারা থেকেছেন বলেই কেবল তারা এক্টিভিস্ট নন, বরং তাদের সমস্ত বুদ্ধিজীবিতার মূল উদ্দেশ্যই ছিল এক্টিভিজম। অর্থাৎ তারা বুদ্ধিজীবী হওয়ার জন্যে এই বুদ্ধিজীবিতা করেননি। তারা সমাজকে, সমাজ ব্যবস্থাকে পাল্টাতে চেয়েছেন বলেই তাদের সমস্ত কর্মকাণ্ড, সমস্ত বুদ্ধিজীবিতা বা এক্টিভিজম। আজকের দিনে বুদ্ধিজীবী বনাম এক্টিভিজম? আজকের দিনে বুদ্ধিজীবী হওয়ার জন্যে বুদ্ধিজীবীর সংখ্যাই বেশি। অর্থাৎ চারদিকে এলিট বুদ্ধিজীবী বেশি। আবার মাঠে ময়দানে রাজপথের রাজনৈতিক সংগ্রামেও আছে যেসব এক্টিভিস্ট, তাদের মাঝে বুদ্ধিজীবিতার চর্চাও মারাত্মক কম। আমি বাসদে থাকতে দেখেছি, বুদ্ধিজীবিতার প্রতি কত অনাগ্রহ, চর্চা কত সীমিত ও কেন্দ্র-নিয়ন্ত্রিত! অন্যদিকে, আমার এখনকার বিশ্ববিদ্যালয়ের বিজ্ঞানী প্রফেসরদের সাথে পরিবেশের উপরে থাকা ভয়ানক বিপদ নিয়ে যখন আলাপ করি, তখন দেখি- তারা কেবল গবেষণাটুকু আর সেগুলোর পাবলিকেশন পর্যন্ত কাজকেই যথেষ্ট মনে করেন। আজকের এই দুনিয়া ব্যবস্থাটা যে পরিবেশের জন্যে, পৃথিবীর ভবিষ্যতের জন্যেই মারাত্মক হুমকিমূলক- এমনটা মনে করার পরেও দায়িত্বের জায়গাটা রাজনীতিবিদদের ঘাড়ে ছেড়ে দিতেই ভালোবাসেন। আজকের দুনিয়ায় ফেসবুক, টুইটার- সহ সোশাল মিডিয়ার কল্যাণে চারদিকে বুদ্ধিজীবীদের ছড়াছড়ি। সোশাল মিডিয়া প্রচণ্ডভাবেই আত্মপ্রচারের একটা মাধ্যম, ফলে আত্মকেন্দ্রিক, লাইক-ফলোয়ার-ফেম সিকিং প্রবণতা এখানে প্রকট। সেই জায়গা থেকে আজকের দিনে সোশাল মিডিয়ায় সেই বড় বুদ্ধিজীবী, যার যত বেশি লাইক-ফলোয়ার! এবং এরা তত বেশি এলিট। এলিট বুদ্ধিজীবী হওয়ায় কোন সমস্যা নাই, কিন্তু এলিটিজমের চর্চায় একটা বড় সমস্যা হচ্ছে- সোশাল মিডিয়ায় লেখালেখি করা সকলেই যে বুদ্ধিজীবী, সেই বিষয়টা ভুলিয়ে দেয়, যারা এলিট তাদের মাঝে 'মুই কি হনুরে' ভাব তৈরি করে, আর প্রান্তিক বুদ্ধিজীবীদের মাঝে হীনমন্যতা তৈরি করে। তবে, আমার চোখে সবচাইতে বড় সমস্যা যেটা পড়ে, সেটা হচ্ছে- এরা অনেক বেশি স্রোতের সাথে তাল দিয়ে চলে, ক্ষমতাকে, রাষ্ট্রশক্তিকে, সংখ্যাগরিষ্ঠকে না খেপিয়ে যতখানি সম্ভব বিপ্লবী সাজা যায়, সেই কাজটি করেন কেউ কেউ; কেউ কেউ আবার ক্ষমতাকেন্দ্রের দালালিতেই মনোনিবেশ করেন। রাষ্ট্রীয়, ধর্মীয়, রাজনৈতিক নানান এজেন্টও সোশাল মিডিয়ায় ক্রিয়াশীল আছে, অনেক সেলিব্রিটি এজেন্ট বুদ্ধিজীবীও সোশাল মিডিয়ায় অনেক জনপ্রিয়, অনেক বড় কেউকেটা! এর বিপরীতে এক্টিভিস্ট অংশটুকু সোশাল মিডিয়াকে তাদের একটা টুল হিসেবে দেখে। তাদের লেখালেখি বা বুদ্ধিজীবিতার মূল উদ্দেশ্যই হচ্ছে এই এক্টিভিজম। এদের সংখ্যা খুব কম, তাদের পরিচিতি, প্রচার, প্রসারও অনেক কম। সোশাল মিডিয়া যেহেতু প্রচণ্ড রকম আত্মকেন্দ্রিক ও আত্মপ্রচারমূলক একটা মাধ্যম, সেহেতু এর আক্রমণ এই এক্টিভিস্টদের উপরেও এসে পড়ে। খুব সচেতন না থাকলে, কিংবা মাঠে ময়দান রাজপথের এক্টিভ সংগ্রামের সাথে যোগাযোগ না থাকলে, এই এক্টিভিজমেও অনেক সময় এলিটিজম চলে আসে। [বুদ্ধিজীবী (বুদ্ধিজীবীদের তালিকা নিয়ে ট্রল না) নিয়ে কয়েকদিন অনেক আলাপ আলোচনা দেখে, আমার চিন্তাগুলোও তুলে রাখতে চাইলাম এই পোস্টে!]
এদিকে আজ করোনায় ১৫৩ জন মারা গিয়েছে। এটা একদিনে সর্বোচ্চ মৃত্যুর রেকর্ড। বাংলাদেশে করোনায় মোট মৃত্যু ১৫ হাজার পার হলো। জুন থেকে মৃত্যু ও আক্রান্তের সংখ্যা বাড়ছে, গত এক সপ্তাহে এটা লাফিয়ে লাফিয়ে বাড়ছে। এই যে একদিনে ১৫৩ জনের মৃত্যু, এখন পর্যন্ত ১৫ হাজার মৃত্যু- এই সংখ্যাগুলো হচ্ছে, যাদের করোনা টেস্ট করে পজিটিভ এসেছে, তাদের সংখ্যা। সারাদেশেই করোনা উপসর্গ নিয়ে মারা গিয়েছে, যাচ্ছে আরো অনেক বেশি। বাংলাদেশ প্রতিদিন জানাচ্ছে, তাদের কাছে খবরের ভিত্তিতে করোনা উপসর্গে মৃত্যুর সংখ্যা ৫ থেকে ৭ গুন। বাংলাদেশে করোনা মহামারীর শুরুর কয়েকমাস মিডিয়ায় আসা উপসর্গে মৃত্যুগুলো টুকে রাখছিলাম, পরে কাজটা অব্যাহত রাখতে পারিনি। আজ একটু সার্চ দিতে গিয়ে দেখলাম, ঐ সময়ের চাইতে এখন উপসর্গে মৃত্যুর অবস্থা অনেক বেশি ভয়াবহ। রাজশাহী মেডিকেল কলেজ হাসপাতালেই জুনের প্রথম ২৩ দিনে উপসর্গে মারা গিয়েছে ১২৯ জন। গত চারদিনেই টাঙ্গাইলে উপসর্গ নিয়ে মারা গিয়েছে ৪২ জন। এরকম নানান খবর দিয়ে ভর্তি। সরকারি লোকজন একদিকে এই মৃত্যুগুলোকে সাধারণ সর্দি - জ্বর - কাশি - শ্বাসকষ্টে স্বাভাবিক মৃত্যু বলার চেস্টা করছে, অন্যদিকে বিভিন্ন হাসপাতালের দায়িত্বরত চিকিৎসক নার্সরা বলছে এত অল্প কদিনে সাধারণ সর্দি - জ্বর- শ্বাসকষ্টে এত মৃত্যু আগে কখনো দেখেনি। এগুলো হুহু করে বাড়ছে। পরিস্থিতি নিয়ে জানতে গ্রামের বাড়ি থেকে মা'র সাথে ফোনে কথা বললাম! গ্রামের আশেপাশের বেশিরভাগ বাসাবাড়িতেই নাকি জ্বরে আক্রান্ত রোগী! আশেপাশের স্বাস্থ্য কমপ্লেক্সগুলোও নাকি রোগী দিয়ে ভর্তি! বেশিরভাগেরই করোনা টেস্টের কোন নামগন্ধ নেই। জিজ্ঞাস করলাম, টিকা কেমন নিয়েছে! পুরা গ্রাম মিলে নাকি হাতেগোনা দুই-তিন পরিবারের লোক টিকা নিয়েছে! এই হচ্ছে গ্রামেগঞ্জের করোনা পরিস্থিতি, সেখানকার খবরাখবর সব মিডিয়াতেও আসে না! ফলে, স্বাস্থ্য অধিদপ্তরের বরাতে যে তথ্যগুলো আমরা পাচ্ছি, পরিস্থিতি তার চাইতে আরো অনেক ভয়ংকর বলেই মনে হচ্ছে। এবং ট্রেণ্ড দেখলে - সামনের দিনে পরিস্থিতি আরো খারাপের দিকে যাওয়ার সমস্ত লক্ষণ বিরাজ করছে। এই অবস্থায়, সারাদেশে করোনা মোকাবেলায় রাষ্ট্রের প্রস্তুতি একেবারেই অপ্রতুল। হাসপাতালগুলোতে সবচাইতে বড় হাহাকার অক্সিজেনের। এতদিন পরেও করোনা চিকিৎসা দেয়ার এই বেসিক দরকারটাও দেশের বেশিরভাগ হাসপাতাল পূরণ করতে পারেনি। অক্সিজেনের অভাবে বগুড়ায় একদিনে ৭ জন মারা গেল। প্রথম আলো জানাচ্ছে, দেশের অর্ধেকের বেশি হাসপাতালেই কোন আইসিইউ নেই, ৩৫ টি জেলা সদর হাসপাতালে আইসিইউ নেই। এক সপ্তাহে মৃত্যুর ৭৭ শতাংশই হয়েছে আইসিইউ সুবিধা কম থাকা ৭ বিভাগে! সারাদেশে যত আইসিইউ আছে, তার ৭৫ ভাগই ঢাকা বিভাগে। ঢাকা মহানগরের ৮২৬ টি আইসিইউ'র মধ্যে ৪৪২টিই হচ্ছে প্রাইভেট হাসপাতালে, যেগুলো সাধারণ মানুষের ধরাছোয়ার বাইরে। আজ থেকে ১৩ মাস আগে (গত বছরের জুনে) একনেকের সভায় শেখ হাসিনা প্রতিটি জেলা হাসপাতালে আইসিইউ ইউনিট স্থাপনের নির্দেশ দিয়েছিলেন, একই সঙ্গে প্রতিটি হাসপাতালে ভেন্টিলেটর স্থাপন এবং উচ্চ মাত্রার অক্সিজেন সরবরাহব্যবস্থা বাড়ানো ও এ জন্য প্রয়োজনীয় যন্ত্রপাতি কেনার নির্দেশও দিয়েছিলেন! এসব নির্দেশ সব কাগজে কলমেই থেকে গিয়েছে, কিংবা বরাদ্দ সব নয় ছয় হয়ে বোয়ালদের পেটে চলে গিয়েছে! তাহলে, রাষ্ট্র কি করছে? সরকার বাহাদুর নির্দেশ ফরমাইছেন- কঠোর লকডাউন ওরফে শাটডাউন দিবেন। লকডাউন যে কঠোর হচ্ছে, তা কাজের খোজে বের হওয়া আর লকডাউনের তামাশা দেখতে যাওয়াদের গ্রেফতারের বহর দেখলেও বুঝা যায়! কানধরে উঠবশ করানোর ছবি, আর লম্বা লাইনে সামনের জনের কান ধরে লেফট রাইট করে চলার ভিডিও ভাইরাল হয়ে গিয়েছে (এই ছবি ও ভিডিও কে তুললো, কে ফেসবুকে ছাড়লো?), সেগুলোও কঠোর লকডাউনকে নির্দেশ করে। ভারতে যখন ভয়ানক অবস্থা শুরু হলো, তখনই বিশেষজ্ঞরা সতর্ক করে দিয়েছিলো, কিন্তু সরকার বাহাদুর কোন পরামর্শই কানে তুলেননি। এখন যখন পরিস্থিতি আয়ত্বের বাইরে, তখন এই কঠোর লকডাউন দেয়া ছাড়া উপায় ছিল না! কিন্তু, লকডাউন পুলিশ- র‍্যাব - বিজিবি, এমনকি আর্মি নামিয়েও সম্ভব হবে না, যদি মানুষের পেটের নিশ্চয়তা না থাকে! লকডাউন শুরু হলে দিন আনে দিন খায় পরিবারগুলোতে প্রধান প্রশ্ন সামনে চলে আসে- করোনা নাকি ক্ষুধা? দুটোর মধ্যে বাছতে হলে, কেউই ক্ষুধায় মরতে চাইবে না নিশ্চিত! ফলে, বাধ্য হয়ে বাইরে আসতে হয়! কাজের খোঁজে হতাশ মানুষের জটলার ছবিও মিডিয়ায় এসেছে। করোনায় মানুষ মরছে। উপসর্গে মানুষ মরছে। সামনে আরো মানুষ মরবে। লকডাউনে আটকা মানুষের কাজ নেই, ওষুধ কেনা তো দূরের কথা খাবার কেনার টাকাও নাই! করোনায়, উপসর্গে, লকডাউনে, ক্ষুধায় - শ্বাসরোধ হয়ে মারা যাচ্ছে বাংলাদেশ।
হুট করে বুদ্ধিজীবী, বুদ্ধিজীবী তালিকা নিয়া এত হই হই রব উঠলো কেন? মাহবুব মোর্শেদ যদি ৬০ জনের একটা তালিকা বানিয়েই থাকে, সেটা তার অভিরুচি, সে যাদের লেখা পড়ে, ফলো করে, পছন্দ করে (কিংবা অপছন্দ করে) - তাদের মধ্য থেকে তালিকা বানিয়েছে। তাতে মহাভারত কি অশুদ্ধ হয়ে গেল? এরকম নানান তালিকা নানান সময়ে অনেকেই বানিয়েছিলো। সামুব্লগে শুরুর দিকে সবচাইতে বেশি পোস্ট দেয়া আর কমেন্ট করাদের তালিকা ঝুলিয়ে রাখতো। অনেকেই প্রিয় কিংবা সেরা নাম দিয়ে ব্লগার, কবি, এক্টিভিস্ট, নারী ব্লগার- এরকম নানান তালিকা করতো। সামু ব্লগে 'প্রিয় নাস্তিক ব্লগার' এর তালিকা বানিয়েছিলো একজন, পরে দেখা গেল সেই তালিকাটা ধরে সব জায়গা থেকে টানাটানি শুরু হয়ে গেছে। হেফাজত টানে, পুলিশ-ডিবি টানে, আনসার বাংলাও চাপাতি হাতে নিয়া টানে। ব্লগের তালিকা বানানির সেই ধারা ফেসবুকেও সচল আছে। ফেসবুকেও অনেককে অনেকবার এরকম প্রিয়/ সেরা ফেসবুকারের তালিকা করতে দেখেছি। বিভিন্ন গ্রুপে তো এই প্রিয়-সেরা তালিকা নিয়ে ভোটাভুটিও হয়। দুদিন আগেও এরকম প্রিয় লেখক নিয়ে একটা গ্রুপে ভোটাভুটি হয়েছে, যেখানে ভোটের ভিত্তিতে সেরা তালিকায় আরিফ, মৌরি, রোদেলা, ইলমা, দ্যুতি, তৃধা, ওয়াসিকা, লামইকা- এরকম নামের ভিড়ে কোনরকমে চার নাম্বারে হুমায়ুন আহমেদ আর নয় নাম্বারে রবীন্দ্রনাথ ঠাকুর নিজেদের মান বাঁচিয়েছেন। এটা নিয়েও চিন্তা করার কিছু দেখি না, ফেসবুকের একটা গ্রুপের মেম্বাররা যাদের লেখা বেশি পড়ে ও পছন্দ করে, তাদেরকেই ভোট দিয়েছে; ফেসবুকিং যারা করছে- তাদের একটা বড় অংশ ফেসবুকই কেবল পড়ে, সেখানে রবীন্দ্রনাথ, নজরুল যে অনেকগুলো ভোট পেয়ে ৯ নাম্বারে ও ১২ নাম্বারে এসেছে, সেটাই অনেক! তো, এবার একজন ৬০ বছরের কম বয়সী বুদ্ধিজীবীদের তালিকা দিয়েছে। যেকেউই এরকম তালিকা করতেই পারে। এটাকে তালিকাদাতার চোখে সেরা বা প্রিয় ৬০ বুদ্ধিজীবীর তালিকা হিসেবে মেনে নিতে কষ্ট কেন হচ্ছে, বুঝতে পারলাম না! অনেকের এমন সব পোস্ট চোখে আসছে, আমার ধারণা সেগুলো মাস - বছর পরে আবার পড়লে পোস্টলেখক নিজেই লজ্জা পেয়ে যাবে। তালিকাটা মাত্র ৬০ জনের যেহেতু, স্বভাবতই হাজার হাজার ফেসবুকারদের বেশিরভাগেরই নাম সেখানে থাকেনি, ফলে বেশিরভাগেরই আক্রমণের শিকার হচ্ছে এই বুদ্ধিজীবী তালিকাটা। লাইক ব্যবসা, সিণ্ডিকেট, ১৪ ডিসেম্বরে তালিকা বানিয়ে বুদ্ধিজীবী হত্যা- ইত্যাদি নানান বাহারের আজিব আজিব টাইপের আলাপ সালাপ দেখছি। এর বিপরীতে তালিকায় থাকা কয়েকজনকে আবার এগুলোর বিরুদ্ধে দাঁড়িয়ে তর্ক বিতর্কও করতে দেখলাম! তালিকাভুক্ত একজন বুদ্ধিজীবীকে তো দেখলাম- সমাজে বুদ্ধিজীবী থাকার ফজিলত নিয়া পোস্ট দিয়ে ফেলছে! এগুলো সাধারণত স্কিপ করে যাই, কিন্তু এই এক জিনিস নিয়ে এতজন পোস্ট দিচ্ছে, যাদের অনেকেই আবার আমার চোখে 'বুদ্ধিজীবী', - সব স্কিপ করতেও পারলাম না! কিন্তু পড়তে গিয়ে বিরক্তিও তৈরি হলো ...! (বিরক্তি নিয়া আমি নিজেও পোস্ট দিয়ে ফেললাম, হয়তো আরেকজনের বিরক্তির কারণ হইলাম) হীনমন্যতা আমাদেরকে কোন জায়গায় নিয়ে গিয়েছে বা যাচ্ছে, সেইটাই ভাবতে থাকি!
ঢাকা বিশ্ববিদ্যালয়ের শতবর্ষের ক্ষণে লিটন নন্দী তার কিছু স্বপ্ন শব্দে রূপান্তরিত করে ১৫টি পয়েন্ট দিয়েছে। আমি পয়েন্টগুলোকে কেবল ঢাকা বিশ্ববিদ্যালয় নয়, বরং বাংলাদেশের যেকোন বিশ্ববিদ্যালয়ের জন্যে স্বপ্ন শুধু না, একটা আদর্শ বিশ্ববিদ্যালয় হতে গেলে কি কি দরকার, সে জায়গা থেকে বিবেচনা করে একরকম দাবি হিসেবে পাঠ করতে চেয়েছি। সে জায়গা থেকে, অনেকগুলো পয়েন্টের সাথে যেমন একমত হয়েছি, তেমনি কিছু কিছু পয়েন্টের সাথে অল্প বিস্তর দ্বিমতও পোষণও করছি। তার পোস্টেই আলোচনা করেছি, কিন্তু দ্বিমতের পয়েন্টগুলো আমার ওয়ালেও তুলে রাখছি। * ভর্তি পরীক্ষা প্রসঙ্গঃ বিশ্ববিদ্যালয়ের ভর্তি পরীক্ষা জিনিসটাই তুলে দিতে পারলে সবচাইতে ভালো হয়। এইচএসসি-এসএসসি'র ফলাফল - বিষয়ভিত্তিক নাম্বার, আর ঐ বিশ্ববিদ্যালয়ের ঐ বিষয়টাতে পড়ার মোটিভেশন - এসবের ভিত্তিতে ভর্তি হতে পারলে সবচাইতে ভালো ... ইউরোপের র‍্যাংকিংওয়ালা বিশ্ববিদ্যালয়গুলোতে অনেক সময় আরেকটা বিষয় যুক্ত করে- সেটার নাম হচ্ছে ম্যাচিং। এই ম্যাচিং প্রোগ্রাম হচ্ছে- ঐ ডিপার্টমেন্ট তাদের ফার্স্ট ইয়ারের এক-দুইটা কোর্স থেকে কয়েকটা ক্লাস নেয়, বেশ কিছু আর্টিকেল পড়তে দেয়- তারপরে এসাইনমেন্ট ধরায় দেয়। এই ম্যাচিং এর মূল উদ্দেশ্য- স্টুডেন্টকে এসেস করা না, বরং স্টুডেন্ট যাতে ঐ সাবজেক্ট ও ডিপার্টমেন্টকে এসেস করতে পারে। মানে, যে সাবজেক্টে সে পড়তে যাচ্ছে- সেটায় আসলে সে নিজেকে কতখানি ইন্টারেস্ট ফিল করবে, তার ড্রিম সাবজেক্ট এটা কি না- এরকম এসেসমেন্ট স্টুডেন্টরা করে ফেলতে পারে। একটা সাবজেক্টের ম্যাচিং এ দেখলাম, স্টুডেন্টদের এসাইনমেন্ট দিয়েছে- ফার্স্ট ইয়ারের যতগুলো কোর্স আছে, সবগুলো ভালোভাবে পড়ে (পুরো ৩-৪ বছরের কোর্স ক্যাটালগ অনলাইনে এভেইলেবল)- সবচাইতে এট্রাক্টিভ সাবজেক্ট কোনগুলো, সেই সাবজেক্টগুলোর বিশেষত্ব কি, কেন এট্রাক্টিভ লেগেছে- এগুলো লিখে জমা দিতে হবে। এই যে ভর্তি পরীক্ষার বদলে ম্যাচিং, মোটিভেশন- এসবের উপরে নির্ভর করে ছাত্র ভর্তি করানো, তার প্রধান দর্শন হচ্ছে, বিশ্ববিদ্যালয় কখনোই বাছাই করে সেরা ছাত্রকেই শুধু শিক্ষাদান করতে পারে না। বাছাইটা হবে, কেবল মিনিমাম যোগ্যতা আছে কি না- সেটার জন্যে। সেই মিনিমাম যোগ্যতা হতে পারে- আগের লেভেল পর্যন্ত শিক্ষা আছে কি না (আমাদের ক্ষেত্রে এইচএসসি) এবং বিশেষ সাবজেক্টের জন্যে আগের লেভেলে বিশেষ পড়াশুনা করেছে কিনা (যেমন ফিজিক্সে পড়তে গেলে এইচএসসিতে সায়েন্সে পড়তে হবে, মেডিকেল সায়েন্সে পড়তে গেলে এইচএসসিতে বায়োলজি থাকতে হবে), কিংবা ভাষাগত যোগ্যতা আছে কি না (ইংলিশ মিডিয়ামে পড়ার জন্যে- ইংরেজি লেভেল উন্নত থাকতে হবে)! এই মিনিমাম রিকোয়ারমেন্ট যাদের আছে, সবাই আসলে বিশ্ববিদ্যালয়ে পড়ার জন্যে যোগ্য, সেখানে সেরা বাছাই করার কিছু নেই, সাধারণ - সেরা - অসেরা সবাইকেই পড়ানোর দায়িত্ব বিশ্ববিদ্যালয়ের। মূল বিষয় হচ্ছে, স্টুডেন্টরা ঐ সাবজেক্টে পড়তে কতখানি আগ্রহী, কতখানি মোটিভেটেড। * মাস্টার্সে ভর্তি পরীক্ষাঃ মাস্টার্সের জন্যে আবার ভর্তি পরীক্ষায় বসার ব্যাপারটা আরো বিদঘুটে। ব্যাচেলর ডিগ্রী পাওয়া মানেই হচ্ছে- সে মাস্টার্সে পড়ার জন্যে যোগ্য হওয়া। মাস্টার্সের আসন সংখ্যা যদি ব্যাচেলরের চাইতে অনেক কম থাকে (কেননা ব্যাচেলর পাশ করাদের বড় অংশই চাকুরি বাকুরির সন্ধানে নেমে যায়) এবং মাস্টার্সের আসন সংখ্যার চাইতেও যদি ভর্তিচ্ছুকদের সংখ্যা বেশি হয়- সেক্ষেত্রে আলাদা ভর্তি পরীক্ষা কেন, অনার্সের ফলাফল, রিসার্চ মাস্টার্সের ক্ষেত্রে অনার্স লেভেলে প্রজেক্ট - রিসার্চ, যদি কোন পেপার থাকে সেগুলো, শিক্ষকের রিকমেণ্ডেশন, এবং নিজের মোটিভেশন- এগুলোর ভিত্তিতে সিলেকশন হওয়া দরকার ... । ব্যাচেলর প্রোগ্রামে ভর্তি পরীক্ষার ব্যাপারটা বাস্তবতার বিচারে কিছুদিন বাংলাদেশে চলতে পারে, কিন্তু মাস্টার্সে ভর্তি পরীক্ষাটা তুলে দেয়া উচিৎ ... * একবারই/ একবছরই ভর্তি হতে পারা (ভর্তি পরীক্ষা দিতে পারা)ঃ পূর্বতন শিক্ষাগত মিনিমাম ক্রাইটেরিয়া ফুলফিল করতে পারলে- যেকোন বয়সেই আবার পড়াশুনায় ব্যাক করার সুযোগটা অবারিত থাকা দরকার। একজন ছাত্র এইচএসসি দিয়ে বা ব্যাচেলর শেষ করে বা ব্যাচেলর এক দুই বছর পড়ে গ্যাপ দিয়ে- দুই পাঁচ দশ বছর অন্য কোন কাজ, চাকুরি, ভ্রমণ, খেলাধুলা, বাড়িতে কৃষিকাজ করে- বিশ্ববিদ্যাল্যয়ের আবার ব্যাচেলরে বা মাস্টার্সে ভর্তি হতে চাইতে পারে। তার জন্যে এই সুযোগ থাকা দরকার। * দুই সেমিস্টার শেষে ৫/৬ অভিজ্ঞ শিক্ষক দ্বারা ২০০ মার্কের ভাইভা, কমপক্ষে ৫০ রেফারেন্স বুক প্রসঙ্গঃ দুই সেমিস্টার শেষে ২০০ মার্কের ভাইভা কেন থাকতে হবে? সেমিস্টার শেষ করে, বছর শেষ করে- বড় ওয়েটেজের পরীক্ষা, ভাইভা- এগুলা আধুনিক শিক্ষার সাথে যায় না। আধুনিক শিক্ষার প্রধান ক্রাইটেরিয়া হচ্ছে- ক্লাস চলাকালেই এসেসমেন্টের বড় ভাগ শেষ করে ফেলা এবং সেমিস্টার শেষে ফাইনাল পরীক্ষায় ওয়েটেজ একেবারেই কমিয়ে ফেলা। আর, এসেসমেন্টের জন্যে- সাবজেক্ট অনুযায়ী ওরাল টেস্ট, রিটেন টেস্ট, প্রজেক্ট, এসাইনমেন্ট, প্রেজেন্টেশন- এরকম নানান ক্রাইটেরিয়া থাকবে। ম্যাথ, পিওর সায়েন্স, টেকনিকাল সাবজেক্টের অনেকগুলোতেই আসলে ভাইভা বা ওরাল টেস্ট অপ্রয়োজনীয়। ফলে, ওভারল বা সাবজেক্ট নির্বিশেষে ২০০ নাম্বারের ভাইভার প্রয়োজন দেখি না। আবার ভাইভার জন্যে ৫/৬ জন অভিজ্ঞ শিক্ষকের উপরেই বা কেন নির্ভর করতে হবে? একটা কোর্স যেই শিক্ষক বা শিক্ষকরা পড়াচ্ছেন- টেস্টের দায়িত্বটাও তার/ তাদের ঘাড়ে থাকা দরকার। আস্থার ঘাটতি থাকলে, মার্কসের জিম্মিদশা তৈরি হতে পারে এমন আশংকা থাকলে- সেটার কারণ খুজে- তা দূর করা দরকার ... নচেত- ঐ ৫/৬ জন অভিজ্ঞ শিক্ষকের হাতে মার্কসের জিম্মিদশা আরো প্রকট হতে পারবে। আর, ন্যুনতম ৫০ টি রেফারেন্স বইয়ের বাধ্যবাধকতাও অপ্রয়োজনীয়। স্কুল - কলেজের জন্যে রেফারেন্স বইয়ের দরকার আছে, বিশ্ববিদ্যালয় লেভেলে রেফারেন্স বইয়ের সংখ্যা অনেক বাড়িয়ে দিলেই সেইটা বিশেষ কিছু হয়ে যায় না! তাছাড়া- রেফারেন্স বইয়ের ব্যাপারটা সাবজেক্ট ভেদে ভ্যারি করে। ব্যাচেলর লেভেলে কোন একটা সাবজেক্টে একটা বইই এনাফ হতে পারে, এমনকি অনেক ক্ষেত্রে চাইলে শিক্ষকের ক্লাস নোটই এনাফ হতে পারে। আবার কখনো কখনো রেফারেন্স বইয়ের চাইতে- অনেক আর্টিকেল জরুরি হতে পারে। এবং এই আর্টিকেল, বই এর সব কখনোই একটা বিশ্ববিদ্যালয় নির্দিষ্ট করে দিতে পারে না। তারা যদি কোন একটা বই বা কিছু আর্টিকেল রেফার করেও- সেইটা উদাহরণ হিসেবে দিতে পারে। কিন্তু, স্টুডেন্ট ফ্রিলি- কোন টপিক সম্পর্কিত দুনিয়ার যেকোন বই বা আর্টিকেল থেকে সহযোগিতা নিতে পারে। আর, ৫০ টা রেফারেন্স বই থেকে ভাইভা- এইটা শুনলে তো আমারই জানে পানি নাই হয়ে যাচ্ছে। আমার মাস্টার্স পেপারগুলোতে যতগুলো আর্টিকেল, বই এর রেফারেন্স আছে- সেগুলো থেকে যদি আমাকে প্রশ্ন করা হয় ভাইভায়- একদম গোল্লা পাবো নিশ্চিত। ৫০ টা বই বা অন্য আর্টিকেল পড়ার উদ্দেশ্য সেগুলো মুখস্থ করে মাথায় গেথে রাখা না! ভাইভা হতে পারে কেবল মাত্র- আমি যেই কাজটা করেছি- যেই রিসার্চ বা প্রজেক্ট- যা করেছি, সেটার উপরে। সেখানে আমি কোন কোন রেফারেন্স নিয়েছি- সেইটা আমার ব্যাপার (বেশিরভাগ বইয়ের আমি কেবল একটা চ্যাপ্টার বা কয়েকটা প্যারাও পড়ে আমি আমার কাজে লাগাতে পারি) ... * দুইবছরে মাস্টার্স ও এক সেমিস্টারের ফিল্ড রিসার্চ প্রসঙ্গেঃ দুই বছরের মাস্টার্স স্ট্যাণ্ডার্ড, তবে ক্ষেত্রবিশেষ সাবজেক্ট ভেদে এক-দেড় বছরের মাস্টার্সের অপশনও থাকতে পারে। রিসার্চ মাস্টার্সের ক্ষেত্রে- কেবল এক সেমিস্টার রিসার্চ এনাফ না। দুই বছরের মধ্যে এক বছর থিওরি (সেই থিওরির মধ্য দিয়েই নানান এসাইনমেন্ট, প্রজেক্ট, প্রেজেন্টেশন, রিপোর্ট রাইটিং এর মাধ্যমে রিসার্চের জন্যে প্রস্তুত করা দরকার), আরেক বছর হওয়া দরকার রিসার্চ। অনেকক্ষেত্রে, ছয়মাসের থিওরি ও এক বছরের রিসার্চও হতে পারে (দেড় বছরের মাস্টার্সের ক্ষেত্রে), যদি ব্যাচেলরেই বিশেষ বিশেষ সংস্লিষ্ট সাবজেক্ট পড়া হয়ে থাকে। পুরো বছরের রিসার্চের জন্যে সাব্জেক্ট ভেদে তিনরকম অপশন থাকতে পারেঃ এক) পুরো বছর বড় একটা রিসার্চ, দুই) হাফ বছর করে দুটো ছোট রিসার্চ, তিন) একটা সেমি বড় রিসারর ৮-৯ মাসের, এবং কোন কোম্পানিতে ৪-৩ মাসের একটা ইন্টার্ণশিপ। * নবীন বরণ প্রসঙ্গেঃ সকল অনুষদের শক্ষার্থীদের একসাথে নবীন বরণ হবে খেলার মাঠে, সেখানে একাডেমিক স্কলার, কৃষক, বাউল সাধক বক্তা হিসেবে থাকবে- এটা অনেক বেশি আইডিয়ালিস্টিক জায়গা থেকে নেয়া পয়েন্ট মনে হয়েছে। নতুন শিক্ষার্থীদের বিশ্ববিদ্যালয়ের সাথে সম্পর্কিত করার জন্যে- এরকম মাঠে বক্তব্য শুনানোটা খুব বেশি কাজের কিছু বলে মনে হয় না। আর, সেখানে কৃষক - বাউল সাধক কি বক্তৃতা দিবে, সেটা শুনিয়ে কি লাভ হবে- তাও পরিস্কার না ... ইউরোপের বিশ্ববিদ্যালয়গুলোতে পুরা এক-দুই সপ্তাহ জুড়ে নবীন বরণের প্রোগ্রাম থাকে (সেপ্টেম্বরে সেশন শুরু হয়ে যায়, তার আগের মাস আগস্টে শুরু হয়ে যায় নবীন বরণ উইক, ডিপার্টমেন্টগুলো অবশ্য ক্লাস শুরু হওয়ার পরে- ক্লাসের শুরুতে, ফাঁকে ফাঁকে, উইকেণ্ডে প্রোগ্রাম রাখে)। সেন্ট্রালাইজড প্রোগ্রাম যেমন থাকে- তেমনি গ্রুপে গ্রুপে বিভক্ত হয়েও নানান প্রোগ্রাম থাকে, যেমন গ্রনিঙ্গেন বিশ্ববিদ্যালয়ের এরকম্ম নবীন বরণ সপ্তাহে ১০-১৫ জনের একেকটা গ্রুপে ২-৩ জন পুরাতন স্টুডেন্ট আর বাকিরা নতুন স্টুডেন্ট মিলে দু-তিনদিন একসাথে শহরটা ঘুরে, বিশ্ববিদ্যালয় ঘুরে বেড়ায়। ডিপার্টমেন্ট থেকে প্রোগ্রামও থাকে। ইমিডিয়েট সিনিয়ার ব্যাচ থেকে ৫-১০ জন আগ্রহী উদ্যোক্তাকে সাথে নিয়ে, এক দুইজন শিক্ষককে নিয়ে ডিপার্টমেন্টের নতুন সব শিক্ষার্থীকে একসাথে নিয়ে আউটিং এ যাওয়ার মত প্রোগ্রামটা খুবই ইফেক্টিভ। সেখানে নিজেদের মাঝে গানবাজনা- টুকটাক খেলাধুলা- খাওয়া দাওয়া যেমন থাকে- তেমনি থাকে- নতুন শিক্ষার্থীরা নিজ ক্লাসের সবাই সবাইকে যাতে অন্তত নামে চেনে- সেরকম নানান আয়োজন (মেমোরি গেম টাইপের খেলা) ... এগুলোও বেশ কাজে লাগে পরের দিকে ... আর, সেন্ট্রালাইজড পার্টি, কনসার্ট, পুল পার্টি- এরকম নানান আয়োজন থাকেই ... বড় আয়োজনগুলোর পাশাপাশি বিভিন্ন সংগঠনের ছোট ছোট আয়োজনও থাকে ... * রাত ৯ টা পর্যন্ত ট্রান্সপোর্টের ব্যবস্থা করা প্রসঙ্গেঃ এখনকার পরিপ্রেক্ষিতে বিশ্ববিদ্যালয়কে এরকম দাবি করা যেতে পারে। কিন্তু, শহরের লোকাল ট্রান্সপোর্ট যদি স্ট্রং হয়, তাহলে তো বিশ্ববিদ্যালয়ের আলাদা ট্রান্সপোর্টের দরকার লাগে না। বিশ্ববিদ্যালয়ের নিজস্ব ট্রান্সপোর্ট ম্যানেজ করা ঝামেলাপূর্ণ কাজ, নানান রুটে নিয়মিত বিরতিতে রাত ৯ টা পর্যন্ত বাস সার্ভিস চালু করার যেই খরচ হবে- সেটা গবেষণায় লাগানো গেলে আরো ভালো হবে। আমার মতে, দাবি হওয়া উচিৎ, পাবলিক ট্রান্সপোর্ট শক্তিশালী করা, পাবলিক ট্রান্সপোর্টে শিক্ষার্থীদের জন্যে অর্ধেক ভাড়ায় যাতায়াতের ব্যবস্থা করা, আরো সস্তায় মান্থলি- ইয়ারলি কার্ডের ব্যবস্থা করা। * গবেষণা প্রসঙ্গঃ এতগুলো পয়েন্টের ক্ষেত্রে, গবেষণার উল্লেখ থাকাটা প্রত্যাশিত ছিল। আমার কাছে মনে হয়েছে- একটা বিশ্ববিদ্যালয়ের বিশ্ববিদ্যালয় হয়ে ওঠার জন্যে সবচাইতে গুরুত্বপূর্ণ বিষয়টাই হচ্ছে - তার গবেষণা। ফলে, বাংলাদেশের যেকোন বিশ্ববিদ্যালয়ের জন্যেই আমার এক নাম্বার চাওয়াই হচ্ছে- গবেষণার দিকে দৃষ্টি দেয়া। বিশ্ববিদ্যালয়ের গবেষণায় বরাদ্দ বাড়ানোর কোন বিকল্প নাই, এটা যেমন ঠিক, তেমনি আমাদের বিশ্ববিদ্যালয়গুলোরও দৃষ্টিভঙ্গি, দর্শন- এসবে পরিবর্তন দরকার। ক্লাসরুম পাঠদান, তারপরে পরীক্ষা নিয়ে এসেসমেন্ট শেষে সার্টিফিকেট দেয়ার শিক্ষাপদ্ধতিটারই আমূল পরিবর্তন দরকার। ব্যাচেলরের শিক্ষার উদ্দেশ্যই হবে- রিসার্চ করার জন্যে যেই বেসিক জ্ঞান লাগে তা দেয়া, এবং সেই বেসিক জ্ঞানের উপরে ভিত্তি করে- কিভাবে রিসার্চ করা যায়- সেগুলোর হাতেকলমে অনুশীলন। এবং শেষের দিকে এক দুইটা রিসার্চ প্রজেক্ট। মাস্টার্সটা হবে মূলত রিসার্চ ভিত্তিক। বিশ্ববিদ্যালয়ে চলমান বিভিন্ন রিসার্চ প্রোগ্রাম, পিএইচডি, পোস্ট ডক প্রোগ্রামে রিসার্চ মাস্টার্স স্টুডেন্টদের যুক্ত করে দেয়া হলে- স্টুডেন্টরা যেরকম রিসার্চ ফিল্ডে অভ্যস্থ হতে পারে, তেমনি পিএইচডি - পোস্ট ডকের যারা আছে, প্রফেসররা যারা আছে- তাদের গবেষণার ক্ষেত্রেও অনেক লোড কমাতে পারে তারা ... ! সবচেয়ে বড় কথা- গবেষণা ছাড়া বিশ্ববিদ্যালয়ের কোন অস্তিত্বই আসলে নেই ... আর, গবেষণার জন্যে যে সবসময়ই অনেক বড় বাজেটের দরকার লাগে, তাও কিন্তু না! অনেক ফিল্ড আছে- যেখানে নানান আর্টিকেল, বিভিন্ন ডাটা - এসবের উপরে ভিত্তি করেই রিসার্চ চালানো যায়। দুনিয়াতে অসংখ্য ডাটা এখন ওপেন সোর্সড, দুনিয়ার যেকোন প্রান্তে বসে যেকেউই সেই ডাটা এক্সেস করতে পারে। ডাটা প্রসেস করার জন্যে বিশ্ববিদ্যালয় কিছু টুল কিনলেই স্টুডেন্টরা সেই টুল ইউজ করে রিসার্চ কাজ চালাতে পারে। ওপেন সোর্স টুল তো আছেই ... পাবলিক সার্ভের জন্যে সোশাল মিডিয়াকে কাজে লাগিয়েও অনেক গুরুত্বপূর্ণ রিসার্চ হচ্ছে। মূল কথা হচ্ছে, রিসার্চ ওরিয়েন্টেড মনোভাবটা তৈরি করা। সেইটারই বড় ঘাটতি আমাদের বিশ্ববিদ্যালয়গুলোতে। যাহোক, লিটন নন্দীকে অনেক ধন্যবাদ, বিশ্ববিদ্যালয়কে নিয়ে তার স্বপ্নগুলো আমাদের সাথে শেয়ার করার জন্যে। 
লকডাউন হবে, কঠোর লকডাউন! বাংলাদেশের করোনা পরিস্থিতি ভয়াবহ লকডাউন হবে, শাটডাউন হবে, ডাউনডাউন হবে ... সব বন্ধ থাকবে, কেবল খোলা থাকবে গার্মেন্টস সব বন্ধ থাকবে, কেবল খোলা থাকবে শিল্পকারখানা সব বন্ধ থাকবে, কেবল খোলা থাকবে শেয়ারবাজার সব বন্ধ থাকবে, কেবল খোলা থাকবে রপ্তানি-ব্যাংক লকডাউন হবে, শাটডাউন হবে, ডাউনডাউন খেলা হবে ... তারপরে? সব খোলা থাকবে, কেবল বন্ধ থাকবে স্কুল সব খোলা থাকবে, কেবল বন্ধ থাকবে কলেজ সব খোলা থাকবে, কেবল বন্ধ থাকবে বিশ্ববিদ্যালয় আর বন্ধ থাকবে টিকা দান কর্মসূচি
১ বান্দরবনের বোয়াংছড়ি উপজেলায় মোহাম্মাদ ওমর ফারুককে বাসা থেকে ডেকে নিয়ে গুলি করে হত্যা করা হয়েছে। কে বা কারা এই হত্যাকাণ্ড ঘটালো, তা এখনো অজানা। এই হত্যাকাণ্ডের যথাযথ তদন্ত হোক, খুনীদের খুঁজে বের করে গ্রেফতার করা হোক, বিচারের ব্যবস্থা করা হোক। মানুষের জানমালের নিরাপত্তা নিশ্চিত করার দায়িত্ব সরকারের। এই হত্যাকাণ্ডের খুনী বা খুনীদের গ্রেফতার ও বিচারের দাবি করছি। ২ খুন হওয়া ওমর ফারুকের দুটি পরিচয় আছে। তিনি একজন আদিবাসী। জাতিতে ত্রিপুরা। এবং তিনি একজন ধর্মান্তরিত মুসলিম (নওমুসলিম), নিজ প্রতিষ্ঠিত মসজিদের ইমাম। এবং পাহাড়ে আদিবাসীদের মাঝে ইসলাম প্রচারে বিশেষ উদ্যোগী। এই পরিচয় দুটো গুরুত্বপূর্ণ, কেননা ফেসবুক জুড়ে এই হত্যাকাণ্ড নিয়ে সরব যারা তাদের প্রায় কাউকেই তার আদিবাসী পরিচয় উল্লেখ করতে দেখা যাচ্ছে না। ৩ সারাজীবন কোনদিন কোন আদিবাসী হত্যা- খুন - নিপীড়ন - উচ্ছেদ এর ঘটনায় একটা টু শব্দ করেনি, এমন ব্যক্তিদের অনেক বেশি সোচ্চার দেখা যাচ্ছে। কারণটা পরিস্কার, মুসলিম ব্রাদারহুড এখানে কাজ করছে। খুব ভালো কথা। সিলেক্টিভ দাবি কেন তুলেন, এই প্রশ্ন আমি কখনোই তুলি না। যেখানে প্রতিবাদ দরকার, যেখানে ন্যায্য দাবি তোলা দরকার, সেখানে এই প্রতিবাদ আর দাবিটাই আমার কাছে মুখ্য। কে বা কারা এই প্রতিবাদ করলো না, কিংবা আজ এই ঘটনায় প্রতিবাদ করলেও গতকাল ঐ ঘটনায় কেন প্রতিবাদ করে নাই- সেটা নিয়ে মাথা কম ঘামাতে চাই। কেননা, সবাই সব ঘটনাতেই একইরকম তাড়িত হবে না, একইরকম প্রতিক্রিয়া জানাবে না- এটাকে একটা স্বাভাবিক বিষয় হিসেবে মেনে নেই। সেই হিসেবে এই যে প্রথমবারের জন্যে বাঙালি মুসলমানরা যারা মুসলিম ব্রাদারহুডে উদ্বুদ্ধ হয়ে আদিবাসী ইমাম হত্যার প্রতিবাদ করছে, বিচার চাচ্ছে- তাদের আমি সাধুবাদই জানাই। ৪ তবে, এই প্রতিবাদকারীদের বিচার দাবির মাঝে অনেক ক্ষেত্রেই দেখলাম, নওমুসলিম হওয়ার কারণেই, পাহাড়ে ইসলাম প্রচার করার জন্যেই ওমর ফারুককে হত্যা করা হয়েছে- এরকম দাবি করছে। এবং, অভিযোগের আঙ্গুলটা আদিবাসীদের (যারা এখনো নওমুসলিম হয় নাই এবং নওমুসলিম হতে চায় না) দিকেই। বিভিন্ন ইসলামি পেজ থেকে এর মধ্যে পাহাড়ি নানান গোষ্ঠীর নামও প্রচার করা হচ্ছে, ওমর ফারুকের খুনী হিসেবে। পাহাড়ের আদিবাসীরা সন্ত্রাসী, খুনী, চাঁদাবাজ এরকম ট্যাগিং দেয়া হচ্ছে। সারাজীবন চুপ করে থেকে এরা এখন প্রশ্ন তুলছে, ওমর ফারুক হত্যার পরে চুপ কেন? চুপ থাকার অভিযোগ তুলে যাকে তাকে খুনের সমর্থক বানিয়ে দেয়া হচ্ছে। অনেক আদিবাসীকেই এই খুনের বিচার দাবি করতে দেখেছি, কিন্তু সেগুলোতেও তাদের মন ভরছে না, কারণ সেখানে নাকি "কিন্তু", "যদি", "তবে"- এসব আছে! আদিবাসী যারা এই হত্যাকাণ্ড নিয়ে কোন কথা বলেনি এবং যারা বিচার যাওয়ার পরে "কিন্তু" "যদি" "তবে" লাগিয়ে আরো দুচার কথা বলেছে- সবাই খুনীর সমর্থক, অনেকের কাছে তারা কেবল খুনের সমর্থকই নয়, বরং স্বয়ং খুনী! ৫ আদিবাসীদের মাঝে মিশ্র প্রতিক্রিয়া দেখেছি। ত্রিপুরা ওমর ফারুকের নওমুসলিম হওয়া, তার গ্রামে মসজিদ স্থাপন করে ইসলাম প্রচার করা, আশেপাশের গ্রামে ৩৫ পরিবারকে নওমুসলিম বানানো- যে ঘটনাগুলো বাঙালি মুসলমানরা প্রচার করছে- সেই ঘটনাগুলো যখন আদিবাসীরা দেখছে, তাদের অনেকেই আশংকিত হয়ে যাচ্ছে। অনেকের কাছে এটা আদিবাসীদের উপরে ধর্মীয়-সাংস্কৃতিক আগ্রাসন। অনেকেই খৃস্টান মিশনারিদের আদিবাসীদের মাঝে ধর্মপ্রচারের অভিজ্ঞতার সাথে মিল পাচ্ছেন। নানাকারণেই অনেকে উদ্বিগ্ন। তার মানে এই না যে, তারা এই হত্যাকাণ্ডকে সমর্থন করছেন। এই হত্যাকাণ্ডের ঘটনার পরেই ফেসবুকের অনেক আদিবাসী প্রথম আদিবাসীদের ধরে ধরে মুসলমান বানানোর ঘটনাটা জেনেছে, ফলে সেই প্রতিক্রিয়া জানিয়েছেন। কিন্তু, যেহেতু নওমুসলিম ওমর ফারুকের মৃত্যুর পরে যেহেতু ওমর ফারুকের ইসলাম প্রচার নিয়ে আশংকা, উদ্বিগ্নতা, সমালোচনা- এসব এসেছে, তা হয়ে যাচ্ছে ভিক্টিম ব্লেমিং! ফলে, সবক দেয়া হচ্ছেঃ "ধর্ম পালন করার এবং ত্যাগ করার অধিকার সবারই আছে"! কথাটা আসলে হবেঃ "ইসলাম ধর্ম পালন করার এবং ইসলাম বাদে সব ধর্ম ত্যাগ করার অধিকার সবারই আছে"! বাঙালি মুসলমানদের বিভিন্ন উস্কানিমূলক কমেন্টের জবাবে কোন কোন ক্ষেত্রে মেজাজ হারানো আদিবাসীদের "উগ্র", "বর্ণবাদী", "সাম্প্রদায়িক" বক্তব্য দেখা যাচ্ছে। সেগুলোর স্ক্রিনশট (আগে পরের কমেন্ট বাদ দিয়ে) আবার ঘুরেও বেড়াচ্ছে। সেগুলোর ইন্টারপ্রিটেশন হচ্ছেঃ "আদিবাসীরা"ই (যে বা যারা এরকম কমেন্ট করেছে, শুধু তারা নয়) কত বর্ণবাদী, কত সাম্প্রদায়িক। অথচ, এরকম মেজাজ হারানো গালিগালাজযুক্ত বক্তব্য দেয়া কিছু আদিবাসী পেজ এবং চাকমা - মারমা - ত্রিপুরা - তঞ্চঙ্গা নাম ওয়ালা আইডির ব্যাপারে কোন কোন আদিবাসীকে বলতে দেখেছি- এগুলো ফেইক আইডি, কিন্তু কে শুনে কার কথা! ৬ যে ওমর ফারুকের হত্যাকাণ্ডের জের ধরে পাহাড়ের আদিবাসীরাই বর্ণবাদী, বর্ণবিদ্বেষী, সাম্প্রদায়িক হয়ে গেল, সেই ওমর ফারুক নিজেও একজন আদিবাসী। অথচ, কেবল মুসলমান হওয়ার কারণে তার আদিবাসী পরিচয়টি গায়েব হয়ে যাচ্ছে। এতে মুসলমান বনাম আদিবাসী মুখোমুখি দেখানো সহজ হচ্ছে। বস্তুত, আদিবাসীদের (তাদের ভাষায় উপজাতি, ক্ষুদ্র নৃগোষ্ঠী) ডেমোনাইজ করা, সাক্ষাৎ শয়তান হিসেবে হাজির করা সহজ হচ্ছে। ৭ বাঙালি প্রগতিশীল কথিত অংশের প্রতিক্রিয়াও দর্শনীয়। তারা শুরু করছেন এভাবে, আমি আমার জন্মের আগে থেকেই আদিবাসীদের সমস্ত দাবিতে সমস্ত রকম লড়াইয়ের অগ্রসৈনিক। আদিবাসীদের অধিকার রক্ষার যুদ্ধে হাজার বার জান দিয়া দিতে রাজি আছি। ইত্যাদি ইত্যাদি ইত্যাদি। আদিবাসীদের নিয়ে দরদের কথা সবিস্তারে বলার পরে, "কিন্তু" দিয়ে তাদের মূল আলোচনা- মানে আদিবাসীদের প্রতি তাদের সবক দেয়া শুরু করছেনঃ কিন্তু, আদিবাসীদের মাঝেও যে বর্ণবাদ, তার বিরুদ্ধে দাঁড়ানোটা খুব জরুরী, এই মুহুর্তের প্রধানতম কর্তব্য। তারা নিজেরা ভিক্টিম ও অসহায় বলে এই অযুহাত দিয়ে কোনভাবেই বর্ণবাদ ছড়াতে পারে না। কোনভাবেই তা মেনে নেয়া হবে না! ৮ সময় আসলে বাঙালি মুসলমানের লেজ ঠিকই দেখা যায় ... প্রগতিশীলে, ইসলামিস্টে, জাতীয়তাবাদীতে- কোথাও কোন তফাৎ থাকে না ... 
: হে হে! আবু ত্ব-হা নিখোঁজের পর থেকে রংপুর নগরীর কলেজ রোডে প্রথম স্ত্রীর ভাড়া বাসায় অবস্থান করছিলো। পুলিশ সেইখান থেকে তারে উদ্ধার করছে। হে হে! : হে হে করার কি হইলো? : দুই স্ত্রীর সাথে দাম্পত্য কলহের জেরে প্রথম স্ত্রীর বাসায় আত্নগোপন করে আবু ত্ব-হা। তার দ্বিতীয় স্ত্রীর প্রাক্তন ৩ টি স্বামী ছিল, তারপর আবু ত্ব-হা তার সাথে সাদী করছে ... হে হে ... : কিন্তু প্রাথমিকভাবে জিজ্ঞাসাবাদের পর পুলিশ জানাইছে "ব্যক্তিগত কারণে গাইবান্ধার ত্রি-মোহনীতে শিহাব নামের এক বন্ধুর বাড়িতে আত্মগোপন করে ছিলেন তিনি"। : হ! অথচ, ব্যক্তিগত একটা কারণরে কেমনে ইস্যু বানায়া নিজেদের স্বার্থ হাসিলের উদ্দেশ্যে বিষয়টাকে অন্য খাতে প্রভাবিত করার চেষ্টা করা হইলো এই কদিন। এসব গুজব সৃষ্টিকারীদের চিহ্নিত করে আইনের আওতায় এনে দৃষ্টান্তমূলক শাস্তির ব্যবস্থা করা উচিত। : তার মানে, গুমের ব্যাপারটা পুরাটাই গুজব, কইতে চান? : হ! আবু ত্ব-হা ইসলামী জংগিটারে পুলিশ নিছিলো, নাকি দলবল নিয়ে জংগি ট্রেইনিং-এ গেছিলো, নাকি কোন মানবিক শ্বশুরবাড়ি বা রিসোর্ট? আয়্যাম কিউরিয়াস। : ত্ব-হা ইসলামী জংগি কিনা সেইটা তো অন্য হিসাব, জংগির প্রমাণ পাইলে পুলিশ আটক করবে, থানায় নিবে, মামলা দিবে, বিচার হবে। কিন্তু, এইভাবে তুইলা নিয়া একদম নিরুদ্দেশ কইরা ফেলবার পারে না, কাউরেই সেইটা পারে না! : তারে গুম করছে তোমারে কে কইলো? : আপনেই তো কইলেন- পুলিশ নিছিলো কি না আপনে কিউরিয়াস : আরে নাহ! গুম টুম হয় নাই! বউগো ভয়ে আত্মগোপনে ছিলো! : বউদের ভয়ে আত্মগোপনে ছিলো- এইটা কোথায় পাইলেন? : দেখো না, যে হুজুররেই পুলিশে ধরে সেই হুজুরের ঝোলা থেকেই তিন চারটা বউ বের হয় এবং তারা হবে অন্যের প্রাক্তন বউ ও দুই তিন সন্তানের মা। এইসব হুজুরেরাই নাকি আবার এগো আইডল। : তিন চারটা বউ থাকা আইনে নিষেধ থাকলে সেই অনুযায়ী ব্যবস্থা নেয়া হোক, ব্যবস্থা নেয়ার মত আইন না থাকলে, নতুন আইন প্রণয়ন করা হোক। কিন্তু, একজনরে গুম করার সময়ে বা পরে এইসব গল্প আনার কি মানে? আর, কে কার প্রাক্তন স্ত্রী, কত নাম্বার প্রাক্তন স্ত্রী, কয় সন্তানের মা- এগুলা কোন কিসিমের আলাপ? গুমের ব্যাপারটাকে আড়াল করতে বা হালকা করতেই কি এইরকম আলাপ? : কি মুশকিল, বারে বারে গুম গুম করতেছো কেন? তুমি কি নিশ্চিত ত্ব-হারে গুমই করা হইছিলো? : না, নিশ্চিত না। কিন্তু, আপনেও কি নিশ্চিত কইতে পারেন- গুম হয় নাই? : হ, পুরা নিশ্চিত। ত্ব-হা নিজেই কইছে, বন্ধুর বাড়িতে আত্মগোপন করছে। পারিবারিক কলহ আছিলো। : পারিবারিক কলহ হইলো ত্ব-হার, আর আত্মগোপন করলো তার সঙ্গী সাথী আরো ৩ জন? সাথে ভাড়া করা গাড়ির ড্রাইভারও! এইটা বিশ্বাসযোগ্য? : বাকিরা কেন আত্মগোপন করছিলো, সেগুলাও জিজ্ঞাসাবাদে বাইর হবে, ধৈর্য ধরো বৎস! : হ, অপেক্ষাতেই তো আছি! গুম কইরা ফেরত দেয়ার পরে এখন কার মুখে কি বক্তব্য বসাইবো, সেইটা শুনার জন্যেই বইসা আছি। তয়, স্ক্রিপ্টটা খুব সিলি আর ফানি হইছে, এইটা আপনেরা না বুইঝাই পুলিশের আউড়ানো বুলি রিলে কইরা যাইতেছেন। : কিসের বুলি? তোমার কোন প্রমাণ আছে যে, ত্ব-হা বন্ধুর বাসায় আত্মগোপন করে নাই? তারে গুমই করা হইছিলো? : আপনের কাছে প্রমাণ আছে, তাগো গুম করা হয় নাই? : আছে তো! এই যে অক্ষত অবস্থায় বাঁইচা ফিরে আসছে, এইটা মানেই প্রমান হইলো যে, তাগো গুম করা হয় নাই! পুলিশ র‍্যাব বা সরকারে যদি গুমই করবো, ফিরায়া দিবো ক্যান? গুমের সংজ্ঞাটা আগে জাইনা আসো! : হ, ঠিকি কইছেন! এইটারে আসলে গুম কওন যায় না! নতুন একটা শব্দ দরকার, নতুন টার্মের দরকার ... 
প্রগতিশীলতার মুখোশ পরা ইতররা আমাদের চারদিকে গিজ গিজ করছে ... মার্কসবাদ-লেনিনবাদের নামে ফেনা তুলা, মার্কস-লেনিনের দুই চাইরটা বই অনুবাদ করেই নিজেরে সেরা মার্কসবাদী তাত্ত্বিক হিসাবে দাবি করা এইসব ইতরদের মনন-মগজ জুড়ে যে ধর্ষকদের বাস সেইটাও জানা গেলো ...
এক নাম্বার ইতরটার নাম নাসিরউদ্দিন আহমেদ। দুই নাম্বার ইতর হইতেছে বেনজির আহমেদ ও তার পুলিশবাহিনী। তিন নাম্বার ইতর হইতেছে ফেসবুকের হাহা হিহি করা, নাটক বলে রায় দেয়া, ফেসবুক স্ট্যাটাসে রেপ ও হত্যাচেস্টার কথা কইছে কিন্তু অপরাধীর নাম কেন নেয় নাই এই প্রশ্নে ভিক্টিমের কথায় সন্দেহ পোষণ করা, অর্ধ নগ্ন পোষাক কেন পরে, সিনেবিজে কিসব করে বেড়ায়, কয়টা বিয়া করছে ও কয়বার ডিভোর্স নিছে, ঢাকা বোট ক্লাবে কি করতে গেছিলো- এইসব কথা বলে ধর্ষণরে জায়েজিকরণ করা- কীট পতঙ্গরা ...
"আমার শরীর, আমার সিদ্ধান্ত": তসলিমা নাসরিন (ঈষৎ-বিষদ পরিবর্তিতঃ কথপোকথনটার জবাব অংশের অনেকখানি পুনর্লিখিত) --মেয়েদের আন্দোলনে ''আমার শরীর, আমার সিদ্ধান্ত'' স্লোগানটা কেমন লাগে? --ভীষণ ভালো। --সমর্থন করো? --ভীষণ। --এই যে তোমার শহরে একটি মেয়ে বিবাহিত অবস্থায় স্বামী নয়, অন্য কারো সঙ্গে শুয়ে প্রেগনেন্ট হলো, একে কিভাবে দেখ? -- মেয়েটির স্বামী বিবাহিত থাকা অবস্থাতেই অন্য কারো সাথে শুয়ে কাউকে প্রেগনেন্ট বানালে যেমন লাগতো, ঠিক তেমন। বিয়ে নামক চুক্তিটি রদ করার পরে, পারস্পরিক সম্মতিতে যার সাথে ইচ্ছে শুক, সমস্যা দেখি না! তবে মেয়েটি যদি স্বামীকে গোপন করে অন্য কারোর বাচ্চা পেটে ধারণ করে বা স্বামি যদি মেয়েটিকে গোপন করে অন্য কোথাও সম্পর্ক স্থাপন করে, তার জন্যে তাদেরকে পরস্পরের সাথে প্রতারণা করেছে, বিশ্বাসভঙ্গের মত কাজ করেছে- এরকমটা মনে করবো! কিংবা, বিবাহিত অবস্থাতে যদি মেয়েটির সাথে তার স্বামীর এরকম আণ্ডারস্টাণ্ডিং থাকে যে- তারা উভয়েই অন্য কারোর সাথে শুবে, শুয়ে প্রেগনেন্ট হবে বা বানাবে- সেটাকেও বলবো, তাদের ব্যক্তিগত অভিরুচি। --হলিউডের নায়িকা ''বি'' কে তোমার ভালো লাগে? --ভালো অভিনয় করলে ভালো। --''বি'' তো বিবাহিতা, কিন্তু বয়ফ্রেন্ডের বাচ্চা তার পেটে। তারপরও ভালো লাগে? --ওর অভিনয়ের কোনও তুলনা হয়? হয় না। --আর বাচ্চা যে পেটে, একে অবৈধ বলবে না? --এটা ওর ব্যক্তিগত ব্যাপার। আর, কোন বাচ্চাই অবৈধ হতে পারে না। বাচ্চা পয়দার একটাই মাত্র উপায়, একজন পুরুষের শুক্রাণু আর নারীর ডিম্বাণু মিলে ভ্রুণ হয়, সেটা বড় হয়ে এক সময় বাচ্চা জন্ম নেয়। পুরা প্রকৃয়াটাই বৈধ। --নাকি ও তোমার শহরের বা দেশের মেয়ে নয় বলে মেনে নিচ্ছ? --আমার শহরের অভিনেত্রী হলেও মেনে নিবো, যেমনটা কোন অভিনেতাও যদি তার স্ত্রীকে গোপন রেখে অন্য মেয়েকে প্রেগনেন্ট করে ফেলে, সেটাও মেনে নিবো। হ্যাঁ, অভিনেত্রী বা অভিনেতা মানুষ হিসেবে প্রতারক হতেই পারে, কিন্তু তার সাথে আমার ইন্টারেকশন তো অভিনয় দিয়ে। অভিনয়ের বাইরে মানুষ হিসেবে সে কেমন- সেসব নিয়ে আসলে আমার কোন ইন্টারেস্টই থাকবে না! ব্যক্তিগত জীবন নিয়ে তো নয়ই ... --তাহলে তোমার শহরে 'আমার শরীর আমার সিদ্ধান্ত' স্লোগান দিয়ে যখন মিছিল বের হয়, সেই মিছিলে কেন সামিল হও? --হবো না কেন? --প্রগতিশীল বনার জন্য? --এ কেমন অদ্ভুত প্রশ্ন? 'আমার শরীর আমার সিদ্ধান্ত' শ্লোগানটির পক্ষে আছি বলেই মিছিলে সামিল হই। এই শ্লোগানের পক্ষে থাকা, শ্লোগানের পক্ষে মিছিলে সামিল হলেই যে, পার্টনারের প্রতি প্রতারণা, ধোকা দেয়া, জোচ্চুরি করা, বিশ্বাসভঙ্গ করা বা পারস্পরিক সম্পর্কের চুক্তিকে ভেঙ্গে দেয়ার পক্ষে প্রচারণা চালাতে হবে, এমনটা আমি মনে করি না। আমাদের এই সভ্যকথিত দুনিয়ায় এখনো যেখানে নারীর পার্টনার চুজের স্বাধীনতা নেই, বিবাহ নামক চুক্তিনামাটা একতরফাভাবে নারীর সেক্স, সন্তান ধারণ- সমস্ত কিছুই স্বামী ও স্বামীর পরিবারের পক্ষে কাজ করে, যখন সমাজে সমকামি, ট্রান্সজেণ্ডার মানুষদের শরীর, যৌনতা নিয়ে ট্যাবুর শেষ নেই- তখন আমার শরীর, আমার সিদ্ধান্ত- এর মত পলিটিকাল শ্লোগান নিয়ে মিছিলে সামিল হওয়াটা আশু কর্তব্য মনে করি। এই শ্লোগানকে অন্য দিকে ডাইভার্ট করার মানে দেখি না ... 
২০১৭ সালে ঢাকা সেকেণ্ড ডিভিশন লীগের এক ম্যাচে ৪ বলে ৯২ রান দিয়ে বিশ্বমিডিয়ায় নাম তুলেছিলো লালমাটিয়া ক্রিকেট ক্লাবের বোলার সুজন মাহমুদ। ইএসপিএনক্রিকইনফো, বিবিসি থেকে অনেক মিডিয়াতেই এই খবরটি এসেছিলো। সুজন মাহমুদ ৪টি লিগাল ডেলিভারির সাথে সাথে ৩ টি নোবল এবং ১৩টি ওয়াইড করেছিল, এই ১৬টি বলেই বল বাউণ্ডারি সীমানা পার হয়েছিলো। ফলে, ১৬টি নো-ওয়াইড বল থেকে রান এসেছিলো ৮০, আর ৪ টি লিগাল ডেলিভারির ৩টিকে প্রতিপক্ষের ব্যাটার সীমানা ছাড়া করেছিলো, তাতে মেলে আরো ১২ রান। ফলে, ৪ বলে রান নেয় ৯২। এরকম ঘটনা বেশ গুরুত্বের সাথেই বিবিসি, ক্রিকইনফোতে প্রকাশ পায়, যেখানে এরকম কিম্ভুত বোলিং এর কারণ হিসেবে বলেছিলো- ক্রমাগত বাজে আম্পায়ারিং এর প্রতিবাদেই সুজনের এহেন বোলিং। এই ঘটনাটি বহির্বিশ্বে আমাদের ভাবমূর্তি(!) ক্ষুন্ন করেছিলো। ফলে, বোর্ড কর্তারা নড়েচড়ে বসেছিলো। বোলার সুজন মাহমুদ যা করেছিলো, তা ক্রিকেটীয় চেতনা পরিপন্থী, ফলে তাকে শাস্তি দেয়াটা আশু কর্তব্য হয়ে দাঁড়ায়। কিন্তু, যেহেতু এটা প্রতিবাদের অংশ, ঢাকা লীগের আম্পায়ারিং নিয়ে অনেক প্রশ্নও ছিল, ফলে- যথাযথ তদন্ত করে শাস্তির সিদ্ধান্ত নেয়া হয়। তদন্ত করতে গিয়ে ফিয়ার ফাইটার্স নামের আরেক ক্লাবের তাসনিম হাসান নামের এক বোলারেরও একই কীর্তির কথা সামনে আসে, যে ৭ বলে দিয়েছিলো ৬৪ রান, সেটিও ঐ প্রতিবাদ স্বরূপ। ক্রিকেটারদের এই অপরাধ অনেক বড়। ফলে, দুইজনকেই শাস্তি দেয়া হয়- ১০ বছর ক্রিকেট থেকে নিষেধাজ্ঞা। ঐ দুই দলের অধিনায়ক, কোচ ও ম্যানেজার পায় ৫ বছরের নিষেধাজ্ঞা। আর ক্লাব দুটিকে আজীবন নিষিদ্ধ করা হয়। শাস্তির ধরণ ও পরিমাণ থেকেই বুঝা যায়- কি পরিমাণ ক্ষিপ্ত ছিল এদের উপরে। দেশে ও বহির্বিশ্বে বোর্ডের ভাবমূর্তি নষ্ট হওয়াটা শুধু এই রাগের মূল কারণ বলা যাবে না, বরং চরম ক্ষমতাধর হর্তাকর্তাদের একচ্ছত্র ও অবাধ বিচরণকে প্রশ্নের মুখে ফেলে দেয়া পুচকে ক্লাবের পুচকে প্লেয়ারের এইরকম চ্যালেঞ্জ ও প্রতিবাদ জানানোটা হজম করতে পারেনি। ফলে, দৃষ্টান্তমূলক শাস্তিই তারা দিয়েছিলো। যেহেতু, বাজে 'আম্পায়ারিং' এর প্রতিবাদে এরকম বোলিং করেছিলো, সেহেতু ঐ ম্যাচ দুটির আম্পায়াররাও শাস্তি পেয়েছিলো, তারা ৬ মাসের নিষেধাজ্ঞা পেয়েছিলো। ব্যাস, ওখানেই শেষ। সাজা, প্রতিবাদ সব শেষ। তারপরে একই ভাবে ঢাকা লীগ চলেছে ... ইতিহাসটা মনে রাখা দরকার এই কারণেই যে, আজকেও যাতে একই পরিণতির পুনরাবৃত্তি না ঘটে। সাকিব কতখানি ন্যাক্কারজনক কাজ করেছে বা দেশের ভাবমূর্তি কতখানি নষ্ট করেছে, আর সাকিব কতখানি প্রতিবাদী কাজ করেছে, দেশের ক্রিকেট রক্ষায় তার এই লাত্থি কতখানি হিরোইক- এই বিতর্কে ফেঁসে না গিয়ে, বরং সিস্টেম নিয়ে কথাটা বলা দরকার বেশি করে। খেলোয়াড়, আম্পায়ারকে বাদ দিয়ে আসল দুষ্টচক্রকে কাঠগড়ায় দাঁড় করানো দরকার। সাকিব অখেলোয়াড় সুলভ আচরণ কি করেনি? শাস্তি পাওয়া কি উচিৎ না?- জবাবে বলবো, হ্যাঁ করেছে, শাস্তি দেয়া হোক। সাকিবের এই প্রতিবাদী আচরণটা কি জরুরী ছিল না? - সাকিব প্রতিবাদের জায়গা থেকে, দেশের ক্রিকেটকে রাহু গ্রাস থেকে রক্ষা করতে এই আচরণ করেছে বলে মনে না করলেও- এটা তো ঠিক যে, সাকিবের এই আচরণের কারণে চারদিকে আলাপটা বেশি হচ্ছে, ডমেস্টিকের জীর্ণ দশা বেশি করে সামনে আসার সুযোগ তৈরি হয়েছে। ফলে, তার কৃতিত্ব যদি সাকিবকে দিতে চান, আমার কোন আপত্তি নেই। সাকিব কোন উদ্দেশ্যে কি করেছে, নাকি সিম্পলি এঙ্গার ম্যানেজমেন্টের সমস্যায় এই রিয়াকশন, এর চাইতেও গুরুত্বপূর্ণ হচ্ছে- এই ঘটনায় ঘটনার পেছনের বিষয়াদি নিয়ে কথাবলার পরিবেশ তৈরি হয়েছে, হর্তাকর্তাদের উপরে কিছুটা হলেও চাপ তৈরি করা সম্ভব হয়েছে! এর কৃতিত্ব দিতে চাইলেও কোন আপত্তি নেই। ব্যাস, এতটুকুই। সাকিবকে নিয়ে আলোচনাটা এখানেই শেষ হোক- পরের ধাপে আলাপটা নিয়ে যাওয়া হোক- এটাই হচ্ছে আমার বক্তব্য। সাকিব নিজে আবাহনিতে কি করেছে, মোহামেডানও সুবিধাভোগী দল- দুদিন আগে প্রাইম ব্যাংকের নাহিদুলের বলে মোহামেডান ওপেনার ইমনের ন্যায্য এলবিডব্লু আউট না দেয়ার পরেও সাকিব কেন চুপ ছিল, মুশফিক কেন আবাহনির ক্যাপ্টেন্সি করে, সাকিব বায়োবাবলের রুল কেন ভেঙ্গেছিল, ইত্যাদি - খেলোয়াড়দেরকে নিয়ে এসব প্রশ্নগুলো একেবারেই হাস্যকররকম অগুরুত্বপূর্ণ! কেননা, এ সমস্ত ঘটনায় খেলোয়াড়রা গৌন চরিত্র, বেশিরভাগ ক্ষেত্রে ভিক্টিম, হ্যাঁ - সুবিধাবঞ্চিত খেলোয়াড়রা শুধু নয়, সুবিধাপ্রাপ্ত খেলোয়াড়রাও ভিক্টিম। তাই বলি, এ সমস্ত ঘটনায় আসল কলকাঠি যাদের হাতে তাদের নিয়ে আলাপটা হোক বেশি করে ... বাজে আম্পায়ারিং নিয়ে দুই বছর আগে এক সেমিনার হয়েছিলো ঢাকায়, সেখানে সাবেক অধিনায়ক, আম্পায়ারস, কোচ, সাংবাদিক সহ সকলেই ছিলো- কিন্তু ইনভাইট করার পরেও বিসিবির কোন কর্তা হাজির ছিল না। তাদের পক্ষ থেকে আনুষ্ঠানিক বক্তব্য দিয়ে জানানো হয়েছিলো, নীচের স্তরের লীগগুলোতে আম্পায়ারদের মান এখনো পুরোপুরি সন্তোষজনক নয়, বিসিবি আম্পায়ারিং এর মান উন্নয়নের জন্যে অনেক সচেষ্ট, তারা ভবিষ্যতে অনেকগুলো কর্মসূচি হাতে নিয়েছে, ইত্যাদি। বাজে আম্পায়ারিং, ভুল আম্পায়ারিং, অমানসম্মত আম্পায়ারিং আমাদের সমস্যা না, সমস্যা হচ্ছে পক্ষপাতদুষ্ট আম্পায়ারিং। আজ পর্যন্ত হর্তাকর্তারা এটিই তো স্বীকার করলো না! আম্পায়ারিং এর সমস্যার মূল বিষয়টি এভাবে যখন এড়িয়ে যায় হর্তাকর্তারা তখন সমাধানের পথও বন্ধ হয়ে যায়। তাই আমাদের আলাপের মাঝেও সমস্যা হিসেবে আম্পায়ারিং এর মান, বাজে আম্পায়ারিং- এই কথাগুলোর গুরুত্ব সামান্যই ... পক্ষপাতদুষ্ট আম্পায়ারিং, পাতানো খেলা, বিশেষ দলকে সুবিধা পাইয়ে দেওয়া সিদ্ধান্ত- এগুলোর কথাই বেশি করে উচ্চারিত হোক ... 
২০০২ সালে বুয়েটে সনি আন্দোলনের সময়ে বুয়েটের শিক্ষকদের ভূমিকা খুবই জঘন্য ছিল। বিএনপি-জামাত আমল হলেও ভিসি-ডিএসডব্লিউ ছিলেন আওয়ামী আমলের, আওয়ামী পন্থী। অথচ, তারাই ছাত্রদলের খুনী - সন্ত্রাসীদের রক্ষা করার চেস্টা করে গিয়েছেন, আন্দোলন দমনের জন্যে আন্দোলনকারী ছাত্রদের নানান মেয়াদের বহিস্কারাদেশ পর্যন্ত দিয়েছিলেন। পরে অবশ্য আন্দোলন আরো কঠোরভাবে দমনের উদ্দেশ্য ভিসিকে সরিয়ে বিএনপি-জামাত পন্থী ভিসিকে নিয়ে এসেছিল। সিনেট, শিক্ষক সমিতি, সাধারণ শিক্ষক- কোন পর্যায়েই শিক্ষকদের সমর্থন আমরা ঐ সময়ে পাইনি। আন্দোলন করার অপরাধে ইলেক্ট্রিকালের জুনিয়র একজন শিক্ষক আমাদের তিনজনকে সেশনালে ফেলও করে দিয়েছিলো (দুটো সপ্তাহ সেশনালে যাই নাই, সেই অপরাধে), অন্যান্য ডিপার্টমেন্টেও একই রকম কাজ কারবার হয়েছিলো। আন্দোলনের প্রতিনিধিদের সাথে কথা বলার জন্যে যে শিক্ষকরা দায়িত্বপ্রাপ্ত হয়েছিলেন, সেই স্যারদের সাথে (তারা রিজিড হলেও অবশ্য আন্তরিক ছিলেন) দেনদরবারের সময়ে - এমনটার কারণ মনে হয়েছিলো, বুয়েটের শিক্ষকরা ছাত্রদের কথা অনুযায়ী দাবি মানবেন- এই ব্যাপারটাই প্রেস্টিজ ইস্যু মনে করতেন! ফলে, সবপন্থী শিক্ষকদের মাঝেই একরকম বাজে ঐক্য তৈরি হয়েছিলো, কেউই ছাত্রদের আন্দোলনের পক্ষে দাঁড়াতে পারেননি বা চাননি ... এই পুরাতন গল্পটা করলাম, কেননা চারজন শিক্ষক ছিলেন ব্যতিক্রম। তাদের দুজনের কেউই ঠিক বুয়েটের প্রকৌশলী শিক্ষক ছিলেন না, মানে কেউই বুয়েটিয়ান ছিলেন না। একজন পদার্থবিদ্যা বিভাগের অধ্যাপক, স্বনামধন্য পদার্থবিজ্ঞানী আলী আসগর স্যার, আরেকজন ইংরেজি বিভাগের অধ্যাপক নাসির স্যার। আর ছিলেন আর্কিটেকচারের শামসুল ওয়ারেস স্যার এবং কম্পিউটার কৌশলের অধ্যাপক কায়কোবাদ স্যার। অনশন চলার কয়েকদিন পরে, যখন অনশনকারীদের অবস্থা খারাপ হওয়া শুরু করলো, তখন তাঁরা এসেছিলেন- আলাদা আলাদাভাবে। আলী আসগর স্যার এসে অডিটোরিয়ামের সামনের জায়গাটা ওখানে চুপচাপ বসে থাকতেন। স্যারের পাশে বসে, জিজ্ঞেস করতাম, স্যার কিছু বলবেন? স্যার না বলতেন। অনশন করা ছাত্রছাত্রীর দিকে অসহায়ের মত তাকিয়ে থাকতেন। তাদের খোঁজখবর নিতেন। উদ্বিগ্ন স্বরে জিজ্ঞেস করতেন, অনশন কতদিন চালাবো আমরা। বলতাম, দাবি না মানা পর্যন্ত। স্যার মুখ ফুটে আর কিছু বলতে পারতেন না! ঐ যে অতটুকু সময়েই যে আমাদের পাশে বসে থাকতেন, তাতেই আমরা অনেক অনেক শক্তি-সাহস পেয়েছিলাম ...! ঢাকা বিশ্ববিদ্যালয়, জাহাঙ্গিরনগর বিশ্ববিদ্যালয় থেকে শুরু করে সারাদেশের অসংখ্য শিক্ষক, বুদ্ধিজীবী, গণ্যমান্য ব্যক্তিরা এসে সমর্থন জানিয়েছেন, আমাদের দাবিনামার পক্ষে সংহতি জানিয়েছেন, বুয়েট প্রশাসনের নিন্দা করেছেন, কিন্তু আলী আসগর স্যার, নাসির স্যার, শামসুল ওয়ারেস স্যার আর কায়কোবাদ স্যারের সেই চুপচাপ এসে বসে থাকার মত ঘটনার এত অনুপ্রাণিত আর কোন কিছুতেই আমরা হইনি। এরপরে তো, ছাত্রদলের গুণ্ডা আর পুলিশের যৌথ হামলায় আমাদের বুয়েট থেকে বের করে দিয়েছিলো, শহীদ মিনার, টিএসসির সামনের রাজু ভাস্কর্য, চারুকলা, শাহবাগ- কোন জায়গাতেই আমাদের বসতে দেয়া হয়নি। বুয়েট আবার অনির্দিষ্টকালের জন্যে বন্ধ করা হলো। কিছুদিন পরে শুনলাম, আলী আসগর স্যার আর নাসির স্যার- দুজনের কেউই আর বুয়েটে নেই। তাঁদেরকে বুয়েট হজম করতে পারেনি! সেই আলী আসগর স্যার আজ চলে গেলেন। স্যার আমাদের মাঝে চিরকাল বেঁচে থাকবেন।
"রাষ্ট্রসত্তায় দুইটি মহাগলদ" শিরোনামে নর্থ সাউথ বিশ্ববিদ্যালয়ের রাজনীতিবিজ্ঞান ও সমাজবিজ্ঞান বিভাগের অধ্যাপক এবং সেন্টার ফর পিস স্টাডিজের গবেষক হেলাল মহিউদ্দীন রাষ্ট্রচিন্তা জার্নালে একটি প্রবন্ধ প্রকাশ করেছেন। এই অগুরুত্বপূর্ণ, ভুলভাল, কিন্তু চটকদার লেখাটি নিয়ে সময় নষ্ট করার ইচ্ছে ছিলো না। আমার একটা পোস্টের আলাপের কমেন্টে ভুল করে ব্যাখ্যা বিশ্লেষণ বাদেই লেখাটিকে প্রতিক্রিয়াশীল বলে ফেলেছি; সেহেতু লেখাটির ব্যাপারে আমার কিছু আলাপ-আলোচনা বা ব্যাখ্যা বিশ্লেষণ দাবি করে। যেহেতু, আমি মারাত্মক সময় সংকটে আছি, তাই অল্প অল্প করে দুই তিনটা পর্বে লেখার চেস্টা করবো। রাষ্ট্রচিন্তা তাদের জার্নালে এই লেখার সমালোচনা বা জবাব দিয়ে আরেকটি লেখা দিতে বলেছিলো, কিন্তু আসলে সময় সংকটে ভুগছি বলে, সেরকম পূর্ণাঙ্গ লেখা তৈরি করা সম্ভব হচ্ছে না। হেলাল মহিউদ্দীনের সচিত্র লেখাটি থেকে প্রথম কালারফুল ছবি এখানে নিয়েছি, যাতে ওনার প্রস্তাবনাটি বুঝতে সুবিধা হয়। তিনি মহাগলদ সম্পর্কে বলার আগে পাঠকদের সাথে এই ত্রিভুজ ও রম্বস মডেলের সাথে পরিচিত করিয়েছেন। এই দুই মডেলের মোদ্দা কথা হচ্ছে- দরিদ্র দেশগুলোতে (ত্রিভুজ মডেল) জনগোষ্ঠীর সবচেয়ে বেশি থাকে দরিদ্র, তারচেয়ে কম থাকে মধ্যবিত্ত, আর সবচেয়ে কম হচ্ছে ধনীর সংখ্যা। অন্যদিকে সবগুলো ধনী দেশ, শিল্পোন্নত দেশ, উন্নত দেশ, এমন কি কল্যাণ রাষ্ট্রগুলোতে সবচেয়ে দরিদ্র আর ধনী জনগোষ্ঠীর সংখ্যা কম থাকে, মাঝের মধ্যবিত্তই থাকে সবচেয়ে বেশি। এটি বলার পরে তিনি এক নাম্বার মহাবিপদ সংকেতের মত করে এক নাম্বার মহাগলদ দেখিয়েছেনঃ "রাষ্ট্র পরিকল্পনার মহাবিপদ"। রাষ্ট্র পরিকল্পনার কি সেই মহাবিপদ? তার মতে রাষ্ট্র পরিকল্পনার ক্ষেত্রে "একেবারে প্রথম ও মৌলিক কর্তব্য- সংখ্যাধিক্যকেই অগ্রাধিকার দিতে হবে"। এই যে সংখ্যাধিক্যকে অগ্রাধিকার দিতে হবে, এটি যে রাষ্ট্রপরিকল্পনার দিক দিয়া কতখানি ভয়ানক ও প্রতিক্রিয়াশীল একটা প্রস্তাবনা, সেই ব্যাপারে শেষে আলাপ করবো। তার আগে, লেখকের মহাগলদটা বুঝে নেয়া যাক। তার সেই "সংখ্যাধিক্যকে অগ্রাধিকার প্রদান" সংক্রান্ত সূত্র মোতাবেক দুই মডেলের জন্যে সিদ্ধান্ত তিনি টানছেন এভাবেঃ "রম্বস আকৃতির ধনী দেশগুলোর সব পরিকল্পনাই হবে “মধ্যবিত্তকেন্দ্রিক”। পিরামিড আকৃতির উন্নয়নশীল দেশগুলোর সকল রাষ্ট্রপরিকল্পনাই হতে হবে “দরিদ্রকেন্দ্রিক”।" এই আলাপের ক্ষেত্রে, বাংলাদেশ সহ দরিদ্র, অনুন্নত, বা উন্নয়নশীল দেশের জন্যে প্রস্তাবনাটি মোটাদাগে ঠিক মনে হতে পারে, রাষ্ট্রের পরিকল্পনাটা হওয়া দরকার দরিদ্রকেন্দ্রিক বা দরিদ্রবান্ধব, সেখানে বাংলাদেশের রাষ্ট্রপরিকল্পনা সাজানো হয়েছে ধণিক শ্রেণিকেন্দ্রিক এবং দূর্বৃত্ত-শ্রেণিকেন্দ্রিক! এখানে মুশকিল হচ্ছে, রাষ্ট্রপরিকল্পনায় এই যে মহাগলদ- এটিই কি আদিপাপ, নাকি তা একটি ফলাফল? লেখাটিতে বলা হয়েছে, "বাংলাদেশ নামক রাষ্ট্রের যে মৌল কাঠামো, তথা “অর্থনীতি”, তার বিকৃতির শুরু রাষ্ট্রপরিকল্পনার এই গলদ হতেই।" অর্থাৎ আমাদের অর্থনৈতিক কাঠামোটা দায়ী নয়, বরং রাষ্ট্রপরিকল্পনার এই মহাগলদটিই হলো শুরু, রাষ্ট্রের মোল কাঠামো তথা "অর্থনীতি"র বিকৃতির শুরু হচ্ছে রাষ্ট্রপরিকল্পনার এই মহাগলদ, এই মহাগলদ দূর করে দরিদ্রকেন্দ্রিক রাষ্ট্রপরিকল্পনা হাতে নিলেই সব ঠিক হয়ে যাবে! রাষ্ট্রপরিকল্পনার এই "মহাগলদ" কাদের, কেন ও কিভাবে হয়েছে, সে আলাপ আলোচ্য প্রবন্ধে অনুপস্থিত, যেহেতু এটাই শুরু বা সেই আদিপাপ- তাই বুঝি সেই মহাগলদের কারণ, তার পেছনের কারণ, এরকম আমাদের রাষ্ট্রপরিকল্পনা কেনইবা ধনিক-শ্রেণিকেন্দ্রিক ও দুর্বৃত্ত শ্রেণিকেন্দ্রিক, সেখানে ক্ষমতার প্রশ্ন, রাষ্ট্রচরিত্র- এসব কিছুই আড়ালে রেখে দিয়েছেন। বরং, উপসংহারে তিনি লিখেছেনঃ "পিরামিড আকৃতিকে বিবেচনায় না নিলে, সমাজকাঠামোকে এখনো বাস্তবের চোখে পাঠ না করলে, রাষ্ট্র–পরিকল্পনা দরিদ্রকেন্দ্রিক ও দরিদ্রবান্ধব না করার মত মহাগলদটি রয়েই যাবে। তার সুরাহা করা না গেলে বাংলাদেশে রাষ্ট্রকাঠামোয় বা রাষ্ট্রচরিত্রে কোনো পরিবর্তন আসবে না।" এর মানে দাঁড়াচ্ছে আমাদের এই রাষ্ট্রকাঠামো বা রাষ্ট্রচরিত্রও সেই আদিপাপের ফলাফল, মানে রাষ্ট্রপরিকল্পনার মহাগলদটার কারণেই আমাদের আজকের এই রাষ্ট্রকাঠামো বা রাষ্ট্রচরিত্র এরকম হয়েছে। এই হচ্ছে আলোচ্য লেখকে রাষ্ট্র সম্পর্কিত চিন্তা বা রাষ্ট্রসত্তার প্রথম মহাগলদ সম্পর্কিত বয়ানের মূলকথা! অথচ, যে রাষ্ট্র এই রাষ্ট্রপরিচালনার পরিকল্পনাটা করে, সেই রাষ্ট্রীয় ক্ষমতার কাঠামোর বাইরে গিয়ে সে পরিকল্পনা করতে পারে না! ফলে, রাষ্ট্রীয় ক্ষমতা কাঠামোতে আম জনগণের হিস্যা কতটুকু থাকবে আর ধনিক-লুটেরা শ্রেনির হিস্যা কতটুকু থাকবে, সেটিই নির্ধারণ করে দিবে- রাষ্ট্র পরিকল্পনায় কারা প্রাধান্য পাবে। সুতরাং, ক্ষমতার প্রশ্নকে মোকাবেলা না করে, যে ক্ষমতাকেন্দ্র থেকে পরিকল্পনা প্রণয়ন করা হয়, সেই কেন্দ্রটাকে বাদ দিয়ে পরিকল্পনার মহাগলদ নিয়ে কথা বলা মানেই হচ্ছে, গাছের গোড়া বাদ দিয়ে আগার লতাপাতা নিয়ে আলাপ করা! এই আলাপ করতে গিয়ে যেসব দেশের নাম উদাহরণ হিসাবে নেয়া হয়েছে, সেগুলোও খুবই দেখার মত। সেসব দেশেও যে রাষ্ট্রক্ষমতায় দরিদ্র শ্রেনীর অংশগ্রহণ নেই, এবং সেসব দেশেও যে রাষ্ট্র পরিকল্পনাটি ধনিক শ্রেনিকেন্দ্রিক, এই সম্পর্কে ন্যুনতম ধারণা লেখকের থাকবে না, ভাবতেও কষ্ট হয়। থাইল্যাণ্ড, ইন্দোনেশিয়া, মালয়েশিয়া এসব দেশেও যে তীব্র অসমতা বিরাজ করছে, তা স্রেফ সর্বশেষ গিনি ইনডেক্সের দিকে তাকালেও জানতে পারতেন! বাংলাদেশের গিনি ইনডেক্স যেখানে ৩২.৪, সেখানে থাইল্যাণ্ডের ৪৪.৫, মালয়েশিয়ার ৪৬.২, ইন্দোনেশিয়ার ৩৬.৮। বিস্তারিত বলতে চাইছি না বলে কেবল গিনি ইনডেক্স দেখালাম, আগ্রহীরা নেটে সার্চ দিলেই এসব দেশের রাষ্ট্র পরিকল্পনা, ধনীদের সুযোগ সুবিধা আর গরীবদের হাল হকিকত, সেখানে বেকারত্বের হার, বেকার-দুস্থ জনগোষ্ঠীর জন্যে রাষ্ট্রীয় সুযোগ সুবিধা, কৃষকদের অবস্থা, শ্রমিকদের অবস্থা, তাদের আন্দোলন ইত্যাদি- এগুলো খুঁজে পাবেন! এরপরে রম্বস আকৃতির মডেলের যে আলাপ আছে, সেখানকার মহাগলদ হচ্ছে, সংখ্যাধিক্যের ভিত্তিতে মধ্যবিত্তকেন্দ্রিক রাষ্ট্র পরিকল্পনা সাজানোর কথা বলা হয়েছে। প্রবন্ধটি থেকে কপি করছিঃ "ইউটিউবে এই সব দেশের নির্বাচনী প্রচারণাগুলো দেখুন। দেখবেন সকল প্রার্থীই বলছেন মধ্যবিত্তের পকেটের টাকা যেন খোয়া না যায়, অপচয় না হয়, চিকিৎসা-শিক্ষা-বাসস্থান সেবার মান যাতে অনুন্নত না হয়ে আরো উন্নত হয় তার জন্য এই করব সেই করব ইত্যাদি। “মধ্যবিত্ত” শব্দটি কতবার উচ্চারিত হয় গুনে রাখুন"। দুঃখের বিষয় হচ্ছে, ৫ বছর ধরে নেদারল্যাণ্ডে থেকে নেদারল্যাণ্ড, ফ্রান্স, জার্মানি, ইউকে সহ বিভিন্ন দেশের নির্বাচনকে কাছ থেকে অনুসরণ করার অভিজ্ঞতা থেকে বলতে পারি, বিভিন্ন দলের নির্বাচনী বক্তব্যে মধ্যবিত্তের আলাপ কোথাও পাইনি (লেখক এরকম কিছু নির্বাচনী প্রচারণার ভিডিও'র লিংক দিলে ভালো হয়)! এরা জনগণ বা পাবলিকের কথা বলে, নাগরিক বা সিটিজেনের কথা বলে। আর, প্রগ্রেসিভ দলগুলোর ইস্যুর মধ্যে সবচেয়ে গরীব ও ক্ষমতাহীন যারা, তাদের নানারকম সুযোগ সুবিধার কথা চলে আসতে দেখেছি। বেকারের সংখ্যা ও বেকার ভাতা একটি বড় ইস্যু, বৃদ্ধদের নানা রকম সুযোগ সুবিধা বড় ইস্যু, মাইগ্রান্টরা বড় ইস্যু। সংখ্যার দিক দিয়া এদের কারোরই আধিক্য নেই। বস্তুত, এই যে সংখ্যাধিক্যকে প্রাধান্য দিয়ে রাষ্ট্র পরিকল্পনা বানানোর যে প্রস্তাবনা, সেটিকে গোটা প্রগতিশীল দুনিয়াই চরম প্রতিক্রিয়াশীল প্রস্তাবনা হিসেবে দেখে। জাতিসংঘের বিভিন্ন মানবাধিকার সনদগুলো পড়লেও জানবেন ও বুঝবেন, সংখ্যাধিক্য নয়, বরং মাইনরিটিজ, প্রান্তিক, ক্ষমতাহীনকেই সর্বাগ্রে গুরুত্ব দিয়ে যাবতীয় মানবাধিকারের সনদগুলো রচিত। ফলে, রম্বস দেশগুলোর ক্ষেত্রেও মধ্যবিত্ত নয়, দরিদ্ররা বেশি গুরুত্ব পাবে, কেননা তারা অধিক সুবিধা বঞ্চিত, ক্ষমতাহীন ও প্রান্তিক। একটি ছবি দিয়ে ব্যাপারটি সচারচর বুঝানো হয়। একটি ৫ ফুট দেয়ালের ওপারে মজার দৃশ্য দেখার চেস্টা করছে তিন বাচ্চা, যাদের উচ্চতা সাড়ে ৫ ফুট, সাড়ে ৪ ফুট ও সাড়ে ৩ ফুট। যে বাচ্চার উচ্চতা সাড়ে ৩ ফুট, তার জন্যে ২ ফুট উচ্চতার টুল লাগবে, যার উচ্চতা সাড়ে ৪ ফুট তার লাগবে ১ ফুট উচ্চতার টুল, আর সাড়ে ৫ ফুট উচ্চতা, তার কোন টুলের দরকার পড়বে না। রাষ্ট্র পরিকল্পনার ক্ষেত্রেও কার সংখ্যা কম বা বেশি, সেটি কোন বিবেচ্য নয়, কাদের জন্যে কি পরিমাণ রাষ্ট্রের এসিস্টেন্স দরকার তাই হচ্ছে মূল বিবেচ্য। নেদারল্যাণ্ড, নরওয়ে, সুইডেন, জার্মানি, ফিনল্যাণ্ড, কানাডা- এসব দেশের রাষ্ট্র পরিকল্পনার অনেকখানি (পুরাটা না) এই নীতিতে তৈরি। আয় যার সবচেয়ে কম, তাকে ট্যাক্স সবচেয়ে কম দিতে হবে, যার আয় সবচেয়ে বেশি, ট্যাক্স তাকে সবচেয়ে বেশি দিতে হবে, আবার উল্টো দিকে রাষ্ট্রীয় ব্যয়ের ক্ষেত্রে, সোশাল বেনিফিট সেই সবচেয়ে বেশি পাবে যার আয় সবচেয়ে কম, যার আয় বেশি সোশাল বেনিফিট সে কম পেতে পেতে একটা নির্দিষ্ট আয়ের বেশি হলে তারা কোন সোশাল বেনিফিট পাবে না। ফলে, মাঝের যারা আছে, মানে মধ্যবিত্ত যারা, তারা সবচেয়ে বেশি না, প্রান্তের জনগোষ্ঠীই সবচেয়ে বেশি এসিসটেন্স পাবে। এটিই হচ্ছে, মোটাদাগে নীতিগত জায়গা, যদিও ধনিক শ্রেণির জন্যেও নানান হিডেন বেনিফিটের ব্যাপার স্যাপার আছে, যেগুলো অন্য সময়ে আলোচনা করা যেতে পারে। তবে, এই মধ্যবিত্তকেন্দ্রিক রাষ্ট্র পরিকল্পনার দেশগুলোর তালিকায় আমেরিকার নাম উল্লেখ হাস্যকর! আমেরিকার যেকোন প্লান পরিকল্পনায় সেখানকার ধনিক শ্রেণীর জন্যে যেমন প্রণোদনা, বেইল আউট, সুযোগ সুবিধা থাকে, এই রাষ্ট্র শুধু নিজের দেশের গরীবদের না, গোটা দুনিয়ার গরিবদের সুষে ছ্যাবড়া বানায়, সেখানে আমেরিকাকে মধ্যবিত্তকেন্দ্রিক দেশের উদাহরণ হিসেবে উপস্থাপন করাটা বুদ্ধিবৃত্তিক অসাধুতা ছাড়া কিছুই মনে হয় না। আবারো বলছি, সংখ্যাধিক্যের ভিত্তিতে রাষ্ট্রের পরিকল্পনা সাজানোর প্রস্তাবনাটা প্রতিক্রিয়াশীল একটা প্রস্তাবনা। দুনিয়ার যাবতীয় অন্যায়, নিপীড়ন, জুলুম করা হয়েছে এমন প্রস্তাবনার ভিত্তিতে। ধর্মীয় সংখ্যাগরিষ্ঠরা, জাতিগত সংখ্যাগরিষ্ঠরা, বর্ণগত সংখ্যাগরিষ্ঠরা, মতাদর্শগত সংখ্যাগরিষ্ঠরা, এমনকি গণতান্ত্রিক ব্যবস্থায় রাজনৈতিক সংখ্যাগরিষ্ঠরাও ক্ষমতা কাজে লাগিয়ে সংখ্যালঘুদের উপরে যুগে যুগে নির্যাতন-নিপীড়ন চালিয়েছে, একেবারে নিশ্চিহ্ন করতে চেস্টা করেছে। ফলে, এরকম প্রতিক্রিয়াশীল প্রস্তাবনাকে চিহ্নিত করা ও প্রত্যাখান করা খুব জরুরী। সংক্ষেপে আলোচনা করতে চাওয়ার পরেও অনেক বড় করে লিখে ফেলেছি। সময় পেলে দ্বিতীয় মহাগলদ নিয়ে লেখার চেস্টা করবো! 
///একটা হচ্ছে ক্ষমতার সাথে জনগণের দ্বন্দ্ব। আরেকটা হচ্ছে জনগণের নিজেদের মধ্যে দ্বন্দ্ব। জনগণের নিজেদের মধ্যে দ্বন্দ্ব যা জনগণের স্বার্থের বিরুদ্ধেই যায়, সেই দ্বন্দ্ব সাধারণত কৃত্রিম, ম্যানুপুলেটেড। জনগণের নিজেদের মধ্যকার এইসব দ্বন্দ কমানো বা মনিমিাইজ করা না গেলে গণআন্দোলন শক্তিশালী করা যায় না।/// প্রথমত, জনগণ থাইকা ক্ষমতা জিনিসটা আসমান দূরত্বে অবস্থিত না, কিংবা এইটা খালি গণভবনে, সেনানিবাসে বা থানা-পুলিশে অবস্থান করে না, জনগণের মাঝেও থরে থরে ক্ষমতার স্তর বিন্যাস ঘটে ... ফলে, পুরা জনগণ একটা সমসত্ব বডি হিসাবে এক্সটারনাল ক্ষমতা বডির সাথে ফাইটে লিপ্ত হইবে- এই আশা বা সম্ভাবনা ক্ষীণ! ক্ষমতা টিকাইয়া রাখার সবচাইতে বড় অস্ত্রই হইলো জনগণের মধ্যে থাইকা সম্মতি উৎপাদন। ফলে, জনগণের মধ্যে বিভাজন বাদ দিয়া সেই সম্মতিরে চ্যালেঞ্জ করবেন কেমনে? দ্বিতীয়ত, রাষ্ট্র যখন উন্নয়নের কথা বইলা জনগণরে ধোকা দেয়, তখন সেই ধোকায় যেই জনগণ উন্নয়নপন্থী হইয়া পরিবেশ ধ্বংসের পক্ষে যুক্তি করে, তার বিরুদ্ধে খাড়াইয়া পরিবেশ বাঁচানোর কথা কইলে- যেই বিভাজন হয়, সেইটা বাদ দিয়া পরিবেশ রক্ষার উপায় কি? পরিবেশপন্থী না হইলে এই ক্ষেত্রে রাষ্ট্রের ক্ষমতারে চ্যালেঞ্জ জানানো যাইবেক? মানে, এইখানে কি ক্ষমতার সাথে দ্বন্দ্ব নাই? কিংবা জনগণের যেই অংশ উন্নয়নপন্থী হইয়া আওয়ামীলীগ সরকারের ফ্যাসিবাদের পক্ষে খাড়ায়, গণতন্ত্রের বিনিময়ে উন্নয়নের তত্ত্ব ফেরি করে- সেইটার বিরুদ্ধে কওয়া যাইবেক? তখন উন্নয়নপন্থীর বিরুদ্ধে গণতন্ত্রপন্থী হওয়া গেলে- একইভাবে উন্নয়নপন্থীর বিরুদ্ধে পরিবেশপন্থী বা পরিবেশবাদী হইতে অসুবিধা কোথায়? তৃতীয়ত, ক্ষমতাধর আর ক্ষমতাহীনের দ্বন্দ্ব তো শুধু রাষ্ট্র বনাম জনগণেই বিরাজ করে না, বরং জনগণের মাঝেও লিঙ্গগত, শ্রেণীগত, জাতিগত, ধর্মগত- নানান ফর্মে বিরাজ করে! সেইসব বৈষম্য, ক্ষমতাধরের ক্ষমতাহীনের উপরে নানান ধরণের নিপীড়নের বিরুদ্ধে কথা না কইয়া, খালি রাষ্ট্ররে দেখাইলে, রাষ্ট্রের ক্ষমতার চর্চা বন্ধ করা সম্ভব? নারীর উপরে পুরুষের ক্ষমতার চর্চা, কিংবা আদিবাসীর উপরে বাঙালির ক্ষমতার চর্চার বিরুদ্ধে না খাড়াইলে- কেমনে রাষ্ট্রের মেরামত হইবে? কি মেরামত হইবে? চতুর্থত, বৃটিশরা হিন্দু-মুসলিমে ডিভাইড কইরা যেমনে রুল করছিলো, সেইটার সাথে কোনভাবেই কি কাদিয়ানি-অ-কাদিয়ানি, পরিবেশবাদী-উন্নয়নপন্থী, আদিবাসী-বাঙালি, নারীবাদী-পুরুষতন্ত্রী এইসব বিভাজনের কোনরকম তুলনা চলে? বৃটিশ রাজ নিজে ছিল খৃস্টান, এইখানকার মিলেমিশে থাকা ক্ষমতাহীন হিন্দু আর ক্ষমতাহীন মুসলিমের মাঝে কাইজা লাগাইয়া তারা শ্রেষ্ঠ হইতে চাইছে, রুল করবার চাইছে; কিন্তু, আজকে? বাংলাদেশ রাষ্ট্র নিজে- বাঙালির রাষ্ট্র, সে আদিবাসীদের ধরে পিটে মারে। বাংলাদেশ রাষ্ট্র নিজে মুসলমান, সে কাদিয়ানিরে মারে, হিন্দুরে মারে, হিন্দু বাড়ি পোড়ায়। বাংলাদেশ রাষ্ট্র নিজে উন্নয়নের ধোকা দিয়া পরিবেশ ধ্বংস করে! বৃটিশরা এইখানে আইসা যদি জোর করে অধিবাসীদের খৃস্টান বানাইতো, তারপরে এইখানকার খৃস্টানরা যদি রাষ্ট্রীয় ক্ষমতা ব্যবহার কইরা হিন্দু বা মুসলমানদের নিধন করতো- আপনেরা কি সেইটারে হিন্দু বনাম খৃস্টান কিংবা মুসলমান বনাম খৃস্টান ডিভাইড এণ্ড রুল কইতেন? ///জনগণের মধ্যকার বিভেদ এর কথা বলা হচ্ছে। ডিভাইড এণ্ড রুল। এটা না বোঝার তো কারণ দেখি না। কৃষকের সংকট, শ্রমিকের সংকট, লবণচাষীর সংকট এক না। কিন্তু তারা এক সাথে হয়ে বৃটিশের লগে লড়াই দেবে না?/// পঞ্চমত, জনগণের মধ্যে বৈষম্য জারি থাকবো, আর বিভেদ, বিভাজন থাকবো না- কি আজিব কথা কন আপনেরা! কৃষক, শ্রমিক আর লবনচাষী একলগে বৃটিশের বিরুদ্ধে কেন লড়াই দিবে না? তাগো নিজেগো ভিতর কি কোন কাজিয়া আছিলো? তাদের কেউ কি বৃটিশের তাঁবেদার হইয়া অন্যদের উপরে ক্ষমতার চর্চা চালাইছিলো? কিন্তু আপনি যদি কন চিরস্থায়ী বন্দোবস্তে কৃষকদের শোষণ করা বৃটিশদের তাঁবেদার জমিদার আর কৃষককে একলগে বৃটিশের বিরুদ্ধে লড়াই করবার লাগবে বলে, এখন কৃষক বনাম জমিদার বিভাজন স্টপ করোন লাগবো, সেইটা হবে? আপনি যদি কন, চা বাগানের লাট বাহাদুর উপাধি পাওয়া এদেশীয় মালিক আর শ্রমিক এক লগে বৃটিশ তাড়াও আন্দোলন করবে, তার লাইগা সেই মালিকগো শোষণের বিরুদ্ধে বা শ্রমিকগো নানান দাবিদাওয়া নিয়া লড়াই করবার লাগলে, বৃটিশগো বিরুদ্ধে সংগ্রাম দুর্বল হইবো, তাই এই সব বিভেদ-বিভাজন বাদ দেওন লাগবো, তাইলে হবে? একইভাবে, আমারে বুঝান- আজকে উন্নয়নপন্থী কারা? তাগো বিরুদ্ধে আমি সুন্দরবনের পক্ষে কাজিয়া করবো না, কারণ তাগো সাথে ঐক্য কইরা রাষ্ট্ররে ফেলায় দিতে হইবেক? যারা উন্নয়নের ফেরিওয়ালা, যারা এই রাষ্ট্ররেই লেজিমেট করবার চায়, হয় নিজেরা ধোকা খাইয়া, নতুবা রাষ্ট্র হইতে সুবিধার কিংবা ক্ষমতার ভাগীদার হইয়া, তাদের পাইবেন- রাষ্ট্রের মেরামতের সেই সংগ্রামে? ///৩০ ভাগ বিদ্যুৎকেন্দ্র বইসা আছে, তবুও রামপাল-রূপপুর হৈতেছে। নদীনালা শেষ। বছরে লক্ষ কোটি টাকা পাচার। জনগণ এইগুলা জানে। করোনা আরও খোলাসা করছে। সব কিছুর মূলে জুলুমের শাসন এইটা জনগণ জানে। এই জনগণকে জিততে হলে অর্জূনের মত একটা জায়গায় নজর আবদ্ধ রাখতে হবে। যেটা হলে পরে ৮০ ভাগ সমস্যা সমাধান হয়।/// ষষ্ঠত, রামপাল-রূপপুর হৈতেছে, নদীনালা শেষ, লক্ষ কোটি পাচার হয়- এইসব যেই জনগণ জানে, তার চাইতেও বেশি করে জানে এই সরকার, এই রাষ্ট্র একটা নিপীড়ক রাষ্ট্র। আর এইটা জানে কেমনে? রাষ্ট্রের সমস্তরকম জনগণ বিরোধী পদক্ষেপ দিয়া সরকার, রাষ্ট্র যে কতখানি নিপীড়ক, কতবড় জালেম- সেইটা বেশি কইরা মূর্ত হয়! নচেত আর সব বাদ দিয়া আপনি যদি খালি "মূল" নিয়া ঐক্যবদ্ধ করবার চান, যতই চেচান এই রাষ্ট্র একটা জালিম, এই রাষ্ট্র নিপীড়ক- সবই বিমূর্ত ঠেকবো! এমনকি, সেই ব্যাপারেও জনগণের মাঝে রাষ্ট্র কিছু অনুগত বাইর কইরা ফেলবো, কেননা রাষ্ট্র তার ক্ষমতা জারি রাখতে পারেই এইভাবে- সে জনগণের মাঝ থেকে কোন না কোন ফর্মে সম্মতি উৎপাদন কইরা ফেলে। ফলে, আপনে যখন জনগণরে ঐক্যবদ্ধ করবার চাইবেন এই রাষ্ট্র জালিম কইয়া, জনগণের কিছু অংশ আইসা কইবো, 'বিকল্প কই?', 'এইটাই তো মন্দের ভালো!', 'উন্নয়ন তো হইতেছে'! তখনও কি জনগণের মাঝে বিভাজন বাদ দিয়া ঐক্যের কথা কইবেন? সপ্তমত, মূলে সমাধান কইরা ফেলাইতে পারলেই ৮০ ভাগ সমস্যার সমাধান হইয়া যাইবো- এই চিন্তাটাই পুরা ইউটোপিয়া! আর, সব সমস্যা নিয়া কথা না কইয়া আপনেরা মূলেই যাইবার পারবেন না, এবং সেই সব সমস্যা নিয়া চুপ থাইকা শুধু একটা সরকাররে ফেলবার চাইলেই আপনাগো উপরেও জনগণ ভরসা পাইবো কেমনে? আপনে যেই রাষ্ট্র বানাইবেন, সেইখানে শ্রমিকগো স্বার্থ রক্ষা করবেন নাকি মালিকগো? আপনে যেই রাষ্ট্র বানাইবেন সেইখানে আদিবাসী জনগণের ভূমির অধিকার দিবেন, নাকি তাগো জায়গা জমি দখল করে রাখা বাঙালিগো পক্ষে থাকবেন? আপনে যেই রাষ্ট্র বানাইবেন, সেইখানে নারীর সমানাধিকার দিবেন? উত্তরাধিকার সম্পত্তি, কর্মক্ষেত্রে, সর্বক্ষেত্রে সিদ্ধান্ত গ্রহণে? নাকি এখন যেমনে চলতেছে সেই পুরুষতান্ত্রিক ব্যবস্থাই কন্টিনিউ করবেন? আপনে যেই রাষ্ট্র তৈরি করবেন, সেইখানে কাদিয়ানিগো জীবনের এবং মরার পরেও নিরাপত্তা দিবেন, নাকি তাগো অমুসলিম ঘোষণা কইরা রাষ্ট্র থেকে ক্লিনজিং অব্যাহত রাখবেন? এখন, এই সব ক্লিয়ার করবার চান না মানেই হইতেছে আপনে জানেন- তাতে কইরা একটা অংশের সমর্থন আপনে হারাইতে পারেন, আপনের গোজামিল দেয়া পপুলিস্ট রাজনীতিতে সবাইরে চান; আপনের শ্রমিকরে ঠকানো মুনাফার পাহাড় গড়া মালিকরেও দরকার- শ্রম শোষণে জর্জিরিত শ্রমিকরেও, আপনার ভূমি দখলকারি লুটেরা বাঙালিরেও দরকার, ভূমি হারানো আদিবাসীরেও, আপনার নারী নিপীড়ক পুরুষরেও দরকার, নিপীড়িত নারীরেও! সেই জন্যে এইসব বিভাজন বন্ধ করবার আহবান জানান! জনগণরে ঐক্যবদ্ধ করবার চান। কিন্তু যাবতীয় বৈষম্য টিকাইয়া রাইখা, যেই ঐক্যের কথা কইতেছেন সেইটা কাঁঠালের আমসত্ব ছাড়া কিছুই না! আর, এমনে কইরা যেই রাষ্ট্রটা বানাইবেন, সেইখানে অটোমেটিক ৮০ ভাগ সমস্যা দূর হইবো না, তখনো নতুন মোড়কে পুরান ক্ষমতার চর্চাগুলাই চালু করা ছাড়া উপায় থাকিবে না! অষ্টমত, এই চরম নিপীড়ক, ফ্যাসিস্ট রাষ্ট্ররে ফেলায় দেয়াটা জরুরী। রাষ্ট্র ক্ষমতায় ভারসাম্য আনতে, সেইখানে জনগণরে সম্পৃক্ত করতে- ইনস্টিটিউশনগুলার পরিবর্তন জরুরী। সেই হিসাবে আপনাগো আন্দোলন, আপনাগো কর্মসূচিরে সমর্থন জানাই। আপনারা যদি দশটা বিষয়ে দৃষ্টি না দিয়া খালি মূলেই থাকবার চান, মূল সমস্যা সমাধান কইরাই ৮০ ভাগ সমাধান করার প্রকল্পে আস্থা না থাকলেও, মূল সমস্যাটা দূর করার জরুরত যেহেতু বুঝি- সেহেতু মূল সমস্যা দূর করবার আপনাগো আন্দোলনে শামিল হইতে আমার কোন আপত্তি নাই। কিন্তু, দয়া কইরা আমাগো যাদের মূল সমস্যার পাশাপাশি অন্য সমস্যা নিয়াও মাথাব্যথা- তাদের বিরুদ্ধে খাড়াইয়েন না! একটা আদিবাসী গ্রাম যখন উজাড় কইরা তাগো ভিটেবাটি পুড়াইয়া, দখল নেয়া হয়, ঐ মুহুর্তে রাষ্ট্র কবে মেরামত হইবো, সেই আশায় না বইসা থাইকা- রাষ্ট্রের সুবিধাভোগী যেই অংশটা সামনে উপস্থিত, তাদের বিরুদ্ধে লড়াইটাই মুখ্য হইতে পারে; গার্মেন্টস যখন বেতন ভাতা দেয় না, বেতন ভাতা না দিয়াই ছাটাই করে, তখন ঐ সময়ে মালিকদের বিরুদ্ধে লড়াই করাটা জরুরী হইয়া দাঁড়ায়, রাষ্ট্র মেরামতের আন্দোলন তখন তাদের কাছে ঐ ন্যায্য মজুরি আর কাজের নিশ্চয়তার আন্দোলনের সমার্থক হইয়া যায়। পরিবেশ ধ্বংস কইরা যখন কয়লা বিদ্যুৎ প্রকল্পগুলা যখন হইতেছে, তখন আমার কাছে রাষ্ট্র মেরামতের আন্দোলন মানে এইসব তথাকথিত উন্নয়ন প্রকল্পের বিরুদ্ধে খাড়াইয়া যাওয়া। ফলে, আপনারা এইসব বাদ দিয়া মূলে আঘাত করতে চান ভালো- কিন্তু আর যত আন্দোলন আছে, সেইগুলারে বিভেদ বিভাজন হিসাবে প্লিজ আখ্যা দিয়েন না! সবাইরে ধন্যবাদ।
ইদানিং আইডিয়ালিজম (বা আইডিওলজি) বিরোধী আইডিয়ালিজম (বা আইডিওলজি) বেশ জনপ্রিয় হইতেছে, তত্ত্বকথা কপচানো যাবে না বলেই সিরিজ আকারে তত্ত্ব কপচানো হইতেছে, সেগুলা অনেকে গিলতেছেও। এনারা জনগণের মাঝে বিভেদ চান না, কিন্তু রাষ্ট্রের ফ্যাসিজমের বিরুদ্ধে লড়াই চান, রাষ্ট্রের ইন্সটিটিউশনকে ঠিক করতে চান, সংবিধান- আইন- কানুন ঠিক করতে চান। সেই চাওয়ার পক্ষে জনগণের মাঝে বিভেদ খুব ক্ষতিকর, জনগণরে বিভক্ত করলে শাসকগোষ্ঠী জাকিয়ে বসতে পারে, তাই বিভেদ খুব ক্ষতিকর। এনারা এইরকম বিভেদ পরিহার করতে কইছেন। নারীবাদী বনাম পুরুষতন্ত্রী বিভেদ রাখা যাইবে না, আদিবাসী বনাম বাঙালি বিভেদ খুব খারাপ, পরিবেশবাদী বনাম উন্নয়নপন্থী বিভেদ জনগণের দৃষ্টি সরায়া দেয়! রাষ্ট্রের মাঝে সমস্ত রকম বৈষম্য থাকবে, বাট বিভেদ করা যাইবে না! খুব ভালা কথা! এই লাইনে এইরকম মেলা বিভেদের কথা কইছেন (যেমনঃ বাম বনাম ডান, নাস্তিক বনাম আস্তিক, কাদিয়ানী বনাম অ-কাদিয়ানী ইত্যাদি)! আমিও আরো কিছু বিভেদ বাইর করার চেস্টা করতেছি, দেখেন পছন্দ হয় কি না ... রামপাল বিদ্যুৎ কেন্দ্রের বিরোধী বনাম রামপাল বিদ্যুৎ কেন্দ্র পক্ষ, রাষ্ট্রায়ত্ত শিল্পের পক্ষ বনাম বেসরকারিকরণের পক্ষ, শ্রমিক পক্ষ বনাম মালিক পক্ষ বা শ্রমিক অধিকার বনাম শ্রম শোষণ পক্ষ, গণতন্ত্র পন্থী বনাম উন্নয়ন পন্থী, সংবিধান বিরোধী বনাম সংবিধান পন্থী, ফ্যাসিবাদবিরোধী বনাম হাসিনাপন্থী, রাষ্ট্রবিরোধী বনাম রাষ্ট্রপন্থী ... ইত্যাদি
রাষ্ট্রায়ত্ত শিল্প প্রতিষ্ঠান রক্ষা, এদেরকে লাভজনক করা, শ্রমিকদের জন্যে চোখের পানি ফেলা- প্রভৃতির জন্যে বাংলাদেশের কোন আইনেই প্রধানমন্ত্রীর উপরে কোন রকম বাধ্যবাধকতা নাই। কিন্তু আমাদের প্রধানমন্ত্রীর উপরে আইনগত ভাবেই নীচের কাজগুলো করা বাধ্যতামূলকঃ * সরকারি শিল্প বা বাণিজ্যিক প্রতিষ্ঠান ও ইহার অব্যবহৃত জমি বা স্থাপনা অধিকতর উপযোগী অর্থনৈতিক কর্মকাণ্ডে ব্যবহারের জন্য- - হস্তান্তর বা বরাদ্দ প্রদানের লক্ষ্যে চিহ্নিতকরণ এবং বিধি দ্বারা নির্ধারিত পদ্ধতিতে যথাযথ ব্যবস্থা গ্রহণ; - দেশি-বিদেশি বিনিয়োগকারীকে বরাদ্দ প্রদান এবং ইহার আংশিক বা সম্পূর্ণ শেয়ার হস্তান্তর; - হস্তান্তর বা বরাদ্দ প্রদানের লক্ষ্যে বিধি দ্বারা নির্ধারিত পদ্ধতিতে মূল্যায়ন এবং এতদ্‌সংক্রান্ত প্রয়োজনীয় কার্যক্রম গ্রহণ; - হস্তান্তর বা বরাদ্দ প্রদান এবং বিনিয়োগ সম্পর্কিত নীতিমালা অধিকতর ফলপ্রসূ ও কার্যকর করিবার লক্ষ্যে প্রয়োজনীয় সমীক্ষা পরিচালনা করিয়া সরকারকে পরামর্শ প্রদান; - হস্তান্তর বা বরাদ্দ প্রদান সম্পর্কিত নীতিমালা বাস্তবায়নের সাফল্য মূল্যায়নপূর্বক প্রাপ্ত ফলাফল সম্পর্কে সরকারকে নিয়মিতভাবে অবহিতকরণ; - হস্তান্তর বা বরাদ্দ প্রদানের ক্ষেত্রে কোন প্রতিবন্ধকতা সৃষ্টি হইলে উহা দূরীকরণের জন্য যে কোন আইনগত বা প্রশাসনিক ব্যবস্থা গ্রহণ; - হস্তান্তর বা বরাদ্দ প্রদান সহজতর করিবার জন্য সরকারের সংশ্লিষ্ট মন্ত্রণালয় বা বিভাগকে প্রয়োজনীয় কার্যক্রম গ্রহণের জন্য পরামর্শ প্রদান। * হস্তান্তর বা বরাদ্দ প্রদানকৃত সরকারি শিল্প বা বাণিজ্যিক প্রতিষ্ঠানসমূহের কাজের অগ্রগতি মূল্যায়ন, পরিবীক্ষণ ও পর্যালোচনাপূর্বক সরকারকে নিয়মিতভাবে অবহিতকরণ; * বিনিয়োগের প্রয়োজনীয়তা, উপযোগিতা ও সুফল সম্পর্কে গবেষণা পরিচালনা ও তদ্‌সম্পর্কে জনসাধারণকে অবহিতকরণ; ফলে, রাষ্ট্রায়ত্ত পাটকলগুলো সব বন্ধ করে দিয়ে প্রধানমন্ত্রী আইনসিদ্ধ কাজ করেছেন। ১৯৯৩ সালের প্রাইভেটাইজেশন বোর্ড ২০০০ সালে পাল্টে হয় প্রাইভেটাইজেশন কমিশন, সেটি ১৯৮৯ সালে এরশাদের হাতে গড়া বিনিয়োগ বোর্ডের সাথে ২০১৬ সালে একীভূত হয়ে যে বাংলাদেশ বিনিয়োগ উন্নয়ন কর্তৃপক্ষ গঠিত হয়, সেটার গভর্নিং বডির চেয়ারপার্সন হিসেবে রাষ্ট্রায়ত্ত শিল্প প্রতিষ্ঠানগুলো বেসরকারিকরণ করার গুরুদায়িত্বই তিনি পালন করে যাচ্ছেন! [সূত্রঃ বাংলাদেশ বিনিয়োগ উন্নয়ন কর্তৃপক্ষ আইন, ২০১৬]
"চোর ধরেই যেন আমরা চোর হয়ে যাচ্ছি" = "চোর হয়েই কেন আমরা চোর ধরতে যাচ্ছি" - প্রমশেহা
আমি কথা বলাবলিতে একেবারে অস্বচ্ছন্দ্য। লেখালেখিটা কেমন পারি - তা জানি না, কিন্তু মনের ভাব নিজের খুশিমত খুলে ধরতে পারি ও এই স্বাধীনতাটা আমি উপভোগও করি। যখন যেভাবে, যে স্টাইলে ইচ্ছে- সেভাবে লেখা সম্ভব, কিন্তু বলা নয়। আমার চিন্তা করার জন্যে সময় লাগে, চিন্তা করতে আমার ভালো লাগে বলেই শুধু নয়, চিন্তা করতে করতেই একটা চিন্তাকে ক্রমাগত গুছিয়ে আনতে পারি। ফলে, কথা বলার সময়ে আমি বারেবারে আটকে যাই। লেখতে গেলেও অনেকবার আটকে যাই, থেমে মাঝে মধ্যে একটু পায়চারি করলাম বা একটা মুভি দেখে এসে আবার লিখতে বসলাম, কিংবা দেখা গেলো- আগের যতখানি লিখেছিলাম, পুরোটা কেটে দিয়ে নতুন করে লেখা শুরু করলাম বা করলাম না, কিন্তু বলার ক্ষেত্রে তো এরকমটা সম্ভব নয়। অন্তত, সরাসরি বলার ক্ষেত্রে তো নয়ই। ফেসবুকে একটা পোস্ট দেয়ার পরে- বানান, ভাষাগত ভুলগুলোই শুধু শুধরে নিতে পারি, তা নয়- অনেকক্ষেত্রে নিজের লেখাটাই পড়ার পরে মনে হয়েছে- কোন একটা জায়গায় অসম্পূর্ণতা রয়েছে, অসংলগ্নতা রয়েছে, কিংবা ভুল রয়েছে, সে জায়গাগুলোও শুধরে নেয়া যায়। সরাসরি আলাপে যা বলেছি, সেগুলোতে বাক্যগঠনগত, ভাষাগত, উচ্চারণগত সমস্যাগুলো যেমন নিজের কানে বাজতে থাকে, তেমনি অনেকসময়ই মনে হয়, গুরুত্বপূর্ণ অনেক কথাই বাদ পড়ে গিয়েছে। কিন্তু, আফসোস, ফেসবুকের বা ব্লগের একটা লেখায় ঢুকে যেমন এডিট অপশনে ক্লিক করে, মনের মত পাল্টে ফেলা যায়, সেই বলে ফেলা কথায় কোন কিছু পাল্টানো, বিয়োজন বা সংযোজন করার উপায় নেই। এছাড়া, পাঠকের উদ্দেশ্যে যখন লেখছি- তখন কোন ভয়ডর, কাপাকাপি কিছুই হয় না, কিন্তু আমি কথা বলছি আর একদল মানুষ সেটা শুনছে ও দেখছে, পুরো ব্যাপারটাই মারাত্মক ভীতিকর। ক্যামেরার সামনে দাঁড়িয়ে কিছু বলতে সবারই নাকি ঘাম ছুটে, সেখানে আমার তো ক্যামেরারও দরকার হয় না! একটি লাইভ আলোচনার জন্যে যেরকম মানসিকভাবে ব্যস্ত ও প্রস্তুত হতে হয়, তাতে অন্য দশটা কাজ ব্যহত হয়! কোন টপিকে লেখার সময়ও আমি মানসিকভাবে নিবিড়ভাবে যুক্ত হয়ে যাই অন্যদিকে খেয়াল থাকে না, কিন্তু লাইভ আলাপের ক্ষেত্রে এটি কেবল বলার সময়েই নয়, তার আগের কয়েকদিন এমন অবস্থাটা চলতে থাকে, মনে মনে ভাবতে থাকি- কি বলবো, কিভাবে বলবো, ইত্যাদি। আমার কথ্য ভাষাটা নিয়েও আমি বেশ ধন্দে থাকি। বগুড়া, দিনাজপুর, নীলফামারী, ঢাকাইয়া- এই চার আঞ্চলিক ভাষার সাথে পরিচিতি থাকলেও কোনটাতেই কখনও পারদর্শিতা গড়ে উঠেনি, বাসায় একরকম প্রমিত ভাষার অনুশীলন ছিল, কিন্তু সেটাও পুরোপুরি যে বইয়ের ভাষা তাও না। এরপরে ঢাকায় থাকতে থাকতে কথার মাঝে খাইছি, দেখছি, খাইতাম, যাইতাম, খামু, দামু- সব ঢুকে একাকার হওয়া ভাষা হয়েছে। সরাসরি আলাপে কথা বলার সময়ে এটাও বড় সমস্যা, কিভাবে বলবো? কখনো বলছি, অমুক এই খেয়েছে, কখনোবা বলছি, এই খাইছে। এমনকি কখনো বলে ফেলছি, 'তিনি ... করবে', কিংবা আগের বাক্যে 'অমুক ... গিয়েছেন/ এসেছেন/ হয়েছেন' বলে পরের বাক্যেই বলছি 'সে ... করে'! এর বাইরে আছে, ইংরেজি শব্দ পরিহারের বিষয়টি। যখন কারো দুই মিনিট আলাপে ১০ টা ইংরেজি শব্দ শুনি, খুবই বিরক্ত হই, অথচ নিজে কথা বলার সময়েও ইংরেজি পরিহার করতে গিয়ে অনেকসময়ই তাৎক্ষণিকভাবে যুৎসই শব্দ খুঁজে পাই না। লেখাজোখার ক্ষেত্রে এমন কোন সমস্যা নাই, যেকোন ভাষারীতিতে লেখা যায়, এমনকি খাইবাম, যাইবাম লেখলেও সেটা একরকমের স্টাইল হয়ে দাঁড়ায়। লেখার মাঝে ইংরেজির আধিক্য কমিয়ে ফেলাও সহজ, যেহেতু লেখার সময়ে যথেষ্ট সময় পাওয়া যাচ্ছে। তাছাড়া, ঘনঘন লাইভে আসার ভিতরে একরকম নার্সিজমের বিষয়ও আছে। ফেসবুক জিনিসটাই নার্সিজমের কারখানা, এর লাইক- শেয়ার - ফলোয়ার- এই পুরো আয়োজনের মাঝেই এই ব্যাপারটা থাকে! সবমিলে এত কথা বললাম, ফেসবুক লাইভ, আলাপ, টকশো- এসবে আর যাবো না, এই সিদ্ধান্ত জানানোর জন্যে। ফেসবুক থেকেও বের হয়ে আসার উপায় খুঁজছি, হয়তো আরো কিছুটা সময় লাগবে- হাতের কিছু কাজ শেষ করার জন্যে। কিন্তু, আর কোন লাইভ আলাপ, টকশোর মধ্যে আমি নাই- এটাই চুড়ান্ত! এক বন্ধুর পরামর্শ মোতাবেক, লাইভ আলোচনার যেকোন অনুরোধ সম্বলিত মেসেজ এখন থেকে আনসিন রাখা হবে ... (ঘোষণা শেষ :))
বাংলা ভাষার প্রমিতকরণ ও উপনিবেশায়ন। ঢাকা বিশ্ববিদ্যালয়ের বাংলা বিভাগের সহযোগী অধ্যাপক মোহাম্মদ আজমের এই আলোচনাটা খুবই গুরুত্বপূর্ণ, আজকে বাংলা ভাষাকে বুঝা ও একই সাথে বাংলা একাডেমিকেও বুঝার জন্যে ...
এই নিউজে কত স্বস্তি পাই, কত খুশি লাগে  ... দিদারকে যখন গ্রেফতার দেখালো, তখনও মেলা স্বস্তি পেয়েছিলাম ...
এই লেখাটা লিখেছিলাম ১২ বছর আগে। ২০০৮ সালে। আওয়ামীলীগ তখনো ক্ষমতায় আসেনি। বিরাষ্ট্রীয়করণের গল্পটা ঐ আমলেই কতটা ভয়ানক ছিল, সেটা বুঝতে পারবেন, সেই ধারাবাহিকতায় আজকের আওয়ামী ফ্যাসিস্ট সরকার সব শেষ করে দিলো। ২০০৮ সালের নির্বাচনে আওয়ামীলীগের অসংখ্য মিথ্যা প্রতিশ্রুতির একটা ছিল- পাট খাতকে লাভজনক করবে। আজকে এসে বুঝতেই পারছেন, কার বা কাদের জন্যে এই লাভ ... ফ্যাসিবাদ বিরোধীর মুখোশ পরা বিএনপি-জামাতের ভণ্ডগুলো যারা শেখ হাসিনার মতই পাটশ্রমিকদের জন্যে মায়াকান্না করে, ইনিয়ে বিনিয়ে আদমজী বন্ধের সিদ্ধান্তকে গ্লোরিফাই করছেন, নানান মিথ্যার ফুলঝুরি ছুটিয়ে, এবং আমার প্রগতিশীল পরিচিত বন্ধুদের কেউ কেউ সেইসব নোংরা, মিথ্যা, বায়াসড লেখাজোখা দেদারসে প্রচারও করে যাচ্ছেন, তাদের জন্যেই আর্কাইভ ঘেটে পুরান লেখাটা বাইর করলাম ... ! বাম চুলকানি থাকা লোকজনের ইতিহাস জানার দরকার হয় না, ফলে ৭৫ পূর্ব সময়ে রাষ্ট্রীয়করণের নামে যে লুটপাট শুরু হয়েছিলো তার বিরুদ্ধে বিভিন্ন বাম দলের অবস্থান, বক্তব্য ও আন্দোলন সংগ্রাম চোখ পড়বেই না (ঘুরেফিরে বাকশালে বিলীন হওয়া সিপিবিকে সমগ্র বাম হিসাবে দেখানো গেলে প্রোপাগাণ্ডাটা মজবুত হয়)! তা নাই পড়তে পারে, কিন্তু এতটুকু কমনসেন্সও কি তাদের হবে না যে, শাসকগোষ্ঠীতে থাকা ক্ষমতাধর যে হোতা আর শাসনক্ষমতার বাইরে দুর্বল, ক্ষমতাহীন যে প্রতিবাদহীন (যদিও প্রকৃতপক্ষে প্রতিবাদহীন ছিল না) - উভয়ের অপরাধ এক পাল্লায় মাপা যায় না?
ব্যাকপেইনের সমস্যার জন্যে বাংলাদেশ-নেদারল্যাণ্ড দু'দেশেই মাঝেমধ্যে চিকিৎসকের শরনাপন্ন হতে হয়েছে। এই সমস্যা নিয়ে নেদারল্যাণ্ডের হাউজ আর্টসেন প্রাক্টাইকের (স্থানীয় চিকিৎসকের কেন্দ্র) কাছে যাওয়ার এক পর্যায়ে প্রচণ্ড বিরক্ত ছিলাম। হাউজ আর্টস (হোম ডাক্তার বা স্থানীয় চিকিৎসক) ঘুরেফিরে পেইন কিলার বাদে কিছুই দিতেন না, আর রেস্টে থাকতে বলতেন! এই মেডিসিনের ডাক্তার কিভাবে স্পেশালাইজড সমস্যার চিকিৎসা করবেন, কিভাবে একজন স্পেশালিস্টের কাছে যাওয়া সম্ভব! - এসবকিছু নিয়ে প্রচণ্ড ব্যতিব্যস্ত ও বিরক্ত ছিলাম, নেদারল্যাণ্ডের অত্যাধুনিক চিকিৎসা ব্যবস্থাকে মনে হচ্ছিলো, সবচাইতে ফাঁপা আর বাজে একটা ব্যবস্থা। বাংলাদেশ, ভারত, থাইল্যাণ্ডসহ এশিয়ার দেশগুলোতে নিজের ইচ্ছে মত স্পেশালিস্ট পছন্দ করে সরাসরি এপোয়েন্টমেন্ট নিয়ে চিকিৎসা নিতে অভ্যস্থ যারা, তাদের কাছে- নেদারল্যাণ্ড, জার্মানি, নরওয়ের এমন ঘুরেফিরে হাউজ আর্টস বা জেনারেল প্রাক্টিশনারের কাছ থেকে যেকোন চিকিৎসার সূত্রপাত- এমন চিকিৎসা ব্যবস্থা বুঝতে ও হজম করতে বেশ কষ্টই হবে! যাই হোক, আমার সেই অভিজ্ঞতাটা আরেকটু বিস্তারিত বলি ... ২০১৮ এর মাঝামাঝিতে এই পুরাতন ব্যাকপেইনের সমস্যাটা মনে হলো, আগের চাইতেও বেশি, এবং ব্যাথাটা ডান দিকে নেমে যাচ্ছে। বাংলাদেশে থাকতেই এমন সমস্যায় বছরে এক-দুইবার অর্থোপেডিক্স কিংবা নিউরোমেডিসিন এর ডাক্তারের কাছে যেতাম, তারা বেশ কিছু ওষুধ দিতেন আর কয়েকটা ব্যায়াম শিখিয়ে দিতেন, বাসায় রেস্ট নিতাম। আবার ঠিক হয়ে যেত। ২০১৮ সালে যখন ব্যাথাটা আগের চাইতে একটু বেশি মনে হলো, হাউজ আর্টসের কাছে গেলাম, প্রথম দফায় পেইন কিলার দিলেন আর রেস্টে থেকে দেখতে বললেন। কয়েকদিন পরে কিছুটা ভালো হলো, কিন্তু পুরো ভালো হলো না। মাসখানেক পরে আবার ব্যাথা খুব বাড়লো। আবার গেলাম হাউজ আর্টসের কাছে, আবার পেইন কিলার দিলেন। এবারে লাভ হলো না, ব্যাথার চোটে সপ্তাহ পরে আগে আবার গেলাম। বললাম, পেইন কিলারে তো লাভ হচ্ছে না, সমস্যার সমাধান দরকার, পেইন কিলার খেলে তো শুধু নির্দিষ্ট সময়ের জন্যে ব্যাথাটা কম অনুভূত হচ্ছে। এত কথা, এত অভাব অভিযোগের পরেও হাউজ আর্টস আলাদা কোন ওষুধ দিলেন না, কেবল আগের পেইন কিলারে ব্যাথাও বেশি কমছে না- এই কথা শুনে পেইন কিলারটা পাল্টে একটু শক্তিশালী পেইন কিলার দিলেন! একজন স্পেশালিস্টের কাছে যে আমার ট্রিটমেন্ট শুরু করা দরকার, সেইদিকে তার কোন ভ্রুক্ষেপই ছিল না। তবে, একটা কাজ করলেন, আমাকে এক্সরে করতে পাঠালেন। অবাক ব্যাপার হচ্ছে, ডাক্তার এক্সরে করতে বললেন, আর আমি সাথে সাথে হাসপাতালে এক্সরে করতে চলে যাবো, নেদারল্যাণ্ডে ব্যাপারটা এমন না। শুধু জিজ্ঞেস করেছেন, কোন শহরের হাসপাতালে যাওয়া সুবিধাজনক হবে (আমাদের গ্রামের তিনটা শহরের সাথে বাস সংযোগ রয়েছে- ২৫-৪৫ মিনিট সময় লাগে, প্রাইভেট গাড়ি থাকলে চারটা শহর গ্রাম থেকে সর্বোচ্চ ২৫ মিনিটের দূরত্বে অবস্থিত), আমি একটা শহরের নাম বললাম, চিকিৎসক অনলাইনে সেই শহরের হাসপাতালে রিকুয়েস্ট পাঠালেন। তারপরে, আমার কাজ হচ্ছে বাসায় অপেক্ষা করা। কিছুদিন পরে হাসপাতাল থেকে একটা চিঠি এলো, সেখানে কত তারিখে, কতটার সময়ে এই এক্সরে করতে যাবো, সেটি উল্লেখ ছিল। সেদিন গিয়ে এক্সরে করে আসলাম। এতে আবার সপ্তাহ খানেক সময় গেল। কিন্তু আমার পুরোপুরি সুস্থ হওয়ার লক্ষণ নেই। পেইন কিলার খেয়ে সারাদিন বিছানায় শুয়ে থাকলে ব্যাথা কমে, কিন্তু আবার যখন এক্টিভ হতে যাই- ব্যাথা বেড়ে যায়। ভার্সিটির পড়াশুনায় ছেদ পড়ে যাচ্ছে, কিছু করতে পারছি, কিন্তু চিকিৎসারও কোন খবর নেই, চরম হতাশাজনক অবস্থা! এরপরে হাউজ আর্টসের কাছে গেলে তিনি আমার বিরক্তি, হতাশা দেখে বললেন- চাইলে আমি ফিজিওথেরাপি শুরু করতে পারি। সেদিন সবকিছু দেখে- এক্সরে রিপোর্ট, আমার সমস্যা দেখে- আবার এমআরআই করতে বললেন এবং মুখে জানালেন- তিনি আশংকা করছেন, আমার হার্নিয়া হতে পারে! ছোটবেলায় বন্ধুদের মাধ্যমে হার্নিয়া সম্পর্কে আমার একটা ভুল ধারণা ছিল- মনে করতাম এটা একটা যৌনরোগ (ক্যাডেট ভর্তি পরীক্ষা না কোথায় জানি মেডিকেল চেকাপ করে এসে বন্ধু জানিয়েছিলো, একদম পুরা নাঙ্গা করে, লিঙ্গের সামনে টোকা মারে, যদি কিছু বের হয় তাহলে হার্নিয়া! তখনই প্রথম এই রোগের নাম শুনেছিলাম, এবং মাথায় ব্যাপারটা এভাবেই ছিল)! তো, বাসায় এসে গুগল করে দেখি, হার্নিয়া হলো মেরুদণ্ডের একটা সমস্যা, কশেরুকার মাঝে যে লিকুইড থাকে, সেটা যখন ডিসপ্লেস হয়ে নার্ভের উপরে চাপ দেয়- সেটাই হচ্ছে হার্নিয়া। নেট থেকে যে জ্ঞান অর্জন করলাম, তাতে লক্ষণ, কারণ- সব মিলিয়ে আমারো মনে হলো, হার্নিয়া হওয়ার সম্ভাবনাই বেশি। কেননা, আমার ব্যাথাটা ডান দিকে মানে কোমর থেকে ডান পা বরাবর নেমে গিয়েছে, এটা হার্নিয়ার লক্ষণ। এছাড়া, ধুমপান, ওভার ওয়েট- এসবের জন্যে হার্নিয়ার সম্ভাবনাও বাড়ে- সেগুলোও আমার সাথে মিলে যায়। ফলে, আসলেই সমস্যাটা কি তা নিশ্চিত হওয়ার আগে ফিজিওথেরাপির কাছে না যাওয়ার সিদ্ধান্ত নিলাম। যাহোক, আবার হাসপাতাল থেকে চিঠি এলো, আবার সপ্তাহ খানেকের অপেক্ষার পরে এমআরআই করালাম, রিপোর্ট হাউজ আর্টসের কাছে এলো। সেখানে যাওয়ার পরে তিনি জানালেন, হ্যাঁ আমার হার্নিয়া হয়েছে। এর চিকিৎসা কি, কিভাবে সুস্থ হবো? তিনি এবারে আমাকে একজন নিউরোমেডিসিনের স্পেশালিস্টের কাছে রেফার করলেন। আগের মতই, আমার করার কিছু নেই, কবে কোন স্পেশালিস্টের কাছে যাবো, কোন কিছুই জানলাম না, কেবল বাসায় এসে হাসপাতালের চিঠির জন্যে অপেক্ষায় থাকা ছাড়া করার কিছু নেই। কয়েকদিন পরে প্রতীক্ষিত সেই চিঠি এলো। হাসপাতালের নিউরোমেডিসিনের একজন স্পেশালিস্ট আমাকে দেখতে চেয়েছেন। কিন্তু সেই এপোয়েন্টমেন্ট প্রায় একমাস পরে। প্রথম হাউজ আর্টসের কাছে যাওয়ার পরে প্রায় ৩-৪ মাস লেগে গিয়েছে, আমার যে হার্নিয়া হয়েছে- এইটুকু বের করতেই! সেটা সহ্য করেছি, কিন্তু সমস্যাটা জানার পরেও সমাধানের ব্যবস্থা শুরু হতে হতে আরো একমাস অপেক্ষা করতে হবে- এই ব্যাপারটা কোনভাবেই মানতে পারছিলাম না, পুরোই অসহ্য লাগছিলো। ডাচ পরিচিত অনেকের সাথে সেসময়ে কথা বলেছি, সিটি করপোরেশনের একজন পরিচিত লোক ছিলেন- খুব হেল্পফুল, তাকেও বলেছি, আমার ভার্সিটির প্রফেসর, প্রতিবেশি- এরকম অনেককেই জিজ্ঞেস করেছি, দ্রুত স্পেশালিস্টের কাছে যাওয়ার কোন উপায় আছে কি না। কেউ আসলে প্রশ্নটাই বুঝতে পারছিলো না, কেননা এই একমাসের মধ্যে আমি এপোয়েন্টমেন্ট পেয়েছি, তাদের কাছে এটাই অনেক দ্রুত। সিটি করপোরেশনের সেই লোকটার এবং আমার ভার্সিটির ডিপার্টমেন্ট হেড এরও হার্নিয়া হয়েছিলো বলে জানালো, তাদের ক্ষেত্রে অপারেশন করতে হয়েছিলো। যাই হোক, এক মাস অপেক্ষার সময় কারোর কাছেই খুব বেশি মনে হলো না। আমি জানালাম, অপেক্ষা তো করছি সেই ৩-৪ মাস ধরে, কোনরকম চিকিৎসা ছাড়াই। সেটার জন্যে সবাই দুঃখ প্রকাশ করলো, এমনকি কয়েকজন নেদারল্যাণ্ডের এমন ওয়েটিং টাইম নিয়ে সমালোচনাও করলো- কিন্তু অপেক্ষা না করে দ্রুত স্পেশালিস্টের কাছে যাওয়ার পথ কেউ বাতলাতে পারলো না। কেবল, সিটি করপোরেশনের ঐ লোকটা জানালো, খুব ভয়ানক অবস্থা শুরু হলে- ইমার্জেন্সিতে কল দিতে, তাহলে দ্রুত নিয়ে গিয়ে অপারেশন করে ফেলবে। ফলে, ত্যক্ত বিরক্ত হয়ে ও প্রচণ্ড হতাশা নিয়ে একটা মাস অপেক্ষা করলাম। নির্দিষ্ট দিনে, নির্দিষ্ট সময়ে হাসপাতালে গেলাম। স্পেশালিস্ট ভদ্রলোক বেশ বয়স্কই মনে হলো, বয়স ৬০ এর আশেপাশে হতে পারে। তিনি প্রথম ১০-১৫ মিনিট ধরে হার্নিয়া কি, কিভাবে হয়- এসব নিয়েই আলোচনা, মানে গল্পগুজব করলেন। ওনার কাছে একটা ডামি মেরুদণ্ড ছিল, সেটা হাতে নিয়েই ধরে ধরে এই মেরুদণ্ডের কাজ কারবার বুঝালেন। তারপরে আমার এমআরএই রিপোর্টটা ওনার কম্পিউটার থেকে দেখালেন, সেটার মানে কি, তা আবার ডামি মেরুদণ্ড দেখিয়ে বুঝালেন। সব বুঝলাম, কিন্তু মূল যে জায়গা- এই সমস্যা থেকে মুক্ত হবো কিভাবে, সুস্থ হবো কিভাবে, সেই আলোচনায় আসলেন তিনি অনেকখানি সময় পার করার পরে। জানালেন, এই হার্নিয়া ভালো করার কোন ওষুধপাতি নাই। কেবলমাত্র পেইন কিলার খাওয়ার মাধ্যমে ব্যাথাটা কমানো যায়, আর কিছু ওষুধ আছে- সেগুলো পেশিকে রিল্যাক্স করে, কিছুটা আরাম বোধ হতে পারে। কিন্তু এগুলো দিয়ে হার্নিয়া ভালো হয় না। তাহলে উপায়? উপায় হচ্ছেঃ শুরুর দিকে কিছুটা রেস্ট নিলে অটোমেটিক ভালো হয়ে যেতে পারে (আবার নাও পারে), অপারেশন করা যেতে পারে (কিন্তু একই সমস্যা ভবিষ্যতে আবার ফিরে আসতে পারে)। আর কষ্টটা সহ্য করে গিয়ে কিছুটা নিয়ম কানুন আর ফিজিওথেরাপির মাধ্যমেও এটাকে কন্ট্রোলে নিয়ে আসা যায় (তাতে কতদিন লাগবে এবং আসলেই পুরো ঠিক হবে কি না, নিশ্চিত করে কিছু বলা যাবে না)। যেহেতু ৪-৫ মাসেও কিছু হয়নি, ফলে একটু রেস্ট নিলেই ভালো হয়ে যাবে, এটা আমার জন্যে প্রযোজ্য নয়। এখন প্রশ্ন হচ্ছে, আমি কি করতে চাই- অপারেশন, নাকি রিভালিডাচি বা পুনর্বাসন কর্মসূচির আওতায় চিকিৎসা নিতে আগ্রহী, সেটি জানতে চাইলেন। নিউরোমেডিসিনের স্পেশালিস্টের পুরো প্রেজেন্টেশনের মধ্যেই একটা অপারেশন বিরোধী অবস্থান ছিল, সেই সাথে অপারেশনের ব্যাপারে একরকম ভয়- সবমিলেই সিদ্ধান্ত নেই সেই রিভালিডাচি কর্মসূচিতে যাওয়ার। আবার বাসায় কিছুদিন অপেক্ষা করলাম, যদিও সেই স্পেশালিস্ট বলে দিয়েছিলেন, যেকোন ইমার্জেন্সিতে সরাসরি যেন ফোন করে এপোয়েন্টমেন্ট নিয়ে চলে আসি- আবার হাউজ আর্টসের কাছে যাওয়ার দরকার নেই। কিছুদিনের মধ্যে আবার হাসপাতাল থেকে চিঠি পেলাম, রিভালিডাচি সেন্টারের একজন চিকিৎসকের সাথে এপোয়েন্টমেন্ট পেলাম, এবারের অপেক্ষা অবশ্য খুব বেশি না, সপ্তাহ খানেকের। সেখানেও তিনি মেরুদণ্ডের নানা সমস্যা সংকট সম্পর্কে বললেন এবং দৈনন্দিন দিনযাপন, ব্যায়াম- প্রভৃতির মাধ্যমে কিভাবে মেরুদণ্ডকে সুস্থ রাখা যায়- সেগুলো বললেন। তারপরে জানালেন- আমার জন্যে বরাদ্দ প্রতি সপ্তাহে একদিন আধা ঘন্টার ফিজিওথেরাপি আর তার আগে পনের মিনিটের এরখো থেরাপি (ইংরেজিতে ট্রান্সলেট করে পেলামঃ অকুপেশনাল থেরাপি, এটা পরের দিকে দুই সপ্তাহে একবার করে হয়েছে)। আবার চিঠি দিয়ে আমাকে আমার শিডিউল জানানো হলো যে, প্রতি শুক্রবার সকালে এই দুই থেরাপি নিতে হবে। প্রথমদিন ফিজিওথেরাপি নিতে গিয়ে দেখি, আমার জন্যে একটা কমবয়সী ছেলে আরেকটা মেয়েকে ঠিক করে দেয়া হয়েছে। তারাও, সেই একই ধরণের আলাপ দিয়ে শুরু করলো। মেরুদণ্ডের কাজ, সমস্যা সংকট ইত্যাদি। কম্পিউটারে আমার এমআরএই ছবি দেখলো। আমাকে দেখলো, কতখানি সোজা দাঁড়াতে পারছি, হাটাচলা, এক পায়ে দাঁড়ানো- এসব দেখে দুজন আলোচনা করে একটা প্লান তৈরি করলো এবং পরের সপ্তাহ থেকে থেরাপি শুরু হবে বলে জানালো। পরের সপ্তাহ থেকে ব্যায়াম (ফিজিওথেরাপি) শুরু হলো, একদম প্রথমে ভালোভাবেই বলে দিলো- মেরুদণ্ডকে ভালো রাখার মূল অস্ত্রই হচ্ছে মুভমেন্ট, ফলে প্রতিদিন আমাকে হাঁটতে হবে। তাদের ব্যায়ামের আধাঘন্টার মধ্যে প্রথম দশমিনিটই রাখলো হাটার মেশিনে হাঁটার ব্যায়াম। ব্যাথার চোটে ঐ সময়ে হাঁটাহাঁটি করাটাই ছিল সবচাইতে কষ্টের ব্যাপার, সেখানে এই হাঁটাহাঁটির মাধ্যমেই হাঁটাকে সহজ করে দিলো। এছাড়াও ছিল জিম-বল দিয়ে কিছু ব্যায়াম, মাসখানেক পরে আরো কিছু জিনিসপাতি ব্যায়াম করা শেখালো, সেগুলো বাসাতেও করা শুরু করলাম। যে দুজন আমার দায়িত্বে দিল, দুজনই অনেক ফ্রেণ্ডলি, ব্যায়ামের পাশাপাশি নানা ধরণের গল্পগুজব করতো (এই ফিজিওথেরাপি সেশনটা আমার জন্যে একরকম ডাচ ভাষা শেখার, মানে অনুশীলনের ক্লাসেও পরিণত হয়েছিলো)! অন্যদিকে এরখো থেরাপি জিনিসটা হচ্ছে, দৈনন্দিন জীবন যাপনে মেরুদণ্ডের যত্ন কিভাবে নেয়া যায়, সে ব্যাপারে একরকম কাউন্সিলিং। সেখানে শোয়ার বিছানা থেকে, কিচেন সবকিছুই আছে। হাটার সময়ে কিভাবে হাটি, কিভাবে একজায়গায় দাঁড়িয়ে থাকি, শোয়ার সময়ে কিভাবে শুই, কিভাবে রান্না করি, থালাবাসন ধুই, সবজি কাটাকাটি করি, বাজারের পরে বাজারের ব্যাগ বহন করি, কিচেনের উপরের বা নিচের শেলফ থেকে কিভাবে জিনিসপাতি বের করি, নিচু হয়ে কিভাবে কোন জিনিস তুলি... ইত্যকার সব ব্যাপারেই আলোচনা হতো, করে দেখাতে হতো, এবং থেরাপিস্ট সঠিক ভাবে সেটি করার উপায় বাতলে দিতেন, সেটা সেখানে প্রাক্টিস করতে হতো! এই দুই থেরাপির মাধ্যমে আস্তে আস্তে ব্যাথা কমতে থাকলো, একটা সময়ে পুরো ভালোও হয়ে গেলাম। বিশেষ করে, যেদিন ফিজিওথেরাপির শেষ সেশন হলো- মনে হচ্ছিলো, এটা আরো অনেকদিন ধরে চলুক! এটা ঠিক যে, শুরুর দিকে এমন দীর্ঘসূত্রিতা নিয়ে, সে সময়ের সেই ব্যাথা সহ্য করার অভিজ্ঞতা- সবমিলিয়ে বিরক্তির জায়গাটা এখনো রয়ে গিয়েছে, এখনো মনে করি- স্পেশালিস্টের একটা এপোয়েন্ট পেতে এত সময় লাগাটা এই চিকিৎসা ব্যবস্থার দ্বিতীয় বড় সমস্যা (প্রথমটা হচ্ছে- উচ্চ চিকিৎসা ব্যয়), নরওয়ের এক বন্ধু জানিয়েছিলো- চিকিৎসকের এপোয়েন্টমেন্টের জন্যে তাকে ৩-৪ মাস অপেক্ষা করতে হয়েছিলো, এটাকে অবশ্যই বিশাল বড় সমস্যা বা খুঁত মনে করি; কিন্তু সেই কষ্টকর অপেক্ষার পরে যেভাবে আমার সমস্যাটাকে হ্যাণ্ডেল করা হয়েছে এবং যেভাবে সমাধান বের করেছে, সেটা আমার জন্যে সম্পূর্ণ এক নতুন অভিজ্ঞতা ছিল। বাংলাদেশেও ফিজিওথেরাপির ব্যবস্থা আছে, কিছু আত্মীয় গিয়েছেন- সেখান থেকে শুনেছি, কিন্তু আমার কখনো যাওয়া হয়নি। আমাকে স্কয়ারের এক নিউরোমেডিসিন স্পেশালিস্ট কয়েকটা ব্যায়াম শিখিয়ে দিয়েছিলেন- বাসায় করার জন্যে। বাংলাদেশে এরখো থেরাপি বলে কিছু আছে কি না জানা নেই, তবে অর্থোপেডিকস, নিউরোমেডিসিন, নিউরোসার্জন- এরা জীবন যাপন নিয়েও কিছু কিছু পরামর্শ দিতেন, যেমন মোটা কমাতে হবে, ভারী কিছু বহন করা যাবে না ইত্যাদি! এখানে, এরখো থেরাপি এই দুই পরামর্শের কোনটাই দেন নাই। মোটা নিয়ে কোন কথা বলেননি। ভারী জিনিস বহনের সময় লোড ব্যালান্স, নিচ থেকে তোলার সময়ে কিভাবে বসে তুলতে হবে, এগুলোই বলেছেন, এই সেই ঐ করাই যাবে না- এমন অবাস্তব পরামর্শ দেন নাই! সবচাইতে বড় বিষয় হচ্ছে, এখানে সবাই কানেক্টেড, সেই মেডিসিনের ডাক্তার বা হাউজ আর্টস থেকে শুরু করে নিউরো মেডিসিনের স্পেশালিস্ট, রিভালিডাচি আর্টস, ফিজিওথেরাপিস্ট, এরখো থেরাপিস্ট- সবাই কানেক্টেড। আর বাংলাদেশের সব ডাক্তার আলাদা আলাদা! আমি একবার অর্থোপেডিক্সের কাছে যাচ্ছি, তিনি একবারো বলছেন না যে, আমার সমস্যাটা হাড্ডির না, কশেরুকার ঝামেলাটা নার্ভের উপরে প্রেশার তৈরি করছে, ফলে নিউরোলজিস্টের কাছে যাও! আমি নিউরোলজিস্টের কাছে যাচ্ছি, তিনি যদি মনে করেন আমার ফিজিওথেরাপি দরকার, তিনি নিজেই ব্যায়াম দিয়ে দিচ্ছেন, কিন্তু কোন ফিজিওথেরাপি আমাকে রেফার করেননি। বিখাত কিছু নিউরোসার্জন চিকিৎসক আছে বাংলাদেশে- ওনাদের কাছে যাওয়ার সাথে সাথে এমনভাবে রোগীকে কনভিন্স করবেন যে, মনে হতে অপারেশনটাই একমাত্র উপায়! এই কনভিন্স করার ক্ষেত্রে মূল হাতিয়ার হচ্ছে- ভয়। তারা ভয় দেখাবেন, এখনই অপারেশন না করলে ভয়ানক বিপদ দেখা দিবে, কয়েকমাস পরেই আরো কতবড় সমস্যা তৈরি হয়ে যাবে, ইত্যাদি। একটা উদাহরণ হিসেবে আমার ব্যক্তিগত যে অভিজ্ঞতাটা এখানে দিলাম, সেটা আমার ব্যাকপেইন বা হার্নিয়ার সমস্যার। কিন্তু, যেকোন অসুস্থতার চিকিৎসার ক্ষেত্রেই আমার ধারণা- বাংলাদেশ আর নেদারল্যাণ্ডের মূল পার্থক্যের জায়গাটা এখানেই। একটা পরিপূর্ণ সমন্বিত চিকিৎসা ব্যবস্থা এখানে গড়ে উঠেছে, যার শুরুটা হয় মেডিসিনের একজন চিকিৎসক বা হাউজ আর্টসের হাত ধরে। তিনিই প্রাথমিক ডায়গনসিস করে সিদ্ধান্তটা নেন, কোন ধরণের চিকিৎসাসেবা রোগীর জন্যে দরকার, কোন স্পেশালিস্টের কাছে এই রোগীকে পাঠানো হবে। এবং পরের ধাপে যে চিকিৎসকের কাছে রোগী যায়, সেই চিকিৎসকেরও কোন দায় নেই- রোগীকে নিজের হাতের মুঠোয়ে রাখার, অপারেশন লাগবে, না কি অন্যকোন সেবা লাগবে- এরকম যে চিকিৎসাই দরকার হোক, সেই উদ্যোগ তিনি নেন। বাংলাদেশের ক্ষেত্রে এই সমন্বিত চিকিৎসাটাই অনুপস্থিত। বাংলাদেশে আমরা বিভিন্ন হাসপাতালের, ক্লিনিকের, কিংবা প্রাইভেট প্রাক্টিসের নানান বিখ্যাত বা স্টার চিকিৎসকের নাম জানি, না জানলেও একটু খুজলেই, কিংবা বড় বড় কিছু হাসপাতালে গিয়ে ডাক্তারদের তালিকা সংগ্রহ করে নিয়ে এসে- নীচের ডিগ্রীগুলোর দিকে চোখ বুলালেই আমরা বুঝে ফেলি- কে কত বিখ্যাত। সে অনুযায়ী আমরা একেকজন স্পেশালিস্টকে চিকিৎসার দায়িত্ব দেই। নিজেরাই স্পেশালিস্ট ঠিক করি। কিন্তু, প্রতিটা চিকিৎসক একে অপর থেকে বিচ্ছিন্ন, এমনকি একই হাসপাতাল, ক্লিনিকের চিকিৎসকেরাও একে অপর থেকে বিচ্ছিন্ন। প্রত্যেক চিকিৎসকই তার কাছে আসা রোগীকে ধরে রাখতে চান! এর ফলাফল হচ্ছেঃ ভুল চিকিৎসা, বিশেষজ্ঞ চিকিৎসকের কাছে অপ্রয়োজনীয় ভিড় বাড়িয়ে রোগী প্রতি তার ইফেক্টিভ ও কোয়ালিটি টাইম একদম কমিয়ে দেয়া, এবং একজন চিকিৎসককে মানুষকে সেবা দেয়ার মহৎ কর্তব্যের জায়গা থেকে সরিয়ে লোভের বলী করে ফেলা। সে জায়গা থেকে, আমিও মনে করি, যেকোন অসুস্থতায় চিকিৎসার শুরু হওয়া দরকার একজন হাউজ আর্টস বা জিপি বা একজন মেডিসিনের হোম ডাক্তারের হাত ধরে। প্রাথমিক চিকিৎসার বাইরে রোগ ডায়গনসিসের দায়িত্ব ও স্পেশালিস্ট যদি দরকার হয়, সেই স্পেশালিস্টের পরামর্শটাও আসা দরকার এই হাউজ আর্টসের হাত ধরেই। ফলে, হাউজ আর্টস থেকে হাসপাতাল পর্যন্ত চিকিৎসার দীর্ঘসূত্রিতা নিয়ে যতই তিক্ত অভিজ্ঞতাই থাকুক, হাউজ আর্টসেন প্রাক্টাইকের মাধ্যমে চিকিৎসার সূত্রপাতের ব্যবস্থাকে আমি সমর্থন করি। তাহলে, এই ব্যবস্থাটার মূল সমস্যাটা কেবল থাকছে, অপেক্ষার এই দীর্ঘ সময়! এর কারণ কি আসলে? কিভাবে এটা কমানো যায়! আসলে এই ওয়েটিং টাইমটা নেদারল্যাণ্ডে আগে আরো অনেক বেশি ছিল, এই শতকের শুরু থেকে বেশ কিছু ব্যবস্থা নেয়ার দরুণ এই অপেক্ষাকালীন সময় অনেকখানি কমেছিলো। ইনপেশেন্ট রোগীদের ওয়েটিং টাইম ৮.৬ সপ্তাহ থেকে কমে ৫.৫ সপ্তাহ হয়েছিলো, আর আউটপেশেন্টের ওয়েটিং টাইম ৬.৪ সপ্তাহ থেকে কমে হয়েছিলো ৫.১ সপ্তাহ। সার্জারির জন্যে ওয়েটিং টাইম ২০১১ সাল নাগাদ কমে হয়েছিলো ৫ সপ্তাহ। ওয়েটিং টাইম কমানোর জন্যে যেসব পদক্ষেপ নেয়া হয়েছিলো, সেগুলোর মধ্যে ছিল, হাসপাতাল কেয়ারের সরবরাহ বৃদ্ধি, হাসপাতালের জন্যে ফিক্সড বাজেটের বদলে এক্টিভিটি বেজড বাজেটের ব্যবস্থা করা, ২০০৫ সাল থেকে স্পেশালিস্টদের জন্যে পার-কেইস ভিত্তিক পেমেন্ট এর ব্যবস্থা করা। কিন্তু, ২০১৯ এ এসে দেখা গিয়েছে ওয়েটিং টাইম ২০১৫ এর তুলনায় আবার বেড়ে গিয়েছে। ওয়েটিং টাইম ৫ সপ্তাহ থেকে বেড়ে গড়ে ৬.৭-৭ সপ্তাহ হয়েছে। এই ওয়েটিং টাইম বৃদ্ধির বিষয় নিয়ে নেদারল্যাণ্ডের পেশেন্ট ফেডারেশন নামের এক সংগঠনের ডিরেক্টর এর মতে - এর কারণ হচ্ছে সাম্প্রতিক বছরগুলোতে নতুন প্রশিক্ষিত স্পেশালিস্টের সংখ্যা বাড়ানোর ব্যবস্থা নেয়া হয়নি। তার মতে নেদারল্যাণ্ডের লম্বা ওয়েটিং টাইমের আসল কারণই হচ্ছে, হাসপাতালগুলোতে স্টাফ সংকট। এই সমস্যা দূর করার উপায় নিয়ে নেদারল্যাণ্ডে বিভিন্ন রকম আলোচনা আছে। একজন স্পেশালিস্ট তৈরি করতে বছরের পর বছর সময় লাগে, ফলে স্পেশালিস্ট তৈরির জন্যে জনগণকে বিশেষভাবে উৎসাহিত ও উদ্বুদ্ধ করা উচিৎ। একজন স্বাস্থ্য বিষয়ক অর্থনীতিবিদ বলছেন, এই শর্টেজ কাটানোর জন্যে দরকারে দেশের বাইরে থেকে স্পেশালিস্ট নিয়োগ দেয়া দরকার (ইউকে'র ৩০% চিকিৎসক বাইরের, আর নেদারল্যাণ্ডের ক্ষেত্রে এই হার মাত্র ২.৭%)। তবে এটাও ঠিক যে, স্পেশালিস্টের সংখ্যা বাড়ানোর সাথে সাথে সরকারের চিকিৎসা ব্যয় আরো বেড়ে যাবে, কেননা স্পেশালিস্ট তৈরি, নিয়োগ ও পরিচালনার খরচই শুধু নয়, সে অনুপাতে আনুষাঙ্গিক হাসপাতাল কেয়ারও বাড়াতে হবে (মানে নতুন হাসপাতালও দরকার হবে)! সেই বাড়তি খরচ নির্বাহে সরকার যদি বরাদ্দ আরো বাড়াতে না চায়, তাহলে জনগণের কাঁধেই চাপটা চলে আসবে এবং ইন্সিওরেন্সের প্রিমিয়ামের দামও বাড়বে। কেননা, নেদারল্যাণ্ডের এখনই উচ্চ চিকিৎসা ব্যয়ের প্রধান কারণ তিনটার প্রথমটা হচ্ছে হাসপাতালগুলোতে ইনপেশেন্ট রোগীর চিকিৎসার ব্যয় (অপরদুটো কারণ হচ্ছেঃ প্রাতিষ্ঠানিক মানসিক চিকিৎসার ব্যয় এবং এলডারলি কেয়ার বা বয়স্ক সেবার ব্যয়)। (চলবে) 
ছোটবেলা থেকে বাংলাদেশে সবচাইতে যে ডাক্তারের কাছে বেশি গিয়েছি, সেটা হচ্ছে নাক কান গলা বিশেষজ্ঞ। বগুড়ায় এরকম বিশেষজ্ঞ ডাক্তার বেশ কয়েকজন ছিলেন, তাদের প্রাইভেট চেম্বারে সন্ধার পরে রোগীর ভিড় লেগে থাকতো। ঐ সময়ে বগুড়ায় প্রাইভেট ডাক্তারের ভিজিট ছিল সম্ভবত প্রথমবার ২০০ টাকা, পরেরবার দেড়শো টাকা। যতদূর মনে পড়ে চোখের এক বিখ্যাত ডাক্তার ছিলেন, এনসি বাড়ই নামে- ওনার ভিজিট বেশি ছিল এবং দিনে রোগী দেখতেনও প্রচুর। কোরেইশি নামের আরেক ডাক্তারেরও ভীষণ পসার ছিল- দিনেই কয়েকশ রোগী দেখতেন। আমি সবচাইতে বেশি নাক কান গলা বিশেষজ্ঞের কাছে গেলেও, একজনের নাম মনে নাই, অথচ মনে আছে ডাক্তার এনসি বাড়ই আর ডাক্তার কোরেইশির নাম, তারা বগুড়ায় স্টার ডাক্তার ছিলেন। ঐ সময়ে আমাদের এক স্কুলবন্ধু একটা পাটীগণিত অংক বানিয়েছিলো। আমরা দলবেঁধে স্কুল শিক্ষকের কাছে ব্যাচে প্রাইভেট পড়তে যেতাম। সে বিষয়েই পাটীগণিত। অমুক স্যার একটি ব্যাচে ১৫ জন ছাত্র পড়ান। মাসে প্রতি ছাত্রের বেতন দুশ টাকা হলে এরকম ১০ টা ব্যাচ পড়িয়ে তিনি কত টাকা মাসে আয় করেন। এ ধরণের পাটীগণিত। আমি প্রাইভেট ডাক্তারদের চেম্বারে গেলেই ওয়েটিং রুমে বসে বসে এই সেই পাটীগণিতের অংকটা হিসাব করতাম। দিনে কতজন রোগী দেখেন, মাসে কত, প্রতি রোগীর ভিজিট কত, সেখান থেকে মাসিক আয় কত! ঢাকায় চাকরিতে ঢুকার পরে চিকিৎসার জন্যে বেশিরভাগ সময়ে ল্যাব এইড আর স্কয়ারে এপোয়েন্টমেন্ট করে চলে যেতাম। শুরুর দিকে ভিজিট ছিল ৫০০ টাকার মত, বছরে বছরে বাড়তে বাড়তে ৭০০ টাকা, ১০০০ টাকা, এমনকি ১২০০ টাকার ভিজিট দেখেছি। আমার প্রথম ছেলে হওয়ার সময়ে লোকমুখে শুনে একজন বিখ্যাত গাইনি ডাক্তারের কাছে গিয়েছিলাম। তিনি ঐ সময়ে ল্যাবএইডের পাশাপাশি সেন্ট্রাল হাসপাতালেও দেখতেন, সেখানে ভিজিট যেমন কম ছিল, ডেলিভারির খরচও কম ছিল। দুই বছর পরে দ্বিতীয় বাচ্চা যখন হবে, সে সময়ে খোঁজ নিয়ে দেখি, তিনি কেবল ল্যাবএইডেই দেখেন, ফলে সেন্ট্রাল বাদ দিয়ে আমরা এবারে ল্যাবএইডেই গেলাম। সেখানে পাগলের মত রোগীর ভিড় লেগে থাকতো! হাজার টাকা ভিজিট। আমি পাটীগণিত কষতাম। সেই গাইনী ডাক্তারের প্ররোচনায়, উৎসাহ উদ্দীপনায় এবং নরমাল ডেলিভারির ব্যাথার ভয়ে আমাদের বাচ্চা দুটোই এসেছে সিজার অপারেশনে, কোনরকম কমপ্লিকেশন না থাকার পরেও। মা'র শরীরের উপরে দীর্ঘমেয়াদে সিজারের ক্ষতির কথা একজন গাইনি চিকিৎসকের না জানার কথা না! কিন্তু প্রতি সিজার অপারেশনে যে আয়টা হয়, সেই প্রলোভন বিশাল। অফিসে বিল সাবমিটের জন্যে ডাক্তারের খরচ, হাসপাতাল খরচ, ওষুধ খরচ- এরকম্ম ব্রেক ডাউ করে দেখাতে হতো, সেখান থেকেই দেখেছিলাম, সিজার অপারেশন প্রতি বিপুল টাকা আয় হয় গাইনি ডাক্তারের। ফলে, পাটীগণিতে এরকম অপারেশনের হিসাবটাও যুক্ত হয়ে গেল! ডেইলি ৫-৭ টা, ১০-১২ টা সিজার অপারেশন থেকে আয়ের পাটীগণিত বসে বসে কষতাম। আমার বাচ্চা হওয়ার পরে শিশু বিশেষজ্ঞ একজনকে পেলাম। নিয়মিত রুটিন চেক আপের জন্যে তার কাছে যেতাম। ল্যাব এইডের ৭ তলায় বসতেন। প্রথম বাচ্চা হওয়ার পরে- শুরুর দিকে ভিজিট ছিল কম, ভিড়ও ছিল কম। তারপরে ভিড় বাড়তে থাকে, সেই সাথে ভিজিটও। বাচ্চা জন্মের প্রথম বছরে নিয়মিত ভিজিট, তারপরে বাচ্চা দুটোর বিভিন্ন অসুখ বিসুখে সেখানে যেতাম। আমরা সহজে টেস্ট করতে চাইতাম না, এন্টিবায়োটিক খাওয়াতে চাইতাম না, ফলে শিক্ষিত - সচেতন বাবামা হিসেবে কিছুটা সমীহ করতেন বোধ হয়। ফলে, প্রেসক্রিপশনে যে এন্টিবায়োটিক এর নাম লেখতেন- সেটা থাকতো নিচের দিকে। মুখে বলে দিতেন, তিন চার দিনেও যদি দেখেন ঠিক না হচ্ছে, এটা শুরু করে দিবেন। দেখতে দেখতে সেই শিশু রোগ বিশেষজ্ঞের ব্যাপক পসার হলো। রোগীর চাপ সামলাতে দেখা যেত- একসাথে একাধিক বাচ্চাকে তার রুমে ঢুকিয়ে নিয়েছেন! আমি ওয়েটিং রুমে বসে পাটীগণিত কষতাম। শুধু ভিজিট তো নয়, আয়ের আরো অনেক লেভেল আছে। প্রেসক্রিপশনে ওষুধের নাম লেখতে পারলে আয়, ল্যাবএইড, স্কয়ার, পপুলার- এগুলো সবই তো ডায়গনস্টিক সেন্টারও, ফলে একেকটা টেস্ট করতে বলে দিলেও সেখান থেকে আয়ের বিষয় আছে। বাংলাদেশে আরেকটা কালচারও ব্যাপকভাবে শুরু হতে দেখে এসেছি। বিভিন্ন ফার্মেসির পাশে ছোট একটা ঘর বানিয়ে সেখানে একজন চিকিৎসক রোগী দেখেন। যেহেতু ফার্মেসির চিকিৎসক, সেই চিকিৎসককে ওষুধের নাম লেখতে হয় গণ্ডা খানেক। এছাড়া আমাদের ওষুধ কোম্পানিগুলোতে আছে ওষুধ রিপ্রেজেন্টেটিভ নামে একটা পদ। তারা ডাক্তারদের কাছে গিয়ে নিজেদের কোম্পানির ওষুধের গুনাগুন তুলে ধরেন। তার সাথে সাথে নাকি সেই কোম্পানির ওষুধ বেশি করে প্রেসক্রিপশনে লেখার গুনাগুনও তারা তুলে ধরেন। নেদারল্যাণ্ডে এই ক' বছরে নিজের বা পরিবারের সদস্যদের ছোটখাট নানান অসুস্থতায় হাউজ আর্টসেন প্রাক্টাইকে (স্থানীয় চিকিৎসকের কেন্দ্রে) অনেকবার গিয়েছি। সেখানকার চিকিৎসককে আলাদাভাবে অনুরোধ করতে হয়নি, তারা নিজেরাই আজ পর্যন্ত কোন এন্টিবায়োটিক প্রেসক্রাইব করেনি। অধিকাংশ সময়েই প্যারাসিটমল ছাড়া কোন ওষুধও দেয়নি। এভাবেই নেদারল্যাণ্ড ইউরোপের মধ্যে সবচাইতে কম এন্টিবায়োটিক খাওয়া দেশ। দুনিয়ার মধ্যেও কেবল চিকিৎসা সেবার আওতায় জনগোষ্ঠীর হিসাবটা করা হলে, সেখানেও নেদারল্যাণ্ড সবচাইতে কম এন্টিবায়োটিক খাওয়া দেশের শীর্ষে থাকবে। শুধু এন্টিবায়োটিক কম দেয়া নয়, হরে দরে একগাদা ওষুধ দেয়া, বা রোগী পাওয়া মাত্র একগাদা টেস্ট ধরিয়ে দেয়ার কোন কারবার নেদারল্যাণ্ডে নেই। আমার ব্যাক-পেইনের সমস্যাটি বাদে কখনো আসলে আমার, বা আমার পরিবারের সদস্যদের কোনরকম টেস্ট, এক্সরে- এসবও করতে হয়নি। প্রতি রোগীকে পর্যাপ্ত সময় দেয়া- এখানকার চিকিৎসা ব্যবস্থার অন্যতম প্রধান বৈশিষ্ট্য। হাউজ আর্টসেন প্রাক্টাইকের ওয়েটিং রুমে রোগীর উপচে পড়া ভিড় কখনোই দেখিনি। প্রতি সাড়ে ৩ হাজার জনগণের জন্যে যদি এরকম একটা করে হাউজ আর্টসেন প্রাক্টাইক থাকে- যেখানে কমপক্ষে দুজন চিকিৎসক সেবা দেন, সেখানে উপচে পড়া ভিড় থাকার কথাও নয়। এখানে চিকিৎসকেরা রোগী দেখেন প্রতিদিন সকাল ৭ টা থেকে সাড়ে ১২ টা পর্যন্ত। সকাল ৭ টা থেকে ৮ টা পর্যন্ত যেকেউই সরাসরি যেতে পারবেন, কোনরকম এপোয়েন্টমেন্ট ছাড়াই। সেখানে ওয়েটিং রুমে বেশ কিছুক্ষণ অপেক্ষা করতে হয়, যেহেতু আগে আসলে আগে সেবা পাবেন- ভিত্তিতে সেবা দেয়া হয়। সকাল সাড়ে ৮ টা থেকে সাড়ে ১২ টা পর্যন্ত এপোয়েন্ট এর ভিত্তিতে চিকিৎসকেরা রোগী দেখেন। এর বাইরেও সন্ধায়, রাতে বা সাপ্তাহিক ও অন্যান্য ছুটির দিনে ফোন করেও চিকিৎসা পরামর্শ পাওয়ার ব্যবস্থা আছে। যেহেতু রোগীর লম্বা ভিড় নেই, চিকিৎসক রোগী ও রোগীর এটেণ্ডেন্ট এর সাথে লম্বা সময় কাটাতে পারেন। সে সময়ে রোগীর সমস্যাগুলো ভালোভাবে যেমন শুনেন, চিকিৎসা পরামর্শ যেমন দেন, তেমনি অসুস্থতা বা রোগ সম্পর্কে সাধারণ কিছু জ্ঞানও দেয়ার চেস্টা করেন, যেই তথ্যগুলো আসলে রোগীর না জানলেও চলে বলে মনে হতে পারে! বাংলাদেশে থাকতে বাচ্চাদের জন্যে আগের ট্রিটমেন্টের সমস্ত প্রেসক্রিপশন, ডায়গনসিস টেস্টের রিপোর্ট- সবকিছু একটা ফাইলে মেইনটেন করার চেস্টা করতাম। (বড়দের ক্ষেত্রে এসব কিছু মেইনটেইন করা কঠিনই হয়ে যেত)। সেই ফাইল সাথে করে নিয়ে গেলেও যে চিকিৎসক সেটা দেখার মত সময় সুযোগ পেতেন, তা বলা যাবে না। এখানে নেদারল্যাণ্ডে এরকম ফাইল মেইনটেন করার কোন বালাই নেই। প্রতিটি রোগী সেন্ট্রাল ডাটাবেজের সাথে যুক্ত। চিকিৎসক প্রথমেই ডেট অব বার্থ জিজ্ঞেস করেন, ফলে সেখান থেকেই রোগীর ডাটাবেজে ঢুকে যান (ঐ অঞ্চলের একইদিনে জন্ম নেয়া মানুষের সংখ্যা প্রায়ই ইউনিক হওয়ার কথা)। সেখানেই তার আগের যাবতীয় রোগের ইতিহাস, মেডিকেশন সব তথ্য পেয়ে যাচ্ছেন। বর্তমান রোগের বর্ণনা ও প্রেসক্রিপশন- তিনি অনলাইনেই লিখে ফেলছেন যা সরাসরি সেই ডাটাবেজে যুক্ত হয়ে যাচ্ছে। একজন যখন হাউজ আর্টসেন প্রাক্টাইক থেকে কোন হাসপাতালেও যাচ্ছেন কোন স্পেশালিস্টের কাছে বা অন্য কোথাও কোন চিকিৎসকের কাছে, সেখানকার চিকিৎসকও রোগীর নিজস্ব আইডেন্টিফিকেশন নাম্বার দিয়ে সেই ডাটাবেজে ঢুকতে পারছেন। ফলে, চিকিৎসকের সামনে রোগীর বর্তমান সমস্যার পাশাপাশি পাস্ট হিস্টোরিটাও সবসময়ই রেডিমেড থাকছে, তা যেখানেই যে চিকিৎসকের কাছেই যাওয়া হোক না কেন। চিকিৎসার মানের দিক দিয়ে বস্তুত এখানকার চিকিৎসা সেবার গুনগান না গেয়ে উপায় নেই। কিন্তু আগের পর্বে বলেছি, নেদারল্যাণ্ডের চিকিৎসা সেবার মূল সমস্যা হচ্ছে, এটি ভীষণ ব্য্যবহুল। সে ব্যাপারে আরো বিস্তারিত পরে আলোচনা করবো। এখানে, একটা বিষয় উল্লেখ করা দরকার। শুরুতে আমার অভিজ্ঞতার আলোকে বাংলাদেশের চিকিৎসা ব্যবস্থার চিত্র তুলে ধরেছি, সেটি প্রাইভেট। বাংলাদেশের প্রাইভেট চিকিৎসার সাথে যদি নেদারল্যাণ্ডের তুলনা করি, তাহলে এখানে নিম্নবিত্ত শ্রেণীর মানুষের বেসিক চিকিৎসা সেবা পাওয়াটাকে অনেক সহজ মনে হবে, যেহেতু প্রায় প্রতিটি মানুষই এখানে বাঁচার জন্যে ন্যুনতম খোরাকি পায়, যার মধ্যে এই বেসিক হেলথ ইন্সিওরেন্সের খরচটাও অন্তর্ভুক্ত এবং চিকিৎসক, হাসপাতাল থেকে শুরু করে কোথাও ডাকাতের মত টেস্ট, ওষুধ- এসব কেনা বাবদ পকেট টাকার বিষয়ও নেই। কিন্তু, বাংলাদেশের সরকারি হাসপাতালের সাথে যদি তুলনা করি, এখনো আমি আর্থিক দিক দিয়ে অন্তত বাংলাদেশের সরকারি হাসপাতালগুলোকে এগিয়ে রাখবো! বাংলাদেশের চিকিৎসা সেবা পাওয়ার আরো দুটো অভিজ্ঞতা শেয়ার করা যেতে পারে। কয়েকবার ঢাকা মেডিকেল কলেজ হাসপাতাল, পিজি হাসপাতাল, বগুড়া মোহাম্মাদ আলী হাসপাতাল, ফরিদপুর মেডিকেল কলেজ হাসপাতালেও চিকিৎসার জন্যে গিয়েছিলাম। আউটডোরে মাত্র ৫ টাকার টিকেট কেটে যে চিকিৎসা পেয়েছি, সেটাকে ল্যাবএইড, স্কয়ারের হাজার টাকার ভিজিটের চিকিৎসার চাইতে আমি অনেকগুণ বেটার বলবো (অবশ্য স্পেশাল সমস্যার জন্যে স্পেশালিস্টের খোঁজ সবসময়ই প্রাইভেট হাসপাতাল, ক্লিনিক বা চেম্বারেই করেছি, সরকারি হাসপাতালে অর্থোপেডিক্স, নিউরো সার্জন, হার্ট বিশেষজ্ঞ, গাইনি- প্রভৃতির কোন অভিজ্ঞতা অবশ্য নেই)। এমার্জেন্সি চিকিৎসা সেবার ক্ষেত্রে ঢাকা মেডিকেল কলেজ হাসপাতালের চিকিৎসা ঢাকা বা গোটা বাংলাদেশের মাঝেই অপ্রতিদ্বন্দ্বী। এমনকি জেলা হাসপাতালগুলোতেও বাংলাদেশের প্রাইভেট হাসপাতালের ইমার্জেন্সি সেবার চাইতে বেটার। একবার রিকশা এক্সিডেন্টে পড়ে গিয়ে পায়ে মারাত্মক চোট লাগা রোগীকে নিয়ে গিয়েছিলাম ঢাকা মেডিক্যাল হাসপাতালের ইমার্জেন্সিতে- বন্ধু ডাক্তারের পরামর্শে (সে বলেছিলো ভুলেও যেন প্রাইভেটে নিয়ে না যাই), সেখানে এক্সরে থেকে শুরু করে, সবকিছুই এত দ্রুত ও দারুণভাবে হলো, আমার কাছে স্বপ্নের মত মনে হয়েছিলো। আমার হাত কেটে যাওয়ার পরেও ঢাকা মেডিকেলের ইমার্জেন্সিতে দ্রুত সেবা পেয়েছি। অথচ, আরেকবার ল্যাব এইডের ইমার্জেন্সিতে গিয়ে- দেখেছি, রোগীকে বসিয়ে রেখে একবার ক্যাশ কাউন্টারে বিল দিতে পাঠাচ্ছে, চিকিৎসককে ফোন করে ডাকছে- সবমিলেই প্রচণ্ড বিরক্তিকর পরিস্থিতিতে পড়তে হয়েছিলো। নেদারল্যাণ্ডের চিকিৎসা ব্যবস্থার সাথে যদি তুলনা করি- বাংলাদেশের প্রাইভেট হাসপাতালগুলোকে ডাকাত মনে করি, কিন্তু বাংলাদেশের সরকারি হাসপাতালগুলোকে আর্থিক দিক দিয়ে (মানের দিক দিয়ে নয়) স্বপ্নের মত মনে হয়! দেশের একদম সাধারণ মানুষের, নিম্নবিত্ত শ্রেণীর নামমাত্র মূল্যে চিকিৎসা সেবার ব্যবস্থা করছে, এই সরকারি হাসপাতালগুলো, সীমাহীন দুর্নীতি আর একেবারেই অপ্রতুল বরাদ্দের পরেও। (চলবে)
পাটশিল্প আসলে ধ্বংস হবে না। ফলে পাটশিল্পকে বাঁচানোর আহবানের দরকার নেই। পরিবেশ বান্ধব পাটের চাহিদা গোটা দুনিয়াতেই দিন দিন বাড়ছে, ফলে পাট ও পাটজাত পণ্যের রপ্তানি বাংলাদেশে প্রতিবছর বেড়েই চলেছে। এমনকি এই করোনা মহামারীতে যেখানে বাংলাদেশে প্রতিটা পণ্যের রপ্তানি আয় কমেছে, সেখানে একমাত্র এই পাট ও পাটজাত পণ্যের রপ্তানিই বেড়েছে। অতএব, পাটশিল্প নিয়ে দুশ্চিন্তার কোন কারণ দেখি না। ভাবতে পারেন, পাটশিল্পের যেখানে এইরকম রমরমা অবস্থা, তখন রাষ্ট্রায়ত্ত ২৫ টি জুটমিল বন্ধের সিদ্ধান্ত কেন নিচ্ছে! ব্যাপারটা খুব ফকফকা। ২৫ টা রাষ্ট্রায়ত্ত জুটমিল বন্ধ করার প্রধান কারণ হচ্ছে- পাটশিল্পের এখন রমরমা অবস্থা, এই মুহুর্তে পাটশিল্পের ভবিষ্যৎ খুব উজ্জ্বল। হ্যাঁ, পাটশিল্পের ভবিষ্যৎ খুব উজ্জ্বল বলেই এই জুটমিলগুলো বন্ধ করে দেয়া হচ্ছে। ব্যাপারটা বুঝতে পারছেন না? গোলমেলে মনে হচ্ছে? ঠিক আছে খোলাশা করি ... পাটশিল্পে এখন রমরমা, ভবিষ্যৎ উজ্জ্বল মানেই হচ্ছে, এই সেক্টরে বিনিয়োগে, ব্যাপক মুনাফার সম্ভাবনা। আর সে কারণেই আমাদের পুজিপতিদের লোভের দৃষ্টি এখানে পড়েছে। যেই মুহুর্তে রাষ্ট্রায়ত্ত পাট কারখানাগুলো বন্ধ করা হচ্ছে, সেই মুহুর্তে ২০০টি বেসরকারি পাটকল ধুমায় ব্যবসা করছে, রপ্তানি আয়ে দেশকে "উজ্জ্বল" করছে, এগুলোর মালিক ফুলে ফেপে উঠছে। তাদেরই দৃষ্টি হচ্ছে এই রাষ্টায়ত্ত জুটমিলগুলোতে। নতুন জুটমিল স্থাপন করা, চালু করা- সেটার যে আয়োজন, খরচ ও ঝামেলা- তার চাইতে রেডিমেড এসব কারখানায় যে জায়গা জমি, কারখানার অবকাঠামো, গোডাউন, যন্ত্রপাতি আছে - সেটার দিকে লোভ অনেকেরই। অন্য কিছুই না, কেবল এই জুটমিলগুলো বন্ধ করার একমাত্র উদ্দেশ্যই হচ্ছে- এগুলোকে প্রাইভেট ব্যবসায়ীদের হাতে তুলে দেয়া! বিশ্বাস যদি না হয়, রাষ্ট্রায়ত্ত কারখানা বন্ধ করার সিদ্ধান্তের পরপরই টিভি মিডিয়ায় দেয়া আমাদের পাটমন্ত্রীর সাক্ষাৎকারটা দেখুন, শুনুন। তিনি পরিস্কারভাবে বলেছেন, এই কারখানাগুলো অচিরেই চালু হবে। পিপিপি এর মাধ্যমে দক্ষ, অভিজ্ঞ পার্টনারের হাতে তুলে দেয়া হবে! ব্যক্তিগত জীবনে প্লাস্টিক ব্যবসায়ী, আমাদের পাটমন্ত্রীর কথায় এতটুকু অস্পষ্টতা ছিল না। তাহলে, প্রশ্ন করতেই পারেন- এমনই যদি প্লান করে থাকে, তাহলে রাষ্ট্রায়ত্ত জুটমিলগুলো বন্ধ করা হলো কেন, সরাসরি বেসরকারিকরণ করলেই তো হতো, শ্রমিক সহ পুরো কারখানা প্রাইভেটাইজেশন করতো, মালিকানা চেঞ্জ হতো বা পিপিপি করলে তো আরো ভালো, শ্রমিকদের দায়িত্বটা সরকার আরো ভালোভাবে দেখতে পারতো। মিল বন্ধ করে এমনভাবে শ্রমিকদের পথে বসানোর উদ্দেশ্য বা কারণ কি? এখানেও - যে প্রাইভেট মালিকানা আসতে যাচ্ছে, তাদের স্বার্থটা দেখা হয়েছে। সবকিছু রেডিমেড পাবে কিন্তু, অনেক বছরের দক্ষ স্থায়ী শ্রমিকের বেশি বেতনের বোঝাটা নিতে হবে না। অসংখ্য শ্রমিক কাজ হারিয়ে যখন বেকার থাকবে, তখন নতুন জুটমিল ফ্রেশ শ্রমিক হিসেবে কম মজুরিতে নিয়োগ দিতে পারবে, যাদের ইচ্ছে - দৈনিক ভিত্তিতে নিয়োগ দিবে। যন্ত্রপাতির কিছু আধুনিকায়ন করবে, তার মাধ্যমে শ্রমিকের সংখ্যা কমানো যাবে, আর এখনকার দুই তিনজন শ্রমিকের কাজ একজনের ঘাড়ে চাপিয়ে- ব্যাপক পরিশ্রম করিয়েও শ্রমিকের সংখ্যা ব্যাপক কমানো সম্ভব। ফলে, এক ধাক্কায় শ্রমিকদের বেতন-ভাতা বাবদ খরচ কমিয়ে ফেলতে পারবে অনেক। আর, পিপিপি করার লাভ-ক্ষতিই বা কি? পিপিপি করার সবচাইতে বড় সুবিধা হচ্ছে, সরকারি সম্পদ আরামসে, মানে বিনা পয়সায় ব্যবহার করে ব্যবসা করার সুবিধা। এইযে বিশাল সম্পত্তি- সেটা নিলামে তুলে নির্দিষ্ট বছরের জন্যে লিজ দিয়ে প্রাইভেট প্রতিষ্ঠানের হাতে তুলে দেয়ার সিদ্ধান্ত নিলে- যে খরচ গুনতে হতো, সেই খরচের হাত থেকে বেঁচে যাচ্ছে। কোনরকম বাড়তি খরচ ছাড়াই- এই জমি ও অবকাঠামো ব্যবহার করে ব্যবসা করার সুযোগ করে দিতেই পিপিপি এর কথা বলা হয়েছে। ফলে, পাটশিল্প ঠিকই চলবে, আরো ফুলে ফেপে উঠবে। ইচ্ছাকৃতভাবে এই রাষ্ট্রয়ত্ত জুটমিলগুলো যেরকম ক্ষতি গুনে গিয়েছে বছরের পর বছর, সেখানে প্রাইভেট মালিকানায় আসলে দেখা যাবে, রাতারাতি এগুলো লাভের মুখ দেখছে। শ্রমিকদের ইচ্ছেমত শোষণ করে, সরকারের টাকায় ও সম্পত্তিতে প্রাইভেট মুনাফাখোরদের পকেট ফুলে ফেপে উঠবে! শ্রমিকদের নাকি গোল্ডেন হ্যাণ্ডশেক বাবদ অনেক টাকা দেয়া হবে! সেই টাকাটা পাওয়ার পরে যদি প্রাইভেটে জুটমিলে তারা কাজ পায়- সেটায় তাদের ক্ষতি নাই, উল্টো লাভ- এমনটা মনে করছেন? এখানেও বড় ফাঁকি হচ্ছে, স্থায়ী-অস্থায়ী শ্রমিকদের বড় অংশই আসলে নতুন জুটমিলে কাজ পাবে না, আর দৈনিক ভিত্তিতে যে শ্রমিকরা কাজ করে- তাদের কারোর এই গোল্ডেন হ্যাণ্ডশেকের টাকা পাওয়ার কোন সম্ভাবনা নেই! দ্বিতীয়ত, যে ৫ লাখ টাকা থেকে ৫০ লাখ টাকার মূলা দেখানো হচ্ছে, সেটা শ্রমিক বিক্ষোভ ঠেকানোর উদ্দেশ্যে হচ্ছে- বেশিরভাগ স্থায়ী শ্রমিকও এই পরিমাণ টাকাটা পাবে না; সরকার যদি এরকম বরাদ্দ দেয়ও (প্রাইভেট মালিকদের কোন লস নাই)- তার বড় একটা অংশ লুটপাটই হবে। আদমজী বন্ধের ক্ষেত্রেও গোল্ডেন হ্যাণ্ডশেক এর টাকা পেতে অসংখ্য জায়গায় ঘুষ দিতে হয়েছে বলে অভিযোগ এসেছিলো। ফলে, শ্রমিকদের নাম করে আরেকটা লুটপাটের ব্যবস্থাই করা হচ্ছে। পাটশিল্পের ভবিষ্যৎ নিয়ে দুশ্চিন্তার কারণ দেখি না। তাই, পাটশিল্প বাঁচানোর শ্লোগানের চাইতে পাটশ্রমিকদের বাঁচানোর শ্লোগানটা জরুরী। রাষ্ট্রের টাকা, রাষ্ট্রের সম্পদ- মানে জনগণের টাকা, জনগণের সম্পদ। জনগণের পকেট কাঁটার এই আয়োজন বন্ধের দাবি তোলা খুব জরুরী!
নেদারল্যাণ্ডে আমরা যে গ্রামটায় থাকি, সেখানে একটা হাউজ আর্টসেন প্রাক্টাইক (স্থানীয় চিকিৎসকের কেন্দ্র) আছে। আমাদের বাসা থেকে সাইকেলে ৫ মিনিটে চলে যাওয়া যায়। আশে পাশের গ্রাম থেকেও অনেকেই এখানে আসেন। গোটা নেদারল্যাণ্ডে ছড়িয়ে ছিটিয়ে এমন হাউজ আর্টসেন প্রাক্টাইক আছে ৪৭৪৫ টি। প্রতি ৫-১০ টি গ্রামের জন্যে একটি করে হাউজ আর্টসেন প্রাক্টাইক। বাংলাদেশের ইউনিয়ন পর্যায়ের সাথে তুলনা করা যেতে পারে। আমাদের গ্রামের এই হাউজ আর্টসেন প্রাক্টাইকে আছেন ৩ জন হাউজ আর্টস বা চিকিৎসক, যাদের দুজন পুরুষ এবং একজন নারী। ৩ জন চিকিৎসক সহকারী যাদের দুজন নারী ও একজন পুরুষ। এই হাউজ আর্টসেন প্রাক্টাইকের এর অংশ হচ্ছে একটি আপোথেক বা ওষুধকেন্দ্র বা ফার্মেসি। সেখানে কাজ করে ৫ জন সহকারি, ৫ জনই নারী। এর বাইরে আরেকজন আছেন, যিনি চিকিৎসক ও ওষুধকেন্দ্র- দুটোরই সহকারি হিসেবে দায়িত্ব পালন করেন, তিনিও নারী। দুজন প্রাক্টাইক-ওণ্ডারস্টেউনার বা এই চিকিৎসা কেন্দ্রের সাহায্যকারী, দুজনই নারী। সবশেষে, আরেকজন রয়েছেন- তিনি ফিনান্সিয়াল এডমিনিস্ট্রেশনের কাজ করেন, নারী। এই হচ্ছে- আমদের গ্রামের হাউজ আর্টসেন প্রাক্টাইকের ওয়ার্কিং সেট-আপ। খুবই পরিস্কার পরিচ্ছন্ন, যাকে বলে টিপটপ এই হাউজ আর্টসেন প্রাক্টাইকের ভেতরে ঢুকলে একটা বড় রুম- যেখানে লাগোয়া আছে ফার্মেসি আর তার পাশে রিসেপশন। এই রুমের পাশেই ওয়েটিং রুম। সেটার দরজা দিয়ে যাওয়া যায়- চিকিৎসকদের চেম্বারে। তিনজনের জন্যে তিনটি আলাদা ঘরে তিনটি চেম্বার। সেই তিন চিকিৎসক চেম্বার রুমের পাশে রয়েছে আরেকটি রুম, যেখানে ছোটখাট ইমার্জেন্সি চিকিৎসা দেয়া হয়। যেই ভবনটিতে এই হাউজ আর্টসেন প্রাক্টাইক রয়েছে, তার নাম মেডিস্ক সেন্ট্রুম, বা মেডিকেল সেন্টার। এর অর্ধেকটায় এই হাউজ আর্টসেন প্রাক্টাইক, বাকি অর্ধেকে রয়েছে ফিজিওথেরাপি সেন্টার ও লোগোপিডি বা স্পিচ থেরাপি সেন্টার। ফিজিওথেরাপি সেন্টারে রয়েছেন ৫ জন ফিজিওথেরাপিস্ট, যাদের ৪ জন নারী ও একজন পুরুষ। স্পিচ থেরাপি সেন্টার যেটা বললাম- সেটার নাম ক্লিঙ্ক, এটা আসলে কেবল স্পিচ থেরাপি সেন্টার নয়, এখানে স্পিচ থেরাপি (লোগোপিডি), ডিসলেকশিয়া থেরাপি ও কোচিং- এই তিন সেবা দেয়া হয়। লোগোপিডি বা স্পিচ থেরাপি সেন্টার সম্পর্কে যাদের ধারণা নেই- তাদের জন্যে বলছি, এখান ভাষাগত তথা উচ্চারণগত সমস্যা, তোতলামি, কথা বলার ক্ষেত্রে শ্বাসপ্রশ্বাসজনিত সমস্যা, শ্রবণের সমস্যা, কন্ঠস্বরের সমস্যা- এরকম নানান সমস্যায় সেবা দেয়া হয়। আমাদের গ্রামে এই মেডিকেল সেন্টারের পাশপাশি রয়েছে- টাণ্ড আর্টস প্রাক্টাইক বা ডেন্টাল ক্লিনিক বা দাঁতের চিকিৎসাকেন্দ্র (নেদারল্যাণ্ডের লোকজন বছরে দুবার রুটিন চেকাপের জন্যে দাঁতের ডাক্তারের কাছে যায়)। এটি আমাদের বাসা থেকে সাইকেলে ২ মিনিটের পথ। এখানে ঢুকেই একটা করিডর, সেই করিডরের শুরুতেই হাতের বামে রিসেপশন, আর ডানে ওয়েটিং রুম। তারপরে করিডর দিয়ে এগুলেই পাওয়া যাবে, ডানে ও বামে ট্রিটমেন্ট চেম্বারগুলো। মোট কতটি আছে জানি না- আমরা বিভিন্ন সময়ে তিনটি চেম্বারে ঢুকেছি। এবং তিনটিতেই অত্যাধুনিক যন্ত্রপাতি সম্বলিত চেয়ার, কম্পিউটার সেটাপ, এগুলো আছে। এই দাঁতের চিকিতসাকেন্দ্রে নিয়মিত দাঁতের ক্লিনিং শুধু নয়, রুট ক্যানাল থেকে শুরু প্রায় সবরকম সেবার ব্যবস্থাই রয়েছে। দাঁতের ছবি তোলা ও এক্সরেরও করার ব্যবস্থা আছে। এই কেন্দ্রে তিনজন টাণ্ড আর্টস বা দাঁতের চিকিৎসক রয়েছেন। একজন মণ্ডহাইজিনিস্টে বা মুখে স্বাস্থ্য বিশেষজ্ঞ এবং তিনজন প্রিভেনচি এসিস্টেন্টি বা সুরক্ষা সহকারি রয়েছেন। আর রয়েছেন একজন প্রাক্টাইক ম্যানেজার। এদের বাইরে একজন রয়েছেন শিক্ষানবিশ সহকারি, যিনি আসলে পাশের একটি শহরের একটি কলেজের বিবিএল শিক্ষার্থী (বিবিএল শিক্ষা হচ্ছে চিকিৎসা বিষয়ক কর্মমুখি শিক্ষা, যেখানে নার্সিং সহ বিভিন্ন রকম শিক্ষা দেয়া হয়)! এই পুরো ওয়ার্কিং ফোর্সের প্রত্যেকেই নারী। এই হচ্ছে আমাদের গ্রামের চিকিৎসার সুযোগ সুবিধা। বড় রকম সমস্যার চিকিৎসা এখানে হয় না। স্পেশালিস্ট চিকিৎসক এখানে নেই। কোনরকম ডায়গনিস্টিক টেস্ট এখানে করা যায় না। সেসবের জন্যে আশেপাশের শহরের হাসপাতালে যেতে হবে। আমাদের এই গ্রামের সাথে তিনটি শহরের সাথে বাস যোগাযোগ রয়েছে যার দুটিতে একটি করে হাসপাতাল রয়েছে, আরেকটিতে ৩ টি। বাসে যেতে ২৫ থেকে ৪৫ মিনিট সময় লাগে, প্রাইভেট কারে আরো কম সময় (ঢাকা শহরে কল্যাণপুর বা মোহাম্মাদপুর থেকে ঢাকা মেডিকেল হাসপাতালে পৌঁছতে আরো বেশি সময় লাগে)। চিকিৎসা সেবা প্রদানের ক্ষেত্রে এদের হিসাবটা খুব সহজ। মানুষের বেশিরভাগ অসুস্থতার ক্ষেত্রেই, খুব সাধারণ চিকিৎসা পরামর্শের দরকার। তার জন্যে স্পেশালিস্টের দরকার নাই। যেকোন অসুখেই গড়েবড়ে একগাদা টেস্টের দরকার নেই। সে কারণে নেদারল্যাণ্ড জুড়ে জনগণের নাগালের মধ্যে তৈরি করা হয়েছে হাউজ আর্টসেন প্রাক্টাইক (স্থানীয় চিকিৎসকের কেন্দ্র), এখানে হাসপাতালের চাইতে এসব হাউজ আর্টসেন প্রাক্টাইকের সংখ্যা বেশি, স্পেশালিস্ট চিকিৎসকের অনেকগুন বেশি সাধারণ মেডিসিনের চিকিৎসক, তার চাইতেও বেশি- চিকিৎসকের সহকারি, নার্স, মিডওয়াইফ সহ বিভিন্ন পর্যায়ের স্বাস্থ্যকর্মী। শহরের পাড়ায় মহল্লায় যেমন নেই ডায়গনিস্টিক সেন্টার, তেমনি নেই ফার্মেসি। ডায়গনিস্টিক সেন্টারগুলো হাসপাতালের পার্ট, ফার্মেসিগুলো সব হাউজ আর্টস প্রাক্টাইক ও হাসপাতালের পার্ট, যেখান থেকে চিকিৎসকের প্রেসক্রিপশন বাদে কোন ওষুধ কেনা সম্ভব না। সুপার শপগুলোতে প্যারাসিটল, পেইন কিলার টাইপের ওষুধ, নানারকম ভিটামিন, মিনারেল ক্যাপসুল, ভেষজ ওষুধপাতি পাওয়া যায়- সেগুলো কিনতে প্রেসক্রিপশনের দরকার নেই; কিন্তু অন্য কোন ওষুধ প্রেসপক্রিপশন বাদে কেনার সাধারণত উপায় নেই। এমনকি আক্তারি প্রেসক্রিপশনটাও এখন পর্যন্ত হাতে পাইনি কখনো। হাউজ আর্টসেন প্রাক্টাইকের চিকিৎসকের কাছ থেকে প্রেসক্রিপশনটা অনলাইনে সরাসরি আপোথেক (ফার্মেসি) এর কাছে চলে যায়, সেখান থেকে ওষুধ সংগ্রহ করতে হয়, ওষুধের প্যাকেটের গায়ে স্টিকার সেটে দেয়- কয়বেলা কয় ডোজ খেতে হবে- সে সম্পর্কিত তথ্য। ফলে একই প্রেসক্রিপশন নিয়ে এসে কোন ফার্মেসি থেকে ইচ্ছেমত ওষুধ কেনার উপায়ও নেই। তাছাড়া, ওষুধের দামটাও বেসিক ইন্সিওরেন্স থেকেই চলে যায় (স্কিনের সমস্যায় শ্যাম্পুর দাম নিজে থেকে দিতে হয়)। বেসিক ইন্সিওরেন্স, যার জন্যে প্রতিমাসে ১০০-১২০ ইউরো দিতে হয়, এই হাউজ আর্টস প্রাক্টাইক, ওষুধপাতি, হপিটালাইজেশন- প্রভৃতি কাভার করলেও দাঁতের চিকিৎসা, ফিজিওথেরাপি, স্পিচ থেরাপি এসব করে না (বাচ্চাদের জন্যে অবশ্য ফ্রি)! সেসবের জন্যে আলাদা প্রিমিয়াম কিনতে হয়, না হলে সেই চিকিৎসা নিতে অনেক বেশি খরচ করতে হয়। অনেকে কোন বছরে বিশেষ চিকিৎসা শুরু করার আগে (যেমন ফিজিওথেরাপির ট্রিটমেন্ট), বিশেষ ইন্সিওরেন্স প্যাকেজটা সাবস্ক্রাইব করে, আবার বছর শেষে পরের বছরের ইন্সিওরেন্সে সেটা বাদ দিয়ে দেয়। কিছুক্ষেত্রে আমি হিসাব করে দেখেছি, প্রতি মাসে বছরের পর পর, বিশেষ প্যাকেজ নেয়ার চাইতে সেই দুই তিনবারের উচ্চ খরচ দিয়ে চিকিৎসা নেয়াটা লাভজনক, কিন্তু প্রতিমাসে অল্প কিছু খরচ বাড়ানোর (১০-২০-৫০ ইউরো) চাইতে একবারে বড় একটা এমাউন্ট পে করা (যেমন ১০০-২০০-৩০০ ইউরো) অনেকের জন্যে কষ্টকর মনে হওয়ায়, ইন্সিওরেন্সের প্যাকেজ কিনে ফেলে। বাঙালি বুদ্ধিতে আমার মনে হয়েছে, এর চাইতে প্রতিমাসে সেই টাকাটা ইন্সিওরেন্সে না দিয়ে আলাদা করে জমালেও লাভ! এমন আলাপের মূল উদ্দেশ্য হচ্ছে- নেদারল্যাণ্ডের চিকিৎসা ব্যবস্থা নিয়ে যত প্রশংসাই করি, আমার চোখে এর সবচাইতে বড় সমস্যা হচ্ছে- এই খরুচে চিকিৎসা ব্যবস্থাটা শেষ পর্যন্ত প্রচণ্ড রকম বৈষম্যমূলক। বেসিক চিকিৎসা সেবাটুকু সকলের জন্যে নিশ্চিত করা হয়েছে, বাচ্চাদের জন্যে চিকিৎসা ফ্রি- এসবই ভালো। কিন্তু, বিশেষায়িত ও ক্রিটিকাল চিকিৎসার ব্যয় নির্বাহ করা নিম্নবিত্ত মানুষের জন্যে খুবই কষ্টসাধ্য। (চলবে)
কাল ফেসবুকে স্ক্রল করতে করতে দেখি একজনের ওয়াল থেকে "করোনা পরিস্থিতিতে মানবিক বিপর্যয় রোধে আমাদের করণীয়" বিষয়ক ব্যাপক বিপ্লবী আলাপ ও জ্ঞান-বিতরণ চলছে! আমি যেই মুহুর্তে ঢুকলাম, সেই মুহুর্তে চলছিলো ডিজিটাল নিরাপত্তা আইনের বিরুদ্ধে মহাবিপ্লবী বিচার বিশ্লেষণ। সেখানে হোস্ট, এই প্রসঙ্গের আলোচনাটি এনেইছেন এই প্রশ্নের মাধ্যমেঃ "যে ছেলেটাকে গ্রেফতার করা হলো, নবম শ্রেণীর ছেলের একটা অশ্লীল স্ট্যাটাসের কারণে গ্রেফতার করা হয়েছে, তাদের মধ্যে এই শিক্ষার ল্যাকিংসটা দেখি। এর দোষটা কি আমাদের সিস্টেমের না? আমরা কি তাদেরকে ঐভাবে শেখাতে পারছি? নৈতিকতা শেখাতে পারছি? একটা নবম শ্রেণীর ছাত্র, এইভাবে যে পোস্ট দিয়ে দিলো, যার জন্যে আমরা তাকে এরেস্ট করে ফেললাম, তাকে কি সেই প্রতিষ্ঠানগুলো, সে যেই প্রতিষ্ঠান থেকে এসেছে, তার পরিবার, তার সমাজ ব্যবস্থা, তার শিক্ষা প্রতিষ্ঠান- সেগুলো কি ফেইল করেনি?" হোস্টের এই প্রশ্নের জবাবে গজা মঞ্চের বিপ্লবী সর্বাধিনায়ক যেকোন ধরণের লেখালেখির জন্যে গ্রেফতারের বিরুদ্ধে তীব্র প্রতিবাদ জানিয়ে শুরু করলেন, সেই বালকটির শিক্ষাদীক্ষার কত অভাব কত ঘাটতি হয়েছ, সেই ব্যাপারে লেকচার। প্রতিবাদের ভাষা এত অশ্লীল, অশালীন - কিভাবে এত কুৎসিত হলো এমন অশ্রাব্য হলো, সেটার দায় তো ক্লাস নাইনের ঐ বাচ্চার না, সেটার দায় সেই শিক্ষা ব্যবস্থার, কিভাবে আমাদের বাচ্চাদের শিখাচ্ছি, কি শিখাচ্ছি- এইসব নিয়ে বিশাল লেকচার দিলেন। বলেও ফেললেন, গ্রেফতার যদি না করা হতো, তাহলে তিনি নাকি এরকম অশ্রাব্য পোস্টের বিরুদ্ধেই প্রতিবাদী লেখা লিখে ফেলতেন (কিন্তু আফসোস- গ্রেফতার করার ফলে অশ্রাব্য ভাষায় কথা বলা একজনে পক্ষে দাঁড়াতে হচ্ছে!)! তিনি নিজের কৈশোরের শিক্ষা টেনে জানাইলেন- এমন সুপার ফাইন শিক্ষা পেয়েছেন যে, বয়োজ্যেষ্ঠ কারো প্রতি এরকম অশ্রাব্য কথা বলার কথা চিন্তাও তিনি করতে পারেন নাই! (আমি নিজের কৈশোরের কথা চিন্তা করে দেখলাম, আমরা জেলার সেরা স্কুলে পড়লেও ব্যাপক পোংটা ছিলাম আর "যথার্থ শিক্ষা" বঞ্চিত ছিলাম- ফলে বয়োজ্যেষ্ঠ "হোমো" এরশাদকে নিয়া মশকরা করতে করতেই বেড়ে উঠেছিলাম!) আমাদের হোস্ট যিনি, তিনি সেই কথার সূত্র ধরে বললেন, ক্লাস নাইন-টেনের বাচ্চাদের- বা এই টিনএজ বয়সের বাচ্চাদের একরকম স্মার্টনেস প্রকাশ করার টেণ্ডেন্সি নাকি থাকে, সেই জন্যে বন্ধু বান্ধবের সামনে স্মার্ট সাজতে এইরকম গালি দিয়া থাকে! এরপরে, দুইজন মিলেই- আমাদের শিক্ষা ব্যবস্থা ছেলেপুলেদের কেমন বিপথে নিয়ে যাচ্ছে, এইসব নিয়া কিছু নাকি কান্দাকাটি করলেন! সেগুলো বেশিক্ষণ শুনার আগ্রহ আর থাকেনি। এইসব ভিক্টিম ব্লেমিং, এবং নিজের কৃষ্টি-কালচার- ভাষাকে সুপ্রিম ভেবে সুপেরিওরিটি কমপ্লেক্সের অর্গাজমে ভুগা- এইসব মানবদরদী বিপ্লবীর প্রতি করুনাই কেবল রাখা যায় ... আজকে এই পোস্টটা লেখার আগে- ঐ আলাপটার দুই একটা জায়গা কোট করার উদ্দেশ্যে ঐ অংশ আবার শুনতে গিয়েছিলাম। সেটা বের করতে গিয়ে দেখলাম, এই আলাপের একটু আগেই তারা বাংলাদেশের মানুষের সিলেক্টিভ প্রতিবাদের বিরুদ্ধে ব্যাপক আলাপ করেছেন! সেখানে তারা জানাইলেন- রোহিঙ্গাদের জন্যে মানুষের আবেগের শেষ নাই, কিন্তু পাহাড়ে আক্রমণ হলে সিলেক্টিভ কিছু মানুষ বাদে কেউ নাকি কথা বলে না! মানুষের হিপোক্রেসি নিয়া খুব বিপ্লবী বক্তব্য তারা দিলেন। এই বিষয়ে আলাপগুলো দেখে আমার খুব হাসিই পেল! কেননা এই মানবতার ধ্বজাধারীরা পাহাড়ের নিপীড়নের বিরুদ্ধে নিজেরা কতখানি সোচ্চার সেই ব্যাপারে আমার যথেষ্ট সন্দেহ আছে! আদিবাসীদের মেরেকেটে, তাদের বসতবাড়ি পোড়ানোর ঘটনায় প্রতিবাদ জানানোটা সহজ, কিন্তু তাদের সমস্যার মূলে ঢুকে- সেই কারণ দূর করার কথা কতখানি বলতে পারছেন- সেইটা হইলো আসল প্রশ্ন। সেই জায়গায়, আমাদের আদিবাসী জনগণের জাতি সত্ত্বার যে সাংবিধানিক কোন স্বীকৃতি নাই, যে অধিকার বঞ্চিত করতে পথ দেখিয়েছেন "বাঙালি" জাতির পিতা শেখ মুজিব, সেই অর্থে স্বাধীন বাংলাদেশে আদিবাসীদের অধিকার কেড়ে নেয়ার শুরুটা যে হয়েছে বঙ্গ(বাঙালি)বন্ধুর হাত ধরেই- সেইটা কি তারা বলতে পারেন? পাহাড়ে যে জাতিগত নিপীড়ন চলছে, রাষ্ট্রীয় মদদেই এথনিক ক্লিনজিং চলছে, সেটার জন্যে আমাদের সেনাবাহিনীকে, আমাদের রাষ্ট্র তথা সরকারকেই কাঠগড়ায় দাঁড় করতে হবে সবার আগে- সেটা কি তারা বলতে পারবেন? পাহাড়ের সমস্যা দূরীকরণে পাহাড়ীদের ভূমির ন্যায্য অধিকার বুঝিয়ে দেয়া, সম্পূর্ণ সেনাবাহিনীকে প্রত্যাহার করা, সেটলার বাঙালিকে আবার প্লেনল্যাণ্ডে ফিরিয়ে নিয়ে আসা সহ- সেখানকার আদিবাসীদের সায়ত্বশাসনের ব্যবস্থা করা যে জরুরী - সেই দাবি তারা তুলতে পারবেন? সেইসব না করে- কয়েকজন আদিবাসীকে মারলো কাটলো আর বসতবাড়ী পোড়াইলো- এইসব নিয়া কান্দাকাটি করে মানবতার চ্যাম্পিয়ান সাজা যায়, সেইটায় সংকটের ইতর বিশেষ কিছু হবে না ... 
ঢাকা মেডিকেল কলেজ হাসপাতালের করোনা ইউনিটে ২ মে থেকে গতকাল পর্যন্ত করোনায় ও করোনার উপসর্গে ৬৯৬ জন মারা গিয়েছে (যার মধ্যে করোনায় ১৮৫ জন) বলে গতকালের প্রথম আলোর প্রতিবেদনে এসেছে। এই সময়ের খুবই জরুরী এই প্রতিবেদনের তিনটা তথ্যের দিকে দৃষ্টি আকর্ষণ করিঃ ১/ "২ মে করোনা ইউনিট চালুর পর চিকিৎসা নিয়েছেন ৩ হাজার ৩১৬ জন। অর্থাৎ, করোনা ও করোনার উপসর্গ নিয়ে ঢাকা মেডিকেল কলেজ হাসপাতালে আসা রোগীদের প্রায় ২১ শতাংশকে বাঁচানো যায়নি। ... যারা মারা গেছেন, তারা অত্যন্ত সংকটজনক অবস্থায় হাসপাতালে এসেছেন। অনেকে চিকিৎসা শুরুর আগেই মারা গেছেন। কেউ এসেছেন মৃত। হাসপাতালে ভর্তির ১২ ঘণ্টার মধ্যে ৫০ শতাংশ এবং এক দিনের মাথায় ৯০ শতাংশের মৃত্যু হয়েছে।" ২/ "বেশির ভাগ রোগী অত্যন্ত সংকটজনক অবস্থায় এবং অনেকটা দেরি করে হাসপাতালে এসেছিলেন। অনেক ক্ষেত্রে আক্রান্তদের নিবিড় পরিচর্যা কেন্দ্রে (আইসিইউ) নেওয়া জরুরি হলেও, শয্যা-সংকটের কারণে নেওয়া যায়নি। ... এই মুহূর্তে আইসিইউ এবং এইচডিইউতে একসঙ্গে ৪২ জন সংকটাপন্ন রোগীর সেবা দিতে পারেন। ... ঢাকা মেডিকেল কলেজ হাসপাতালে সেন্ট্রাল অক্সিজেন লাইন রয়েছে। তা ছাড়া যাদের বেশি প্রয়োজন, তাদের জন্য কয়েকটি হাই ফ্লো ন্যাজাল ক্যানোলার ব্যবস্থা করা হয়েছে, কয়েকটি ভেন্টিলেটর আছে। সেগুলোয় ক্যানোলা যুক্ত করে অক্সিজেন দেওয়া হচ্ছে এখন। সিপ্যাপ মেশিনেরও সহযোগিতা নেওয়া হচ্ছে। তবে প্রয়োজনের তুলনায় হাই ফ্লো ন্যাজাল ক্যানোলার সংখ্যা এখনো কম। রোগীদের জন্য আরও অক্সিজেনের ব্যবস্থা দরকার।" ৩/ "উপসর্গ নিয়ে যাঁরা মারা যাচ্ছেন, তাদের সবার পরীক্ষা বেঁচে থাকতে বা মৃত্যুর পর হয়নি।" ঢামেক এর করোনা ইউনিটে যেসব রোগী মারা যাচ্ছেন- তাদের ৯০ শতাংশই ১ দিনের বেশি টিকতে পারছেন না। এটা শুধু ঢামেক এর চিত্র, তা নয়- সারাদেশে করোনা উপসর্গে যে মৃত্যুগুলো ঘটছে- সেখানেও আমরা দেখেছি- ৩২ শতাংশ রোগী বাসায়, রাস্তাঘাটে কিংবা হাসপাতালে পৌঁছার আগে পথেই মারা গিয়েছেন। বাকি যে ৬৮ শতাংশ রোগী হাসপাতালে ভর্তি হওয়ার পরে মারা গিয়েছেন- তাদের ৭৩ শতাংশ ভর্তির ১ দিনের মাঝে মারা গেছেন। ৫১ শতাংশ রোগী ১২ ঘন্টার মাঝে, ১৩ শতাংশ ভর্তির এক ঘন্টার মাঝে মারা গেছেন। ঢামেক এর করোনা হাসপাতালের যে সমস্যা দুই নাম্বার পয়েন্টে উল্লেখ করা হলো- একই সমস্যা আরো অনেকগুন বেশি প্রকট হয়ে আছে- সারাদেশের হাসপাতালগুলোতে। সারাদেশের হাসপাতালগুলো থেকেও অক্সিজেনের খোঁজে, আইসিইউ এর খোঁজে ঢামেক এর করোনা ইউনিটে এসে মারা যাচ্ছে বলে- ভর্তির ১ দিনের মাঝে মৃত্যুর হারটা সারাদেশের তুলনায় ঢামেক এ কিছুটা বেশি। ঢাকাসহ (ঢামেক সহ) সারাদেশের উপসর্গের যতজন মারা গিয়েছেন, তাদের মধ্যে মাত্র ৪ শতাংশ আইসিইউ পর্যন্ত যেতে পেরেছেন, মানে ৯৬ শতাংশ রোগীই আইসিইউ পান নি! এই যে ৪ শতাংশ, এটা ঢামেক এর ক্ষেত্রে (এবং করোনা পজিটিভে মৃত্যুর ক্ষেত্রে) বেশি। এখান থেকেই বুঝা যাচ্ছে- ঢামেক ও সারাদেশের করোনা ইউনিটগুলোতে রোগীকে বাঁচানোর কতটুকু ব্যবস্থা আমাদের সরকার বাহাদুর করতে পেরেছে! শেষ পয়েন্টটার গুরুত্ব অন্যখানে! ঢামেক এর নিজস্ব পিসিআর ল্যাব আছে, ঢামেক থেকে ৫ মিনিট দূরত্বে বঙ্গবন্ধু মেডিকেলে আরেকটি ল্যাব আছে। অথচ, এই রোগীদের সবার নমুনা সংগ্রহ করা হচ্ছে না। একটা করোনা ইউনিটে প্রতিটা রোগী ভর্তির আধা ঘন্টার মধ্যেই কেন নমুনা নেয়া হবে না? কিংবা যারা মারা যাচ্ছেন- তাদের কেন মৃত্যুর পরেও নমুনা নেয়া হচ্ছে না? মৃত্যুর আগে পরীক্ষায় নেগেটিভ আসলেও, মৃত্যুর পরে সাথে সাথে নমুনা কেন নেয়া হবে না?- এই প্রশ্নগুলো হাসপাতাল কর্তৃপক্ষকে করা হোক- এটা খুব আশা করেছিলাম, কিন্তু প্রতিবেদনটিতে প্রতিবেদক সেই প্রশ্ন করেননি। ফলে, এত দারুণ একটা প্রতিবেদনে এই ফাঁকটি রয়েই গেল! সেই ৪ মে তারিখের বাংলা রিপোর্ট নামের একটি মিডিয়া হাসপাতাল পরিচালককে এই প্রশ্ন করেছিলো- সেদিন দুপুর পর্যন্ত ১৮ জন মারা গিয়েছিলো- যার ২ জন পজিটিভ ও ১৬ জন ছিল উপসর্গে মৃত্যু, কিন্তু ১৬ জনের কাউকেই পরীক্ষা না করেই তড়িঘড়ি করে লাশ হস্তান্তর করা হয়েছিলো। সে সময়ে হাসপাতালের ব্রিগেডিয়ার পরিচালক যুক্তি দিয়েছিলেন- এদের করোনা ছিল না, অন্য কারণে মারা গিয়েছে। পরীক্ষা না করেই এমনটা বলে দিয়েছিলো, যদিও উপসর্গ থাকায় সাসপেক্টেড হিসেবে করোনা ইউনিটেই তাদের ভর্তি করা হয়েছিলো, এবং মৃত্যুর পরে করোনা পজিটিভে মৃতদের মতই স্বাস্থ্যবিধি মেনে লাশ সৎকারের ব্যবস্থা করা হয়েছিলো। দুদিন আগে আরেকটি প্রতিবেদনে হাসপাতাল কর্তৃপক্ষকে একই রকম প্রশ্নের জবাবে বলতে দেখেছিলাম- নমুনা পরীক্ষণের চাপের কথা। জীবিত রোগীদের করোনা টেস্ট বেশি দরকার, ফলে অনেক সময়ই মৃত্যুর পরে নমুনা নেয়া হচ্ছে না- এরকম অযুহাতও কানে আসছে। বুঝতে এতটুকু অসুবিধা হয় না যে- মৃত ব্যক্তির নমুনা না নেয়ার মূল কারণই হচ্ছে, করোনায় মৃত্যুর সংখ্যাটা কম রাখা! সরকার আর কিছু পারুক না পারুক- নিজেদের "ভাবমূর্তি" ধরে রাখার জন্যে সেইরকম মরিয়া!
কি গবেষণা, আর কি প্রতিবেদন, কি শিরোনাম! প্রথম আলো এইরকম ফালতু একটা পত্রিকা হয়েছে যে কি বলবো! বেশি কিছু বলার নাই- দুটো বেসিক বিষয় আগে বলে নেই ... ১/ সবুজ গাছ মাত্রই সালোক সংশ্লেষণ প্রকৃয়ায় খাদ্য তৈরি করে, যার কাঁচামাল হচ্ছে- সূর্যের আলো, শিকড়ের মাধ্যমে মাটি থেকে নেয়া পানি আর বাতাস থেকে নেয়া কার্বন ডাই অক্সাইড এবং এর ফলে বাই প্রোডাক্ট হিসেবে সে অক্সিজেন বাতাসে ছেড়ে দেয়। ফলে, বাতাস থেকে কার্বন ডাই অক্সাইড নেয়া আর অক্সিজেন ছেড়ে দেয়ার মূল কাজটাই করে সবুজ গাছপালা। ২/ গাছ থেকে পাতা ঝরে পড়ে, আবার নতুন পাতা গজায়। শীতকালে বেশি ঝরে। বসন্তে এসে নতুন পাতা গজায়। এই ঝরা পাতা, গাছের ডাল, কিংবা মরে যাওয়া ছোট ছোট গাছপালা- সব মাটিতে পচে মিশে যায়। বাতাস থেকে কার্বন ডাই অক্সাইড থেকে যে খাবার তৈরি হয়- সেটা হচ্ছে গ্লুকোজ টাইপে সরল খাদ্য অণু, কার্বন সমৃদ্ধ জৈব যৌগ। ফলে, লতাপাতা যা মাটিতে যায়, পচে কিছু কার্বন ডাই অক্সাইড বাতাসে মিশে, বাকি কার্বন মাটিতে যায় (এছাড়া অন্য উপাদান যেমন নাইট্রোজেন, সালফার, ফসফরাসও যায়)। ফলে মাটি কার্বন সমৃদ্ধ হয়। ৩/ জীবকূলে একমাত্র সবুজ গাছপালাই হচ্ছে প্রাথমিক খাদ্য উৎপাদনকারী। বাকি কেউই খাবার নিজে তৈরি করতে পারে না- অন্যদের থেকে সংগ্রহ করে। আমি যখন একটা গরুও খাই- গরুর শরীর থেকে যে খাদ্য সংগ্রহ করছি- গরু সেটা সংগ্রহ করে- গাছ থেকে। এভাবে যেকোন খাদ্য শৃংখলেই যাওয়া হোক না কেন - খাবারের মূল বা প্রাইমারি সোর্স হচ্ছে এই সবুজ গাছ। ফলে, গাছের কারণেই দুনিয়ার বাকি সব জীবের বেঁচে থাকা, বেড়ে ওঠা। গাছ মানেই যাবতীয় জীব বৈচিত্র। ফলে, ব্যাপক গাছ লাগালে - ব্যাপক বনাঞ্চল করলে- অবশ্যই কার্বন ডাই অক্সাইড কিছুটা হলেও কমবে, বাতাস নির্মল হবে, মাটিতে কার্বন সমৃদ্ধি বাড়বে, জীব বৈচিত্র বাড়বে। এইটার অন্যরকম কোন ঘটনা ঘটার কোন সম্ভাবনাই নাই। এই বেসিক ব্যাপারটা জেনে বুঝে- এবারে প্রথম আলোতে উল্লেখ করা গবেষণার দিকে যাওয়া যাক। এই স্টাডিতে চিলির কৃত্রিম বনায়ন কর্মসূচি আর চীনের একটা স্টাডির কথা বলা হয়েছে। অভিযোগ হচ্ছে- চিলিতে বনায়নের কারণে জীব বৈচিত্র কমেছে, আর চীনে কার্বন সমৃদ্ধ মাটিতে বনায়নে নাকি মাটির কার্বনের পরিমাণ কমেছে। চিলির যে কৃত্রিম বনায়ন, সেখানে জীব বৈচিত্র কমেছে কিভাবে? কৃত্রিম বনায়ন করতে গিয়ে তারা সেটাকে ব্যবসায়িক লাভের জায়গায় নিয়ে গিয়েছে, কেবল লাভজনক গাছ লাগিয়েছে, ফলে সুনির্দিষ্ট অল্প কিছু গাছই ব্যাপকভাবে লাগিয়েছে, সেটা করতে গিয়ে প্রাকৃতিক বনাঞ্চলেও তারা হাত বাড়িয়েছে। স্বাভাবিকভাবেই- বিচিত্র গাছগাছালির যে প্রাকৃতিক বনাঞ্চল- সে যত জীব বৈচিত্রকে আকৃষ্ট করতে পারবে, কয়েকটা সুনির্দিষ্ট আর্থিক বৃক্ষের বনাঞ্চলে সেটা পারবে না। তাছাড়া একটা প্রাকৃতিক বনাঞ্চলে যুগ যুগ ধরে যে ইকোসিস্টেম গড়ে ওঠে, সেখানে কৃত্রিম বনাঞ্চল করতে গেলে- সেটা ধ্বংস হয়ে যায়। আমাদের দেশেও ক্ষতিকর ইউক্যালিপটাস, শিশু গাছগুলো আমদানি করে বনায়ন করা হয়েছে, সেগুলো পরিবেশের জন্যে ক্ষতিই করেছে। প্রাকৃতিক বন ধ্বংস করে রাবারের বন করা, কিংবা ইন্দোনেশিয়া- মালয়েশিয়া জুড়ে যে পাম চাষ- এসবই পরিবেশের জন্যে ক্ষতিকর হয়েছে। কিন্তু, প্রশ্নটা হচ্ছে- এই ক্ষতির কারণ কি ব্যাপক গাছ লাগানো? নাকি মুনাফা কেন্দ্রিক এমন কৃত্রিম বনায়ন? প্রথমত বুঝতে হবে প্রাকৃতিক বনায়নের সাথে কোনভাবেই কৃত্রিম বনায়ন তুলনাযোগ্য নয়। কৃত্রিম বনায়নকে বিচার করতে হবে গাছহীন- বনহীন, একটা জায়গার সাথে। প্রাকৃতিক বনকে ধ্বংস করে কৃত্রিম বন করা মানেই- সেটা পরিবেশের জন্যে ক্ষতিকর। দ্বিতীয়ত, গাছহীন এলাকাতেও যে বনায়ন করা হবে, সেটার ক্ষেত্রেও- সেখানকার ইকোসিস্টেম, পরিবেশের জন্যে দরকারি বৃক্ষ, নানা রকম গাছের ভ্যারাইটি- এগুলো বাদ দিয়ে যদি ব্যবসার উদ্দেশ্যে একই ধরণের, বাইরে থেকে আমদানি করা ক্ষতিকর বৃক্ষের বনায়ন করা হয়- সেইটায় লাভের চাইতে ক্ষতিই হবে শুধু ... একইভাবে চীনের সেই স্টাডিতে দেখাই যাচ্ছে, মরুভূমি অঞ্চলে গাছ লাগানোর মাধ্যমে কিভাবে মাটির মধ্যে কার্বনের পরিমাণ বেড়েছে। এখন প্রশ্ন হচ্ছে- অলরেডি কার্বন সমৃদ্ধ মাটিতে বনায়নে তাহলে কিভাবে কার্বনের পরিমাণ কমে যাচ্ছে। এখানেও বুঝতে হবে- ঐ জায়গার মাটি আগে থেকেই কার্বন সমৃদ্ধ ছিল মানেই হচ্ছে- সেটাও এই গাছপালারই অবদান। কেননা মাটিতে এই কার্বনের প্রধানতম উৎসই হচ্ছে গাছপালা। এবং সেটা হাজার হাজার বছর, লাখ লাখ বছর ধরেই তৈরি হয়েছে। এরপরে নগারয়ন হয়েছে। কৃষি তৈরি হয়েছে। এসবই প্রতিনিয়ত আমাদের মাটির উর্বরতা কমিয়ে নিচ্ছে। মাটিকে কৃষির জন্যে বা বনায়নের জন্যে উন্মুক্ত রাখলে, চাষ করলেও- উর্বরতা কমতে পারে। আবার, একটা নির্দিষ্ট অঞ্চলের ইকোসিস্টেমটাও গুরুত্বপূর্ণ, সেখানকার মাটির অণুজীব যেগুলো এই পচনক্রিয়ায় ভূমিকা রাখে, সেটাও সম্পূর্ণ নতুন- ভিন্ন গাছপালার ক্ষেত্রে একই রকম ভূমিকা নাও রাখতে পারে! ব্যাপক বৃক্ষ লাগানো কর্মসূচিতে সাময়িকভাবে তাই মাটির কার্বন সমৃদ্ধি কমতেও পারে। কিন্তু, এই বনায়নকে যদি ওভাবেই ৩০-৪০ বছর, ১০০-২০০ বছর ফেলে রাখা হয়, কার্বন সমৃদ্ধি আবার বাড়া শুরু করবে। ফলে, মাটিতে কার্বন সমৃদ্ধি কমার কথা যেটা বলা হচ্ছে- সেটার কারণ মোটেও ব্যাপক গাছপালা লাগানো নয়! [সর্বশেষ আপডেটঃ সমালোচনার মুখে প্রথম আলো শিরোনাম পাল্টেছে। এবারের শিরোনামঃ "বনায়নের নামে অতিরিক্ত গাছ লাগালে পরিবেশে উল্টো প্রভাব: নতুন গবেষণা"! আগের শিরোনাম ছিলঃ "ব্যাপক গাছ লাগালে পরিবেশে বরং উল্টো প্রভাবঃ নতুন গবেষণা"! আগের শিরোনামের চাইতে এখন প্রথম আলো দুই জায়গায় আসলে মুর্খামি প্রকট করলোঃ "বনায়নের নামে"- বলে বনায়নকে প্রশ্নবিদ্ধ করেছে। বস্তুত বনায়ন খুবই জরুরী দরকার। এই মুহুর্তে দুনিয়ায় ডিফরেস্টেশন বন্ধ করলেই শুধু চলবে না রিফরেস্টেশনও লাগবে, যেহেতু অলরেডি আমাদের প্রয়োজনের তুলনায় বনভূমি খুব কম। দ্বিতীয় মুর্খামি হচ্ছে- ব্যাপকের বদলে "অতিরিক্ত" গাছ লাগানো নিয়ে এসেছে। অতিরিক্ত গাছ বলে কিছু নেই। এই মুহুর্তে প্রয়োজনের তুলনায় গাছ কম আছে বলে অতিরিক্ত হওয়ার স্কোপ নেই; এমনকি মানুষের প্রয়োজন মিটে তার চাইতে বেশি গাছ দিয়ে দুনিয়া ভরে গেলেও সেইটা অতিরিক্ত হবে না! একমাত্র মানুষই সেই জীব- যেইটা অতিরিক্ত হইতে পারে, অন্য কারোরই পক্ষে প্রাকৃতিকভাবেই অতিরিক্ত হওয়ার স্কোপ নাই!] 
ময়মনসিংহের ভালুকা উপজেলার পাড়াগাঁও নবদিগন্ত উচ্চ বিদ্যালয়ের ক্লাস নাইনের ছাত্র ইমন। বয়স কত হবে? পনের বা ষোল? এই ছেলেটাকে শনিবার রাতে পুলিশ বাসা থেকে গ্রেফতার করে নিয়ে গিয়েছে। অপরাধ? সে ফেসবুকে প্রধানমন্ত্রীকে নাকি "কটুক্তি" করেছে! ফলে, হবিরবাড়ি ইউনিয়ন যুবলীগের সাধারণ সম্পাদক হানিফ মোহাম্মদ নিপুণ ও ভালুকা পৌর যুবলীগের সভাপতি আলমগীর হোসেন বাদী হয়ে ডিজিটাল নিরাপত্তা আইনে দুইটি মামলা করে, আর পুলিশ গিয়ে ছেলেটাকে গ্রেফতার করে নিয়ে যায়। এই খবরটা বিভিন্ন মিডিয়ায় এসেছে কিভাবে? কয়েকটা হেডলাইন দেখাইঃ "ভালুকায় ফেইসবুকে অশালীন ভাষায় কুটক্তি করায় যুবক গ্রেফতার" "প্রধানমন্ত্রীকে কটূক্তি ॥ ভালুকায় যুবক গ্রেফতার" "ভালুকায় শেখ হাসিনাকে কুটক্তি করায় যুবক গ্রেফতার" "প্রধানমন্ত্রীকে নিয়ে ফেসবুকে কটুক্তি করার মামলায় ইমন নামে এক যুবক গ্রেফতার" "ভালুকায় স্কুল ছাত্র গ্রেফতার প্রধানমন্ত্রীকে কটুক্তি করায়" যুগান্তর সহ খুব অল্প মিডিয়াতেই হেডলাইনে এই "কটুক্তি" শব্দ বাদ দিয়ে "ডিজিটাল আইনে স্কুল ছাত্র গ্রেফতার"- এমন হেডলাইন দেখলাম। এমনকি, বামপন্থী বা প্রাক্তন বামরা চালায়- এমন নিউজ পোর্টালের হেডলাইনেও দেখলাম- এই "কটুক্তি"র বিষয়টা রেখেছে! এসব কিছুই আসলে প্রচ্ছন্নভাবে ডিজিটাল আইনকে সমর্থন দেয়া! ভিকটিম ব্লেমিং বলে একটা কথা আছে। আপনি ভিক্টিমকে (এইখানে রাষ্ট্র নিপীড়ক আর গ্রেফতারকৃতরা ভিক্টিম) তার অপরাধ, তার দোষ, তার নানান সমস্যা সংকটের কথা বলা মানেই হচ্ছে, সাম হাউ- ভিক্টিমকেই তার উপরে নিপীড়নের দায় কিছুটা হলেও দিচ্ছেন। এমনকি সেই নিপীড়নের বিরুদ্ধে দাঁড়ানো মানুষের মাঝেও এইরকম অভ্যাস দেখা যায়। একটা মেয়েকে ধর্ষণ করা হইলো। ধর্ষকের বিরুদ্ধে আমি গলা ফাটাইলাম, শেষে একটু করে ফুট নোটে কইলাম- ঐ মেয়েটা অতরাতে ঐরকম শুনশান রাস্তা দিয়া না গেলেও পারতো! একটা মেয়েকে একটা মেলার ভিড়ে একদল নিপীড়ক ছেলে যৌন নিপীড়ন করেছে। আমি সেই নিপীড়কদের বিরুদ্ধে যুদ্ধ ঘোষণা করা বক্তব্য দিলাম, কিন্তু শেষে ফুটনোটে কইলাম- এমন আঁটসাঁট পোশাক পরে ঐরকম জটলায় না গেলেও পারতো। এইটারেও ভিক্টিম ব্লেমিং কয়। এর মাধ্যমে আসলে- প্রচ্ছন্নভাবে সেই ধর্ষক, নিপীড়কদের পক্ষেই দাঁড়ানো হয়! ব্যাপারটা এইরকমই। ইমনকে গ্রেফতারের পরে যারা "কটুক্তি", "অশালীন পোস্ট"কে সামনে নিয়া আসেন- তারাও প্রচ্ছন্নভাবে ভিক্টিম ব্লেমিং-ই কুরতেছেন। এমনে করে- সামহাউ ডিজিটাল নিরাপত্তা আইনের পক্ষে সচেতনে না হইলেও- খাড়াইতেছেন। কৌশলের কথা আপনি কইতেই পারেন। আমি যদি জানি- একটা রাস্তায় সন্ধার পরে আজেবাজে পোলাপানের আড্ডা জমে, রাতের অন্ধকারে ঐদিক দিয়া কোন নারীর যাওয়াটা নিরাপদ না, তাহলে অবশ্যই পরিচিত কোন নারীকে সে পথ দিয়ে যেতে হলে, সাবধান করবো, পারলে নিজে হাটবো। হ্যাঁ- ব্যক্তিগত আলাপে কৌশলী হওয়ার আহবান জানাবো। কিন্তু, পাবলিক এক্টিভিজমের অংশ হিসেবে নারীকুলকে কি বলতে পারি- রাতে একা একা বের হয়ো না? আর, একজন নারী যখন নিগৃহীত, ধর্ষিত হলেন- তখন কি এই কৌশলের আলাপটা কোনভাবেই প্রাসঙ্গিক হইতে পারে? আমি হাসিনারে গালি দিয়া পোস্ট দিলে, আলাদা কইরা আমারে কন- ভাই এইটা দিও না, গ্রেফতার কইরা ফেলতে পারে, গুম করতে পারে, তোমারে গুম না করলেও- তোমার পোস্ট লাইক শেয়ার কারণে আরেকজনরে গুম করে দিতে পারে! কিন্তু পোস্ট দেয়ার কারণে আমারে গুম করার পরে পাবলিকলি কৌশলি হওয়ার সবক দিতে আইসেন না প্লিজ! আমার গ্রেফতার-গুমের প্রতিবাদের নিচে ফুটনোটে গালি দেয়া, নাম বিকৃতি করা কতখানি কুনাগরিকের পরিচয় হইছে সেইটা যদি কইতে হয়- তাইলে আমার পাশে খাড়ানোর দরকার নাই আসলে! যেইদিন আমার গালির, আমার কুনাগরিকত্বের অধিকারের পক্ষে কথা কইতে পারবেন (দ্বিমত ও কালচারাল ডিফারেন্স সত্ত্বেও)- সেইদিনই কথা কইয়েন! ভয়ের মাঝে এক্টিভিজমে কৌশলী হতে হয় অনেক সময়, কিন্তু কৌশলী হওয়ার নামে ভয়টাকেই কি বাস্তবতার অযুহাতে জিইয়ে রাখার আহবান জানাইতে পারি? 
গণস্বাস্থ্যের কিটের ট্রায়াল নিয়ে যতটুকু খবর জানতে পারলাম বিভিন্ন মিডিয়ার মারফৎ, বিশেষ করে এই ট্রায়াল দলের সদস্য, বঙ্গবন্ধু মেডিকেল কলেজ বিশ্ববিদ্যালয়ের ভাইরোলজি ডিপার্টমেন্টের চেয়ারম্যান অধ্যাপক মোহাম্মাদ সাইফুল্লাহ মুন্সীর আলোচনাতে যা জানা যাচ্ছে, তাতে দেখা যাচ্ছে- মূলত এন্টিবডি কিটেরই ফলাফল তারা জানিয়েছেন। উপাচার্যের সংবাদ সম্মেলনে যেভাবে বলা হয়েছে সেটায় আসলে অনেক কিছু পরিস্কার ছিল না, বরং নানাভাবে কনফিউশন বেড়ে গিয়েছিলো! এবং এক্টিভ পেশেন্ট শনাক্তের ক্ষেত্রে এই কিট কার্যকর নয় বলে যেভাবে হেডলাইন করা হয়েছিলো- তাতে কনফিউশনটা আরো বেড়েই গিয়েছিলো, যেহেতু কেবলমাত্র এন্টিবডি কিট দিয়ে এক্টিভ পেশেন্ট ডিটেকশনের দাবি কেউ করেও নাই ... যাই, হোক- কেবলমাত্র এন্টিবডি টেস্ট কিটের ট্রায়ালের ফলাফলটাও আসলে গুরুত্বপূর্ণ ছিল, সেটি জানার জন্যে চেস্টা করছিলাম! যতটুকু যা জানতে পারলাম, সেটাও যে খুব আশাব্যঞ্জক- তা বলা যাবে না! এখানে ৫ টি গ্রুপ করে ট্রায়ালটি চালানো হয়েছেঃ * প্রথম গ্রুপঃ ১ থেকে ৭ দিনের লক্ষণযুক্ত রোগী- যাদের পিসিআর টেস্টে পজিটিভ এসেছে। * দ্বিতীয় গ্রুপঃ ১ থেকে ৭ দিনের লক্ষণযুক্ত রোগী - যাদের পিসিআর টেস্টে নেগেটিভ এসেছে। * তৃতীয় গ্রুপঃ ৮ থেকে ১৫ দিনের রোগী- যাদের পিসিআর টেস্টে পজিটিভ বা নেগেটিভ এসেছে। (অর্থাৎ এখানে দুইটা সাবগ্রুপ আছে) * চতুর্থ গ্রুপঃ ১ থেকে ৭ দিনের লক্ষণযুক্ত রোগীদের ২০ থেকে ২৫ দিন পরে টেস্ট (যাদের পিসিআর টেস্টে পজিটিভ এসেছে) * পঞ্চম গ্রুপঃ নমুনা ব্যাংক থেকে ২০০৭/২০০৮ সালের কিছু নমুনা (অর্থাৎ- ঐ নমুনায় সার্স-কোভ-২ ভাইরাস থাকার সম্ভাবনাই নেই) এন্টিবডি কিটের ট্রায়ালের জন্যে এটা একটি পারফেক্ট ডিজাইন। সবমিলে কিট দিয়েছিলো ৫০০ টা, তবে জানি না- কোন গ্রুপের স্যাম্পল সাইজ কত। তবে, ফলাফল যেটা জানিয়েছে - সফলতার হার ১১ থেকে ৪০ ভাগ, সেটা আসলে হবে ১১ থেকে ৭০ ভাগ। আর, এই ফলাফলটা শুধু এন্টিবডি টেস্ট কিটের ট্রায়ালের ফলাফল, যেহেতু এন্টিজেন টেস্ট কিটের ট্রায়াল গণস্বাস্থ্য কেন্দ্রই বন্ধ রাখতে বলেছিলো! বঙ্গবন্ধ মেডিকেল বিশ্ববিদ্যালয় থেকে জানানো হয়েছে- এন্টিজেন কিট যখন সম্পূর্ণ প্রস্তুত হবে তখন তারা আবার সেটার ট্রায়াল শুরু করবেন। এবং সবচাইতে ইতিবাচক বিষয় হচ্ছে, আরটিপিসিআর এর পাশাপাশি এরকম এন্টিজেন টেস্টের প্রয়োজনীয়তা তারা বারবার বলেছেন (এমনকি এন্টিবডি টেস্টিং এর প্রয়োজনের কথাও আজকের সংবাদ সম্মেলনে বলা হয়েছে)! তো, এই এন্টিবডি টেস্ট কিটের সফলতার ১১-৭০% পাওয়া গিয়েছে, সেটার ব্যাপারে বলি ... * প্রথম ও ২য় গ্রুপঃ ১ থেকে ৭ দিনের লক্ষণযুক্ত রোগীর ক্ষেত্রে সফলতার হার ১১%। * ৩য় গ্রুপঃ ৮ থেকে ১৫ দিনের লক্ষণযুক্ত রোগীর ক্ষেত্রে সফলতার হার ৪০%। * ৪র্থ গ্রুপঃ ১৫ দিনের বেশি, ২০-২৫ দিন বা এক মাসের পুরাতন পজিটিভ রোগীদের ক্ষেত্রে সফলতার হার ৭০%। ১ থেকে ৭ দিনের লক্ষণযুক্ত রোগীর ক্ষেত্রে সফলতার হার ১১%- এটাকে অনেক বেশি বলবো, এমনকি এটা আরো কম হলেও কোন সমস্যা ছিল না। কিন্তু, ৮ থেকে ১৫ দিনের লক্ষণযুক্ত রোগীর ক্ষেত্রে সফলতার হার ৪০%- এটা বেশ কম। এখানে বস্তুত ৭০% এর আশা করেছিলাম। কিন্তু সবচাইতে হতাশ হয়েছি, ১৫ দিনের পরেও সফলতার হার মাত্র ৭০%! বিভিন্ন দেশের টেস্ট কিটের সফলতার হার ৯০-৯৫% পর্যন্ত এসেছে, সেখানে ৭০% সফলতার হার বেশ কম। ট্রায়াল যেটি চালানো হয়েছে, সেটিকে নিয়ে খুব বেশি সন্দেহের কিছু দেখছি না। কেবল একটা সন্দেহ থাকতে পারে, যে পিসিআর টেস্টকে মানদণ্ড মেনেছি- সেটার একুরেসি তো আমরা জানি না। পিসিআর টেস্টে পজিটিভ যাদের বলা হচ্ছে, তাদের নমুনা যদি কমপক্ষে দুটো ল্যাবে টেস্ট করে কনফার্ম করা যেতো- তাহলে এই ট্রায়ালকে আরো কনফিডেন্সের সাথে নেয়া যেত। এছাড়া, ওভারল সফলতার হার বলা হচ্ছে- এর মধ্যে ফলস নেগেটিভের হার কত, ফলস পজিটিভের হার কত - সেটা এখনো জানি না। তারপরেও, এই মুহুর্তে ট্রায়ালের চাইতেও গণস্বাস্থ্যের কিটের মানের দিকেই আমার সন্দেহটা থাকছে। একটা কিট বানানোর সাথে সাথেই যে এটার একুরেসি আপটু দ্য মার্ক হবে, তেমনটা আমি মনে করি না। ফলে, এই কিট দুটোকে আরো ফাইন টিউনের স্কোপ আছে। সেই গবেষণাটা তারা চালিয়ে যাবেন, এবং আবারও ট্রায়াল হবে, এই আশা করছি। এন্টিজেন কিট রেডি হয়ে গেলে- সেটার ট্রায়াল দ্রুত শুরু হোক, এন্টিজেন টেস্ট কিটের সফলতার হার ৬৫-৭০% হলেও আমি খুশি থাকবো। এন্টিজেন-এন্টিবডি টেস্টের প্রয়োজনীয়তা নিয়ে অনেকদিন ধরেই কথা বলেছি। গণস্বাস্থ্যের এই কিটকে কেন্দ্র করে একটা ডেডলক অবস্থা তৈরি হয়েছিলো। এখন সেটা কেটেছে। ফলে, আশা করবো বাইরে থেকে দ্রুত এন্টিজেন, এন্টিবডি টেস্ট কিট নিয়ে আরটি পিসিআরের পাশাপাশি র্যাপিড টেস্ট কিট দিয়েও ব্যাপক টেস্টিং শুরু হোক। আরটিপিসিআরে দিনে ৩০ হাজার টেস্টের সক্ষমতা অর্জনের চেস্টা করছে। তার পাশাপাশি যদি দিনে এক লাখ এন্টিজেন টেস্ট করা যায়, তাহলে রোগী শনাক্তকরণের কাজটা জোরে শোরে হতে পারে।‍ গণস্বাস্থ্যের এন্টিজেন কিটের একুরেসি যদি (২-৫ দিনের লক্ষণযুক্ত রোগীর ক্ষেত্রে) ৬৫% এরও কম পাওয়া যায়, সেক্ষেত্রে ইউএসএ থেকে কিট আমদানি করতে হবে! আর, আইডিসিআর, আইসিডিডিআরবি'র পাশাপাশি ঢাকা বিশ্ববিদ্যালয়, জাহাঙ্গীরনগর বিশ্ববিদ্যালয়, যশোর বিশ্ববিদ্যালয় সহ যেসব বিশ্ববিদ্যালয়ে মাইক্রোবায়োলজি ডিপার্টমেন্ট আছে- তাদেরকে দিয়ে সেরোপ্রিভিলেন্স সার্ভে প্রোগ্রাম চালানোর ব্যবস্থা করা হোক। কোরিয়ার এন্টিবডি কিট আমদানি করেও এই সার্ভে প্রোগ্রাম চলতে পারে! সবার আগে অবশ্য সরকারকে এই গবেষণার জন্যে বিশেষ বরাদ্দ দিতে হবে! 
বাংলাদেশে কোভিড-১৯ মহামারীর পরিপ্রেক্ষিতে একটি গবেষক দল করোনাকালীন পরিস্থিতিতে মানবাধিকার প্রতিবেদন প্রস্তুত করেছেন। করোনাকালে গুম, বিচার বহির্ভূত হত্যাকান্ড, ডিজিটাল আইনে মামলা, বিভিন্ন সেক্টরের শ্রমিকের অবস্থা, চিকিৎসার পরিস্থিতি, ত্রাণসহ বিভিন্ন ক্ষেত্রে মানবাধিকার লংঘনের একটা মোটামুটি পূর্ণাঙ্গ চিত্র আছে এখানে। আগ্রহীরা নামিয়ে পড়ে দেখতে পারেন। এইখান থেকে শুধু একটি তথ্য শেয়ার করি ১ মার্চ থেকে ৩১ মে পর্যন্ত এই করোনার মধ্যেও বিচার বহির্ভূত হত্যাকান্ডের শিকার হয়েছেন অন্তত ৮১ জন!
///কমিটির প্রতিবেদনে বলা হয়েছে, ১ থেকে ১৪ দিনের মধ্যে করোনার উপসর্গ নিয়ে যাঁরা এসেছেন, তাঁদের ক্ষেত্রে গণস্বাস্থ্যের কিটে মাত্র ১১-৪০ শতাংশ পর্যন্ত শনাক্ত করা গেছে। এ কারণে কমিটি গণস্বাস্থ্যের কিট করোনা শনাক্তে কার্যকর নয় বলে রিপোর্ট দিয়েছে।//// প্রথম কথা হচ্ছে, গণস্বাস্থ্যের যে র‍্যাপিড কিট এই ট্রায়ালে অংশ নিয়েছে, সেটি হচ্ছে এন্টিবডি টেস্ট কিট। এন্টিবডি টেস্ট কিট দিয়ে শনাক্ত করার জন্যে ৫-৭ দিন পরে টেস্ট করতে হবে, তার আগে টেস্ট করতে চাইলে আসলে লাগতো এন্টিজেন কিট, সেই এন্টিজেন কিট বাদে এই ১ থেকে ৫ দিনের রোগীদের রেজাল্ট নেগেটিভ আসবে। সেটা কেবল গণস্বাস্থ্যের এন্টিবডি টেস্ট কিট নয়, দুনিয়ার যেকোন এন্টিবডি কিটের ক্ষেত্রেই ফলাফল একই আসবে। দুনিয়ার কোন জায়গাতেই এন্টিবডি কিটের ট্রায়ালে ১ থেকে ১৪ দিনের রোগীকে নেয়া হয় না, বরং কনফার্মড পজিটিভ রোগীর ৭-১০ দিন পরে টেস্ট করে ট্রায়াল চালানো হয়। একইভাবে পিসিআর কিটের বা এন্টিজেন কিটের ক্ষেত্রেও যদি রোগীকে ১০-১৫ দিন পরে ট্রায়াল করা হয়, সেখানেও শনাক্ত করার হার ২০-৩০ শতাংশের বেশি আসবে না ...! এর বাইরে, আরেকটা সন্দেহের কথাও এখানে উল্লেখ করা যায়। পিসিআর টেস্টেও ফলস পজিটিভ আসছে। বিশেষ করে আরএনএ এক্সট্রাকশনের সময়ে আরএনএ কন্টামিনেশন হচ্ছে বলে বিভিন্ন ল্যাবের মাইক্রোবায়োলজিস্ট জানিয়েছেন। ফলে, এই সম্ভাবনাও আছে যে- যেগুলোকে পজিটিভ ধরা হয়েছে, হতে পারে সেগুলো আসলে ফলস পজিটিভ। ফলে, এই এন্টিবডি টেস্ট কিটের যে ট্রায়ালের রেজাল্ট জানানো হলো- সে ব্যাপারে আরো কয়েকটা বিষয়ে বিস্তারিত জাতির সামনে তুলে ধরা হোকঃ ১। কয়টি কিট দিয়ে আক্রান্তের কততম দিনে টেস্ট করা হয়েছে? এবং সেখানে সফলতার হার কত? (মানে আক্রান্ত হওয়ার ১ দিনের মাথায় কয়জনের টেস্ট করা হয়েছে, কতজনের পজিটিভ আর কতজনের নেগেটিভ এসেছে, এভাবে ২ দিন, ৩ দিন ... ১৪ দিনে মাথায় কতজনের টেস্ট হয়েছে ও সফলতার হার কত) ২। যাদের টেস্ট নেগেটিভ এসেছে, তাদের ক্ষেত্রে কি পিসিআর টেস্ট পুনরায় করে দেখা হয়েছে- তারা আসলেই পজিটিভ কি না- সেটা জানানো হোক। ৩। যাদের নেগেটিভ এসেছে, তাদেরকে সেই প্রথম টেস্টের টেস্টে দুই-তিনদিন পরে কি আবার টেস্ট করা হয়েছে কি না- সেটা জানানো হোক। গণস্বাস্থ্য কেন্দ্রের কিছু গাফিলতির কথা এখানে বলতে হচ্ছে! তারা যেভাবে ৯৫ ভাগের উপরে সফলতার কথাটা দাবি করেছে, ট্রায়ালের সময়ে সেভাবে ডিজাইনটা করতে পেরেছেন বলে মনে হয়নি। তাদের জানার কথা যে, এন্টিবডি কিট কোনভাবেই একটিভ পেশেন্ট শনাক্ত করার কিট নয়। ফলে, তাদের বরং বলা উচিৎ ছিল, ১-১৪ দিনের রোগী নয় বরং ২ সপ্তাহ পার হওয়ার পরেই এই এন্টিবডি কিট দিয়ে ট্রায়াল করা হোক। আর, একান্তই যদি এক্টিভ পেশেন্ট শনাক্ত করার আগ্রহ তাদের থাকেই, তাহলে এন্টিজেন কিটের ট্রায়াল বন্ধ করা উচিৎ হয়নি। এন্টিজেন কিট পুরোপুরি রেডি হওয়ার পরেই ডাবল কিট দিয়ে টেস্টের একটা ট্রায়াল ডিজাইন করা উচিৎ ছিল। যাই হোক, যা হলো- তা জাতির জন্যে খুবই হতাশার। সবচাইতে বড় হতাশার হচ্ছে, বিএসএমএমইউর উপাচার্য অধ্যাপক কনক কান্তি বড়ুয়া সম্প্রতি জানিয়েছেন, কমিটির রিপোর্টই শেষ কথা। এটা আর অন্য কোনো কমিটিতে যাবে না। এরকম ডেড এণ্ডে যাওয়া মোটেও উচিৎ হবে না বলেই মনে করি। দাবি জানাই, নতুন করে ট্রায়াল ডিজাইন করে, আরেকবার ট্রায়াল হোক। আমাকে ট্রায়াল ডিজাইন করেতে দিলে এভাবে করতাম (পিসিআর পজিটিভ বলতে আমি কনফার্মড পজিটিভ ধরেছি। ফলস পজিটিভের সম্ভাবনা দুর করার জন্যে একই রোগীর কাছ থেকে একই সময়ে নেয়া স্যাম্পল একাধিক পিসিআর ল্যাবে টেস্ট করে সবগুলোতে পজিটিভ আসলেই সেটাকে পিসিআর পজিটিভ ধরা যেতে পারে) ...
বাংলাদেশে করোনা পরিস্থিতি তথা করোনার আক্রমণে সাধারণ মানুষের দশা, সারাদেশের চিকিৎসা ব্যবস্থার চিত্র, আমাদের স্বাস্থ্য ব্যবস্থার সমস্যা-সংকট নিয়ে আমাদের সাপ্তাহিক আয়োজন বিডি করোনা ইনফো সাপ্তাহিক বুলেটিনের দ্বিতীয় পর্ব অনুষ্ঠিত হবে ২১ জুন, রোববার, রাত ৮ টায়। বুলেটিন-২ এ সংক্ষিপ্ত সাক্ষাৎকার পর্বে আলোচনা করতে সম্মত হয়েছেন সোসাইটি ফর নার্সেস সেফটি এণ্ড রাইটসের সাধারণ সম্পাদক Sabbir Mahmud Tihan ।
ঢাকা থেকে বিভিন্ন দেশের ফ্লাইট ধীরে ধীরে চালু হচ্ছে। তবে, স্বাভাবিক সময়ের মত না। ফ্লাইটের সংখ্যা অনেক কম, যাত্রীর সংখ্যাও আগের চাইতে অনেক কম। সেই সাথে অনেক শর্তও পালন করতে হচ্ছে। করোনা টেস্ট করে টেস্ট নেগেটিভ দেখাতে হবে। ফ্লাইটে ওঠার আগে ভালো ভাবে হিস্টোরি, টেস্ট রেজাল্ট- এসব দেখার সাথে সাথে থার্মাল স্ক্রিনিং করে কোনরকম লক্ষণ আছে কি না সেগুলোও দেখা হচ্ছে। ব্যাপারটা অনেক কড়াকড়ি করা হয়েছে। এরই মধ্যে কয়েকটা ফ্লাইটের খবর পড়লাম। দুইটা বাংলাদেশ থেকে আউটগোয়িং। আর একটা ইনকামিং। ঢাকা থেকে ইউরোপে যে ফ্লাইটটা গিয়েছে, সেখানে যাত্রীদের মধ্যে ৪ জনের পজিটিভ শনাক্ত হয়েছে। ঢাকা থেকে চীনে যে ফ্লাইট গিয়েছে সেখানে ১৭ জন টেস্ট পজিটিভ পাওয়া গিয়েছে। আর, লণ্ডন থেকে যে ১৫৭ জন যাত্রী ঢাকায় এসেছে, তাদের সবার স্বাস্থ্য পরীক্ষায় সুস্থ পেয়েছে। ইউরোপে বা চীনে টেস্ট পজিটিভ পেয়েছে কিভাবে? তারা ফ্লাইট থেকে নামিয়ে প্রথমেই যাত্রীদের নমুনা নিয়ে পরীক্ষা করে কোয়ারেন্টাইনের পাঠিয়ে দেয়। সেই নমুনা পরীক্ষাতেই বাংলাদেশ থেকে সাথে করে নেয়া টেস্ট নেগেটিভ সার্টিফিকেটওয়ালা যাত্রীদের পজিটিভ এসেছে। বাংলাদেশে টেস্ট নেগেটিভ, সেখানে গিয়ে টেস্ট পজিটিভ হচ্ছে কি ভাবে, এর জবাবে কেউ কেউ বলছেন- বাংলাদেশে নাকি টেস্ট নেগেটিভের জাল সার্টিফিকেট কিনে তারা ফ্লাইটে উঠেছিলো। তবে, এরকম দাবী অনেকে অস্বীকার করে জানিয়েছে- তারা সরকারি, বেসরকারি অমুক, তমুক প্রতিষ্ঠানে নমুনা দিয়ে পরীক্ষাই করেছিলেন! অর্থাৎ পরের দাবি মোতাবেক- ব্যাপারটা হচ্ছে, আমাদের ল্যাবগুলোর টেস্টে যে অনেক ফলস নেগেটিভ আসছে- সেটাকে প্রমাণ করলো। যে কারণেই হোক, চীনের গুয়াংঝুতে যে ফ্লাইটটা গেছে, সেখানে ১৭ জনকে পজিটিভ পেয়ে মাথায় হাত! শেষে বাংলাদেশ থেকে চার সপ্তাহের জন্যে সমস্ত ফ্লাইট নিষিদ্ধ করে দেয়া হয়েছে। অন্যদিকে, লন্ডন থেকে যে ফ্লাইটটা বাংলাদেশে এসেছে, সেখানে ১৫৭ জন যাত্রীর কাউকেই নমুনা টেস্ট করা হয়নি। তাদের স্বাস্থ্য পরীক্ষা করে দেখা গেছে, সবাই পুরাপুরি সুস্থ আছে। এছাড়া তাদের লণ্ডনেও স্বাস্থ্য পরীক্ষা হয়েছিলো- সেটার সার্টিফিকেটও সাথে এনেছে। ফলে, সবাইকেই যার যার বাড়ি পাঠিয়ে দিয়ে বলা হয়েছে, আপনারা ১৫ দিন হোম কোয়ারেন্টাইন কইরেন! 
ধর্ম প্রতিমন্ত্রীর মৃত্যুর খবর কয়েক জায়গায় পড়লাম, মৃত্যুর কারণটা বুঝার জন্যে। বেশিরভাগ জায়গায় পেলামঃ তিনি "অসুস্থবোধ" করেছিলেন, ফলে রাতে ওনাকে সিএমএইচ নেওয়া হয় এবং সেখানে রাত পৌনে ১২টার দিকে চিকিৎসকেরা তাকে মৃত ঘোষণা করেন। কিছু সূত্র থেকে (নাম-পরিচয় প্রকাশে অনিচ্ছুক) খবর পাচ্ছি, প্রতিমন্ত্রী করোনায় মারা যেতে পারেন- এইরকম সন্দেহেই নাকি প্রতিমন্ত্রীর নমুনা পর্যন্ত নিতে গড়িমসি করা হচ্ছে। ৭৫+ বয়স, ফলে সহজেই বার্ধক্যজনিত কারণ হিসেবে চালানো যাবে বলে সরকারের বিশ্বাস, প্রতিমন্ত্রীর একান্ত সচিব সেই কারণেই বারবার বার্ধক্যজনিত কারণে মৃত্যু বলে প্রেসকে জানাচ্ছিলেন! একইদিনে নাসিম ও শেখ আব্দুলা- এই দুই বিগশটের মৃত্যুর কারণ করোনা- এইটা দেখাইতে চায় না! [শেষ খবরঃ ধর্ম প্রতিমন্ত্রীর করোনা টেস্টে পজিটিভ এসেছে!] ঐদিকে আবার, আওয়ামীলীগের আরো দুজন বিগশট করোনায় আক্রান্ত হয়ে মারাত্মক ক্রিটিকাল অবস্থায় সিএমএইচে ভর্তি হয়েছেন বা আছেন। মুক্তিযোদ্ধা মন্ত্রণালয়ের প্রতিমন্ত্রী স্বস্ত্রীক সিএমএইচে ভর্তি হয়েছেন, আর সিলেটেই ভেন্টিলেশনে যাওয়া সাবেক মেয়র বদর উদ্দিন কামরান সিএমএইচে লাইফ সাপোর্টে আছেন। একই অবস্থা ডিফেন্স সেক্রেটারির, সিএমএইচের আইসিইউতে জীবন-মৃত্যুর মাঝামাঝিতে আছেন! হেলদ সেক্রেটারির স্ত্রীও করোনায় মারা গেলেন। মন্ত্রী - আমলা পাড়ায় (তথা সিএমএইচ পাড়ায় ওরফে নয়া সিঙ্গাপুর/ ব্যাংকক পাড়ায়) করোনার এইরকম আক্রমণের কারণ কি? একটা কারণ হচ্ছে, বঙ্গবন্ধু শেখ মুজিবর রহমান। জাতির জনক ওনার জন্ম শতবার্ষিকীতে আওয়ামী বিগশটদের জন্যে নরক নাযিল করতেছেন। যে সময়টায় পুরা জাতিকে সচেতন করে, ঘরে ঢুকানো উচিৎ ছিল, সেই সময়ে তেনারা সবাই গাদাগাদি ঠাসাঠাসি করে জন্ম শতবার্ষিকীর কেক কাটছেন, টেস্ট কিট কিনে না এনে কোটি টাকার পটকা ফুটাইছেন! তখনই ধারণা করছিলাম- এদের কপালে খারাপি আছে! এরা এমন বেকুবের বেকুব- জনগণরে শুধু বুঝায় নাই যে, করোনায় কিছু হয় না, হবে না, আমরা করোনার চাইতে শক্তিশালী, করোনা সর্দি জ্বরের মতই মামুলি, ইউরোপ-আমেরিকার চাইতেও আমরা করোনাকে ভালো মোকাবেল করে ফেলেছি... ইত্যাদি; নিজেরাও সেইটা বিশ্বাস কইরা বইসাও ছিল! সেই জন্যে তারা গাদাগাদি করে কেক কেটেছে, গাদাগাদি করে জাতির উদ্দেশ্যে সংবাদ সম্মেলন করেছে- এমনকি খোদ স্বাস্থ্য মন্ত্রী একগাদা সঙ্গী সাথীকে মঞ্চে নিয়ে জাতির উদ্দেশ্যে করোনা মোকাবেলায় জ্ঞান বিতরণ করেছে, এই আজকেও নাসিম মারা যাওয়ার পরে নানক সহ একাধিক বিগশট যেভাবে গাদাগাদি করে ফটোসেশন করলো, তাতেও বুঝা যায়- এই করোনা পরিস্থিতিটাকে এরা কতখানি হেলাফেলায় দেখতে আছে! সিরিয়াসনেসের মাত্রাটা কোন জায়গায়! ফলে, আমার ধারণা, নাসিম, শেখ আব্দুল্লা, কামরান, মোজাম্মেলেই শেষ না, এই মিছিলটা আরো লম্বা হবে, সাবেক আর পাতি থেকে কারেন্ট এণ্ড ফুলেও করোনা হাত দিবে। তা দিক, তাতে কিছু যায় আসে না, কিন্তু তারা তো একলা মরতেছে না- গোটা জাতিটারে নিয়া মরতেছে, যেহেতু ঐরকম হেলাফেলার জায়গা থেকেই করোনা মোকাবেলায় এই কয়েক মাসে তারা সামান্যতম প্রস্তুতিও নেয় নাই। কোথায় কোন বিগশট, ভিআইপি, ভিভিআইপি মরতেছে, সেইটার চাইতেও মূল চিন্তাটা এইখানেই! এইসব বিগশটের মৃত্যুতে পাবলিক রিয়াকশনটা খুব পিকুলিয়ার। একইদিনে দুই বিগশটের মৃত্যুতে মোটাদাগে পাবলিকের কিছু যায় আসছে বলে মনে হয় নাই, বরং খুশিই হইছে। একদম পুরা কেবিনেট শুদ্ধ মরে সাফা হইলেও পাবলিকের কিছু যায় আসবে না, বরং পাবলিক খুশিতে লাফ দিবে। ভাবছিলাম নাসিমের মত চিহ্নিত বদমায়েশ ও দুর্নীতিবাজ মন্ত্রী বলেই পাবলিক এত খুশি! কিন্তু তুলনামূলক কম পরিচিত, ফলে কম কুখ্যাত, বেটার ইমেজের অধিকারি ধর্ম প্রতিমন্ত্রীর মৃত্যুতেও লোকজনের এরকম খুশীর প্রতিক্রিয়া দেখে বেশ অবাকই হলাম! কয়েকজনরে জিজ্ঞাসও করলাম, আওয়ামী পাতি মন্ত্রীর মৃত্যুতে এত খুশি হওয়ার কি আছে, হাজার হলেও একজন মানুষই তো! জবাব যা মিললো, কমনলি তার সারমর্ম হইলো, এইরকম দুই দুইটা বিগশট মারা যাওয়ার পরে যদি সরকারের টনক নড়ে, আমাদের স্বাস্থ্যব্যবস্থাকে এইবার যদি একটু গুরুত্ব দেয় ... ইত্যাদি। এগুলা দেখে ও শুনে আমার মনে তৈরি হচ্ছে দুইরকম প্রতিক্রিয়া। একবার মনে হচ্ছে- শালার পাবলিকরে- এইরকম জঘণ্য, অথর্ব, ঘৃণিত সরকারকে ফেলে দেয়ার মুরোদ নাই, আন্দোলন সংগ্রাম করে স্বাস্থ্য ব্যবস্থটাকে পাল্টাইতে বাধ্য করার কোন চিন্তা নাই, সিএমএইচ, স্কয়ার, আনোয়ার খান থেকে শুরু করে দেশের সব প্রাইভেট হাসপাতালগুলো দখল করার তাগিদ নাই- তারা আশায় আছে, কখন আওয়ামীলীগের বিগশটেরা একে একে মরবে আর তাতেই টনক নড়ে সরকার রাতারাতি স্বাস্থ্য ব্যবস্থা ভোজবাজির মত পাল্টে ফেলবে! এইরকম 'শালার পাবলিক' চিন্তাটা অবশ্য দীর্ঘস্থায়ীও থাকছে না, মানে পাবলিকের জায়গায় সরকারের দিকে চিন্তাটা চলে যাচ্ছেঃ ালের হাম্বালীগ সরকার, কি রকম এক শাসন ব্যবস্থা কায়েম করছিস যে, তোদের নেতারা, মন্ত্রী আমলারা কেউ মরলে পাবলিক দুঃখ তো পায়ই না, বরং উল্লাস করে আর অপেক্ষা করে- অন্য আরো বড় বড় বিগশট কবে মরবে! এমনিতে আমি মনে করি না, এরকম দুই চারটা বিগশট মরলে আমাদের দেশের স্বাস্থ্য ব্যবস্থার কোন ছেদ্ভেদ ঘটবে। যা ছিল, তাই থাকবে! এগুলোকে কেন্দ্র করে পাবলিক রিয়াকশন মোবিলাইজ করে, লুটপাটের ব্যবসাই কিছু বাড়বে, আর গোপনে গোপনে ভিআইপি/ ভিভিআইপিদের জন্যে স্পেশাল ট্রিটমেন্টের পরিধি ও সুযোগ আরো অনেক বেশি বাড়ানো হবে ...! এর বাইরে বেশি কিছু হবে না ..., যদি না পাবলিক নিজের আলাপটা না পাড়ে! যদি না পাবলিক নিজেদের জন্যে আইসিইউ কোথায়, অক্সিজেন কোথায়, স্পেশালাইজড হাসপাতাল কোথায়, সিএমএইচ কোথায়- এইসব তলব না খোঁজ করে, যদি না পাবলিক সিএমএইচে মরা আর রাস্তায় মুখ থুবড়ে মরার তফাতটা করতে না পারে ... 
বর্তমান করোনা পরিস্থিতিতে যে সময়ে প্রতিদিনই আক্রান্ত ও মৃত্যুর সংখ্যা পাল্লা দিয়ে বাড়ছে, ঠিক তখনই আমাদের দেশে সবকিছু খুলে দেয়ার মাধ্যমে জনগনকে ঠেলে দেওয়া হয়েছে অলিখিত “হার্ড ইমিউনিটি” কর্মসূচির পথে, ভ্যাক্সিন ছাড়া যে কর্মসূচির ফল হচ্ছে মৃত্যুকূপে ঝাপিয়ে পড়া। হার্ড ইম্যুউনিটি বিষয়ে বিডি করোনা ইনফো ওয়ার্ডপ্রেস সাইটে প্রকাশিত একটি লেখার অডিও ভিজুয়াল রূপ দেয়ার কাজ করছে ফাইট ফর রাইটস। মূলত এটা একটা পডকাস্ট- মানে প্রবন্ধ পাঠ হচ্ছে মূল বিষয়, সেই সাথে কিছু ভিজুয়াল ফুটেজ রাখা হচ্ছে। হার্ড ইম্যুউনিটি নিয়ে তৈরি করা প্রতিবেদনটি (প্রতিবেদন বলা কি ঠিক হবে? না কি বলবো ভিডিও পডকাস্ট?) ধরাবাহিকভাবে প্রচারিত হবে ফাইট ফর রাইটস ও বিডি করোনা ইনফোর ফেসবুক পে’জে। সেটি শোনার (ও দেখার) আগাম আমন্ত্রণ জানিয়ে রাখলাম! পরিশেষে, ফাইট ফর রাইটসের সম্পর্কেও দুটো কথা বলি। করোনাকালীন এই কঠিন সময়ে অনলাইন প্রচারণাভিত্তিক সংগঠনটি গড়ে উঠেছে। “সবার জন্য রেশন চাই” এবং “সবার জন্য চিকিৎসা চাই”- এ সময়ের অতীব গুরুত্বপূর্ণ দাবী দুটো নিয়ে তারা কাজ করে যাচ্ছে। অনলাইনে নিয়মিত তাদের দাবির পক্ষে জনমত তৈরি করা, পোস্ট, পোস্টার, হ্যাশ ট্যাগ, লাইভ টকশো, লাইভ গান - বাজনা - আবৃত্তি প্রভৃতি আয়োজনে ব্যস্ত হয়ে আছে এক ঝাঁক তরুণ ছেলেমেয়ে। (তাদের ফেসবুক পেজের লিংক কমেন্টে দিলাম)। তাদের সাথে একত্রে কাজ করতে পারাও এক দারুন অভিজ্ঞতা!
সাহেব আলীর মত করোনা নেগেটিভ এর আগেও পেয়েছি। মারা যাওয়া করোনা নেগেটিভ ব্যক্তির সংস্পর্শে এসে অন্যরা করোনা পজিটিভ হয়েছেন, কিন্তু একবার টেস্টে নেগেটিভ এসে মারা যাওয়ারা নেগেটিভ হিসেবেই বিবেচিত হয়েছেন।
সংক্ষেপে বিপ্লবী কর্মকাণ্ড সংক্রান্ত কয়েকটা পয়েন্ট লিখে রাখছিঃ * ঠিক আছে- ত্রাণ কার্যক্রম কোন বিপ্লবী কাজ না, কিন্তু মানবিক কাজ, সামাজিক কাজও বটে * দেশের দুর্যোগকালে মানবিক কাজে যারা এগুতে না পারবে, তাদের দ্বারা বিপ্লবের কাজ কতটুকু হবে? * গণবিচ্ছিন্ন বিপ্লবীরা এমন সামাজিক কর্মকাণ্ড থেকে মুখ ফিরিয়ে রেখে জনগণের সাথে সংযোগ তৈরির সুযোগটি পায়ে ঠেলে দিয়ে কোন বিপ্লব করবে দেশে? কাদের নিয়ে বিপ্লব হবে? * ঘরে বসে ফেসবুকে "ত্রাণ কার্যক্রম কোন বিপ্লবী কাজ না"- এই সংক্রান্ত তত্ত্ব প্রদান বাদে এমন কি বিপ্লবী কাজ এসব বিপ্লবীরা করছেন, যে বিপ্লবী কাজের অযুহাতে ত্রাণের কাজ থেকে বিরত থাকার আহবান জানাতে পারেন? * যারা বিপ্লব বাদ দিয়ে এরকম ত্রাণ কর্মকাণ্ডে ঝাপিয়ে পড়ছে বলে অভিযোগ, তারা কি ত্রাণ কর্মকাণ্ড বাদ দিলেই এই সময়ে বিপ্লব ঘটিয়ে ফেলতো বলে মনে করেন? * এনজিও সারাদেশে লাখ লাখ মানুষকে ত্রাণ দেয়। এনজিও প্রত্যন্ত অঞ্চলে স্কুল চালায়। এনজিও বস্তি এলাকাগুলোতে মানুষের কাছে যায়। এনজিও পরিবেশ নিয়ে সবচাইতে সোচ্চার। এনজিও গাছ লাগানো কর্মসূচি চালায়। এনজিও নারীর ক্ষমতায়নের কথা বলে গ্রামে গঞ্জে নানান কর্মসংস্থানের ব্যবস্থা করে। ইত্যাদি ইত্যাদি। এনজিও এইসব কাজ করে বলে, বিপ্লবীদের এইসব করা নাজায়েজ? এনজিও যা যা করে, সেগুলো বিপ্লবীরাও যদি করে- তাহলে বিপ্লবীর নাম কাঁটা যাবে, তারাও এনজিও হয়ে যাবে? * এনজিও'র সামাজিক কর্মকাণ্ড ও বিপ্লবীদের সামাজিক কর্মকাণ্ডের পার্থক্য কি? এর জবাবে আগে বলতাম - এনজিও ওয়ালারা এইসব সামাজিক কর্মকাণ্ডের মাধ্যমে মানুষের ক্ষোভকে প্রশমিত করতে চায়, সিস্টেমের প্রতি সহনশীল করতে চায়, আর বিপ্লবীরা যখন সামাজিক কর্মকাণ্ড চালায়- তখন মানুষের সাথে যুক্ত হয়ে- মানুষকে তার অধিকার সম্পর্কে সচেতন করে তোলে, সিস্টেমের বিরুদ্ধে সংগ্রামে উদ্বুদ্ধ করে। * এই যে সামাজিক কর্মকাণ্ডে যুক্ত হয়ে মানুষের সাথে সংযোগ, মানুষের সমস্যা সংকটকে কাছ থেকে দেখা, বুঝা ও জনসাধারণের সামনে তুলে ধরা, মানুষকে সচেতন করে তোলা, সিস্টেমের বিরুদ্ধে সংগ্রামে মানুষকে উদ্বুদ্ধ করা- এসব প্রয়োজনেই এরকম সামাজিক, মানবিক দায়িত্বে অনেক বেশি লিপ্ত হওয়া দরকার। অথচ, আজকের বিপ্লবীরা তাদের কর্মকাণ্ডকে এনজিও'র হাতে তুলে দিয়ে, এনজিওকে ফাঁকা মাঠে গোল দেওয়ার সুযোগই কি করে দিচ্ছে না? * এনজিওগুলোর ব্যাপারে যেভাবে আগে বলা যেত, সে জায়গা থেকেও অনেক এনজিও'র অনেক পরিবর্তন আছে। আজ কেবল বলা যাবে না যে, তারা মানুষকে সিস্টেমের প্রতি সহনশীল করে তুলছে। পুজিবাদী কাঠামোর মধ্যে সমাধান রেখেই- অনেক এনজিও মানুষের মাঝে বিভিন্ন দাবি দাওয়া, নাগরিক অধিকার সম্পর্কিত সচেতনতা বাড়ানোর কাজ করছে। সিস্টেমের বিরুদ্ধে মানুষকে সংগ্রামে উদ্বুদ্ধ করছে। অনেক ক্ষেত্রে এনজিওগুলো সিস্টেমকে চ্যালেঞ্জও করছে! দুনিয়াজুড়ে এনজিওগুলো সরকার বিরোধী বড় বড় বিক্ষোভেও ভূমিকা রাখছে! * এখন কি বিপ্লবীরা তাহলে সরকার বিরোধী বিক্ষোভ থেকে সরে আসবে, যেহেতু সেখানে এনজিও'রা প্রবেশ করছে? * বিপ্লবীরা যে মুহুর্তে ফেসবুক স্ট্যাটাস প্রসব করে জানায় "ত্রাণ কার্যক্রম কোন বিপ্লবী কাজ না, এনজিও মার্কা কাজ"- তারও আগে কি তাদের দুনিয়াজুড়ে এনজিওগুলোর তুলনায় গণবিচ্ছিন্ন, নিঃসঙ্গ, ঠুটো জগন্নাথ হয়ে যাওয়ার জন্যে লজ্জা পাওয়া ও লজ্জা প্রকাশ করা উচিৎ নয়? 
এলার্মিং অবস্থা! বয়স কম হলেও নিশ্চিন্ত থাকার উপায় নাই! হাসপাতালে শুরু থেকে ভর্তি থাকলে আইসিইউ বেড কি মিলতো? গাদাগাদি করে টেস্ট করে ফেললে কি কোন না কোন হাসপাতালের আইসিইউ বেড পাওয়া যেত? 
"গরীব মানুষের এক ধরণের শক্তি থাকে"? "যে তুলনায় শ্রমিকদের করোনা আক্রান্ত হওয়ার কথা ছিল, সংখ্যাটি সেই তুলনায় খুবই কম"? "তারা সচেতন এবং তারা অসুস্থ হবে না বলেই ধরে নেন"? বিজেএমইএ অফিসিয়ালি জানিয়েছে, এখন পর্যন্ত "মাত্র" ২৬৪ জন গার্মেন্টস শ্রমিক আক্রান্ত। লকডাউনের সময়েও যেভাবে লাখ লাখ গার্মেন্টস শ্রমিক কাজ করেছে, সেখানে ২৬৪ জন আক্রান্ত হয়েছে, এই সংখ্যাটা তো খুবই কম! করোনায় মারা গিয়েছে কতজন গার্মেন্টস শ্রমিক? এই সংখ্যাটা বিজেএমইএ জানায়নি। একজনও না? গরীব গার্মেন্টস শ্রমিকরা সেই বিশেষ শক্তিতেই কি করোনা আটকে ফেললো? ওকে, চলেন দেখি তাহলে- বিশেষ সেই শক্তিটা কি? সারাদেশে করোনা উপসর্গে মৃত্যুর একটা ডাটাবেজ আমরা তৈরি করার চেস্টা করছি। ৮ মার্চ থেকে ৩১ মে পর্যন্ত ৯০০ জনের মৃত্যুঘটনা আমরা সংগ্রহ করতে পেরেছি। এর মাঝে ১৭ জন গার্মেন্টস শ্রমিক আমরা পেয়েছি। অধিকাংশ খবরেই বস্তুত পেশাগত তথ্য থাকে না, এছাড়া এই করোনায় বৃদ্ধ, অবসরপ্রাপ্ত ব্যক্তি প্রচুর মারা যাচ্ছেন। এই বৃদ্ধদের বাদ দিয়ে, শিশুদের বাদ দিয়ে, ছাত্রদের ও গৃহিণীদের বাদ দিলে এবং পেশাগত তথ্যহীন মৃত্যু ঘটনাগুলো বাদ দিলে- যে মৃত্যু ঘটনাগুলো থাকে- সেগুলোর মাঝে একক পেশা হিসেবে সবচাইতে বড় সংখ্যা হচ্ছে এই গার্মেন্টস শ্রমিক! যদি পেশাগত ক্যাটেগরি করা যায়, তাহলেও সেই শ্রমজীবী গরীব মানুষ মরেছে সবচাইতে বেশি। বিভিন্ন ধরণের ব্যবসায়ী করোনা উপসর্গে মৃত্যুবরণ করেছেন- তাদের সংখ্যটা হচ্ছে ৩০ জন। আর, শ্রমজীবী মানুষ, মানে গার্মেন্টস শ্রমিক, কাঠ শ্রমিক, নির্মাণ শ্রমিক, রিকশা-ভ্যান-সিএনজি চালক- পরিবহন শ্রমিক, কৃষক, মিস্ত্রী, পরিচ্ছন্নতাকর্মী- মারা গিয়েছেন ৯১ জন। এর সাথে হকার, ফেরিওয়ালা, সবজি বিক্রেতা তথ্যা হকার ও ক্ষুদ্র ব্যবসায়ী ক্যাটেগরির ১৭ জন ধরি, ১০ জন কর্মকর্তার বিপরীতে ৩২ জন কর্মচারী- সবদিক দিয়েই গরীব শ্রমজীবী মানুষই বেশি মারা গিয়েছেন। তার চেয়েও বড় কথা, একজন ব্যবসায়ী, জনপ্রতিনিধি, চিকিৎসক, এমনকি পুলিশের কর্মকর্তা, সচিব- এরকম কেউ মারা গেলে সবগুলো মিডিয়ায় পেশাগত পরিচয়, নাম ধাম সব প্রকাশ করে আলাদা নিউজ হয়। কিন্তু, গরীব মানুষ মারা গেলে এত কিছু তথ্য দেয়ার প্রয়োজন আমাদের মিডিয়া দেখে না, আমাদের মিডিয়ার কাছে তারা সংখ্যা বাদে আর কোন গুরুত্ব ধারণ করে না। অনেক সময় তো- হাসপাতালের চিকিৎসক বা সিভিল সার্জনও জানাতে পারেন নাই- মৃতের পরিচয় কি, পেশাগত পরিচয় জানানো তো দূরের কথা। ফলে, আমাদের তালিকায় পেশাগত তথ্যের জায়গায় ফাঁকা রাখতে হয়েছে যে মৃত্যুঘটনাগুলোতে- সেগুলোর ক্ষেত্রেও সেই গরীব শ্রমজীবী হওয়ার সম্ভাবনাই অনেক বেশি। যাহোক, সেই গার্মেন্টস শ্রমিকের প্রসঙ্গেই আসা যাক। ১৭ জন গার্মেন্টস শ্রমিক করোনা উপসর্গ নিয়ে মারা গিয়েছেন। অর্থাৎ তারা কেউ করোনায় আক্রান্ত হয়ে মারা যাননি। তো, তারা কিভাবে, কোন শক্তিতে করোনা ঠেকিয়ে দিলো? চলেন সেটিই দেখা যাক। এই ১৭ জন গার্মেন্টস শ্রমিকের মৃত্যু হয়েছে ঢাকা, নারায়ণগঞ্জ ও গাজীপুরের বাইরে। ১ জন ট্রাকে করে গাজীপুর থেকে বাড়ি যাওয়ার পথে মারা গিয়েছেন, বাকিরা সেই গ্রামের বাড়িতে গিয়ে অসুস্থ হয়েছেন (বা কেউ কেউ হালকা লক্ষণ নিয়েই বাড়িতে পৌছেছিলেন) এবং মারা গিয়েছেন। ১৭ জনের মধ্যে মাত্র ২ জন হাসপাতালে চিকিৎসাধীন অবস্থায় মারা গিয়েছেন, ৪ জনকে হাসপাতালে নিতে নিতে রাস্তায় মারা গিয়েছেন, আর বাকি ১০ জন বাসাতেই মারা গিয়েছেন। এই ১০ জনের মধ্যে ২ জন হাসপাতালে এসে দেখিয়েছিলেন, নমুনা পরীক্ষা করে আর সাধারণ পরামর্শ দিয়ে বাসাতে পাঠিয়ে দিয়েছে, আর ১ জনকে হাসপাতাল ফিরিয়ে দিয়েছে- অন্যরা বাসায় টুপ করেই মারা গিয়েছেন। তবে, এটা ঠিক কারোরই করোনা হয়নি। কেননা, ৩ জনের মৃত্যুর আগে পরে কখনোই নমুনা টেস্ট করা হয়নি, ৪ জনের মৃত্যুর আগে একবারই টেস্ট হয়েছে- নেগেটিভ আসায় আবার পরীক্ষা করা বা মৃত্যুর পরে টেস্ট করার দরকার হয় নাই- যেহেতু নেগেটিভ এসেইছে! আর, বাকি ১০ জনের ক্ষেত্রে স্বাস্থ্য কমপ্লেক্সের লোক সেই প্রত্যন্ত অঞ্চলে তাদের বাড়িতে গিয়ে ধীরে সুস্থে মরদেহ থেকে নমুনা সংগ্রহ করে টেস্ট করেছে। ফলে, নেগেটিভ আসায়- এদের কারোরই করোনা ছিল না বলে প্রমানিত হয়ে গেল। এভাবেই, এই শক্তিতেই তারা করোনাকে ঠেকিয়ে দিয়েছে! শুধু তাই না, আরো শক্তি আছে। এই ১৭ জনের একজনও ঢাকায় মারা যাননি। কিংবা ঢাকা, নারায়ণগঞ্জ, গাজীপুর- গার্মেন্টস শ্রমিকদের বিস্তৃত বেল্ট অবস্থিত এই তিন জেলায়, কিন্তু সেখানে একজন গার্মেন্টস শ্রমিকও করোনায় বা করোনা উপসর্গে মারা যাননি! নারায়ণগঞ্জ, গাজীপুর, ঢাকা থেকে সিরাজগঞ্জ, শরীয়তপুর, জামালপুর, টাঙ্গাইল, নওগাঁ, মাদারীপুর, চট্টগ্রাম থেকে রাঙামাটি, খাগড়াছড়িতে গিয়ে গার্মেন্টস শ্রমিক মারা যাচ্ছেন, কিন্তু ঢাকা, নারায়ণগঞ্জ, গাজীপুরে- যেখানে লাখ লাখ শ্রমিকের কর্মস্থল ও আবাসস্থল- সেখানে একজনও মারা যাবেন না, পরিসংখ্যানের দিক দিয়েই এটা অবিশ্বাস্য! শ্রমিক বেল্টে কাজ করা কয়েকজনের কাছ থেকে এরকম গার্মেন্টস শ্রমিকের মৃত্যুর খবর পেয়েছি। কিন্তু সেগুলোও করোনায় নয়, উপসর্গে ও অন্যান্য রোগে। কিন্তু সেগুলো মিডিয়া পর্যন্ত পৌঁছাতে পারেনি। এটাও একটা শক্তি। এই শক্তিতেই এই তিন জেলার গার্মেন্টস শ্রমিকদের মৃত্যুর খবর মিডিয়া অবধি পৌঁছাতে পারছে না। ঢাকা মেডিকেল কলেজের মৃত্যু সহ ঢাকা শহরের অসংখ্য মৃত্যুর ক্ষেত্রে কোন রকম পেশাগত তথ্যই মিডিয়া অবধি পৌঁছাতে পারছে না! এই যে পেশাগত তথ্য মিডিয়া অবধি পৌঁছাতে পারছে না,বা পৌছালেও সেগুলো ঢাকা থেকে প্রকাশিত মিডিয়ায় আলোর মুখ দেখতে পারছে না- সেটাও একটা শক্তি। এই শক্তিতেই গরীব মানুষেরা অনেক কম মরছে। করোনায় কিংবা করোনা উপসর্গে- গরীবরা এই শক্তিতেই কম মরছে। ফলে, করোনা উপসর্গে আমরা যে ৯০০ মৃত্যু সংকলিত করেছি তার প্রায় ৩০০ এর মত পেশাগত খবর না জানার শক্তিতে গরীবরা কম মরছে। করোনায় আক্রান্ত হয়ে দেশে যে ৮৪৬ জন মারা গেল- তাদের মধ্যে গণ্য মান্য বিখ্যাত ব্যক্তিদের খবর আমরা জানি, বাকিদের পেশাগত তথ্য সরকারের কোন ওয়েবসাইটেই প্রকাশ করা হচ্ছে না! যে শক্তিতে এই মৃত্যুগুলোর পেশাগত তথ্য প্রকাশ করা হচ্ছে না, সেই শক্তিতেই গরীব মানুষরা কম মরছে! একইভাবে, এই শক্তিতেই গরীব মানুষ আক্রান্ত হচ্ছে কম। বিজেএমইএ যে ২৬৪ জন আক্রান্তের গল্প দিয়েছে- পত্রিকার খবর অনুযায়ী আসল সংখ্যাটা তার প্রায় চারগুণ হবে। এক মাস আগে গার্মেন্টস সংহতি যে গবেষণাটা চালিয়ে আক্রান্তের সংখ্যাটা জানিয়েছিলো, ঐ সময়ে বিজেএমইএ ও বিকেএমই - ইন্ড্রাস্টিয়াল পুলিশ- এদের ঐ সময়ের যে আক্রান্তের হিসাব, তার প্রায় চারগুণ ছিল। সেই হিসাব থেকেই ধরে নিয়ে বললাম, বিজেএমইএ যদি বলে ২৬৪ জন আক্রান্ত, তাহলে আসল আক্রান্তের সংখ্যা কম করেও এক হাজার। কিন্তু লাখ লাখ গার্মেন্টস শ্রমিকের তুলনায় এক হাজারও তো একেবারেই মামুলি একটা সংখ্যা। তো, করোনায় আক্রান্ত হওয়াটা গার্মেন্টস শ্রমিকরা কিভাবে আটকে দিলো? খুব সহজ, সারা দেশে গরীব মানুষ যেভাবে আটকে দিয়েছে, ঠিক সেভাবেই। সবার হচ্ছে সর্দি, জ্বর, কাশি, শ্বাসকষ্ট- তাদের কারোরই করোনা হয় নাই। গ্রামে গঞ্জের যারা মারা যাচ্ছে, সবাই মারা যাচ্ছে করোনা উপসর্গে, কিংবা হার্ট এটাকে, এজমায়, যক্ষ্মায়- মোটেও করোনায় না। আর যারা অসুস্থ হয়েছে- হচ্ছে, তাদের কেউই করোনায় আক্রান্ত হয় নাই, সবার ঠাণ্ডা জ্বর, সর্দি, কাশি হয়েছে, হয়েছে সাধারণ শ্বাসকষ্ট। একই ব্যাপারটা ঢাকা শহরের গার্মেন্টস শ্রমিকদের ক্ষেত্রেও হয়েছে, হচ্ছে! এই গার্মেন্টস শ্রমিকদের অনেকের জ্বর, কাশি সহ বিভিন্ন লক্ষণ দেখা দিচ্ছে- কিন্তু কোথাও টেস্ট করাতে পারছে না- এরকম খবর অবশ্য মিডিয়াতেও এসেছে। অর্থাৎ, সেই আদি ও অব্যর্থ নীতি- নো টেস্ট নো করোনা'র মাধ্যমে গার্মেন্টস শ্রমিকরা, গরীব মানুষে করোনাকে আটকে দিয়েছে। এই শক্তিতেই গার্মেন্টস শ্রমিকদের করোনা হয় না ... 
"কোভিড রোগীদের জন্য নিরবচ্ছিন্ন হাই ফ্লো অক্সিজেন সরবরাহ দরকার। এজন্য সেন্ট্রাল অক্সিজেন সরবরাহ সিস্টেম ছাড়া কোভিড হাসপাতাল হলো নিধিরাম সর্দার।" --- এই সহজ হিসাবটাও কি উন্নয়নওয়ালাদের মাথায় ঢুকছে না?
বাংলাদেশের মাঝেই সিঙ্গাপুর, ব্যাংকক! আমাদের দেশে ভিআইপি, ভিভিআইপিরা চিকিৎসার জন্যে সিঙ্গাপুর, ব্যাংককে দৌড়ান। পেট গুড়গুড় করলে, চোখ উঠলে, গ্যা ম্যাজম্যাজ করলে, এমনকি মাথার চুল বেশি উঠলেও অনেকে সিঙ্গাপুর, ব্যাংককে দৌড়ান বলে জানা গিয়েছে। আর, সেখানে এই করোনা মহামারীর মত সময়ে তারা সেভাবে সিঙ্গাপুর, ব্যাংককে দৌড়াতে পারছেন না, ফলে কি করা? এর মাঝে, কোন কোন ভিভিআইপি বিশেষ চার্টার প্লেনে করে ইউরোপে পাড়ি দিয়েছে বলে খবরে দেখা গেলেও, সবার পক্ষে এরকম পালিয়ে যাওয়া সহজ নয়। ফলে, যেসব ভিভিআইপিরা পালাতে পারছেন না, তাদের করোনার চিকিৎসার ব্যবস্থাটা কিভাবে হবে? ভিআইপিদের জন্যে ডেডিকেটেড হাসপাতালের পরিকল্পনা মিডিয়ায় আসার পরে চারদিকে ব্যাপক সমালোচনায়- সেই উদ্যোগ নিয়ে সরকারের তরফ থেকে এই ব্যাপারে আলাপ সালাপ বন্ধ হয়েছে। কিন্তু, সেই উদ্যোগ কি বন্ধ হয়েছে? এখন পর্যন্ত যতজন ভিআইপি, ভিভিআইপির করোনায় আক্রান্ত হয়ে চিকিৎসা নেয়ার খবর দেখেছি, তাদের বড় অংশই চিকিৎসা নিতে গিয়েছেন, সম্মিলিত সামরিক হাসপাতাল - সিএমএইচে। শিল্পপতি, সাবেক এমপি, সচিব, আমলা সবাই সিএমএইচেই দৌড়িয়েছেন। এ যেন বাংলাদেশের মাঝেই এক টুকরো সিঙ্গাপুর, ব্যাংকক। আইইডিসিআরের পিসিআর ল্যাবে কাজ করে যে ৮ জন করোনায় আক্রান্ত হয়েছিলো, তাদেরকে সোহরাওয়ার্দী হাসপাতালের করোনা ইউনিটে পাঠিয়ে স্বাস্থ্য অধিদপ্তরের পরিচালক দৌড়ে চলে গিয়েছেন- বাংলাদেশের মাঝে গড়ে তোলা সিঙ্গাপুর, ব্যাংকক- সিএমএইচে! চট্টগ্রামের শীর্ষ ধনী পরিবার এস আলম গ্রুপের ৫ ভাই, তাদের মা, এক ভাইয়ের স্ত্রী, এক ভাইয়ের কন্যারা যখন করোনায় আক্রান্ত হলো, এক ভাই করোনায় মারা গেল, তখন তারা ঢাকার একটি প্রাইভেট হাসপাতালের পুরো ফ্লোর ভাড়া নিয়েছে বলে খবরে এসেছে, আজকে ফেসবুকে ছড়িয়েছে- তারা নাকি আনোয়ার খান মডার্ণ হাসপাতাল নামে একটা আস্ত হাসপাতাল ভাড়া নিয়ে ফেলেছে! এমনটা সত্য হলে- আনোয়ার খান মডার্ণ হাসপাতালই এস আলম গ্রুপের পরিবারের জন্যে ব্যাংকক, সিঙ্গাপুর হিসেবে কাজ করছে! এরকমই আরেকটি খবর কিছু আগে পেলাম। শেখ রাসেল গ্যাস্ট্রোলিভার হাসপাতাল নামে রাজধানীতে একটি আধুনিক হাসপাতাল আছে। এই হাসপাতালকে একদম শুরুর দিকে কোভিড ডেডিকেটেড হাসপাতাল ঘোষণা করা হয়েছে। ১২০ টা শয্যা সম্পূর্ণ প্রস্তুত করোনা ইউনিটে। আছে ১৪ টি আইসিইউ বেড, আছে সিসিইউ, আছে সেন্ট্রাল অক্সিজেন সাপোর্ট। দেশের অনেক কোভিড হাসপাতালের চাইতে এখানে সুযোগ সুবিধা বেশি, একটু বেশিই বেশি। গত দুই তিন মাস ধরে এখানকার চিকিৎসকেরা করোনার রোস্টার ডিউটি করে যাচ্ছেন। এই হাসপাতালের একটাই অসুবিধা, এখানে কোন কোভিড রোগী নাই। এখানে সব কিছুই আছে, নাই শুধু কোভিড রোগী। যেহেতু, এটি কোভিড ডেডিকেটেড হাসপাতাল, সেহেতু অন্য রোগীর ভর্তি স্বাভাবিকভাবেই বন্ধ। আর, করোনার রোগীদেরকেও "অজ্ঞাত" কারণে ভর্তি করা হচ্ছে না। উদ্দেশ্য বুঝতে অসুবিধা হওয়ার কথা না, সিএমএইচে এরই মধ্যে ভিআইপি, ভিভিআইপিদের যে ভিড় শুরু হয়েছে, ফলে স্ট্যাণ্ডবাই হাসপাতাল হিসেবে এই শেখ রাসেল গ্যাস্ট্রোলিভার হাসপাতালকে রাখা হয়েছে। বেসরকারি ভিআইপিদের ব্যাপারে বলছি না, সরকারি ভিআইপি, ভিভিআইপিরা কেন ঢাকা মেডিকেল কলেজ হাসপাতাল, কুয়েত মৈত্রী, কুর্মিটোলা, চট্টগ্রাম মেডিকেল কলেজ হাসপাতালে ভর্তি হয় না? আইইডিসিআরের সেই স্বাস্থ্যকর্মীরা সোহরাওয়ার্দী হাসপাতালের করোনা ইউনিটের চিকিৎসাহীনতা নিয়ে অভিযোগ করে, সেটি তাদের প্রতিষ্ঠানের কর্তাব্যক্তিদের কানে পৌঁছায় না, কুর্মিটোলায় চিকিৎসা নিতে গিয়ে মানসিকভাবে বিধ্বস্ত হয়ে হাসপাতালে ছেড়ে বাসায় গিয়ে বেঁচে ওঠা সাংবাদিকের আওয়াজ তাদের কান অবধি পৌঁছতে পারে না, চট্টগ্রাম মেডিকেল কলেজ হাসপাতালের চিকিৎসক সমস্ত ভয় ভীতি উপেক্ষা করে যখন সোচ্চার হয়ে- তাদের করোনা ইউনিটকে নরকের সাথে তুলনা দেয়, একেকটা অক্সিজেনের পোর্ট ৪-৫ জনে ভাগাভাগি করা রোগীদের ডাঙ্গায় তোলা মাছের সাথে যখন তুলনা দেন- সেগুলোও তাদের চোখে পড়ে না! আসলে- সরকারি ভিআইপি, ভিভিআইপিরা- এসবের দিকে চোখ, কান, মুখ বন্ধ করে রাখেন এবং জনগণেরও চোখ-কান-মুখ বন্ধ রাখার জন্যে বদ্ধ পরিকর থাকেন, মানে এই না যে, এসব কোভিড ডেডিকেটেড হাসপাতালগুলোর বাস্তব অবস্থা সম্পর্কে তারা অবহিত নয়। বরং, তারা খুব ভালো জানে বুঝে বলেই- নিজেদের চিকিৎসার জন্যে তারা ব্যাংকক, সিঙ্গাপুরে দৌড়ান। দেশের মাঝেও সিএমএইচকে সিঙ্গাপুর, ব্যাংকক বানিয়ে ফেলেন। দেশের মাঝে আরেক ব্যাংকক, সিঙ্গাপুরকে স্ট্যাণ্ডবাই রেখে দেন। অনেক আগে কোন এক বাম ছাত্র সংগঠনকে একটা দাবি করতে দেখেছিলাম। সরকারি মন্ত্রী, আমলা থেকে দেশের সমস্ত সরকারি প্রতিষ্ঠানে কর্তব্যরত মানুষের ছেলেমেয়েদের নিজ নিজ এলাকার সরকারি প্রাথমিক স্কুলগুলোতে লেখাপড়া করা বাধ্যতামূলক করা হোক। আজকে এসে সেই দাবির কথা আরো বেশি করে মনে হচ্ছে। দেশের রাষ্ট্রপতি, প্রধানমন্ত্রী থেকে সমস্ত মন্ত্রী, আমলা, বিভিন্ন রাষ্ট্রীয় প্রতিষ্ঠানের মূল দায়িত্বশীল যারা আছে- তাদের নিজেদের ও পরিবারের সদস্যদের জন্যে নিজ নিজ জেলার সরকারি হাসপাতালে চিকিৎসা গ্রহণ বাধ্যতামূলক করা দরকার। এবং এটা শুরু করা দরকার- এই করোনার সময় থেকেই।
চট্টগ্রাম জেনারেল হাসপাতালে কিটের অভাবে আজ নোটিশ ঝুলিয়ে দিয়েছে, টেস্ট বন্ধ। প্রতিদিন স্বাস্থ্য অধিদপ্তরের প্রেস ব্রিফিং এ যে ৫০ এর বেশি ল্যাবের গল্প শোনানো হয়, সেগুলোতে টেস্টের কি অবস্থা? যেখানে পিসিআর পদ্ধতিতে সর্বোচ্চ ৪-৫ ঘন্টায় ফলাফল দেয়া সম্ভব, সেখানে সারাদেশে নমুনা দেয়ার পরে এক সপ্তাহ, কখনো কখনো দুই সপ্তাহ বা তারও বেশি সময় লাগছে কেন? ঢাকা, চট্টগ্রাম সহ দেশের বিভিন্ন ল্যাবে হাজার হাজার নমুনার স্তুপ জমা হয়ে আছে বলে খবরে এসেছে- তার কারণ কি? সারাদেশে যে ৫০-৫২ টা ল্যাব স্থাপিত হয়েছে, সেগুলোর সক্ষমতা যোগ করা হলে দৈনিক ৩০ হাজারের উপরে টেস্ট করা সম্ভব। কিন্তু, এখন পর্যন্ত সেই সক্ষমতার অর্ধেকও ব্যবহার করা যায়নি, কেন? এখন পর্যন্ত সর্বোচ্চ ১১৮৭৬ টি টেস্ট করা সম্ভব হয়েছে! আইইডিসআর এর ওয়েবসাইটে আগে আইইডিসিআরে কতটি আর বাইরের ল্যাবে কতটি টেস্ট হয়েছে- সেই তথ্য দেখানো হতো। ২২ মে থেকে সেই তথ্য তারা দেয়া বন্ধ করেছে, কেন? তারা একদিনে সর্বোচ্চ হাজারের উপরে টেস্ট করেছিলো, কিন্তু তারপর ৫ দিনেই কমে টেস্টের সংখ্যা নেমেছিল ১২৫-এ। প্রাইভেট হাসপাতালগুলো টেস্ট করার জন্যে যে ৪-৫ হাজার টাকা করে নিচ্ছে, সেটার লাগাম টেনে ধরার কোন উদ্যোগ সরকারের তরফ থেকে দেখা যাচ্ছে না, বরং সরকারী উদ্যোগের যে টেস্টের ব্যবস্থা, সেগুলোকে বন্ধ করে দেয়া হচ্ছে। কারণ কি? সর্বশেষ ঢাকা বিশ্ববিদ্যালয়ের করোনা পরীক্ষার ল্যাব বন্ধ করে দেয়া হয়েছে। সেখানে দৈনিক ৪০০ স্যাম্পল পরীক্ষা করা সম্ভব ছিল। ঢাকা বিশ্ববিদ্যালয়ে করোনা পরীক্ষা বন্ধ করার কারণটি যদি দেখা যায়, তাহলে সহজেই ধারণা করা যায়- অন্যান্য বিশ্ববিদ্যালয়ের ল্যাবগুলোতেও করোনা পরীক্ষা বেশীদিন চালানো সম্ভব হবে না! প্রথম আলো থেকে কপি করছি ... ঢাকা বিশ্ববিদ্যালয়ের ল্যাব পরিচালনার সঙ্গে যুক্ত একাধিক শিক্ষকের ভাষ্য, "মূলত বিশেষজ্ঞের অভাব, স্বাস্থ্য অধিদপ্তরের পক্ষ থেকে ল্যাব চালাতে বিশ্ববিদ্যালয়ের কোনো ধরনের আর্থিক সহযোগিতা না পাওয়া, স্বেচ্ছাসেবকদের বিশ্ববিদ্যালয়ের পক্ষ থেকে আর্থিক সহায়তা ও লজিস্টিক সাপোর্ট সরবরাহ করা সম্ভব না হওয়া এবং দীর্ঘমেয়াদে যন্ত্রপাতির সীমাবদ্ধতার কারণে ল্যাবের কার্যক্রম বন্ধ হয়ে গেছে"৷ তাঁরা দাবি করেন, ইতিমধ্যেই স্বাস্থ্য ও পরিবারকল্যাণ মন্ত্রণালয়, শিক্ষা মন্ত্রণালয় ও ঢাকা বিশ্ববিদ্যালয়ের উপাচার্য বরাবর চিঠি দিয়ে তাঁরা জানিয়েছিলেন যে সরকার সহায়তা করলে ৩১ মে'র পর ল্যাবটি চালানো সম্ভব, অন্যথায় নয়৷ কিন্তু কোনো সাড়া তাঁরা পাননি৷ ল্যাবের কার্যক্রমের সঙ্গে যুক্ত থাকা একজন জ্যেষ্ঠ শিক্ষক বলেন, "বিশ্ববিদ্যালয় শিক্ষা ও গবেষণা-প্রতিষ্ঠান, কোনো মেডিকেল বা স্বাস্থ্যসেবা-প্রতিষ্ঠান নয়৷ ল্যাবের স্বেচ্ছাসেবকেরা বিশ্ববিদ্যালয়ের সাবেক ও বর্তমান শিক্ষার্থী৷ বিশ্ববিদ্যালয় বা স্বাস্থ্য অধিদপ্তরের পক্ষ থেকে কোনো প্রণোদনা না দেওয়া হলে একসময় কাজে তাঁদের অনীহা চলে আসাটা স্বাভাবিক৷ স্বাস্থ্য অধিদপ্তরের পক্ষে থেকে তাঁদের নির্দিষ্ট পিপিই পর্যন্ত দেওয়া হয়নি৷ ল্যাব পরিচালনার কিছু আর্থিক খরচ স্বাস্থ্য মন্ত্রণালয় দেয়নি৷ ল্যাবটি চালাতে মাসে ১০ লাখ টাকার বেশি খরচ হয়েছে৷ বিশ্ববিদ্যালয়ের পক্ষে ভর্তুকি দিয়ে এই খরচ চালিয়ে যাওয়া সম্ভব নয়৷" এইখানে, ঢাকা বিশ্ববিদ্যালয়ের ভিসি'র বক্তব্যটাও উল্লেখযোগ্য, তাতে আমাদের দলদাসদের চেহারাটা ভালোভাবে বুঝা যেতে পারে। তিনি বলেছেনঃ "আগে নেওয়া একটি সিদ্ধান্তের আলোকেই ল্যাব বন্ধ৷ অন্য কোনো কারণে নয়।"
এই করোনা মহামারীর সময়ে বাংলাদেশে প্রথম সারিতে যারা লড়ছেন, সেই চিকিৎসক, নার্স, স্বাস্থ্যকর্মী, পুলিশ সদস্যদের করোনায় আক্রান্ত হওয়ার ও মৃত্যুর খবর আমরা মাঝেমধ্যে পত্র পত্রিকায় দেখি। এছাড়া আমাদের অর্থনীতি সচল রাখার নাম করে মালিক গোষ্ঠী জোর করে গার্মেন্টস শ্রমিকদের গার্মেন্টসে কাজ করাচ্ছে। ছুটির আওতার বাইরে ছিল বিভিন্ন আর্থিক প্রতিষ্ঠান তথা ব্যাংকগুলো। সাংবাদিকরাও জীবনের ঝুঁকি নিয়ে সংবাদ সংগ্রহ করে যাচ্ছেন, ফলে তারা আক্রান্ত হচ্ছেন, মারা যাচ্ছেন। কিন্তু, আমাদের দেশের এসব পেশার মানুষরা ঠিক কত সংখ্যায় আক্রান্ত হয়েছেন, মারা গিয়েছেন- সে ব্যাপারে সঠিক কোন তথ্য কি আমরা জানি?
ঢাকা মেডিকেল কলেজ হাসপাতালের বার্ণ ইউনিটে গত ২ মে তারিখে করোনা ইউনিট স্থাপন করার পর থেকে শুক্রবার (২৯ মে) বিকেল পর্যন্ত ২৮ দিনে মোট ৩১৯ জন মৃত্যুবরণ করেছেন। এর মধ্যে ৭৩ জন কোভিড-১৯ পজিটিভ। বাকি ২৪৬ জন করোনা সাসপেক্টেড, অর্থাৎ তাদের করোনার উপসর্গ ছিল বিধায় তাদেরকে করোনা ইউনিটে ভর্তি করা হয়েছিলো, কিন্তু আমরা জানি না- আদৌ তারা করোনায় আক্রান্ত ছিলেন কি না! এই ২৩২ জনের একটা অংশের মৃত্যুর আগে বা পরে কোনরকম টেস্টই করা হয়নি, বাকিদের টেস্ট করা হয়েছে, যার একটা অংশের ফলাফল নেগেটিভ এসেছে এবং অপর অংশের এখনো ফলাফল হাতে এসে পৌঁছায়নি বা প্রকাশ করা হয়নি।
তিনি ঢাকার একটা প্রাইভেট ব্যাংকের কর্মচারী ছিলেন। হঠাৎ করেই মারা গেলেন। ব্যাংক কর্তৃপক্ষ একটা মাইক্রোতে করে লাশ গ্রামে পাঠিয়ে দেয়, সাথে ছিল ডাক্তারের দেয়া ডেথ সার্টিফিকেট, যেখানে লেখা হার্ট ফেল করে মৃত্যু। করোনাকালে যেকোন মৃত্যুর ক্ষেত্রেই স্থানীয় প্রশাসন থেকে লোকজন চলে আসে, এক্ষেত্রেও এসেছিলো, কিন্তু ডেথ সার্টিফিকেটে হার্ট ফেল দেখে তারা গ্রীণ সিগনাল দিয়ে চলে যায়। পরিবারের লোকজনই লাশ নামায়, গোসল দেয়, দাফন কাফন করে। জানাজায় গ্রামের অনেকেই অংশ নেয়। এর কদিন পরের ঘটনা, সেই ব্যাংক কর্মচারীর বড় ভাইও হঠাৎ করে গ্রামের বাড়িতে মারা যান। তিনি ডায়াবেটিসের রোগী ছিলেন, ফলে এবারের মৃত্যুর কারণ হিসেবে বলা হলো ডায়াবেটিস। একই ভাবে দাফন কাফন, জানাজা অনুষ্ঠিত হয়। অবশ্য এবারে আগের চাইতে কম মানুষ সেই জানাজায় অংশ নেয়। এই দুই মৃত্যুরও কিছুদিন পরের ঘটনা। তাদের আরেক ভাই, দুইভাইয়ের মৃত্যু উপলক্ষে কুলখানি অনুষ্ঠান করবে। তাই গ্রামের বিভিন্ন গণ্যমান্য ব্যক্তি, মুরব্বিদের বাসায় বাসায় গিয়ে দাওয়াত দিয়ে আসছেন। সেরকমই এক বাসায় গিয়ে তিনি গল্প করছেন। পরপর দুজন মারা গেল, করোনা কি না- এমন প্রশ্নের জবাবে তিনি নিশ্চিত করলেন, ডাক্তার নিশ্চিত করেছে যে, তার ভাইয়েরা স্ট্রোকে আর ডায়াবেটিসে মারা গেছেন। তো এই ভাই গল্পে গল্পে বললেন, হায়াত মউত সব আল্লাহর হাতে, বলে জানালেন- তার শরীরটাও কদিন ভালো যাচ্ছে না, স্থানীয় চিকিৎসক এজমার ওষুধ দিয়েছে! -------- আমি ঘটনাটা শুনলাম, কুলখানির দাওয়াত দিতে যাওয়া সেই বাসার একজনের কাছ থেকে! দুটো বিষয় মনে হয়েছেঃ ১/ হার্ট ফেল করে বা স্ট্রোকে মৃত্যু- এই সময়কালে অনেক বেড়ে গিয়েছে। নারায়নগঞ্জের একজন কুর্মিটোলায় মারা যাওয়ার পরে ডেথ সার্টিফিকেটে লিখে দিয়েছিলো স্ট্রোক করে মারা গিয়েছে। কিন্তু পরে টেস্ট রেজাল্ট এসেছে করোনা পজিটিভ। কিন্তু, অনেক ক্ষেত্রেই টেস্ট করা হচ্ছে না, ফলে সেগুলো স্ট্রোক করে বা হার্ট ফেল করেই মারা গিয়েছে। করোনায় যেভাবে খুব অল্প সময়ের মধ্যেই শ্বাসকষ্টে অচেতন হয়ে মারা যায়, তাতে অনেক চিকিৎসকই শুরুতে মনে করেন, হার্ট ফেল করে মারা গিয়েছেন। আমাদের যদি কয়েকবছরের রোগে মৃত্যুর একটা ডাটাবেজ থাকতো, যেখানে ৩৬৫ দিনের মৃত্যুর গ্রাফটা দেখা যেত, তাহলে এই সময়কালে সেখানে বিশাল কোন জাম্প আছে কি না দেখা যেত, বুঝা যেত হার্ট ফেল করে, স্ট্রোক করে, ডায়াবেটিসে- আগের বছরগুলোর তুলনায় এ বছর কেমন মারা যাচ্ছে। (ইউরোপের এরকম একটা অনলাইন ডাটাবেজ আছে, যেটা দেখে সেই ফেব্রুয়ারি-মার্চের দিকে একদল মানুষ বলেছিলো- করোনা বলে কিছু নেই, প্রতিবছরই ফ্লুতে এমনিতেই মরে- এটা সেরকম, অযথা প্যানিক ছড়ানো হচ্ছে। এরপরে মার্চের শেষ থেকে যখন আগের বছরগুলোর তুলনায় মৃত্যু তরতর করে গ্রাফটা উপরে উঠা শুরু করলো- তখন প্যানিক বলা লোকজন নিজেরাই প্যানিকড হয়ে চুপ করে গিয়েছিলো)! এরকম একটা কিছু আমাদের দেশেও খুব দরকার। ২/ এই গ্রামের এমন মৃত্যুর তথ্য, কোন মিডিয়াতেই আসেনি। এমনকি আজকের আগে ফেসবুকেও না। সেখান থেকে মনে হচ্ছে, বাংলাদেশের গ্রামে গঞ্জের খবরাখবর আমাদের মিডিয়ায় পৌঁছাবে কিভাবে? কতটি পত্রিকার প্রতি উপজেলা/ থানায় প্রতিনিধি আছে? ইউনিয়ন, গ্রাম পর্যায় পর্যন্ত রিপোর্টার কারোরই নাই। এই করোনাকালে সব মিডিয়ার প্রতিনিধিদের চলাচল সীমিত হয়ে গিয়েছে। ঘুরেফিরে সবাই সেই সিভিল সার্জনের কার্যালয়ের খবর, শহরাঞ্চলের খবর, সদর হাসপাতাল্গুলোতে কতজন মরলো না মরলো- সেই খবরই সংগ্রহ করতে পারছে। সিভিল সার্জন, উপজেলা স্বাস্থ্য কমপ্লেক্স, গ্রামে গঞ্জের যেসব মৃত্যুর খবর জানছে এবং তারা লোকজন পাঠাচ্ছে- নমুনা সংগ্রহ করতে, সেরকম ক্ষেত্রে কোন কোন ক্ষেত্রে মিডিয়া নিউজ করতে পারছে, কিন্তু এরকম খবরও কমে এসেছে। এর বাইরে মৃত্যুগুলো সব আড়ালেই থেকে যাচ্ছে। -------- গত ২-৩ দিনে মৃত্যুর সংখ্যা অনেক বেড়েছে। কয়েকদিন ধরেই চারদিক থেকে প্রচুর মৃত্যুর ঘটনা কানে আসছে। করোনায়, করোনা উপসর্গ নিয়ে, কিংবা উপসর্গ ছাড়াই অনেকে মারা যাচ্ছেন। আশেপাশের পরিচিতদের মাঝেই এখন মৃত্যু চলে এসেছে। পাশের বাসার চাচা, বন্ধুর মা, এমনকি আপনজন যেমন বাবা, বড় ভাই, বোন, চাচী, মামা, ফুপু, শ্বশুড়, এরকম কেউ না কেউ মারা গিয়েছেন- এমন খবর অনেক বেশি শোনা যাচ্ছে। অনেকে ফেসবুক ওয়ালে লিখছেন, কেউ বা বিভিন্ন গ্রুপে, মেসেজ থ্রেডে, বিভিন্ন জায়গায় জানাচ্ছেন। আমরা ধারণা করছি, গত ২-৩ দিন ধরে সারাদেশেই ব্যাপক হারে মৃত্যুর ঘটনা ঘটছে। কিন্তু সরকারি কোভিড-১৯ পজিটিভ মৃত্যু কিংবা মিডিয়ায় প্রকাশিত করোনা উপসর্গে মৃত্যুর সংখ্যা দেখে এই ব্যাপক মৃত্যুর বিষয়টা বুঝা মুশকিল। অনেক মৃত্যুই কোনরকম গণনার ভিতরেই আসতে পারছে না। কিভাবে সেই মৃত্যুগুলোকে গোনার মধ্যে নিয়ে আসা যায়? -------- বিডি করোনা ইনফো- ওয়ার্ডপ্রেস সাইট টাতে আমরা সোশাল মিডিয়ায় আসা মৃত্যুগুলোর খবর প্রকাশ করতে চাই। কিন্তু এমন বিক্ষিপ্তভাবে সব ছড়িয়ে ছিটিয়ে আছে, সেসবের দিশা পাওয়ার উপায় কি? 
ঢাকা মেডিকেল কলেজ হাসপাতালের বার্ণ ইউনিটে গত ২ মে তারিখে করোনা ইউনিট স্থাপন করার পর থেকে বৃহস্পতিবার (২৮ মে) বিকেল পর্যন্ত ২৭ দিনে মোট ৩০২ জন মৃত্যুবরণ করেছেন। এর মধ্যে ৭০ জন কোভিড-১৯ পজিটিভ। বাকি ২৩২ জন করোনা সাসপেক্টেড, অর্থাৎ তাদের করোনার উপসর্গ ছিল বিধায় তাদেরকে করোনা ইউনিটে ভর্তি করা হয়েছিলো, কিন্তু আমরা জানি না- আদৌ তারা করোনায় আক্রান্ত ছিলেন কি না! এই ২৩২ জনের একটা অংশের মৃত্যুর আগে বা পরে কোনরকম টেস্টই করা হয়নি, বাকিদের টেস্ট করা হয়েছে, যার একটা অংশের ফলাফল নেগেটিভ এসেছে এবং অপর অংশের এখনো ফলাফল হাতে এসে পৌঁছায়নি বা প্রকাশ করা হয়নি।
প্লাজমা দান করুন, জীবন বাঁচান। দেখেশুনে প্লাজমা দান করুন, বেশি জীবন বাঁচান। যারা করোনা আক্রান্ত হওয়ার পরে সুস্থ হয়ে উঠেছেন, তাদের রক্তে তৈরি হওয়া এন্টিবডি আরেকজন কোভিড-১৯ এর ক্রিটিক্যাল রোগীর জীবন বাঁচাতে পারে। রক্তদান কর্মসূচির মতই এটি খুবই নিরাপদ একটি প্রকৃয়া। একজন পূর্ণবয়স্ক সুস্থ ব্যক্তি ৬০০ এমএল প্লাজমা দান করতে পারেন। আর, একজন রোগীর দরকার ২০০ থেকে ৩০০ এমএল প্লাজমা। ফলে, একজন ব্যক্তি দুজন বা তিনজন ব্যক্তির জীবন বাঁচাতে ভূমিকা রাখতে পারেন। এ সময়ে প্রচুর রোগী প্লাজমার সন্ধানে ঘুরছে। প্লাজমা দান করুন, অন্যকে প্লাজমা দানে উদ্বুদ্ধ করুন। আরেকটি বিষয় মাথায় রাখবেন। বিভিন্ন প্রতিষ্ঠান প্লাজমা সংগ্রহ করছে, সেখানে গিয়ে প্লাজমা ডোনেট করে আসলে আপনার প্লাজমা সঠিক জায়গায় নাও যেতে পারে। এসব প্লাজমা সাধারণত দেশে ভিআইপি, ভিভিআইপি জনগোষ্ঠীর জন্যে ব্যবহৃত হচ্ছে। এতে আমার আপত্তি নেই, কিন্তু অনেক ক্ষেত্রেই তাদেরকে প্রয়োজনের চাইতে বেশি প্লাজমা দেয়ার অভিযোগ শোনা যাচ্ছে। যেখানে একজন রোগীকে ২০০ থেকে ৩০০ এমএল প্লাজমা দিলেই যথেষ্ট, সেখানে কাউকে কাউকে টানা চারদিন চারবার প্লাজমা দেয়া হয়েছে বলেও কোন কোন চিকিৎসক জানিয়েছেন। এভাবে মহামূল্যবান প্লাজমা নষ্ট করা হচ্ছে। ফলে, একটু দেখেশুনে প্লাজমা দান করুন। কোন প্রতিষ্ঠানের প্লাজমা ডোনেট কর্মসূচিতে প্লাজমা না দিয়ে সুনির্দিষ্ট রোগীর সাথে যোগাযোগ করে প্লাজমা দান করুন। প্লাজমার সন্ধান চাওয়া একটি পাবলিক গ্রুপের লিংক কমেন্টে দিলাম। এরকম আরো গ্রুপ পাবেন। সেখানে রোগীর সাথে যোগাযোগ করে প্লাজমা দিয়ে আসুন। সেই হাসপাতাল আপনার প্লাজমা নিয়ে প্রয়োজনীয় প্লাজমা রোগীকে দিবে, বাকিটুকু সংরক্ষণ করবে অন্য রোগীর জন্যে। এভাবে বেশি মানুষকে বাঁচাতে ভূমিকা রাখতে পারবেন। আপনারা, যারা কোভিড-১৯ পজিটিভ নন, কিন্তু এই সময়কালে বাড়ির বাইরে বের হয়েছেন, মানুষের সাথে মিশেছেন (যেমনঃ সামাজিক নানা দায়িত্বে) ও গত ২-৩ মাসে কোন না কোন সময়ে হালকা - জ্বর - কাশি হয়েছিলো, কিংবা কোন হটস্পটে অবস্থান করেছেন, কিংবা পরিবারে বা আত্মীয় স্বজন, বন্ধুবান্ধবের মাঝে কেউ কোভিড-১৯ পজিটিভ আছে, এরকম যারা আছেন- আপনারাও এগিয়ে আসতে পারেন। সরাসরি গণস্বাস্থ্য কেন্দ্রে চলে গিয়ে জানান আপনি প্লাজমা দিতে চান এবং সে কারণে আপনি আপনার শরীরে এন্টিবডি তৈরি হয়েছে কি না জানতে চান। তাদের ৫ মিনিটের র্যাপিড টেস্টে যদি দেখা যায় আপনার শরীরে এন্টিবডি আছে, তাহলে আরো দিন ১৫ অপেক্ষা করে প্লাজমা দান করুন। বিঃদ্রঃ এই প্লাজমা থেরাপি এখনো পর্যন্ত কিন্তু প্রমানিত কোন চিকিৎসা নয়, বিভিন্ন দেশে ক্লিনিকাল ট্রায়াল চলছে। WHO ট্রায়ালের উদ্দেশ্য বাদে এই থেরাপি ব্যবহার করতে নিষেধ করেছে। এছাড়া, এর কিছু সাইড ইফেক্টও থাকতে পারে। ফলে, চিকিৎসকের পরামর্শ ছাড়া এবং বিশেষ প্রয়োজন ছাড়া প্লাজমা থেরাপির জন্যে ঝাপিয়ে না পড়াটাই ভালো হবে, বরং চিকিৎসকের সাথে পরামর্শ করে রিস্ক-বেনিফিট এনালাইসিস করেই প্লাজমা ট্রিটমেন্টের পথে এগুতে হবে। এই পোস্ট যারা প্লাজমা দান করবেন তাদের উদ্দেশ্যে, তাদের জন্যে প্লাজমা দানে এতটুকু সমস্যা নাই। যারা প্লাজমা নিতে চান, তারা এই পোস্ট পড়ে অনুগ্রহ করে প্লাজমা ট্রিটমেন্টকে করোনা মোকাবেলায় অব্যর্থ চিকিৎসা হিসেবে ধরে নিবেন না।
হার্ড ইম্যুউনিটির শয়তানিটা কি ধরতে পারছেন? পারছেন না? বলছি। আগে জানুন হার্ড ইম্যুউনিটি কি বস্তু! এটা হচ্ছে- দেশের বড় অংশ (ধরেন শতকরা ৭০ ভাগ) মানুষ যদি করোনায় অসুস্থ হয়, যারা বেঁচে থাকবে, তারা ইম্যুউনড হয়ে যাবে। এই ৭০ ভাগ মানুষ তখন বাকি ৩০ ভাগ মানুষকে সুরক্ষা দিবে, মানে ঐ ৭০ ভাগ ভাইরাসকে ছড়াতে পারবে না ফলে, ৩০ ভাগ মানুষ ইম্যুউনড না হয়েও খুবই কম আক্রান্ত হবে! ভ্যাক্সিন হাতে এলে দ্রুত সেই ৭০-৮০ ভাগ মানুষকে টিকা দিয়ে ইম্যুউনড করার জন্যেই এই হার্ড ইম্যুউনিটির ব্যাপারটা ব্যবহৃত হয়। কিন্তু, টিকা বাদে জ্যান্ত, শক্তিশালী ভাইরাস দিয়ে ৭০ ভাগ মানুষকে ইম্যুউনড করতে চাইলে সমস্যাটা হচ্ছে- অনেক মানুষ মারা যাবে। ফলে, এইটা রিস্কি! এখন, যারা হার্ড ইম্যুউনিটির পক্ষে তত্ত্ব বিলিয়ে যাচ্ছে, দেখবেন- সবাই নিজেরা ঘরের মধ্যে ঢুকে, যাবতীয় সাবধানতা মেনেই- অন্যদের এইসব তত্ত্ব দিয়ে বেড়াচ্ছে। প্রধানমন্ত্রী, মন্ত্রী, আমলা, থেকে শুরু করে ফেসবুকের লীগের পাণ্ডারা যারা অর্থনীতি বাঁচানোর মায়াকান্না দিয়ে হার্ড ইম্যুউনিটির তরিকা দিচ্ছে, সবাই ঘরে বসে আছে। এতে লাভ কি? দ্রুত বাকিরা ৭০% এর মধ্যে চলে গিয়ে আক্রান্ত হোক- কিছু মরুক, বাকিরা বাচুক, কিন্তু তারা সেই ৩০% এর মধ্যে থাকতে চায়; তারপরে কয়েক মাস পরে ৭০% ইম্যুউনড এর কল্যাণে তারা প্রোটেকশন পাবে, বের হলে বিপদটা একদম কম থাকবে! এইটাই হচ্ছে, তাদের উদ্দেশ্য। ফলে, আজকে যারা হার্ড ইম্যুউনিটির তত্ত্ব দিতেছে, তাদেরকে বলবেন- যান ঘরের বাইরে বাইর হন, সেই ৭০% এর অন্তর্ভূক্ত হইয়া জ্যান্ত ভাইরাসে আক্রান্ত হন, ইম্যুউনিটি অর্জন করুন। আমি ৩০% এর একজন হয়েই থাকতে চাই! 
ইউনাইটেড হাসপাতালে ৫ টা মানুষ বাঁচার আশায় গিয়েছিলো, কিন্তু পুড়েই মারা গেল! দুই শব্দে কারণ বলে দেয়া হলো শর্ট সার্কিট! শর্ট সার্কিট, দুর্ঘটনা, আহা, উহু বাদে যেন বলার কিছু নেই! একজন অগ্নিদগ্ধ ঢাকা মেডিকেল কলেজ হাসপাতালের ইমার্জেন্সিতে গিয়েছিলো। সে মারা যাওয়ার আগে জানিয়েছে- হ্যাণ্ড স্যানিটাইজার মশার কয়েলের সাথে লেগে আগুনের সূত্রপাত। ঢাকার এইসব প্রাইভেট হাসপাতালের ব্যাপারে খোঁজখবর রাখেন এমন এক চিকিৎসক জানালেন- অক্সিজেনের হাই কনসেন্ট্রেশন আগুন ছড়াতে ভূমিকা রেখেছে! দুঃখের বিষয় হচ্ছে, এইসব প্রাইভেট হাসপাতালে বাইরে দিকে যত চাকচিক্য দেখা যায়, এগুলো বানানোর সময়ে অগ্নি দুর্ঘটনা রোধের জন্যে ন্যুনতম বিল্ডিং কোড মানা হয় না, খরচ কমানোর লক্ষে! বেনিয়া চামারদের হাতে আমাদের চিকিৎসা খাত তুলে দিলে এইভাবেই মানুষ মরতে থাকবে!
নারায়নগঞ্জের অনলাইন পোর্টালগুলো নিজেদেরকে সচল রাখার জন্যে এই কাজগুলো করতে পারেঃ ১/ লোগো চেঞ্জ করে বামে মুজিব আর ডাইনে হাসিনার ছবি লাগায় দিয়ে ছবি দুইটার নীচে যথাক্রমে লেখে দেনঃ "মুজিবে ভিত্তি" আর "হাসিনায় ব্যপ্তি"! ২/ করোনায় মৃত্যুর নিউজগুলোর হেডলাইন করবেন এইরকমঃ "করোনার কাছে পরাজিতঃ অমুক হাসপাতালে সর্বোচ্চ চেস্টা করেও বাঁচানো গেল না ৯০/৮০/৭০ বছর বয়সী ক্যান্সার/ কিডনি/ হৃদরোগে ভোগা তমুককে" ৩/ করোনা উপসর্গে মৃত্যুর নিউজগুলোর হেডলাইন করবেন এইরকমঃ "অমুকের মৃত্যুঃ এলাকাবাসী করোনা সন্দেহ করলেও চিকিৎসকের দাবি হৃদযন্ত্রের ক্রিয়া বন্ধ হয়ে মৃত্যু" ৪/ করোনায় আক্রান্তের খবরগুলোর হেডলাইন করবেন এইরকমঃ "নতুন করে ২০০ জন আক্রান্ত শনাক্ত হলেও প্রধানমন্ত্রী শেখ হাসিনার দোয়ায় গত ২৪ ঘন্টায় ১৪ জন সুস্থ" ৫/ হাসপাতালের সিট সংকট নিয়ে নিউজের হেডলাইন করবেন এইভাবেঃ "প্রধানমন্ত্রীর আহবানে সাড়া দিয়ে করোনাযুদ্ধের প্রথম সারিতে অমুক হাসপাতালেঃ ধারণক্ষমতার দ্বিগুন রোগীকে চিকিৎসা সেবা দিয়ে অনন্য নজির স্থাপন" ৬/ চিকিৎসা সরঞ্জাম নিয়ে নিউজের হেডলাইন করবেন এভাবেঃ "নারায়নগঞ্জ হাসপাতালে পিপিই ও মাস্কের সংকট নিরসনে স্বাস্থ্য অধিদপ্তরকে প্রধানমন্ত্রীর/ স্বাস্থ্যমন্ত্রী নির্দেশঃ পিপিই ও মাস্ক অচিরেই এসে নারায়নগঞ্জ হাসপাতাল ভরে যাবে বলে স্বাস্থ্য অধিদপ্তরের মহাপরিচালকের আশ্বাস" ৭/ টেস্টের ফলাফল আসতে দেরী হওয়া সংক্রান্ত নিউজের হেডলাইন করবেন এমনেঃ "টেস্টের ফলাফল আসতে দেরি হলেও, যত্নের কোন ত্রুটি হচ্ছে নাঃ সবাইকে হোম কোয়ারেন্টাইনে স্বাস্থ্য বিধি মেনে অবস্থান করতে বলা হয়েছে" ৮/ রোগীদের এক হাসপাতাল থেকে অন্য হাসপাতালে ঘুরে বেড়ানো সম্পর্কে নিউজের হেডলাইন হইতে পারে এইভাবেঃ "নারায়নগঞ্জে উন্নয়নের ঠেলায় এত হাসপাতাল হয়েছে যে, রোগীরা পছন্দসই হাসপাতাল খুঁজে পেতে হিমশিম খাচ্ছে" ৯/ ভুখা নাঙ্গাদের নিয়ে নিউজের হেডলাইন করবেন এইভাবেঃ "চাষাড়ার মোড়ে ত্রাণের জন্যে কিছু মানুষের জটলাঃ সিটি মেয়র করোনা পরিস্থিতি শুরুর আগে থেকেই আশ্বাস দিয়েছেন, সব ঘরে ত্রাণ পৌঁছানো হবে" ১০/ ত্রাণ চুরি নিয়ে নিউজের হেডলাইন করবেন এই ভাবেঃ "অমুক নেতা/ চেয়ারম্যান/ মেম্বারের গোডাউন থেকে ২০০ বস্তা ত্রাণের চাল উদ্ধারঃ অনুসন্ধানে দেখা গিয়েছে অমুকের পিতা/ পিতামহ/ নানাশ্বশুড় জামায়াতে ইসলামীর রাজনীতির সাথে যুক্ত" 
দেশের পরিস্থিতি কোন দিকে যাচ্ছে, আর আমরা কি নিয়ে ব্যস্ত আছি? করোনা পরিস্থিতি ভয়ানক এক পরিণতির দিকে এগুচ্ছে। গতকাল ঈদ উপলক্ষে টেস্টের সংখ্যা কমে সাড়ে ৫ হাজারের নীচে নেমেছে, তারপরেও আক্রান্ত শনাক্ত হয়েছে ১১০০ এর উপরে। গত ১০ দিনে সরকারি মৃত্যুর সংখ্যা ২০৮, গড়ে প্রায় দৈনিক ২১ জন। আসল মৃত্যুর সংখ্যা আরো অনেক বেশি, সেটা কমিয়ে দেখানোর জন্যে টেস্ট করা হচ্ছে না, যাতে মারা যাওয়ার পরে অন্য নানা কারণ বলে দেয়া যায়! ঢাকা মেডিক্যাল কলেজ হাসপাতালের বার্ণ ইউনিটে গত ২ মে'তে করোনা ইউনিট করার পর থেকে ২৫ দিনে মারা গিয়েছে ২৮২ জন, যার ৬৩ জন কোভিড-১৯ পজিটিভ আর বাকিরা করোনা-সাসপেক্টেড। করোনা সাসপেক্টেড হলেও এদের অনেকেরই মৃত্যুর আগে বা পরে টেস্ট করা হয় নাই! বিভিন্ন জায়গাতেই অসুস্থ হওয়ার সংখ্যা ব্যাপক বাড়ছে। লোকজন ঘুরে ঘুরে টেস্ট করতে পারছে না, টেস্ট করে এরকম অনেক প্রতিষ্ঠান ৪-৫ জুন পর্যন্ত বুকড। অনেকে রোগী নিয়ে এ হাসপাতাল ও হাসপাতাল ঘুরছে। বিভিন্ন জায়গার ডাক্তাররা জানাচ্ছেন, গত দুদিনে ইমার্জেন্সি আর ওপিডি'তে অন্তত তিনগুন রোগী বেড়েছে, যাদের বড় অংশ কাশি, ফ্যাটিগ, সর্দি- এরকম সমস্যা নিয়ে এসেছে এবং মিথ্যা বলছে, তথ্য গোপন করছে। ডাক্তাররা প্রায় সকলে ব্যক্তিগত পর্যায়ে প্রচুর মেসেজ, কল পাচ্ছে, যেখানে সাধারণভাবে পরিবারের সদস্য বা আত্মীয়ের জ্বর, শ্বাসকষ্ট সম্পর্কে জানিয়ে কি করণীয় সেই প্রশ্ন করেছে! হাসপাতালে সিট খালি নেই। কিন্তু যারা হাসপাতালে ভর্তি তারাও ঠিকভাবে চিকিৎসা পাচ্ছে না। আইসিইউ এর সংখ্যা কম, অক্সিজেনের সাপ্লাইটাই ঠিক নাই অনেক জায়গায়! ভয়ানক এক পরিস্থিতি। করোনা মোকাবেলায় সম্পূর্ণ ব্যর্থ এই সরকার সমস্ত রকম সাবধানতা, বিশ্ব স্বাস্থ্য সংস্থার নির্দেশনা, চিকিৎসক - স্বাস্থ্যকর্মী - এপিডেমিওলজিস্টদের আহবান, আকুতি সব উপেক্ষা করে সবকিছু শিথিল করে দিয়ে, ঈদের শপিং খুলে দিয়ে, ঈদের জামাতে ঈদগাহের নামাজ বন্ধ করে মসজিদের ভিতরে ঢুকিয়ে- ব্যাপক মাত্রায় সংক্রমণের আয়োজন করে চলেছে! এর ফল আসা শুরু করে দিয়েছে, সামনের দিনগুলোতে যে কি অপেক্ষা করছে ভাবতেও ভয় হয়! আর, সেই সাথে সারাদেশে ক্ষুধার্ত মানুষের ঢল তো আছেই! আর আছে চুরি চামারি! আর, এরকমই এক ভয়ানক পরিস্থিতিতে আমরা কি নিয়ে এত ব্যস্ত হয়ে গেলাম? ফ্যাসিবাদের বিরুদ্ধে জিহাদের সোল এজেন্সি দাবি করা ব্যক্তিদের বামদের নিয়া মাথাব্যথার শেষ নাই! জাতির সামনে এখন প্রধান সমস্যা হইলো- বাংলাদেশের বামপন্থীরা মার্কস পড়ে কি না, বামপন্থীদের পোস্টার বয় কে, ৪ - ৫ বছর আগের কোন সব অখ্যাত পত্রিকায় জাতীয় কমিটির নেতা কি বলেছে না বলেছে- সেইসব, বামদের কয়জন গ্রেফতার হইলো- গুম হইলো- সেইটা! আমরার তরিকাটা যে সবচাইতে সহী এইটা প্রমাণের সবচাইতে যুতসই উপায় হইতেছে, সবচাইতে সহী হিসেবে গ্রহণযোগ্য তরিকারে সরাসরি এটাক করা! ফ্যাসিবাদ বিরোধী সাজার এর চাইতে সহজ পন্থা আর নাই, ফ্যাসিবাদের বিরুদ্ধে মাঠে না নাইমাই, যারা মাঠে আছে - যারা নিদেন চেস্টাটা করতেছে, তাদেরকে গালি দেয়া! ফ্যাসিবাদের দোসর বানায়া দেওয়া! এতে ফ্যাসিবাদের বিরুদ্ধে কিছু না কইরা এবং ফ্যাসিবাদ থেকে দৃষ্টি অন্যদিকে সরাইয়া দিয়া নিজেগো নিরাপত্তা নিশ্চিত যেমন হয়, তেমনি ফ্যাসিবাদের বিরুদ্ধে চ্যাম্পিয়ানও সাজা যায়। লাঠিও ভাঙলো না, আবার সাপও মরলো। দারুন এক ফন্দিই বটে! আর, এই ফন্দিটাই আমরা বুঝতে পারলাম না! সেই ফান্দা ফাঁদে দলে দলে গিয়া ঝাঁপ দিতেছি। সবাই মিলে দেশের ভয়ানক পরিস্থিতিটা বাদ দিয়া এই রকম এক আগাছারে নিয়া মত্ত হইলাম! ঠিক যেমনটা আমাগো সরকার বাহাদুর আর সেই স্বঘোষিত চ্যাম্পিয়ান চাইছে, সেইভাবেই পুরা অনলাইন দুনিয়া ফালতু ও অপ্রয়োজনীয় তর্ক বিতর্কে ভরপুর! যেই লোক একজন ঢাবি অধ্যাপককে গালি দেয়াটারে বিশেষ গর্বের ও কৃতিত্বের মনে করে, ঢাবির শিক্ষকরে প্রকাশ্যে কেউ গালি দিবে- এইটা যার ফলোয়াররা অকল্পনীয় মনে কইরা তারে একদম হিরো বানাইয়া দেয়, তারে বুঝানোর জন্যে- আমরা, আমাদের বন্ধুরা ব্যতিব্যস্ত! কেউ সেই লোকরে বুঝাইয়া পথে আনতে চাই, কেউ বা তার প্রতি অনুরক্ত বামদের বিভ্রান্তি কাটিয়ে দিতে চাই! কেউ বা সেই ঢাবি শিক্ষকের প্রতি গালাগালিতে খুব কষ্ট পেয়ে সেই লোকের কাছেই ঢাবি শিক্ষক ও সমমনা বুদ্ধিজীবিদের ফজিলত বর্ণনা করতেছি! সেই ফজিলত বর্ণনা শুইন্যা তো সে এক্কেবারে চড়কগাছে, উল্টা জিগায়- হেতেরা হেনতেন করছে আর আমি কি াল ফেলছি? তাতেই ফজিলত বর্ণনাকারীর চুপসে যাইয়া মিনমিনে গলায় কই, আপনে াল ফেলছেন সেইটা তো কই নাই! আরেক জায়গায় তো ঢাবি শিক্ষকের ফজিলত বুঝাইতে গিয়া পাল্টা প্রশ্নের জবাবে ঢাবি শিক্ষকের অন্যায় স্বীকার কইরা মাফও চাইয়া ফেললাম! সব মিলাইয়া তার উদ্দেশ্য শতভাগ সফল! আমাগো যেমনে নাচাইতে চাইছে, তেমনেই নাচলাম ... জানি না, আমরা, আমাদের বন্ধুরা কবে ম্যাচুরড হবো? একটা ব্যাপার আমাদের সবার আগে বুঝা দরকার, এইসব ডাইভারশনে যত কান দিবো, সময় দিবো, মেধা ও শ্রম দিবো- ততই আমরা আমাদের লক্ষ থেকে দূরে সরে যাবো! তারও আগে বুঝা দরকার, আমাদের নিয়ে মানে বামপন্থীদের নিয়া অনলাইনে যাবতীয় সমালোচনা, অপপ্রচার, কুৎসা, ঘৃণা - সবকিছুর পেছনে কিছুটা হলেও আমাদের নিজেদের দায়ও আছে! আমাদের জনসম্পৃক্ততা যত কমেছে, আমাদের আন্দোলন, লড়াই সংগ্রাম যত কমেছে, সবই এই হেটারদের হাতিয়ার হয়েছে। ফলে, এগুলোর জবাব দিতে গিয়ে শক্তিক্ষয় করার চাইতে নিজেদের দুর্বলতাগুলো কাটিয়ে ওঠার দিকে যত মনোযোগ দিতে পারবো, এইসব ঝামেলা দূর হতে থাকবে! জাতীয় কমিটিরে এক্টিভ না করে হাজার জবাব দিয়া কারে কি বুঝানো যাবে, আর সেই বুঝে কারই বা কি লাভ হবে? ব্যাপারগুলো অন্য সব ক্ষেত্রে এইরকমই! ফলে, ঐসব ডাইভারশন নিয়া মাথা নষ্ট না করে চলেন- নিজেদের কাজটা ঠিকঠাক মতন করি! 
শুধু রুমি ভাই এরকম কল পাচ্ছেন তা নয়, আমার ধারণা অনেক ডাক্তারই এরকম কল, মেসেজে নক পাচ্ছেন এই দুই একদিনে। আমাদের চারপাশের অনেকেরই একই অবস্থা, নিকট আত্মীয়, পরিবারের সদস্য এরকম কারোর শরীর খারাপ হয়েছে, জ্বর হয়েছে, কিন্তু টেস্ট কোথায় কিভাবে করাবে, চিকিৎসা কোথায় হবে, কোথায় নিয়ে যাবে বুঝতে পারছে না। ফলে, আশেপাশের পরিচিত ডাক্তারদের নক করছে। এমনকি কমবয়সী ডাক্তার, দুদিন আগে বিসিএস-এ নিয়োগ পেল- এমন ডাক্তারও এমন নক পাচ্ছে ...  আমরা দ্রুতই ভয়ানক পরিস্থিতির দিকে এগুচ্ছি ...
এক-দুই মাস আগে ঢাকার রাস্তায় নামাজের জামাতের একটা ছবি শেয়ার দিয়েছিলাম। ঐ ছবিটি দেখিয়ে অনেকেই ধর্মপ্রাণ মানুষের সমালোচনা করছিলো! আমি বলেছিলাম- মসজিদের ভেতরে নামাজ পড়ার চাইতে যদি সবাইরে এরকম রাস্তায় জামাত পড়ানো হইতো, করোনার বিস্তার ঠেকানো সহজ হইতো! সেই একই কথা আজকেও বলছি। মাত্র শুনলাম, আগামিকাল নাকি খোলা মাঠের ঈদের জামায়াত বন্ধ করে কেবল মসজিদের ভিতরে নামাজ পড়ার ব্যবস্থা করা হয়েছে। অথচ, হওয়ার কথা ছিল ঠিক উল্টাটা! মসজিদের সেই এসি, ফ্যানের বাতাসের মাঝে ঈদের নামাজ পড়ার চাইতে খোলা হাওয়া বাতাস সূর্যের আলো রোদের মাঝে ঈদের নামাজ পড়লে ভাইরাসের সংক্রমণের সম্ভাবনা যেমন কমে, রোদে ভাইরাসের দুর্বল হয়ে যাওয়ার সম্ভাবনা তেমন বাড়ে! এই বেসিক বিষয়টা বুঝার মত ও বুঝানোর মত দেশে কি কেউ নাই? একরাশ আশংকাসহ সবাইরে ঈদ মোবারক!
রাষ্ট্রীয় প্রতিষ্ঠান স্বাস্থ্য অধিদপ্তর থেকে ২০১৮ সালের অক্টোবরে প্রকাশিত একটা বইয়ের প্রচ্ছদ এটা। "মুজিবে ভিত্তি, হাসিনায় ব্যপ্তি"। "সাফল্যের জোয়ারে বাংলাদেশের স্বাস্থ্য, বিশ্বের বিস্ময়!" আমাদের রাষ্ট্রীয় প্রতিষ্ঠানগুলো কিভাবে দলদাসদের আখড়ায় বা চাটুকারী প্রতিষ্ঠানে পরিণত হয়েছে, তার একটা ভালো উদাহরণ হচ্ছে- এসব প্রচারণামূলক পুস্তিকা!  তবে, এই প্রচ্ছদটা দেখে- আমার রাগ, ক্ষোভ, হতাশা- এসব কোন অনুভূতিই হলো না, বরং মেলা হাসিই পাইলো ...
হারামিগুলার ডায়লোগবাজি শেষ হয় না কেন? যেইদিন দেশে একদিনে সর্বোচ্চ আক্রান্ত ও মৃত্যুর রেকর্ড হয়, সেইদিনই এই ফাতরাটা ডায়লোগ দিতেছে ...
কেন আমি সবার সাথে একই মঞ্চে আন্দোলন করবার পারি না? কেন হাসিনা জামাতের সাথে তত্ত্বাবধায়ক সরকারের দাবির আন্দোলনে এক মঞ্চে উঠলে সমালোচনা করা হয়। কেন ঐ আমলের ফ্যাসিস্ট-সাম্প্রদায়িক বিএনপি-জামাত জোট সরকারের বিরুদ্ধে আন্দোলনে আওয়ামীলীগের সাথে ১১ দলের কেউ কেউ জোট করতে গেলে ব্রামফ্রন্ট, ১১ দল সব ভেঙ্গে যায়? কেন শাহবাগ মঞ্চে ছাত্রলীগ-আওয়ামীলীগের উপস্থিতির বিরোধিতা করছি, কেন যুদ্ধাপরাধের বিচারের ন্যায্য দাবির আন্দোলনেও শাহবাগ মঞ্চে বাম-লীগের তৎকালীন ঐক্যরে ক্ষতিকর মনে করছি? কেন স্পেসিফিক ইস্যুতে ঐকমত্যের পরেও তার অতীত ধরে টানি, বর্তমানের খোঁজ নেই, কেন অতীতের সাথে বর্তমানের ব্রেক-আপটা হইছে কি না জিগাই? হিসাব খুব সিম্পল। আমি ধর্ষণের বিরুদ্ধে একটা প্রতিবাদ ধর্ষকরে সাথে নিয়া করতে চাই না। আজকের সম্পদ ধ্বংসকারীদের বিরুদ্ধের লড়াইয়ে গতকালের বা আগামিকালের (সম্ভাব্য) সম্পদ ধ্বংসকারীরে পাশে চাই না। এক ডাকাত সর্দারের নেতৃত্বে আরেক ডাকাতের বিরুদ্ধে লড়াই করার মানেই হইতেছে, সেই ডাকাতির শাসনভার পাল্টানোর লড়াই মাত্র; সেইটায় ডাকাতির অবসান সম্ভব না। ফলে, আজকের ফ্যাসিবাদের বিরুদ্ধে যে লড়াই, সেইটা আমার আজকের ফ্যাসিবাদ উৎখাতের লড়াইই শুধু না, ভবিষ্যতের ফ্যাসিবাদবিরোধী সমাজ প্রতিষ্ঠার লড়াইও। এই লড়াইয়ে, আজকের ক্ষমতার বাইরের ফ্যাসিস্ট শক্তিদের সাথে তাই একমঞ্চে উঠতে চাই না। বিএনপির আজকের দশা নিয়া যতই করুনা করি না কেন, তারা যে আগাগোড়াই একটা ফ্যাসিস্ট শক্তি, সেইটা সেই অতীত দিয়াই সবাই জানি, বর্তমানে তাদের যে অবস্থা সেইটার দায় তাদের ঘাড়েও বর্তায় ...! বিএনপি'র সাথে একলগে আন্দোলন করতে চাই না মানে এই না যে, বিএনপি'র রাজনৈতিক অধিকারের বিরুদ্ধে আমি। বিএনপি'র উপরে যাবতীয় অত্যাচার, নির্যাতন, জোর-জুলুম সবকিছুর বিরুদ্ধে প্রতিবাদ জানাই, কিন্তু একই প্লাটফর্মে আন্দোলনে থাকতে চাই না। বিএনপি'র নাই হইয়া যাওয়াটা বাংলাদেশের রাজনীতির ইতিহাসে খুবই ক্ষতিকর এক অধ্যায়, একটা ফেয়ার ইলেকশনের দাবি যখন জানাই, সম্ভাবনার অর্থে জানি - দাবি আদায় হইয়া একটা ফেয়ার ইলেকশন হইলে সেই বিএনপিই ক্ষমতায় যাবে, সেই ভয়ে ফেয়ার ইলেকশনের আন্দোলনটা বন্ধ রাখি না। বরং মনে করি, যদ্দিন সত্যিকারের জনগণের শক্তি তথা সত্যিকারের গণতান্ত্রিক শক্তি ক্ষমতায় না আসছে, তদ্দিন জনগণের ম্যাণ্ডেট নিয়া ঘুরেফিরে আওয়ামীলীগ-বিএনপি মসনদে বসবে, এই সিস্টেমটাও অনেক বেটার। সেই হিসাবে এমনকি এই মুহুর্তে ফেয়ার ইলেকশনের মাধ্যমে বিএনপি নেতৃত্বাধীন জোট ক্ষমতায় গেলে আমার কোন আপত্তি থাকবে না, বরং সেইটাই চাইবো। যেমন করে ১৯৯০ সাল থেকে ২০০৮ এর ইলেকশনগুলোতে পালাক্রমে বিএনপি আর আওয়ামীলীগ আসছে, সেইটারে ১৫ ফেব্রুয়ারির ইলেকশন বা ২০০৭ এর মিলিটারি সরকারের চাইতে কিংবা ২০১৪ - ২০১৮ এর একতরফা নির্বাচনের মাধ্যমে থাকা সরকারগুলোর চাইতে ফার বেটার হিসাবে গ্রহণ করি। ফলে, এই মুহুর্তে বিএনপি'র দল হিসাবে একটা শক্তপোক্ত অবস্থান না থাকাটা আওয়ামী ফ্যাসিবাদের পাকাপোক্ত গেড়ে বসার অন্যতম কারণ বলেও মনে করি। কিন্তু, তাই বলে বিএনপি'রে শক্তপোক্ত করার জন্যে কোন দায় ফিল করি না, কিংবা তাদের সাথে জোট করে তাদেরকে সিধা দাঁড় করানোর প্রজেক্ট নেয়ারও কোন মানে দেখি না। সেই কারণে সম্প্রতি যেইসব বাম দল ভিডিও মিটিং এর মাধ্যমে ফখরুলরে সাথে নিয়া সরকারের কাছে সর্বদলীয় ঐক্যের আহবান জানাইছে- তাদের সেই কর্মসূচিরেও সমর্থন দেই না! এইখানেও তারা ইস্যুর প্রতি অতি গুরুত্বারোপের ঝোঁকে সঙ্গীসাথীদের অতীত-বর্তমান ভুলে গেছেন বলে মনে হইছে। যেই সময়ে দেশের জেলায় জেলায় সাধারণ মানুষ ত্রাণের দাবিতে রাস্তায়, ত্রাণ চোরদের বিরুদ্ধে বিক্ষোভরত, সেই সময়ে তারা করোনা মোকাবেলায় সরকাররে সহযোগিতা করতে বিএনপি- আওয়ামীলীগ সবাইরে নিয়া সর্বদলীয় জোট করতে চান! এইসবরে হাস্যকরই লাগে, মিডিয়ায় কিছু এটেনশন তৈরি বাদে এগুলোর কোন কার্যকারিতা নাই! হেফাজত, ইসলামী শাসনতন্ত্র আন্দোলন, এগুলাও যে অনেক বড় ফ্যাসিস্ট শক্তি, সেইটা তাদের অতীত শুধু না, তাদের বর্তমান কর্মসূচি, তাদের দাবিনামা- তাদের বক্তব্য এইসব দিয়াও বুঝা যায় ... আমি আওয়ামী ফ্যাসিবাদের বিরুদ্ধে এমন কারোর পাশে আন্দোলন করবার চাই না, যারা ক্ষমতায় আইলে দেশ থেকে সব ভাস্কর্য ভেঙ্গে ফেলবে, যারা নারীদের ঘরে আটকে রাখবে বা পর্দার ভিতরে যাইতে বাধ্য করবে, নারী নেতৃত্বকে নিষিদ্ধ করবে, গার্মেন্টসে নারী-পুরুষের পাশাপাশি কাজ বন্ধ করবে, যারা নাস্তিকদের বিরুদ্ধে সর্বোচ্চ সাজার ব্যবস্থা করবে, যারা মানব রচিত সব মতবাদ কুফরি কইয়া আমার চিন্তা প্রকাশের রুদ্ধ করবে ... আমি বর্তমান আওয়ামী ফ্যাসিবাদরে এই মুহুর্তের সবচাইতে বড় সমস্যা হিসেবে দেখি- তার মানে এই না যে, ভবিষ্যতের ফ্যাসিস্টদের এই মুহুর্তে আমার কান্ধে পা দিয়া সামনে আগাইয়া দিতে পারি ... আমি ওয়ার্কার্স পার্টির রাশেদ খান মেনন বা সাম্যবাদী দলের দিলীপ বড়ুয়া হইতে চাই না ...
মিডিয়ায় করোনা উপসর্গে মৃত্যুর খবরগুলো কম আসছে! আমদের টিমের যারা এই কাজটা করছেন, সবাই বলছেন- মিডিয়াতে ইনডিভিজুয়াল খবরগুলো এখন একেবারেই কমে এসেছে। অনেক মিডিয়া এক সাথে তিন- চারদিনের বা সপ্তাহের মৃত্যুগুলোর নিউজ করছে ঠিকই যেগুলোতে ইনডিভিজুয়াল মৃত্যুগুলোর খুব অল্প তথ্য থাকছে, কিন্তু এগুলোকে হিসেবে ধরেও- ওভারল মৃত্যুর ঘটনা খুব কম আসছে মিডিয়াতে। আমরা ঠিক জানি না, মিডিয়াগুলোর উপরে কোনরকম চাপ আছে কি না, কিংবা অন্য কোন কারণে মিডিয়াগুলো করোনা উপসর্গের মৃত্যুর খবর ছাপানো কমিয়ে দিয়েছেন কি না- বুঝতে পারা মুশকিল। কিন্তু, আমরা মনে করি না যে, করোনা উপসর্গে মৃত্যুই একেবারে কমে এসেছে বলে খবর কম প্রকাশ হচ্ছে! আমরা গত ৫ দিনের মাত্র ৬ টি মৃত্যুঘটনা সংগ্রহ করতে পেরেছি (এখন পর্যন্ত)। ৬ মে তারিখের দুটি আর ৭, ৮, ৯ আর ১০ তারিখের ১টি করে মৃত্যু। এটা মনে করার কোন কারণই নাই যে, করোনা উপসর্গে সারাদেশে এত কম মারা যাচ্ছেন। এক ঢাকা মেডিকেল কলেজ হাসপাতালের বার্ণ ইউনিটে যে করোনা হাসপাতাল করা হয়েছে গত ২ মে তারিখে, সেখানেই গত ৯ দিনে মারা গিয়েছেন ৮৯ জন (সূত্রঃ বাংলানিউজ২৪, ১১ মে)। অর্থাৎ প্রতিদিন প্রায় ১০ জন করে। এর মধ্যে করোনা পজিটিভ এসেছে মাত্র ৭ জনের। অর্থাৎ বাকি ৮২ জন করোনা উপসর্গে মৃত্যু। ২ মে থেকে ১০ মে তারিখ পর্যন্ত অন্তত ৮২ টি মৃত্যুর খবর তো পাওয়ার কথা ছিল। জেনেভা ক্যাম্পেই ১৩ জন মৃত্যুর খবর মিডিয়ায় এসেছে (সূত্রঃ বাংলা রিপোর্ট, বিডিনিউজ২৪, জনকন্ঠ, বাংলানিউজ২৪ প্রভৃতি, ২ ও ৩ মে), কিন্তু সেই মৃত্যুগুলোর ইনডিভিজুয়াল তথ্যগুলো যেমনঃ নাম, পরিচয়, পেশা, বয়স, লিঙ্গ, লক্ষণগুলো, নমুনা শনাক্তকরণ হয়েছে কি না, চিকিৎসার কি অবস্থা- হাসপাতালে গিয়েছিলো না কি, বাসাতেই মারা গিয়েছেন- এরকম কোন তথ্য সম্বলিত একটা খবরও আমরা পাইনি। কারণ কি? ঢাকা মেডিকেল কলেজ হাসপাতালের মৃত্যুগুলো নিয়ে ইনডিভিজুয়াল তথ্য সম্বলিত খবরগুলো মিডিয়ায় আসছে না কেন? ঢাকার বাইরের জেলাগুলোতেও এই মৃত্যুর নিউজ কম প্রকাশ হচ্ছে কেন? একজন সাংবাদিকের সাথে কথা হচ্ছিলো, তিনি এটার একটা সম্ভাব্য কারণ হিসেবে বললেন, সাংবাদিকরাও এখন খুব কমই ফিল্ডে যেতে পারছেন। যেমন তিনি নিজের উদাহরণ দিয়ে জানালেন, তাকে অফিস থেকে বাসায় কম্পিউটার পাঠায় দিয়েছে, বাসা থেকে তিনি নিউজগুলো কাভার করছেন। ফিল্ডে খবর সংগ্রহের জন্যে মূলত ফোনকলের উপর নির্ভর করতে হচ্ছে, এটায় অনেক সময় অনেক খবর মিসিং হয়ে যায়, অনেক খবরের ক্ষেত্রেও অনেক তথ্য পাওয়া যায় না। এটাও একটা কারণ হতে পারে, কিন্তু এর বাইরেও অন্যরকম কোন কারণ আছে কি না আমি নিশ্চিত নই। আরেকটা উদাহরণ দেয়া যেতে পারে। করোনা উপসর্গে এখন পর্যন্ত কতজন গার্মেন্টস শ্রমিক মারা গিয়েছেন? আমরা গত ৮ মার্চ থেকে ১০ মে পর্যন্ত যে ৪৩৯ টি মৃত্যু সংগ্রহ করতে পেরেছি, তার মাত্র ৮ জন গার্মেন্টস শ্রমিক। এবং এই ৮ জনের একজনও ঢাকা, নারায়নগঞ্জ, গাজীপুর অঞ্চলের মৃত্যু হিসেবে আসেনি। টাঙ্গাইল, সুনামগঞ্জ, সিরাজগঞ্জ, নরসিংদী, রাঙ্গামাটি, খাগড়াছড়ি, জামালপুরের মৃত্যু, এদের মধ্যে কয়েকটি আছে চট্টগ্রাম থেকে খাগড়াছড়ি, রাঙামাটিতে বা ঢাকা, নারায়নগঞ্জ থেকে সিরাজগঞ্জ বা নরসিংদীতে গিয়ে নিজ বাড়িতে গার্মেন্টস শ্রমিক মারা গিয়েছেন। কিন্তু, ঢাকা - নারায়নগঞ্জ - গাজীপুরে এখন পর্যন্ত একজন গার্মেন্টস শ্রমিক মারা যাননি, এই ব্যাপারটা কিছুটা অবিশ্বাস্য ঠেকেছে। এই তিনজেলার মৃত্যুগুলোর একটা বড় অংশ আছে, যেগুলোতে আসলে কোন পেশাগত তথ্য ছিল না। হতে পারে, তাদের মাঝে গার্মেন্টস শ্রমিক থাকতে পারে। গার্মেন্টস অঞ্চলে কাজ করেন, বা যোগাযোগ আছে এমন দুই একজন কনফার্ম করেছেন, ঢাকায় - সাভারে গার্মেন্টস শ্রমিকের মৃত্যুর খবর পেয়েছেন। এরকম কোন বিষয় কি আছে যে, গার্মেন্টস শ্রমিক মারা গেলে তাদের খবর প্রকাশ করা হচ্ছে না, বা হলেও পেশাগত তথ্য প্রকাশ করা হচ্ছে না? আমি জানি না! আমার বন্ধু তালিকায় অনেক সংবাদকর্মী আছেন, যাদেরকে সবসময়ই বিভিন্ন গণতান্ত্রিক দাবির প্রতি সোচ্চার দেখেছি। তাদের দৃষ্টি আকর্ষণ করছি। আপনারা কি একটু বিষয়গুলো দেখবেন? কোনভাবে কি নীচের কয়েকটি ব্যাপারে খবর সংগ্রহ করা সম্ভব হবে? ১/ ঢাকা মেডিকেল কলেজ হাসপাতালের করোনা ওয়ার্ডে যে মৃত্যুগুলো ঘটছে- সেগুলোর ইন্ডিভিজুয়াল তথ্য (ঠিকানা - মানে জেলা উপজেলা থানা এলাকা ইত্যাদি, বয়স, লিঙ্গ, পেশা, কি কি লক্ষণ ছিল, কে কবে ভর্তি হলো আর কবে মরলো, নমুনা সংগ্রহ করা হয়েছে কি না, হলে মৃত্যুর আগে না পরে - ইত্যাদি) ২/ জেনেভা ক্যাম্পের সেই মৃত্যুগুলো ইন্ডিভিজুয়াল তথ্য ৩/ ঢাকায়, নারায়নগঞ্জে, গাজীপুরে গার্মেন্টস শ্রমিকদের মাঝে করোনা উপসর্গে- মানে জ্বর, সর্দি, কাশি, শ্বাসকষ্ট- এসবে ভুগে কেউ মারা গিয়েছেন কি না, সেই খবর। ৪/ ঢাকা এবং আশেপাশে মারকাজুল ইসলাম দাফন করেছে ২০০ এর বেশি লাশ, সব করোনা পজিটিভ বা করোনা উপসর্গে। এটা নিয়েও পত্রিকায় খুব বেশি ডিটেইলিং-এ রিপোর্টিং পাই নাই ... এর বাইরেও সারাদেশে লাশ দাফন করছে- তাকওয়া ফাউন্ডেশন, ইকরামুল মুসলিমিন ফাউন্ডেশন। আঞ্জুমান মফিদুলও লাশ দাফনের কাজ করে থাকে। এদের নিয়ে পূর্ণাঙ্গ রিপোর্ট দরকার ... কারা কত লাশ দাফন করলো, কোন জেলায় কত লাশ দাফন করলো- এই তথ্যগুলো সামনে আসা দরকার। সেই সাথে তাদের পিপিই এর সংকট, তাদের কর্মীদের কেউ আক্রান্ত হয়েছে কি না, ইত্যাদি। আমার বন্ধু তালিকায় যারা বিভিন্ন গার্মেন্টস শ্রমিকদের মাঝে কাজ করেন, গার্মেন্টস শ্রমিকদের সাথে যোগাযোগ আছে- এরকম যারা আছেন, আপনাদের কাছে এমন করোনা উপসর্গে কোন মৃত্যুর খবর থাকলে অনুগ্রহ করে একটু জানাবেন। 
ডিজিটাল সিকিউরিটি আইন খুব ভালু একটা আইন। গু-জব খুব খ্রাপ। অন্নদাতা সরকারের সুমালুচনা খুব খ্রাপ। আমি পোতিজ্ঞা করতেছি যে- এই সরকারের যাবতীয় কামের প্রশংসা করিবো। সকল প্রশংসা একমাত্র আমাদের হীরক রাজার ... [বিঃদ্রঃ শুনলাম, সরকার একটা নতুন প্রণোদনা প্যাকেজ নামাইতেছে। এই প্যাকেজের আওতায়, "ফেসবুকে সরকারের 'পজিটিভ' খবর নিয়া পোস্ট দিলে ১০০ টাকা কইরা, পজিটিভ খবরে লাইক দেয়ার জন্য ১ টাকা, কমেন্ট করার জন্য ২ টাকা, শেয়ার করার জন্য ৫ টাকা দিবে বা গর্ভমেন্টের পজিটিভ ভাবমূর্তি নিয়া কবিতা লিখলে ৫০০ টাকা, গল্প লিখলে ১০০০ টাকা" পাওয়া যাইবো। হিসাব করিয়া দেখিলাম, এইখানে ৫ খান পজিটিভ কবিতা + পোস্টে ভালো খবর আছে, সবমিল্যা ২৬০০ টাকা আমি পাইতেছি। আপনারা বেশি করে লাইক, শেয়ার দেন। প্রতি লাইকে ২৬ টাকা আর শেয়ারে ১৩০ টাকা কইরা পাইবেন!]
সমকাল, ঢাকা ট্রিবিউন ও বাংলা দর্পনকে (এবং অন্য কেউ নিউজ করলে তাদেরকে) ধন্যবাদ আমাদের গবেষণা প্রতিবেদনের উপরে নিউজ করার জন্যে। 
এর আগে কুর্মিটোলা, কুয়েত মৈত্রী হাসপাতালের ব্যাপারে খবর এসেছে, সেখানকার করোনা ওয়ার্ডের রোগীদের খাবার দরজার বাইরে রেখে দেয়া হয়, রোগীদের নিজ দায়িত্বে সেগুলো নিয়ে আসতে হয়। আজ পড়লাম ঢাকা মেডিকেল কলেজ হাসপাতালের বার্ণ ইউনিটে যে করোনা হাসপাতাল বানানো হয়েছে সেখানে ঠিকমত খাবারই নাকি দেয়া হচ্ছে না (চিকিৎসা সেবার প্রসঙ্গ আনলামই না)। একজন স্বেচ্ছাসেবী করোনা ওয়ার্ডে ভর্তি অভুক্ত একজন মা ও তার দু সন্তানের জন্যে খাবার দিয়ে এসে সেই অভিজ্ঞতাটা জানালেন! সেই করোনা রোগীতে ভর্তি হাসপাতালের রিসেপশনে খাবার কিভাবে পৌঁছানো হবে জিজ্ঞেস করায়- তাদেরকেই সেখানে গিয়ে দিয়ে আসতে বলা হয়েছে। মানে, করোনা ওয়ার্ডে চাইলে বাইরের যেকেউ ঢুকতে পারবে এবং সুন্দরভাবে ভাইরাস সাথে নিয়ে বাইরে গিয়ে ছড়াতেও পারবে! অদ্ভুত এক ব্যবস্থা! যাই হোক, শেষ পর্যন্ত করোনা ওয়ার্ডের ভিতর থেকে পাশের রোগীর একজন এটেণ্ডেন্ট এলেন এবং ভারী দুটি ব্যাগ হওয়ায় তিনি ও স্বেচ্ছাসেবীদের একজন গিয়ে খাবারটা পৌঁছে দিলেন। দুই সন্তানের দুজনই মেয়ে, বড়জন দুদিন ধরে কিছু খেতে না পেরে কান্না করছিলো, আর ছোট মেয়েটি নিষ্পলক তাকিয়ে ছিল ... আইসোলেশন ওয়ার্ড, করোনা ওয়ার্ড নামে যেগুলো বানানো হয়েছে- সেগুলো হয়ে দাঁড়িয়েছে দুনিয়ার সবকিছু থেকে এমনকি চিকিৎসা ব্যবস্থা থেকেও আইসোলেটেড করার ব্যবস্থা। ঢাকা মেডিকেল কলেজ হাসপাতালের এই করোনা ওয়ার্ডের নাম দেয়া হয়েছে করোনা হাসপাতাল, কিন্তু পরিস্থিতি একইরকম বা আরো খারাপ। এগুলোর এইসব বর্ণনা পড়লে আমার কাছে ডিটেনশন ক্যাম্পের চাইতে ভালো কিছু মনে হয় না! হাসপাতাল কর্তৃপক্ষ আসলে কি করছে? ওয়ার্ড বয়, রান্না বান্না করার লোকজন- তাদেরকে যদি পাওয়া না যায়, তারা ওপেন ডিক্লারেশন দিয়া ভলান্টিয়ার আহবান করুক ... এখনো ঢাকা শহর, নারায়নগঞ্জ থেকে শুরু করে সারাদেশে প্রচুর 'মানুষ' আছেন, যারা ছুটে এসে রোগীদের দেখভালের কিছু দায়িত্ব অন্তত নিতে পারবে ...
আমি আসলে পর্দার পেছনে থাকা মানুষ, সামনে এসে কথা বলাবলি সবসময় এভোয়েড করেছি। আমি লেখালেখিতে যতটা স্বচ্ছন্দ, বলাবলিতে না। বেশিরভাগ আড্ডাতে দেখা যায়, আমি চুপচাপ শুনে যাচ্ছি। শুনছি, ভাবছি, চিন্তা করছি, চিন্তার কথাটা লিখে প্রকাশ করছি। এ কারণে যেকোন লাইভ সবসময় এড়ানোর চেষ্টা করে গিয়েছি। মাঝেমধ্যে এড়ানোটা সম্ভব হয় না। করোনা পরিস্থিতি নিয়ে সর্বজনকথার সংবাদ সম্মেলনটায় আনু স্যারকে না বলতে পারিনি। এবার বিজ্ঞান চর্চা কেন্দ্রকেও জোরেশোরে না বলতে পারলাম না ... ৯ তারিখ শনিবার বাংলাদেশ সময় রাত ৯ টায় বিজ্ঞান চর্চা কেন্দ্রের লাইভে বর্তমান কোভিড-১৯ পরিস্থিতিতে আমাদের দেশে রোগ শনাক্তকরণ ও চিকিৎসার অবস্থা, গবেষণার দিক নিয়ে আলোচনা করার চেস্টা করবো। বিজ্ঞানের পাতা যেহেতু, আলোচনায় বিজ্ঞানের দিকটিতেই প্রাধান্য থাকবে! আলোচনাটি শোনার আমন্ত্রণ রইলো ...
যশোর বিজ্ঞান ও প্রযুক্তি বিশ্ববিদ্যালয়ের ল্যাবে "ফলস পজিটিভ" আসা নিয়ে সেখানকার শিক্ষক, গবেষক ও ছাত্ররা যারা এ কাজে যুক্ত তাদের সন্দেহ, অবিশ্বাস ও অসন্তুষ্টির কথা শুনছিলাম। কিন্তু, কেউ সরাসরি এ ব্যাপারে প্রকাশ্যে কথা বলতে চাচ্ছিলেন না। কিন্তু শেষ পর্যন্ত অণুজীববিজ্ঞান বিভাগের সহযোগী অধ্যাপক সেলিনা আক্তার পিএইচডি সাহস নিয়ে কিছু কথা বললেন! সরাসরি কিছু বলেননি, কেবল ব্যাখ্যা দিয়েছেন, কেন ফলস নেগেটিভ পাওয়া যায়, আর কেনই বা ফলস পজিটিভ পাওয়া যায়। এখান থেকে সহজেই বুঝে নেওয়া সম্ভব যে- ফলস পজিটিভ আসার সামান্য ঐ কারণ তারা জানেন, ফলে তাদের ল্যাবে রুটিন জবের মতই এই সাবধানতা অবলম্বন করা হয়! ফলে, এই স্যাম্পলগুলোর ফলস পজিটিভ নয়, ফলস নেগেটিভ হওয়ার সম্ভাবনাই বেশি ... ----------- "গত কয়েকদিনে কুষ্টিয়া মেডিকেল কলেজ এবং যশোর বিজ্ঞান ও প্রযুক্তি বিশ্ববিদ্যালয়ের পজিটিভ রেজাল্ট দেওয়া স্যাম্পলগুলো আইইডিসিআর-এ নেগেটিভ আসায় আমাদের মনে দ্বিধা সৃষ্টি হয়েছে। অনেকেই আমরা সন্দেহ পোষণ করছি যে, আসলেই স্যাম্পলগুলো ঠিকভাবে পরীক্ষা করা হচ্ছে কি-না। বিষয়টির কোনো ব্যাখ্যা কুষ্টিয়া থেকে দেওয়া না হলেও যশোর থেকে প্রথম থেকেই নমুনা সংগ্রহ ও সংরক্ষণের বিষয়ে অভিযোগ আসছিল। সমসাময়িক বিষয়টি নিয়ে আলোচনা না করে বরং কোভিড ১৯ এর বর্তমান পরীক্ষা পদ্ধতি নিয়ে আলোচনা করি। এই পরীক্ষার সম্ভাব্য ভুলগুলো কী হতে পারে সেটা জানলেই অনেক প্রশ্নের উত্তর পেয়ে যাব। বাংলাদেশসহ বিশ্বের অন্যান্য দেশেও আরটি পিসিআর-এর মাধ্যমে কোভিড-১৯-এর নমুনা পরীক্ষা করা হচ্ছে। এখন পর্যন্ত এটিই এই ভাইরাস পরীক্ষার জন্য গোল্ড স্ট্যান্ডার্ড। নমুনা হিসাবে ন্যাসাল সোয়াব ও থ্রোট সোয়াব একত্রে একটি টিউবে সংগ্রহ করতে হয়। সোয়াবগুলো সাধারণত ভাইরাল ট্রান্সপোর্ট মিডিয়ায় (ভিটিএম) রাখা হয়। আরএনএ ভাইরাস (যেমন কোভিড-১৯)-এর ক্ষেত্রে আরএনএ ল্যাটার সল্যুশন ব্যবহার করেন অনেকে। এই সল্যুশনগুলোর সরবরাহ না থাকায় দেশের অনেক জায়গাতেই নরমাল স্যালাইন ব্যবহার হচ্ছে। নমুনা যদি অল্প সময়ের মধ্যে ল্যাবে পৌঁছায়, সেক্ষেত্রে সমস্যা নাও হতে পারে। কিন্তু ২৪ ঘণ্টা বা তার চাইতে বেশি সময় থাকলে ভাইরাসের আরএনএ নষ্ট হয়ে যেতে পারে; যা ফলস নেগেটিভ রেজাল্ট দেবে। সংগ্রহের পর থেকেই নমুনাগুলোর তাপমাত্রা ৪ ডিগ্রি সেলসিয়াসের কাছাকাছি রাখা জরুরি। তাপমাত্রা ঠিকমতো বজায় না রাখলেও একই ঘটনা ঘটবে। নমুনা সংগ্রহ করতে একেক জায়গায় একেক ধরনের টিউব ব্যবহার হচ্ছে। কোথাও সোয়াব স্টিকের যে কভার আছে, তার মধ্যেই নমুনা দেওয়া হচ্ছে, কোথাওবা ব্লাড কালেকশনের টিউব দেওয়া হচ্ছে। এ সকল টিউবে এন্টিকয়াগুলেন্ট থাকে; যার কোনো কোনোটি পিসিআর-কে বাধাগ্রস্ত করতে পারে। এবার আসি আরটি পিসিআর কিটের বিষয়ে। নমুনার মতো এই রিএজেন্টও তাপমাত্রা সংবেদনশীল। আমদানি থেকে শুরু করে ল্যাব পর্যন্ত পৌঁছাতে সংরক্ষণ সম্পর্কিত কিটের নির্দেশিকা মেনে চলতে হবে। অন্যথায় পুরো ব্যাচ ধরে ফলস নেগেটিভ রেজাল্ট আসতে পারে। পিসিআর মেশিনের ভুল হওয়া প্রায় অসম্ভব। তাই একই নমুনা একই ল্যাবে দুবার বা তিনবার করে দেখলে যদি কাছাকাছি ফলাফল না আসে, তাহলে বোঝা যাবে কিটের কোয়ালিটি ভালো নাই। যেকোনো জিনের পিসিআর একটানা কোনো ল্যাবে করলে ভাইরাসের সিডিএনএ কপি বাতাসে ও টেবিলে থেকে যেতে পারে। তা থেকেও ফলস পজিটিভ ফলাফল আসতে পারে, যদিও কন্ট্রোল নেগেটিভ দেখে তা সহজেই বিচার করা যায়। তাই, ল্যাবগুলো নির্দিষ্ট সময় চলার পর নিয়মিত পরিচ্ছন্ন কার্যক্রম চালাতে হবে ও কন্ট্রোল পিসিআর চালিয়ে মেশিন ও ল্যাবের পরিবেশ ভ্যালিডেট করে নিতে হবে। এক্ষেত্রে, একই নমুনা দুটি ভিন্ন ল্যাবে পরীক্ষা করলে ফলাফল একই আসার কথা, যদি না নমুনা সংগ্রহ থেকে টেস্ট করা পর্যন্ত একই সময় এবং একই পরিবেশ বজায় রাখা না যায়।"
আহ! স্বস্তি পাইলাম ... এইটা গ্রেফতার ... গুম করে দেয় নাই ... কিন্তু, এইটা কোন কিসিমের গ্রেফতার, মহামান্য হাসিনা সরকার, জানাইবা কি? সাদা পোশাকে, কোনরকম ওয়ারেন্ট বাদে গ্রেফতার করো কোন আইনে? ******* বাংলা ট্রিবিউন তার নিউজ এডিট করেছে। দিদার ও মুশতাক নন, রমনা থানায় গ্রেফতার দেখানো হয়েছে, কার্টুনিস্ট কিশোর ও মুশতাককে। দিদারকে এখনো তাদের কাছে হস্তান্তর করা হয়নি। বাংলা ট্রিবিউন র্যাব-৩ এর অপারেশনস অফিসারের সূত্র ধরে জানিয়েছেঃ "এই মামলায় আরও ১০-১২ জন আসামি রয়েছে। যাদের গ্রেফতারের চেষ্টা চলছে"! রাষ্ট্রচিন্তার সদস্য সারওয়ার তুষার রমনা থানায় গিয়েছিলেন। সেখান থেকে ফিরে এসে তিনি জানিয়েছেনঃ "রমনা থানায় এসে আমরা জানতে পারলাম দিদারুল ভূঁইয়া সহ আরো কয়েকজনের নামে ডিজিটাল 'নিরাপত্তা' আইনে মামলা করা হয়েছে। মামলার বাদী র‍্যাব। মামলার এজহার আমরা দেখেছি। কিন্তু দিদারুল ভূঁইয়াকে এখনো রমনা থানায় হস্তান্তর করা হয়নি। র‍্যাব-৩ থেকেও দিদারুল ভূঁইয়ার কোন কাস্টোডি স্বীকার করা হয়নি। দিদার কোথায় আছে জানতে চাইলে ০৫/০৫/২০২০ এর মামলা-০২ এর ইনভেস্টিগেশন অফিসার আমাদের বলেন, দিদারুল ভূঁইয়াকে রমনা থানায় না পাওয়া গেলে আমরা তাকে 'পলাতক' ধরে নিব। দিদারুল ভূঁইয়াকে রমনা থানায় কীভাবে পাওয়া যাবে এই প্রশ্ন করলে, ইনভেস্টিগেশন অফিসার আমাদের কিছুই জানাতে পারেনি..."
বালের রাষ্ট্র, আই মিন BAL পরিচালিত রাষ্ট্রের নিকট এই মুহুর্তে করোনা মহা দুর্যোগ নহে, তেনারা রাষ্ট্রচিন্তাকে মোকাবেলায় ব্যস্ত ... অবিলম্বে দিদার ভুইয়াকে ফেরত চাই। অবিলম্বে কাজলের নিঃশর্ত মুক্তি চাই। যাবতীয় গুম, খুন, রাষ্ট্রীয় সন্ত্রাসের অবসান চাই! সকল নাগরিকের নিরাপদে বাঁচার অধিকার চাই ...
করোনা মোকাবেলায় বাংলাদেশ কিভাবে সফল? ঢাকা মেডিকেল কলেজ হাসপাতালের বার্ণ ইউনিটে নতুন স্থাপিত করোনা হাসপাতাল বা ইউনিটে সোমবার দুপুর পর্যন্ত ১৮ জন মারা গিয়েছিলেন (রাত ৮ টা নাগাদ ২৬ জন)। এই ১৮ জনের মাঝে ২ জনের করোনা পজিটিভ পাওয়ায়, বাকি ১৬ জনের নমুনা সংগ্রহ না করেই তড়িঘড়ি করে লাশ দাফনের জন্যে হস্তান্তর করা হয়েছে। এই ১৬ জনের কেন করোনা পরীক্ষা করা হলো না- সেটার একটা ব্যাখ্যা হাসপাতালের পরিচালক দিয়েছেন এভাবেঃ "দুইজন ছাড়া বাকি যে ১৬ জন মারা গেছেন তাদেরকে করোনাভাইরাসে আক্রান্ত রোগী বলা যাবে না। তাদের শরীরে বিভিন্ন ধরনের রোগ ছিল"। মজার ব্যাপার হচ্ছে, শরীরে বিভিন্ন ধরণের রোগ থাকার পরেও "করোনা সাসপেক্ট" করেই তাদেরকে এই করোনা ইউনিটে ভর্তি করা হয়েছিলো! এই অন্য রোগ থাকা নিয়ে দুটো প্রাসঙ্গিক ঘটনা এখানে উল্লেখ করা যেতে পারে। নারায়নগঞ্জের এক নারী কুর্মিটোলায় মারা যান। ডেথ সার্টিফিকেটে চিকিৎসক লিখে দিয়েছিলেন, হার্টফেল, পরে টেস্টের রিপোর্টে এসেছে পজিটিভ। কিছুদিন আগেও- দিনাজপুরের এক ইটভাটা শ্রমিকের অন্য লক্ষণও কিছু ছিল না (বা অন্যরা খেয়াল করে নাই), স্রেফ দুবার বমি করেছেন, হাসপাতালে মারা যাওয়ার পরে- নমুনা পরীক্ষা করে পাওয়া গেছে পজিটিভ। যাই হোক, পরিচালক মহোদয়ের আলাপে আসা যাক। ঐ ১৬ জনের শরীর বিভিন্ন রোগ থাকায় করোনা ইউনিটে আরো ৪৭ টা করোনা পজিটিভ রোগীর সাথে থাকার পরেও- মৃত্যুর পরে নমুনা সংগ্রহ করা হয়নি। অথচ ২৩ এপ্রিল তারিখের খবরেই দেখা যাচ্ছে, ঢাকা মেডিকেল হাসপাতালে যেকোন রোগে কেউ মারা গেলেই নমুনা সংগ্রহ করার সিদ্ধান্ত হয়েছে। মর্গে লাশের ভিড়ও জমে গিয়েছিলো, টেস্ট করার জন্যে নমুনা সংগ্রহ করতে গিয়ে! ঐ সময়ে এই করোনা হসপাতালও স্থাপন হয় নাই, এগুলা নানান রোগের মৃত্যুই ছিল, উইদাউট এনি করোনা উপসর্গ! শুধু তাই না, সারাদেশে এই রকম করোনা উপসর্গে মৃত্যুগুলোর পরে দূর দূরান্ত থেকে ঘন্টার পর ঘন্টা লাশ ফেলে রেখে নমুনা সংগ্রহ করা হচ্ছে (যেগুলোতে নমুনা এমনিতেই নষ্ট হয়ে যাওয়ার সম্ভাবনা প্রবল), সংগ্রহের পরেও একদিন উপজেলা স্বাস্থ্য কমপ্লেক্সে ফেলে রেখে, সেখানে থেকে জেলায় সিভিল সার্জনের কাছে, সেখান থেকে ল্যাবের ঠাকানায় পৌঁছার পরে আবার অপেক্ষমান তালিকায় কয়েকদিন অপেক্ষা- এগুলো হর হামেশাই হচ্ছে! অথচ, যেখানে নিজেদেরই পিসিআর ল্যাব আছে, টেস্টিং সুবিধা আছে, সেইখানে নমুনা সংগ্রহ করা হলো না! পুরাটাই সরকারি স্ট্রাটেজির অংশ ছাড়া কিছুই না ... শুরুতে স্ট্রাটেজি ছিল নো টেস্ট নো করোনা! কিন্তু টেস্টের সংখ্যাটাও দুনিয়াজুড়ে করোনা মোকাবেলার একটা বড় প্যারামিটার হিসেবে গৃহীত, কিছু টেস্ট না করলে তো আর চলছিলো না! তাছাড়া কিছুদিন পরে, করোনা পজিটিভে মৃত্যুর সংখ্যাও বাড়তে শুরু করায় আর আক্রান্তের সংখ্যা কম থাকায় মৃত্যুর হার বেড়ে ১২% পার হয়ে যায় ... ফলে টেস্টের সংখ্যা বাড়ানো ছাড়া উপায় ছিল না! এপ্রিলের সেকেণ্ড সপ্তাহ থেকে ধারাবাহিকভাবে টেস্টের সংখ্যা বাড়তে থাকে, ফলে স্বাভাবিকভাবেই আক্রান্তের সংখ্যাও বাড়তে থাকে। এতে মৃত্যুহার কমতে থাকে। কিন্তু, টেস্টের সংখ্যায় বাড়ায় মৃত্যুর সংখ্যাও বাড়া আরম্ভ করে। ফলে, মৃত্যুর সংখ্যাকেও কন্ট্রোলে রাখা আবশ্যক হয়ে দাঁড়ায়! কোনমতেই মৃত্যুর সংখ্যা ২, ৫ এর উপরে উঠতে দেয়া যাবে না! এতে করে সুন্দর মতন মৃত্যু হার এখন ২% এর নিচেও নামিয়ে নিয়ে আসা সম্ভব হলো! রিকভারির যে সমস্যাটা ছিল, সেটাও সামলে নেয়া হলো- সুস্থতার সংজ্ঞা পাল্টে। সুতরাং, ১৭৭ জন রিকভারি থেকে গত দুইদিনেই লাফ দিয়ে ১২১০ জন রিকভারি হয়ে গেলো। সো, রিকভারি রেট যেমন সমৃদ্ধ হলো, তেমনি ক্লোজড কেইসের ভিত্তিতে মৃত্যুহারটাও কিছু আয়ত্বে চলে আসলো!‍ এখন, শুধু আছে - আক্রান্তের সংখ্যা। এটা ১০ হাজার পার হয়ে গেছে। এটাকেও কন্ট্রোলের জন্যে- আইইডিসিআরের বাইরের ল্যাবগুলোতে চলছে পুরা মাত্রায় খবরদারি। পজিটিভ বেশি পেলে আবার টেস্ট করিয়ে নেগেটিভ বানানো হচ্ছে, এতে পরিসংখ্যানে টেস্টের সংখ্যাটা বাড়তি দেখানোও যাচ্ছে, আক্রান্তের সংখ্যাকেও কমানো সম্ভব হচ্ছে। এক ঢিলে দুই পক্ষী। একটা জেলায় মাইক্রোবায়োলজি ডিপার্টমেন্টের ল্যাবে পিসিআর টেস্টিং হচ্ছে; সেখানকার টিমে কাজ করা একজনের সাথে আলাপ হচ্ছিলো (নিরাপত্তার খাতিরে নাম-ঠিকানা উহ্য রাখছি)। তিনি বললেন, সেখানকার পরীক্ষায় বেশ কিছু পজিটিভ পাওয়ায় নাকি তাদের পজিটিভ পেশেন্টের থেকে স্যাম্পল নিয়েও পাশের আরেক জেলার ল্যাবে পাঠিয়ে নেগেটিভ বানানো হয়েছে। তার কথামত, তাদের আরএনএ এক্সট্রাকশনের জন্যে যে রিএজেন্ট ছিল- সেটা খুবই উন্নত মানের, বাইরে থেকে নিয়ে আসা (নিজদের রিসার্চের জন্যে), এবং সেগুলোর একুরেসি খুবই ভালো। ফলে, তাদের টেস্ট পজিটিভ নিয়া কোন সন্দেহ নেই। বরং, আইইডিসিআর যে কিট গুলো পাঠাচ্ছে- সেগুলোর মান নিয়েই তারা সন্দেহ পোষণ করেন, এগুলোতে নিশ্চিত পেশেন্টকের স্যাম্পলকেও নেগেটিভ বানিয়ে দিচ্ছে । তো, এভাবেই বিভিন্ন ল্যাবের পজিটিভ রেজাল্টগুলোকে নেগেটিভ বানিয়ে দেয়া হচ্ছে। বাইরের ল্যাবগুলোর উপরে এইরকম নজরদারি ও খবরদারি যাতে আরো বাড়াতে পারে, সেজন্যে আইইডিসিআর তাদের টেস্টিং কার্যক্রমটা বন্ধ করার সিদ্ধান্ত নিয়েছে। অচিরেই তারা টেস্টিং কার্যক্রম বাদ দিয়ে শুধু মনিটরিং (মানে খবরদারি) চালাবে ... ফলে, তখন আক্রান্তের হারটাও আরো অনেক কমে আসবে ...! এমনি করেই, করোনা মোকাবেলায় বাংলাদেশ অভূতপূর্ব "উন্নয়ন" সাধন করেছে ... #গণতন্ত্র_না_উন্নয়ন_? #উন্নয়ন_উন্নয়ন!
গত ৩-৪ দিনে সরকারি মৃত্যু বেশ কমেছে। মে মাসের এই চারদিনে সরকারি মৃত্যুর সংখ্যা ১৪ জন। দুই দিন ৫ জন করে এবং দুদিন ২ জন করে। মোট ১৪ জন। আক্রান্তের সংখ্যা বাড়লেও মৃত্যুর সংখ্যাটা মোটামুটি স্ট্যাবল রয়েছে, ফলে মৃত্যুর হারও অনেক কমে এসেছে। ২ মে তারিখেই এই মৃত্যু হার ২ এর নীচে নেমে এসেছে, যেটা এক সময়ে ১২ এর উপরেও উঠেছিলো। একটাই সমস্যা ছিল, রিকভারি রেটটা খুব কম ছিল, ফলে ক্লোজড কেসের ভিত্তিতে মৃত্যুহারটা অনেক বেশি দেখাচ্ছিলো। সেটারও সমাধান হয়ে গিয়েছে, সুস্থ'র সংজ্ঞাটায় কিছুটা পরিবর্তন আনায়, এখন রিকভারির সংখ্যা দুই ধাক্কায় ১২১০ হয়েছে। ২ মে পর্যন্ত ছিল ১৭৭, ৩ মে'তে ১০৬৩ আর ৪ মে'তে হয়েছে ১২১০। এই হারে সুস্থ হওয়া অব্যাহত থাকলে আর কিছুদিনের মাঝে হাসপাতালে আর রোগী পাওয়া যাবে না! ফলে, সবদিক দিয়েই পরিসংখ্যান দেখাচ্ছে, বাংলাদেশ দারুনভাবেই করোনা মোকাবেলা করছে। ফলে, খুশি মনে, নিশ্চিন্তে আমাদের ঈদ প্রস্তুতি নেয়াই তো উচিৎ ... ঐদিকে করোনা উপসর্গে মৃত্যুর যে ডাটাবেজ বানাচ্ছিলাম, সেখানেও আশ্চর্যজনকভাবে গত কয়েকদিনে নিউজের সংখ্যা কমে গিয়েছে! আমাদের গ্রুপে নানা রকম হাইপোথিসিস ঘুরে বেড়াচ্ছে। কেউ কেউ বলছেন- সরকারের চাপে এই খবর ছাপাচ্ছে না! কেউ কেউ বলছেন, সাংবাদিকরা এই জ্বর ও শ্বাসকষ্টের মৃত্যু নিয়া খবর সংগ্রহ করতে আর একইরকম খবর ছাপাতে ছাপাতে ক্লান্ত হয়ে পড়েছে। তার উপর, এখন আবার কোভিড-১৯ পজিটিভের মৃত্যুগুলো খুঁজে বের করতে হচ্ছে- সেটার হ্যাপাও মেলা! আমি কইলাম, নিন্দুকের হাইপোথিসিসে কান দিয়া কাম কি, ইতিবাচকভাবেও তো চিন্তা করা যায়! বাংলাদেশে আসলেই মৃত্যু অনেক কম হচ্ছে, এইটা তো ঠিক যে- এখনো পর্যন্ত করোনা এশিয়াকে অনেক করুনাই তো করেছে। কয়েকজন বিজ্ঞানী তো জানিয়েওছেন, দুর্বল ভাইরাস এশিয়ায় এসেছে। তো, এইরকম দুর্বল ভাইরাস মে মাসে এসে আরো দুর্বল হয়ে যাওয়ায়, কোভিড পজিটিভ আর করোনা উপসর্গে- দুই মৃত্যুই অনেক কমে গিয়েছে ... আক্রান্তরাও লাফিয়ে লাফিয়ে সুস্থ হয়ে যাচ্ছেন। সব মিলেই খুব আশাপ্রদ একটা সিচুয়েশনই বটে ... নাকে সর্ষে তেল দিয়ে ঘুমিয়ে আগামিকাল সবাই ঈদের কেনাকেটা করতে যান! ওহ হ্যাঁ ... জেনেভা ক্যাম্পে ১৩ জনের মৃত্যু নিয়ে গতকালের রিপোর্টটা আর ঢাকা মেডিকেল কলেজ হাসপাতালের বার্ণ ইউনিটে নতুন করোনা হাসপাতাল স্থাপনের পর থেকে গত তিনদিনে ২৬ জন মৃত্যুর নিউজ দুইটা কেউ ভুলেও পড়বেন না কিন্তু ... ওই খবরগুলো ভুলে ভুলে চলে এসেছে, তাছাড়া প্রথম ১৮ মৃত্যুর মাত্র ২ জনের পজিটিভ, আর বাকি ১৬ জনের করোনা ছিল না যেহেতু মৃত্যুর পরেও নমুনা নেয়া হয়নি ...! সো, নো টেনশন, বেশি বেশি ঈদ শপিং করেন সবাই!
অধ্যাপক এম শামসুল আলমের কল্যাণে (২০১৬ সালে সরকারি তৎপরতার বাইরে উচ্চ আদালতে নাইকোর বিরুদ্ধে মামলাটির কারণে) বাংলাদেশ শুধু ক্ষতিপূরণ বাবদ ৮০০০ কোটি টাকা নাইকোর কাছ থেকে পাবেই না, ২০১৪ সালের ১১ সেপ্টেম্বর নাইকোর গ্যাসের দাম পরিশোধসংক্রান্ত মামলায় পেট্রোবাংলাকে ২৭ মিলিয়ন ডলার পরিশোধের যে রায় এসেছিলো, সেই ২৭ মিলিয়ন ডলার বা ২২৮ কোটি টাকাও নাইকোকে দিতে হচ্ছে না ... আজকে বিদ্যুৎ ও খনিজ সম্পদ প্রতিমন্ত্রী নসরুল হামিদ, সচিব, কর্মকর্তারা ভিডিও সংবাদ সম্মেলনে এসে অনেক বড় বড় কথা বলছেন, বিএনপি - তারেক জিয়া - খালেদা জিয়া কিভাবে দুর্নীতির মাধ্যমে অবৈধভাবে নাইকোর হাতে আমাদের গ্যাসক্ষেত্র তুলে দিয়েছিলো- সেই কথা বলছেন, কিন্তু এই সরকারের আমলেই দায়িত্বপ্রাপ্ত ব্যক্তিরা যেভাবে দায়সারাভাবে মামলা চালিয়েছিলো সেই দুর্নীতির ব্যাপারে ওনাদের কোন কথা নাই কেন? কপি করছিঃ "ইকসিডে মামলা পরিচালনায় ত্রুটির জন্য সরকার প্রায় হারতে বসেছিল। মামলার কাগজপত্র পর্যালোচনা করলে এটি পরিষ্কার যে বাংলাদেশ পক্ষ থেকে সঠিকভাবে মামলাটি আদালতে উপস্থাপন ও পরিচালনা করা হয়নি। পরোক্ষভাবে বাংলাদেশের স্বার্থের বিপক্ষেও অনেক কথা বলা হয়েছে, সেসবের সবকিছুর রেকর্ডও ইকসিডে আছে। " ---- ইকসিডের মামলার প্রসিডিংস বের করার কোন উপায় আছে কি? এসব শ্বেতপত্র প্রকাশ হওয়া দরকার ...
৮ মার্চ থেকে ৩০ এপ্রিল পর্যন্ত করোনা উপসর্গে মৃত্যুবরণ করেছেন ৩৮৬ জন। মৃত্যু ঘটনাগুলোর বিভিন্ন তথ্য পর্যালোচনা করে আমাদের ফাইণ্ডিংসগুলো এই প্রবন্ধে তুলে ধরা হয়েছে। সেখান থেকে কিছু অংশ এখানেও দিচ্ছি ... চিকিৎসা পরিস্থিতিঃ * বাসাতেই মারা গিয়েছেন ৪৩%। * হাসপাতালে পৌঁছার আগে মারা গিয়েছেন ১৪%। * হাসপাতালে ভর্তির পরে মারা গিয়েছেন ৩৮%। * ৩.৯০% ব্যক্তি বাসার বাইরে রাস্তার ধারে, মসজিদে, বাজারে, উপকূলে, চা বাগানে, বাসার সামনে, হাসপাতালের বাইরে মরে পড়েছিল। কোন কোন ক্ষেত্রে লাশ লম্বা সময়ের জন্যে ওভাবেই পড়ে ছিল, কিন্তু পুলিশ প্রশাসনের পক্ষ থেকে লাশ উদ্ধারের আগ পর্যন্ত আশেপাশের কেউই ভয়ে লাশের ধারেকাছে যায়নি। বাসায় মৃত্যুঃ • ১৫৬ জন ব্যক্তি করোনাভাইরাসের উপসর্গে নিজ বাড়িতে, শ্বশুরবাড়িতে, স্বামির বাড়িতে, বাবার বাড়িতে, ছেলে বা মেয়ের বাড়িতে, কিংবা ভাড়া বাসা বা কর্মস্থলের বাসাতে মারা গিয়েছেন। • বাসায় যে ১৫৬ জন মৃত্যুবরণ করেছেন, তার সিংহভাগ অর্থাৎ ৬৪.৭৪%-ই একরকম বিনা চিকিৎসায় মারা গিয়েছেন বা তাদের চিকিৎসার ব্যবস্থা করার আগেই মারা গিয়েছেন। • ১৪.১০% স্থানীয় চিকিৎসক, পল্লী চিকিৎসক, কবিরাজ, হোমিওপ্যাথি চিকিৎসক, এমনকি তান্ত্রিক চিকিৎসকের কাছে গিয়েছিলেন কিংবা নিজে নিজে জ্বর, সর্দি, কাশির ওষুধ খেয়েছিলেন বা ফার্মেসি থেকে ওষুধ কিনে খেয়েছিলেন। • ১২.৮২% হাসপাতালে চিকিৎসার জন্যে গিয়েছিলেন এবং সেখান থেকে চিকিৎসা পরামর্শ দিয়ে বাড়িতে পাঠিয়ে দেয়ার পরে তারা মারা গিয়েছেন। • ৭.০৫% হোম কোয়ারেন্টিনে বা প্রাতিষ্ঠানিক কোয়ারেন্টিনে থাকা অবস্থায় মৃত্যুবরণ করেছেন। • আর, ১.২৮% এক বা একাধিক হাসপাতালে গিয়েছেন বা ঘুরেছেন কিন্তু হাসপাতাল করোনা আতংকে কোনরকম চিকিৎসা দিতে অপারগতা প্রকাশ করায় বাসায় ফিরে আসার পরে মৃত্যুবরণ করেছেন। হাসপাতালে পৌঁছার আগেই মৃত্যুঃ • করোনার উপসর্গ নিয়ে ৫০ জন মৃত্যুপথযাত্রী রোগীকে হাসপাতালে নেয়ার পথে অর্থাৎ হাসপাতালে কোনরকম চিকিৎসা শুরুর আগেই মারা গিয়েছেন। • এদের মধ্যে বাসা থেকে হাসপাতালে নেয়ার সময়ে মারা গিয়েছেন ৫৪%, • উপজেলা স্বাস্থ্য কমপ্লেক্স থেকে বা উপজেলা থেকে জেলার সদর হাসপাতালে বা মেডিক্যাল কলেজ হাসপাতালে নেয়ার পথে ১৬%, • উপজেলা বা জেলা হাসপাতাল থেকে বিভাগীয় শহরের বড় হাসপাতাল বা মেডিকেল কলেজ হাসপাতালে নেয়ার পথে ৮%, • জেলা থেকে রাজধানীতে নেয়ার পথে মারা গিয়েছেন ৮%। • জেলা শহরের এক হাসপাতাল থেকে আরেক হাসপাতালে নেয়ার পথে মারা গিয়েছেন ১২%, • হাসপাতালের জরুরী বিভাগ বা মেডিসিন ওয়ার্ড থেকে করোনা বা আইসোলেশন ওয়ার্ডে বা জরুরী বিভাগ থেকে মেডিসিন ওয়ার্ডে নেয়ার পথে কিংবা জরুরী বিভাগ ও মেডিসিন বিভাগের মাঝে কয়েকবার যাওয়া আসার পথে মারা গিয়েছেন ২% হাসপাতালে ভর্তির পরে মৃত্যুঃ • করোনাভাইরাসের উপসর্গ নিয়ে ১৩৯ রোগী সারাদেশের বিভিন্ন হাসপাতাল, যেমনঃ উপজেলা স্বাস্থ্য কমপ্লেক্স, জেলা সদর হাসপাতাল, মেডিকেল কলেজ হাসপাতাল, রাজধানীর করোনা নির্ধারিত হাসপাতাল, প্রাইভেট ক্লিনিক, প্রভৃতির করোনা ওয়ার্ড, আইসোলেশন ইউনিট, বা ফিভার ইউনিটে ভর্তি হওয়ার সুযোগ পেয়েছিলেন। • মাত্র ৭.৩৮% রোগী ২ দিনের বেশি বাঁচতে পেরেছেন বা ২ দিনের অধিক চিকিৎসা পেয়েছেন এবং মাত্র ০.৮২% রোগী আইসিইউতে ভর্তি অবস্থায় মারা গিয়েছেন। • এই রোগীদের ১৩.৯৩%-ই মারা গিয়েছেন ভর্তি হওয়ার মাত্র ১ ঘন্টার মাঝে। ৬ ঘন্টার মাঝে (কিন্তু ১ ঘন্টার বেশি) মারা গিয়েছেন ২১.৩১% রোগী, ৬ ঘন্টা থেকে ১২ ঘন্টার মাঝে মারা গিয়েছেন ২২.১৩%, আর ১২ ঘন্টা থেকে ১ দিনের মাঝে মারা গিয়েছেন ২৩.৭৭%। • অর্থাৎ, এসব হাসপাতালের করোনা বা আইসোলেশন ওয়ার্ডে ভর্তির প্রথম দিনেই মৃত্যুবরণ করেছেন ৮১.১% রোগী। • আর, ১ দিন থেকে ২ দিনের মাঝে মারা গিয়েছেন ১০.৬৬%।
চুয়াডাঙ্গায় প্রথমে ২৮ জন করোনা পজিটিভ পাওয়া গেল। পরে আবার টেস্ট করায় তাদের ২৭ জনই নেগেটিভ। জাগোনিউজের খবরে দেখা যাচ্ছেঃ "গত ২৬ এপ্রিল চুয়াডাঙ্গা থেকে করোনাভাইরাস পরীক্ষার জন্য কুষ্টিয়া মেডিকেল কলেজের ল্যাবে ৫১ জনের নমুনা সংগ্রহ করে পাঠায় স্বাস্থ্য বিভাগ। এরপর ২৮ এপ্রিল দুপুরে কুষ্টিয়া থেকে করোনাভাইরাস পরীক্ষার রিপোর্টে আলমডাঙ্গা উপজেলা স্বাস্থ্য কমপ্লেক্সের ৭ চিকিৎসকসহ ১৯ জন এবং সদর উপজেলার দুইজন নার্সসহ ৯ জনের করোনা পজিটিভ দেখানো হয়। ওই দিন রাতেই ২৮ জনের করোনাভাইরাসের ফলাফল কুষ্টিয়া মেডিকেল কলেজ কর্তৃপক্ষ অমীমাংসিত ঘোষণা করে এবং পুনরায় পরীক্ষার জন্য নমুনাগুলো আইইডিসিআরে পাঠায়। আইইডিসিআর থেকে বৃহস্পতিবার রাতে আসা রিপোর্টে বলা হয়- ২৮ জনের মধ্যে সদর উপজেলায় এক জনের করোনাভাইরাস পজিটিভ"। কিছু প্রশ্নঃ * ২৮ তারিখে দুপুরে কুষ্টিয়া মেডিকেল কলেজ ল্যাবের ফলাফলে ২৮ জনকে পজিটিভ দেখানোর পরে, রাতে অমীমাংসিত দেখানোর কারণ কি? তাদের মেশিন বা কোন কারণে কি নিজেদের পরীক্ষা নিয়ে সন্দেহ হয়েছিলো? নাকি, স্রেফ ফলাফল দেখেই সেটাকে অবিশ্বাস্য মনে হয়েছে? নাকি, উপর থেকে (IEDCR/ স্বাস্থ্য মন্ত্রণালয়) কি কোন চাপ ছিল? * যদি তাদের মেশিন বা তাদের কিট বা তাদের সেটাপ/ স্টাফ- এসবের কোন সমস্যা থাকে, তাহলে কি তাদের ল্যাবে নমুনা পরীক্ষা বন্ধ করা হয়েছে? এর আগে/ পরেও যে নমুনাগুলো তারা পরীক্ষা করেছে, সেগুলোকেও কি অমীমাংসিত ঘোষণা করে আইইডিসিআরে পাঠিয়েছে? * ঐদিন তো তারা ২৮টি নয়, ৫১ টি নমুনা পরীক্ষা করেছিলো, তাহলে শুধু ২৮ টি কেন, ৫১টি নমুনাই IEDCR এ পাঠানো হলো না কেন? কুষ্টিয়া মেডিকেল কলেজের ল্যাবের সেটাপ, কিট বা স্টাফের সমস্যা থাকলে শুধু ফলস পজিটিভ কেন, ফলস নেগেটিভও তো আসতে পারে ...! ফলস পজিটিভ বের করার চাইতে ফলস নেগেটিভ বের করা তো অনেক বেশি জরুরী, নয় কি? * ২৮ তারিখে তারিখে যে ২৮ টি নমুনা পাঠানো হলো, সেগুলো কি নতুন করে আবার সংগ্রহ করা? নাকি, কুষ্টিয়া ল্যাবে থাকা নমুনাগুলো থেকেই ঢাকায় পাঠানো হয়েছে। সেক্ষেত্রে ২৬ তারিখে সংগ্রহ করা নমুনা (মাইনাস ৬০ ডিগ্রীতে সংরক্ষণ করা না গেলে) এমনিতেই নেগেটিভ আসার কথা! ফলে, IEDCR এ পরীক্ষা করা নমুনাগুলো কবে সংগ্রহ করা হয়েছে, কিভাবে পরিবহন করা হয়েছে- এগুলো জানা দরকার। অর্থাৎ, IEDCR এর পরীক্ষাতেও ফলস নেগেটিভ পাওয়ার সম্ভাবনাটা ফেলে দেয়া যায় না! ফলস পজিটিভের চাইতে ফলস নেগেটিভের ক্ষতি বেশি! ফলে, ঐ ২৮ জনকে ফলস পজিটিভ বিবেচনা না করে, পজিটিভ হিসেবে ধরে ব্যবস্থা না নেয়াটা ভয়ানক হতে পারে, নয় কি? * IEDCR আর কুষ্টিয়া ল্যাবের পরীক্ষা দুটোর মাঝে কোনটা ঠিক, তা বের করার জন্যে একটা কাজ করা যেতে পারে। আবার নমুনাগুলো সংগ্রহ করে খুলনা মেডিকেল কলেজ হাসপাতালের ল্যাবে পাঠানো যেতে পারে। * গতকাল পর্যন্ত IEDCR এর পরীক্ষায় ১৭২৫ পজিটিভ এসেছে, বাঁকি ৫৯৪২ টি পজিটিভ এসেছে IEDCR এর বাইরের পরীক্ষায়। IEDCR এর শুরুর দিকের পরীক্ষার অভিজ্ঞতায় দেখা যায়, ঢাকার বাইরে থেকে পাঠানো নমুনাগুলোর পরীক্ষায় বেশিরভাগই ছিল নেগেটিভ, ঢাকার বাইরে ল্যাবগুলো স্থাপন করার পরেই বিভিন্ন জেলা/ উপজেলাগুলোতে টেস্ট পজিটিভ পাওয়ার সংখ্যা বেড়েছে। এর বড় কারণ আমার মতে নমুনা সংগ্রহ, সংরক্ষণ ও পরিবহন। ফলে, কোন জেলার ল্যাবের পরীক্ষার ব্যাপারে সন্দেহ হলে কাছাকাছি জেলাতেই সেকেণ্ড টাইম পরীক্ষা করতে পাঠানো উচিৎ নয় কি? * এর আগে সমকালের খবর অনুযায়ী কিশোরগঞ্জ থেকে ঢাকার আগারগাঁওয়ের ন্যাশনাল ইনস্টিটিউট অব ল্যাবরেটরি মেডিসিন- এ পাঠানো নমুনার ফলাফল নিয়ে সন্দেহ হওয়ায় (পজিটিভ অনেক বেশি আসায়) পরে নমুনা মহাখালী জনস্বাস্থ্য ল্যাবরেটরিতে পাঠানো হয় এবং এখান থেকে পাঠানো রিপোর্টে আক্রান্তের সংখ্যায় আমূল পরিবর্তন দেখা দেয়। এরকম খবর যদি ঘন ঘন আসতে থাকে, বস্তুত কোন টেস্টের ব্যাপারেই আর নিশ্চিত থাকার উপায় থাকছে কি? এ অবস্থায় অতি সত্বর ল্যাবগুলোর, এবং বিভিন্ন লটে আমদানি করা কিটগুলোর রিলায়িবিলিটি পরীক্ষা করা খুবই জরুরী হয়ে দাঁড়িয়েছে! সবগুলো ল্যাবে কনফার্ম টেস্ট পজিটিভ (ঢাকা থেকেই নমুনা সংগ্রহ করে IEDCR এ পরীক্ষায় পজিটিভ এসেছে এরকম) ৫০ টা নমুনা আর কনফার্ম ৫০ টা কনফার্ম নেগেটিভ নমুনা (কোনরকম লক্ষণ নেই, সুস্থ সবল লোকের থেকে) - নিয়ে এসব ল্যাবে টেস্ট করে ফলস পজিটিভ ও ফলস নেগেটিভের হারটা দেখা হোক!
মাইকেল, মানে ডাবল মাইকেল সাহেবের লাঙ্গল আবিস্কার! না পড়লে বিশাল পাপ হবে ...
"ড. জাফরুল্লাহ নিজের কিটের সাফল্য নিজে দাবি করতে পারেন?" কেন পারবেন না? আমারে আগে বলেন, নিজেদের কিটকে শতভাগ সফল বললে সমস্যা কোন জায়গায়? গণস্বাস্থ্যের ল্যাবে কোন একটা প্রোডাক্ট উৎপাদন করার পরে ট্রায়াল ফেজে তারা যে একুরেসি পাবে, সেটাই কি তারা বলবেন না? এরপরে থার্ড পার্টির ট্রায়াল ফে'জে কেমন কি একুরেসি পাওয়া যাবে, সেটা তো পরের বিষয়। কিন্তু, সরকারের কাছ থেকে প্রাপ্ত নমুনার উপরে চালানো তাদের প্রাথমিক ট্রায়ালে তারা যে রেজাল্ট পেয়েছেন- অবশ্যই সেটা জানাতে হবে। সেখানে যদি শতভাগ একুরেসি তারা পেয়ে থাকেন, সেটা অবশ্যই জোর গলায় জানাবেন! এতে অসুবিধে কোথায়? তারা কি ঐরকম শতভাগ সফল বলে সরাসরি মাস প্রোডাকশনে চলে গিয়েছেন, নাকি সরকারের অনুমোদন, ওষুধ অধিদপ্তর তথা থার্ড পার্টির ট্রায়ালের জন্যেই অপেক্ষা করছেন? তা না হইলে, একাত্তরের টকশোতে হাজির হওয়া মহাবেকুবগুলো এই প্রশ্ন কেমনে তুলতে পারে? দুনিয়ার কোন প্রোডাক্ট, কোন গবেষণা, কোন ট্রায়াল- নিজেদের সফলতার কথা প্রচার করে না, করে নাই? আমাদের ভার্সিটির বিভিন্ন রিসার্চ প্রোজেক্টের ক্ষেত্রেও দেখছি, যখন পিচ করতে যায়- আগে চালানো পাইলট প্রজেক্টের সফলতাটাকে হাইলাইট করা হয়! পাইলট প্রোজেক্টের নিজেদের সফলতা নিজেরাই যদি না দেখাই- তাইলে সেই ফাইনাল প্রজেক্টে বরাদ্দ দিবে কোন দুঃখে? পাইলট প্রজেক্টে বরং সফলতা না আসা পর্যন্ত, বারেবারে ট্রায়াল রি-রান করা হয়, নানা রকম এডজাস্ট করার মাধ্যমে, কিন্তু সফলতা পাইলে- সেইটাই তো মূল সেলিং পয়েন্ট হবে, নয় কি? একাত্তর জার্নালে এখনো এই টকশো ইউটিউবে ও ফেসবুক পেইজে প্রচার করছে হেডলাইনে এই প্রশ্ন দিয়েঃ "ড. জাফরুল্লাহ নিজের কিটের সাফল্য নিজে দাবি করতে পারেন?" একটা প্রথম সারি টিভি চ্যানেলের লোকজন কি রকম থার্ড ক্লাস হইতে পারে- সেইটা এদের না দেখলে বুঝা যাইতো না! এই কিটের একুরেসি নিয়া এতসব সন্দেহ যদি থাকে, গণস্বাস্থ্যের ট্রায়ালের উপরে যদি অনাস্থা থাকে- এই ট্রায়াল তো ওষুধ অধিদপ্তর, স্বাস্থ্য অধিদপ্তরের নানান প্রতিষ্ঠান যেমন আইইডিসিআর, আইসিডিডিআরবি সহ প্রতিষ্ঠানগুলোতে করাতে পারে। এইটা এমন আহামরি কঠিন কিছু ট্রায়ালও তো না! ঢাকাতেই হাজারের উপরে আক্রান্ত আছে, তাদের ১০০-২০০ জনের কাছ থেকে রক্ত স্যাম্পল নিয়ে ট্রায়াল চালিয়ে দেখতে পারে, কতজনের পজিটিভ এসেছে। এইটার জন্যে দুইটা টিমকে কুয়েত মৈত্রী আর কুর্মিটোলায় পাঠালেই একদিনের মাঝে কয়েকশো জনের উপরে ট্রায়াল কমপ্লিট করা সম্ভব। এর মধ্যে ৫ - ১০ জনের উপরে একই ট্রায়াল একাধিকবার (১০-১৫ বার বা বেশি, দিনে ৩ বার করে ৫ দিন) চালাতে পারে। এই ডাটা নিলেই পজিটিভের হার কেমন, ফলস নেগেটিভের (একজন আক্রান্ত রোগীর যদি নেগেটিভ রেজাল্ট আসে) হার কেমন সেটা বের হয়ে যায়। আবার আক্রান্ত না হওয়া সুস্থ ব্যক্তির (এবং যাদের শেষ ৩ মাসে জ্বর, সর্দির ইতিহাস নাই) ক্ষেত্রেও এই ট্রায়াল চালানো যায়, এক দিনে কয়েকশো জনের স্যাম্পল নিয়ে টেস্ট করা যায়, এদের কারো পজিটিভ পাওয়া গেলে - পিসিআর টেস্টে রি-এগজামিন করে, ফলস পজিটিভের (একজন আক্রান্ত না হওয়া ব্যক্তির পজিটিভ আসা) হারও বের করা যায়! এটা অবশ্য নিশ্চিত বলা যাবে না, কেননা আসলেই সেই ব্যক্তিকে কোন এক সময়ে ভাইরাস আক্রমণ করে থাকতে পারে! ফলস পজিটিভ বের করার ভালো উপায় হচ্ছে, একজন ব্যক্তি যার অলরেডি নেগেটিভ এসেছে, সে যদি রাজী থাকে এক দিনেই ৪০-৫০ বার যদি স্যাম্পল দেয় (ব্লাড গ্রুপ টেস্টের মত সামান্য একটু রক্ত দিতে হবে প্রতিবারে), তাহলে দেখা যাবে, কতবার নেগেটিভ আর কতবার পজিটিভ এসেছে। এরকম ভলান্টিয়ার ১০ জন পাওয়া গেলে, সেই ট্রায়ালটা আরো পাকাপোক্ত হয়। কিন্তু, এইসব ট্রায়াল ডিজাইন করা, আয়োজন করা তো এমন কঠিন কিছু না! এইসব আজেবাজে কথা না বলে দায়িত্বশীল ব্যক্তিরা তো সেই ট্রায়ালের দিকে এগুলেই পারেন! টকশোতে সবচাইতে সার্কাস লেগেছে একটা বিষয়। টকশোতে ক্লিনিকাল ট্রায়ালের হাইকোর্ট দেখাইলেন তথাকথিত এক্সপার্টরা। ভ্যাক্সিন, ড্রাগ ট্রায়ালে কত কি সাবধানতা অবলম্বন করতে হয়, না হইলে কি কি হইতে পারে ইত্যাদি ইত্যাদি- এইসব বলছেন! আরে বেকুবের দল, ভ্যাক্সিনেশন ট্রায়াল, ড্রাগ ট্রায়ালে শরীরে বাইরে থেকে আনটেস্টেড সাবস্টেন্স ঢুকানো হয়, ফলে সেইটাতে অনেক রিস্ক ইনভল্ভ থাকে, আর এইখানে শরীর থেকে এক ফোঁটা রক্ত বাইরে নেয়া হচ্ছে! এই ট্রায়ালটাতে মানুষদের জন্যে কোন রিস্ক তো নাই! ফলে, এইখানে ট্রায়ালে অসুবিধা কোন জায়গায়? এমনকি এই কিট দিয়া যদি এই মুহুর্তে কোনরকম ট্রায়াল বাদ দিয়াও ৭০০ কোটি মানুষরে টেস্ট করা হয়, এই টেস্টের জন্যে একটা মানুষও তো মরবে না। তারপরেও মাস লেভেল টেস্টের আগে ট্রায়ালটা জরুরী, কেননা এই কিট আসলেই কতটুকু একুরেটলি কাজ করে, সেটা জানা খুব দরকার। কেননা, এই একুরেসির উপরেই এই কিট ব্যবহারে কার্যকারিতা, উপযোগিতা নির্ভর করছে! ফলে, এইসব ফালতু আলাপ বাদ দিয়া ওনারা ট্রায়ালের উদ্যোগ নিতে পারতেন। তা না করে এইসব ফালতু আলাপ করতেছেন কেন, সেইটা আজকের কিট হস্তান্তরের অনুষ্ঠানে ওষুধ অধিদপ্তর, স্বাস্থ্য অধিদপ্তর, স্বাস্থ্য মন্ত্রণালয়ের কারোর উপস্থিত না থাকার মধ্য দিয়েই বুঝা যাইতেছে! ঘৃণা জানানোর ভাষা নাই ... 
গত দুদিনে দারুণ "পজিটিভ" দুটি নিউজ দেখে অনেকেই খুব আশাবাদী হয়ে উঠেছেন। ঢাকা বিশ্ববিদ্যালয়ের জেনেটিক ইঞ্জিনিয়ারিং অ্যান্ড বায়োটেকনোলজি বিভাগের সহকারী অধ্যাপক ড. মুশতাক ইবনে আয়ূব এক গবেষণায় দেখিয়েছেনঃ "ভাইরাসটির জিনোমে পর পর তিনটি গঠন উপাদান পরিবর্তনের ফলে এর সংক্রমণ ক্ষমতা হ্রাস পাচ্ছে। পৃথিবীর যেসব দেশে এই পরিবর্তন হয়ে যাওয়া ভাইরাসগুলো বেশি পরিমাণে আছে, সেখানে তুলনামূলক কম লোক আক্রান্ত হচ্ছেন। ওই তিনটি পরিবর্তন ভাইরাসের এমন একটি উপাদানকে ক্ষতিগ্রস্ত করে, যেটা তার সংখ্যাবৃদ্ধির জন্য প্রয়োজন"। অন্যদিকে আমেরিকার ‘ন্যাশনাল অ্যাকাডেমি অব সায়েন্সেস’ থেকে সম্প্রতি প্রকাশিত করোনাভাইরাস সংক্রান্ত গবেষণাপত্রে দাবি করা হয়েছেঃ "করোনাভাইরাসের মূল যে স্ট্রেইনটি দক্ষিণ এবং দক্ষিণ-পূর্ব এশিয়ায় ছড়িয়েছে, তা আমেরিকা বা ইউরোপের স্ট্রেইনের তুলনায় এখনও অবধি কিছুটা কম আগ্রাসী আচরণ করছে। সার্স-করোনাভাইরাস-২ এর তিন রকমের সাব-টাইপ সেখানে দেখানো হয়েছেঃ এ, বি ও সি। যুক্তরাষ্ট্র এবং ইউরোপের বিভিন্ন দেশে মূলত এ এবং সি ভাইরাসের প্রকোপ দেখা গেছে। ফলে এসব অঞ্চলে সংক্রমণ এবং মৃত্যু বেশি। এর বিপরীতে অনেকটা ভালো অবস্থায় রয়েছে দক্ষিণ এবং দক্ষিণ পশ্চিম এশিয়া, যেখানে বি সাবটাইপ বেশি ছড়িয়েছে"। দুটো গবেষণাই পড়তে চাই, না পড়ে পত্রিকার রিপোর্ট দেখে মন্তব্য করা কঠিন। তবে, এটা ঠিক যে- এই ভাইরাস দুনিয়ার বিভিন্ন দেশে একই রকম আচরণ করছে না। কোথাও কোথাও এটা অনেক বেশি আগ্রাসী, কোথাও অনেক কম। এখনো এই ভাইরাসের সম্পর্কে খুব কম জানি বলে এই ভিন্ন ভিন্ন আচরণের কারণ নিশ্চিতভাবে বলা কঠিন। তবে, এ ধরণের গবেষণাগুলো সারাদুনিয়ায় হচ্ছে, আগামিতে আমরা আরো বেশি জানতে পারবো! ঢাকা বিশ্ববিদ্যালয়ের গবেষকের কাজটি ডিটেইলস জানি না, তবে তিনি গোটা দুনিয়ার বিভিন্ন প্রান্তে ভাইরাসে জিনোম সিকুয়েন্সকে (ফ্রি ডাটাবেইজ এভেইলেবল) শ্রেনিবিভাগ করার একটি সহজ পদ্ধতি প্রস্তাব করেছেন এবং তার সেই শ্রেণিবিভাগ অনুযায়ী বেশ কিছু দেশের সংক্রমণ ও ফ্যাটালিটির পার্থক্যের কিছু কারণ নির্দেশ করেছেন। একই সাথে তিনি আফসোস করে বলেছেন, দুনিয়ার অসংখ্য অনুন্নত দেশের, এমনকি আফ্রিকারও অনেক দেশ তাদের শতাধিক ভাইরাসের জিনোম তথ্য উদ্ঘাটন করলেও, বাংলাদেশ একটিও হয়নি। ফলে, তিনি জানেন না- বাংলাদেশে কোনটি এসেছে? (অবাক হয়েছি। বাংলাদেশে এত বিশ্ববিদ্যালয়ের মাইক্রোবায়োলজি ডিপার্টমেন্ট কি করছে? তারাও লক-ডাউনের ছুটিতে বাড়িতে বসে আছে?) গবেষণা দুটোতেই একটা বিষয় কমন। এই ভাইরাসের সব স্ট্রেইন একই রকম সংক্রমণ করতে পারে না, একই রকম ফ্যাটালও না। কিন্তু, যে জিনিসটা আমার কাছে বড় প্রশ্ন- তা হচ্ছে জিওগ্রাফি ভেদে কেন স্ট্রেইন আলাদা হয়ে যাচ্ছে? কেন ইতালি, স্পেন, ফ্রান্স, আমেরিকায় সেই এ ও সি -টাইপ গেলো, আর কেনই বা দক্ষিণ এশিয়ায় বি এলো? এখানে দুর্বল বি-টাইপ করোনাভাইরাস আসায় আমি খুশি, কিন্তু এর কারণটি কি হতে পারে? এখানকার আবহাওয়া, এখানকার মানুষের শারীরিক কোন বিশেষ বৈশিষ্ট, কিংবা অন্য কোন কারণ কি জড়িত? এর জবাব এখনো আমাদের সামনে নেই। বিজ্ঞানীরা তাদের গবেষণা অব্যাহত রেখেছেন! আমেরিকার সেই গবেষণাপত্রটিতে অবশ্য আরেকটা কথা বলা হয়েছে, যেটি আমাদের আবার উদ্বিগ্নও করে ফেলতে পারেঃ এই বি-টাইপ ভাইরাসই পরে মিউটেশনের পরে এ-টাইপ বা সি-টাইপও হয়ে যেতে পারে। তার মানে কিন্তু দাঁড়াচ্ছে, এমন হওয়ার সম্ভাবনাও আছে- কোন একটা দেশে শুরুর দিকে বি টাইপ একটিভ থাকে, এবং একটা সময়ে পরিবর্তিত হয়ে এ বা সি টাইপ হয়ে গেলে- তখন সেই পাগলা ঘোড়ার মত আক্রান্ত ও মৃত্যুর সংখ্যা বাড়তে থাকে! তবে, যতটুকু বুঝতে পারছি (যেহেতু মূল গবেষণাপত্রটি পড়ি নাই)- এমন আশংকার কথা তারা সম্ভাবনার অর্থে বলেছেন এবং সপ্তাহ খানেক পরে এটা ভালো করে বুঝা যাবে। মানে এই অঞ্চলের ভাইরাস পাল্টাচ্ছে কি না, সেটা বুঝা যাবে! অর্থাৎ, গবেষণা দুটোর মাঝেই আশার আলো যেমন দেখা যাচ্ছে, তেমনি আশংকার জায়গাও কিন্তু আছে। ভারতের আর বাংলাদেশের মিডিয়াতে আমেরিকার গবেষণাটি বেশ গুরুত্ব দিয়ে প্রকাশিত হয়েছে, কিন্তু দুই দেশের মিডিয়ায় আমি একটা পার্থক্য খুঁজে পেলাম (যে কটি চোখে পড়েছে)। বাংলাদেশের মিডিয়ায় আশংকার কথাটা সেভাবে আসেনি। সেই গবেষণায় যে খুব শক্তভাবে সাবধান করে দিয়েছে - এখনো অনেক কিছুই অজানা- ফলে দক্ষিণ ও দক্ষিণ-পূর্ব এশিয়ায় যে সতর্কতামূলক পদক্ষেপ নেয়া হয়েছে, সেটায় এতটুকু ঢিল দেয়া যাবে না- এই ব্যাপারটা ভারতের মিডিয়ায় খুব গুরুত্বের সাথে শুরুর দিকেই উল্লেখ করা হয়েছে, বাংলাদেশের মিডিয়ায় হয় এই সাবধান বানী প্রকাশ করেনি, নাহয় একদম শেষ বাক্যে কোনরকমে বলা হয়েছে। একটা বিষয় অবশ্য এখানে বলাই যায়! ইউরোপ, উত্তর আমেরিকার চাইতে আফ্রিকা, এশিয়া, অস্ট্রেলিয়া, লাতিন আমেরিকায়- এই করোনাভাইরাস বেশ রয়ে সয়ে আচরণ করছে। অনেকগুলো দেশের ক্ষেত্রেই অবশ্য তথ্যগোপনের বড়রকম অভিযোগ আছে। কিন্তু এটাও ঠিক যে, এই সব মহাদেশের অনেকগুলো ঘনবসতিপূর্ণ দেশে সরকার লকডাউন সহ নানা পদক্ষেপ নিতে অনেক দেরি করে ফেলেছে, জনগণের মধ্যে মেলামেশি, একে অপরের সংস্পর্শে যাওয়া, খুব কম সংখ্যক টেস্টিং এর কারণে আক্রান্তদের বড় অংশকেই শনাক্ত করতে না পারা ও আক্রান্ত ব্যক্তির সমাজে ভাইরাস ছড়ানোতে ভূমিকা রাখা- এগুলোর মধ্য দিয়ে এইসব দেশে ভাইরাসের ব্যাপকভাবে ছড়িয়ে যাওয়ার সম্ভাবনা অনেক বেশি ছিল। কিন্তু সেই তুলনায় পরিস্থিতি এখনো অত বাজে হয়নি। টেস্টিং করছে না বলে আক্রান্তের সংখ্যা যত বেশিই হোক অল্প সংখ্যাই আমরা দেখতে পারবো! কিন্তু, অন্তত মৃত্যুর যে মিছিল শুরু হওয়ার কথা ছিল, সেটাও দেখা যাচ্ছে না। একটা বিষয় বলা যায়, এখানে সেই পিকটাইমটা এখনো শুরু হয়নি, হয়তো আরো দুই তিন সপ্তাহ পরে শুরু হবে। কিন্তু প্রথম আক্রান্ত হওয়ার দিন থেকে শুরু করে যদি গ্রাফটা দেখা যায়, সেখানেও আফ্রিকা, এশিয়ার দেশগুলোর অবস্থান অনেক নীচে অবস্থান করছে। এরকম পরিসংখ্যানগুলোও আমাদের আশাবাদী করে তুলতে পারে। কিন্তু, এক্ষেত্রে একটা কথা বলে নেয়া দরকার, বাংলাদেশের অবস্থানটা কিন্তু অন্যসব এশিয়ান দেশগুলোর মত না! বাংলাদেশ ইউরোপ, আমেরিকার ট্রেণ্ডকেই ফলো করছে! ৮ মার্চ প্রথম আক্রান্ত শনাক্ত হওয়ার পর থেকে ৪৭ দিন পার হয়েছে। এই ৪৭ দিন পরে আমেরিকা, ইতালি, স্পেনের মত দেশগুলোতে আক্রান্তের ও মৃতের সংখ্যার গ্রাফ আর দক্ষিণ এশিয়ার (এবং এশিয়ার সবচাইতে খারাপ অবস্থায় থাকা দেশ ইন্দোনেশিয়ার) গ্রাফ- এখানে দিচ্ছিঃ #১ নাম্বার গ্রাফটি দুনিয়ার টপ আক্রান্ত দেশগুলোর মাঝে ৪৭ তম দিনে বাংলাদেশের অবস্থাটা দেখা যাচ্ছে। কেবল ইতালি ও স্পেনেই ৪৭ তম দিনে বাংলাদেশের চাইতে বেশি আক্রান্ত ছিল, যদিও তাদের টেস্টিং এর সংখ্যা সে সময়ে বাংলাদেশের চাইতে অনেক বেশি ছিল। #২ নাম্বার গ্রাফটি দক্ষিণ এশিয়ার। দেখা যাচ্ছে, আক্রান্তের সংখ্যাটা বাংলাদেশে প্রথম ২৭-২৮ দিন অল্পই বেড়েছে, গত ১০ দিনে টেস্টের সংখ্যা বাড়ার সাথে সাথে আক্রান্তের গ্রাফটা সোজা উপরে উঠছে। ৪৭ তম দিনে- কেবল ইন্দোনেশিয়া আর পাকিস্তানে আক্রান্তের সংখ্যা বাংলাদেশের চাইতে উপরে, আর যেভাবে সোজা উপরে উঠছে, এ হার বজায় থাকলে দুদিনে বাংলাদেশ পাকিস্তান ও ইন্দোনেশিয়াকে কাটিয়ে ফেলবে। এবং ভালো কথা- পাকিস্তানে এরই মধ্যে ১ লাখ ৩১ হাজার আর ইন্দোনেশিয়া টেস্ট করেছে ৬৪ হাজার। (বাংলাদেশ, ৩৯ হাজার)! #৩ নাম্বার গ্রাফে টপ এফেক্টেড দেশগুলোর পাশে বাংলাদেশে মৃত্যু দেখানো হয়েছে, প্রথম আক্রান্ত পাওয়ার পর থেকে ৪৭ দিন পরে বাংলাদেশের অবস্থানটা কেবল ইতালি ও স্পেনের নীচে। আন-অফিসিয়াল মৃত্যুগুলো সহকারে ধরলে, বাংলাদেশ স্পেনের একদম কাছে অবস্থিত। অবশ্য আশার খবর এই যে- অন্য দেশগুলোর মত খাড়া উপরের দিকে ওঠার ট্রেণ্ড এখানে দেখা যাচ্ছে না, এখনকার ট্রেণ্ড বজায় থাকলে দ্রুতই যুক্তরাষ্ট্র, ফ্রান্স, বেলজিয়াম, যুক্তরাজ্যের নীচে চলে আসবে। আবার উল্টো ঘটনাও ঘটতে পারে! মানে অন্যান্য দেশের মত বাংলাদেশেও মৃত্যুর গ্রাফ যেকোন দিন সোজা উপরে উঠা শুরু করতে পারে! #৪ নাম্বার গ্রাফটিতে দক্ষিণ এশিয়ার (+ইন্দোনেশিয়া, মালয়েশিয়া ও সিঙ্গাপুরের) মৃত্যুর গ্রাফ ফেখা যাচ্ছে। ৪৭ তম দিনে একমাত্র ইন্দোনেশিয়াই বাংলাদেশের উপরে। বাংলাদেশের যদি সরকারি মৃত্যুগুলোকেও ধরা হয়, বাংলাদেশে ৪৭ তম দিনে মৃত্যুর সংখ্যা দক্ষিণ এশিয়ার যেকোন দেশের চাইতে বেশি। #৫ ও #৬ নাম্বার ছবিতে দুটো টেবিলে ৪৭ তম দিনে টপ এফেক্টেড দেশ ও দক্ষিণ এশিয়ার দেশগুলোতে আক্রান্তের ও মৃতের সংখ্যাও দেয়া হলো। ফলে, বুঝাই যাচ্ছে- অন্য এশিয়ান/ দক্ষিণ এশিয়ান দেশগুলোর চাইতে বাংলাদেশের কিছু ডিজএডভান্টেজ আছে। শুধু বাংলাদেশেই না, নিউ ইয়র্কে বাংলাদেশিরা অনেক মারা গেছেন, বিপুল সংখ্যায় আক্রান্ত হয়েছে। সেদিন দেখলাম, সিঙ্গাপুরে যত আক্রান্ত- তার ৪০ ভাগই নাকি বাংলাদেশের। মধ্যপ্রাচ্যেও অনেক বাংলাদেশি মরার খবর আসছে। মানে, বাংলাদেশের মানুষদের এই ভাইরাস ছেড়ে কথা বলছে না মোটেই। সুতরাং, নিউজগুলো যতই আশাপ্রদ ও স্বস্তির হোক না কেন, বাংলাদেশের ঢিল দেয়ার কোন উপায় নাই! বাংলাদেশে দিনে দিনে আক্রান্ত ও মারা যাওয়াদের সংখ্যা যেভাবে বাড়ছে, আশংকাহীন হয়ে থাকা আমাদের জন্যে তাই বিপজ্জনকই হবে। করোনাভাইরাসের দুর্বল স্ট্রেইন আমাদের দেশে আসুক বা না আসুক, যাবতীয় সাবধানতা অবলম্বন করে যেতে হবে আসলে। 
নতুন তৈরি করা করোনা ইনফো (করোনা ডট গভ ডট বিডি) নামের সরকারি ওয়েব সাইটটা আমার বেশ পছন্দই হয়েছিলো। বিশেষ করে ড্যাশবোর্ডে (ড্যাশবোর্ড ডট গভ ডট বিডি) অনেকগুলো তথ্য, গ্রাফ আকারে, টেবিল আকারে তারা প্রকাশ করছে। ক্লিক করে ডাটা ডাউনলোড করার অপশনও আছে। শুরুর দিকে এই সাইটে সারাদেশে কতটি হাসপাতালে কয়টা বেড করোনার আইসোলেশন ইউনিটের জন্যে ডেডিকেটেড রাখা হয়েছে- তার তালিকা ছিল। শুধু তাই না, সারাদেশের বিভাগগুলোতে কতজন ডাক্তার, নার্স, স্বাস্থ্যকর্মী করোনার চিকিৎসায় ডেডিকেটেড, সেটাও ছিল! কিন্তু গতকাল থেকে এই দুটোর কোনটিই খুঁজে পাচ্ছি না। মানে, তারা সরিয়ে ফেলেছে। হাসপাতালে বেডের সংখ্যার যে ডাটা, সেটার সিএসভি ফাইলটা ডাউনলোড করে রেখেছিলাম, মাত্র ৬০৫৯ টি বেড তারা রেখেছে। সবচাইতে উপদ্রুত জেলা- রাজধানী ঢাকা, নারায়ণগঞ্জ, গাজীপুর, ময়মনসিংহ- সব জায়গাতেই করোনা বেডের সংখ্যা খুবই অপ্রতুল। সবচাইতে বিদেশ ফেরত জেলাগুলোতেও বেডের সংখ্যা খুব কম দেখলে বুঝা যায়, কি রকম পরিকল্পনা আমাদের সরকার সাজিয়েছে। মাদারিপুর জেলায় সব উপজেলা মিলে বেড রেখেছে মাত্র ১৫ টি! ডাক্তার, নার্সদের ডাটাটা নামিয়ে রাখতে ভুলে গিয়েছিলাম, একটা গ্রুপের আলোচনায় স্ক্রিনসটা শেয়ার করেছিলাম, বলে "ইনফো" টা হারিয়ে যায়নি। পুরা ঢাকা বিভাগে করোনার জন্যে চিকিৎসকের সংখ্যা ১০০ এরও কম, নার্সের সংখ্যা ১২৫ এর কিছু বেশি। পুরা ময়মনসিংহ বিভাগের জন্যে ডাক্তার রাখা হয়েছে মাত্র ২৪ জন, নার্স রাখা হয়েছে ১৫ জন। করোনা ইনফো সাইট থেকে এই হাসপাতাল আর ডাক্তার- নার্স-সাপোর্ট স্টাফের ডাটা গায়েব করে দেয়া হলেও, স্বাস্থ্য মন্ত্রণালয়ের করোনা ওয়েব পোর্টালে কিন্তু ঠিকই সারাদেশের টোটাল নাম্বারের গ্রাফটা এখনো ঝুলিয়ে রাখা হয়েছে। সেখান থেকে দেখা যাচ্ছে, করোনার জন্যে সারাদেশে ডাক্তার ডেডিকেটেড ৬০৯। আর নার্স ডেডিকেটেড ৫৫৭ জন। মানে সারা দেশের ৪৫২ টা উপজেলা + আরো শ খানেক মেট্রোপলিটান থানা হিসাব করলে উপজেলা/ থানা প্রতি (বা প্রতি ১০ টি ইউনিয়নের জন্যে) এক জন নার্স আর ১.১ জন ডাক্তার বরাদ্দ। এই হচ্ছে - আমাদের বাংলাদেশের করোনাকালীন চিকিৎসা প্রস্তুতি। সর্বজনকথার পক্ষ থেকে আমরা দাবি তুলেছি, সারাদেশের প্রতিটি উপজেলায় কমপক্ষে ৫০ টি করোনা বেড (পর্যাপ্ত অক্সিজেন সিলিণ্ডার সুবিধা সহ), প্রতি জেলা শহরে কমপক্ষে ২০০ করোনা বেড আর প্রতিটা বিভাগীয় শহরে কমপক্ষে ৩০০০ করোনা বেড স্থাপন করতে হবে। সরকার যেভাবে এগুলোকে আইসোলেশন বেড বলছে, আমি হাসপাতালগুলোতে আইসোলেশন বেড, আইসোলেশন ওয়ার্ড- এই টার্মোলজির বিরোধিতা করি। দুটো কারণঃ এক আইসোলেশন ওয়ার্ডে/ আইসোলেশন ইউনিটের নামে যা হচ্ছে, সেটি হচ্ছে এখানকার রোগীদের দুনিয়ার সবকিছু থেকে আইসোলেশন, এমনকি চিকিৎসা ব্যবস্থা, ডাক্তার-নার্সদের থেকেও আইসোলেশন। সর্বজনকথার সুপারিশমালাতেও সেজন্যে করোনা বেড, করোনার চিকিৎসায় স্বতন্ত্র, বিশেষায়িত হাসপাতাল স্থাপনের কথা বলা হয়েছে। দ্বিতীয়ত, একই হাসপাতালে কয়েকটা বেড আলাদা করে আইসোলেশন ওয়ার্ড বানানোর চাইতে স্বতন্ত্র, বিশেষায়িত হাসপাতাল বানানো খুব জরুরী! তাহলে, সাধারণ রোগী কোথায় যাবে, আর করোনার লক্ষণের রোগীরা কোথায় যাবে- সে ব্যাপারে জনগণকে ধারণা দেয়া যেত, আর চিকিৎসক নার্সদেরও আশংকা কমানো সম্ভব হতো! সর্বজনকথার সুপারিশ অনুযায়ী- সারাদেশে সর্বমোট করোনা বেডের সংখ্যা হবে ৫৫ হাজার। ১৭ কোটি মানুষের দেশে এই ৫৫ হাজার বেডকে একেবারেই অপ্রতুল যেমন মনে হতে পারে, একইভাবে সরকারের মাত্র ৬০৫৯ বেড থেকে ৫৫ হাজার বেডের সুপারিশকে অবাস্তবও মনে হতে পারে। আমিও মনে করি, ৫৫ হাজার করোনা বেড একেবারেই অপ্রতুল, তারপরেও সরকারের বর্তমান প্রস্তুতি, সদিচ্ছার অভাব এসব দেখেই প্রথম ধাপে ৫৫ হাজার বেড প্রস্তাব করা হয়েছে; আক্রান্তের সংখ্যা যখন অনেক বাড়া শুরু হবে (যদি যুক্তরাষ্ট্র, ইতালি, স্পেনের কাছাকাছি পরিস্থিতি শুরু হয়), তখন এই বেডের সংখ্যা দ্রুত আরো বাড়াতে হবে। আর, মোটেও এটাকে অলীক-অবাস্তব দাবি মনে করি না। সরকার করবে কি না, এর চাইতেও বড় হচ্ছে- এর বাইরে আমাদের আর কোন উপায় আছে কি? দ্রুততম সময়ে ৫০ হাজার থেকে ১ লাখ বেডের আয়োজন করতে না পারলে, মৃত্যুর যে মিছিল শুরু হবে, মানুষকে বিনা চিকিৎসার হাত থেকে বাঁচানো কি সম্ভব হবে? বড় শহরগুলোতে ইনডোর স্টেডিয়াম, জিমনেশিয়াম, কনভেনশন সেন্টার- এগুলোতে সারি সারি বেড পেতে আর সেন্ট্রাল অক্সিজেনের আয়োজনের মাধ্যমে দ্রুত ২০০-৫০০-১০০০ বেডের হাসপাতাল স্থাপন যায়। জেলাতে ২০০ বেড করোনার জন্যে ডেডিকেটেড করা এমন কোন কঠিন না। সব জেলাতেই প্রায় ১০০- ২৫০- ৫০০ শয্যার হাসপাতাল আছে, একই সাথে অন্য সরকারি-বেসরকারি হাসপাতালও আছে; সরকারকে কেবল জেলার হাসপাতালকে করোনা হাসপাতাল ঘোষণা দিয়ে অন্য রোগীদের অন্য হাসপাতালগুলোতে স্থানান্তর করতে হবে। এর বাইরে কমিউনিটি সেন্টারকেও হাসপাতালে রূপান্তর করা যায়। উপজেলায় এমনকি স্কুল/ কলেজ ভবনেও অস্থায়ী হাসপাতাল স্থাপন করা যায়। সারাদেশে ডাক্তার, নার্সদের ছড়িয়ে দিতে হবে, ডাক্তার নার্স স্বাস্থ্যকর্মীদের হোটেল, গেস্ট হাউজ, রেস্ট হাউজগুলোতে থাকা-খাওয়ার ব্যবস্থা করতে হবে। এগুলো মোটেও অসম্ভব, অবাস্তব নয়। সরকারের সদিচ্ছাটাই এখানে আসল! আরেকটা ব্যাপার মনে হয়েছে, সারাদেশেই নন-করোনা হাসপাতাল, ইউইট, ওয়ার্ডগুলোতে করোনা পজিটিভ পাওয়ার সাথে সাথেই সেগুলোকে লক ডাউন করে দেয়া হচ্ছে, ডাক্তার নার্সদের কোয়ারেন্টাইনে পাঠিয়ে দেয়া হচ্ছে। এই আয়োজনকেও আমার কাছে অপচয় মনে হচ্ছে। লক-ডাউন না করে, সেই হাসপাতালকে করোনা হাসপাতাল হিসেবে ঘোষণা দিয়ে সেখানে করোনার চিকিৎসার ব্যবস্থা করলেই তো হয়। লক্ষণ না দেখানো চিকিৎসক- নার্সদের কোয়ারেন্টাইনে না পাঠিয়ে, তাদেরকে পর্যাপ্ত সুরক্ষার ব্যবস্থা করে করোনার চিকিৎসায় পাঠানোও তো যায়!
বাংলাদেশে যেসব বিশ্বাবিদ্যালয়ে মাইক্রোবায়োলজি ডিপার্টমেন্ট আছে, তাদের ল্যাবকে কাজে লাগিয়ে দ্রুততম সময়ে টেস্টিং এর ব্যবস্থা করা সম্ভব। এরকম দাবি সেই মার্চ মাসেই তুলেছিলাম। বিভিন্ন মেডিকেল কলেজগুলোতে কোভিড-১৯ এর টেস্টিং শুরু হলেও, বিশ্ববিদ্যালয়ের ল্যাবগুলোতে এই টেস্টিং এর কাজ এতদিনেও শুরু করা হয়নি, একমাত্র ব্যতিক্রম এই যশোর বিজ্ঞান ও প্রযুক্তি বিশ্ববিদ্যালয়। বস্তুত, এখানেও টেস্টিং শুরু করার কোন প্লান, ইচ্ছা- এসব কোন কিছুই ছিল না- আইইডিসিআর বা স্বাস্থ্য মন্ত্রণালয়ের। অথচ, এই বিশ্ববিদ্যালয় হচ্ছে বাংলাদেশের একমাত্র বিশ্ববিদ্যালয় (আমার জানা মতে, ভুল হলে সংশোধন করে দিবেন! এই সময়কালে অন্য বিশ্ববিদ্যালয়ের মাইক্রোবায়োলজির অধ্যাপককে মুরগীর করোনাভাইরাস ইথানল দিয়ে মেরে মিডিয়ায় ইথানল ট্রিটমেন্টের থিউরি দিয়েছে, কিন্তু তাদের সেই ল্যাবে টেস্টিং করতে চেয়েছে- এমন কিছু চোখে আসেনি), যেখানে তাদের ল্যাবে সমস্ত ঝুঁকি অগ্রাহ্য করেই টেস্টিং করার দাবি জানিয়েছে। দেশের এই মহা দুর্যোগে তারা নিজে থেকে এগিয়ে এসে- স্বাস্থ্য মন্ত্রণালয়/ আইইডিসিআরকে ১৫-২০ দিন টানা তাগাদা দেয়ার পরে উপর-মহলকে রাজি করাতে সক্ষম হয়েছে। এমনকি যশোরে মানববন্ধনের মতো কর্মসূচিও করতে হয়েছে, এই বিশ্ববিদ্যালয়ের ল্যাবে টেস্টিং কার্যক্রম চালুর জন্যে! তারপরেই অনুমতি মিলেছে। গত শুক্রবার থেকে তারা টেস্টিং শুরু করে দিয়েছে! ভীষণ ঝুঁকি তারা নিচ্ছেন, কেননা তাদের ল্যাবের জন্যে যে সেফটি লেভেল দরকার - সেটি তাদের নাই, মানে বিএসল-৩ এর জায়গায় বিএসএল-২ লেভেলের সেফটি তাদের ল্যাবে। অথচ, এখনো আইইডিসিআর এর অসহযোগিতা পুরা মাত্রায় চলমান রয়েছে। এখন পর্যন্ত যে ৮৮০ টা টেস্টিং কিট দিয়েছে, সেখানে ভাইরাস থেকে আরএনএ আইসোলেশনের যে কিট দরকার- সেটি দেয়া হয়নি। এছাড়া এই টেস্ট করা, নমুনা সংগ্রহ করার কাজে যারা যুক্ত থাকবেন, তাদের সুরক্ষার ব্যাপারটি খুবই গুরুত্বপূর্ণ। প্রচুর পরিমাণে গ্লাভস, মাস্ক সাপ্লাই দেয়া উচিৎ ছিল, পিপিই পাঠানো দরকার ছিল। সেগুলো কিছুই দেয়া হচ্ছেনা। বিশ্ববিদ্যালয়ের ল্যাবে যেগুলো ছিল, সেগুলো দিয়ে এই কদিন চালানো গিয়েছে। বিশ্ববিদ্যালয়ের ভিসি মিডিয়াকে জানাচ্ছেন, এভাবে চললে আর দুদিনের বেশি ওনাদের ল্যাবে টেস্ট করা সম্ভব হবে না! যারা সবরকম ঝুঁকি নিয়ে আগ বাড়িয়ে দেশের এই দুর্যোগে এগিয়ে আসছে, তাদের প্রতি আমাদের সরকারের এ কি আচরণ? তাদেরকে সুরক্ষার সামান্য দায়িত্বও এই সরকার নিতে চায় না কেন? টেস্টিং এখানে চলমান থাকুক- সে ব্যাপারে তাদের এত অনীহা কেন?
এই হচ্ছে কোভিড-১৯ এর ফলস নেগেটিভ এর ভয়ানক দিক! এতদিন ধরে এই কথা কতবার কইলাম, আমাদের আইইডিসিআর আক্রান্তের সংখ্যা কম দেখানোতে এমনই ব্যতিব্যস্ত ছিল যে, এই সম্ভাবনার কথা তারা ভুলেও বিবেচনাতেই রাখে নাই! তারা বরং ব্যস্ত ফলস পজিটিভ খুঁজে বের করতে! বাড়ডেমের এক রোগীর কোভিড-১৯ নেগেটিভ এসেছিলো। অথচ, সমস্ত লক্ষণ থাকায় চিকিৎসকদের সন্দেহ হওয়ায় তারা ২য় বার টেস্ট করায়। এর মধ্যে রোগীর অবস্থা খারাপ হওয়ায় আইসিইউতে তাকে ভর্তি করা হয়। ২য় বার টেস্টে সেই রোগীর পজিটিভ এসেছে। অর্থাৎ প্রথম পরীক্ষাটা ছিল ফলস নেগেটিভ। এখন সেই ফলস নেগেটিভের কারণে বারডেমের আইসিইউ কার্যক্রমই বন্ধ করা হয়েছে। কেননা, সেই রোগীর পজিটিভ পাওয়ার পরপর সেখানকার অন্য রোগীদের নমুনা পরীক্ষা করা হয়েছে এবং তিনজনের পজিটিভ এসেছে। শুধু তাই না, বারডেমের প্রায় ৪৫ জন চিকিৎসক ও নার্সও এদের সংস্পর্শে এসেছেন, তারা এক্সপোজড! আমি শুধু চিন্তা করছি, এখনো যদি আইইডিসিআরের হাতে এককভাবে টেস্টিং এর কার্যক্রম থাকতো, তাহলে কি এই রোগীর ২য় বার টেস্ট করা হতো? ২য় বার টেস্ট না হলে, সেই রোগীর, তারপরে আশেপাশের অন্য ৩ জনের কি করোনা শনাক্ত করা যেত? এই আইসিইউতে এইসব ডাক্তাররা- নার্সরা কি চিকিৎসা বন্ধ রাখতো? না, কিছুই হতো না- ফলে আরো অনেকেই আক্রান্ত হতো ...! বস্তুত, আইইডিসিআর এই কাজটাই সেই ৮ মার্চ থেকে করে এসেছে। সবচাইতে ভয়ংকর কাজটি ছিলো, তাদের টেস্ট নেগেটিভ পাওয়ার সাথে সাথে করোনাভাইরাস মুক্ত বলে সার্টিফিকেট দিয়ে দেয়া! আজ পর্যন্ত যে ২৯ হাজার জনের টেস্ট নেগেটিভ এসেছে তার ৩-৪%-ও যদি ফলস নেগেটিভ হয়ে থাকে, তাহলে ১ হাজার জনেরও বেশি অশনাক্ত কোভিড-১৯ আক্রান্তকে করোনাভাইরাসমুক্ত হিসেবে সার্টিফিকেট দেয়া হয়েছে, যারা আরো অনেকের মাঝে ছড়িয়েছে- ভূত থেকে ভূতে ... ! আইইডিসিআর আর স্বাস্থ্য মন্ত্রণালয়, এই ব্যর্থ ফ্যাসিস্ট সরকার - শেষ পর্যন্ত কতগুলো মানুষের মৃত্যুর কারণ হিসেবে যে থাকবে!
করোনাভাইরাস টেস্টে ফলস পজিটিভ হওয়া কি সম্ভব? প্রথম থেকে আমি অনেকবারই ফলস নেগেটিভ কথা বলেছি। নানা কারণেই একজন আক্রান্ত ব্যক্তির ফলস নেগেটিভ আসতে পারে। যেমনঃ খুব আর্লি স্টেজে নমুনা নেয়া হলে, ঠিকভাবে ও পর্যাপ্ত নমুনা সংগ্রহ করা না গেলে, বাংলাদেশের গরমে নমুনা ২-৮ ডিগ্রী তাপমাত্রায় সংরক্ষণ ও পরিবহন করা না গেলে, নমুনা সংগ্রহের পরে বেশি সময় পার করলে (৭২ ঘন্টা পার করার ক্ষেত্রে একদম শুরু থেকেই মাইনাস ৬০ ডিগ্রীতে সংরক্ষণ করতে হয়), মরদেহ থেকে অনেক দেরিতে সংগ্রহ করলে, নাকের সোয়াব না নিয়ে শুধু গলার ভেতরের সোয়াব সংগ্রহ করলে ... ইত্যাদি নানা কারণেই ফলস নেগেটিভ আসতে পারে। কিন্তু, ফলস পজিটিভ কি আসতে পারে? এই প্রশ্নটি প্রথম করেছিলাম, বগুড়ায় এক ব্যক্তির পজিটিভ আসার পরে, "সন্দেহ" হওয়ায় তার আবার নমুনা সংগ্রহ করা হয়েছিল- এরকম একটা নিউজ পড়ার পরে। আসলে, পিসিআর মেশিনে করোনাভাইরাস ঢুকানো হলেই সে পজিটিভ দিবে, করোনাভাইরাস না থাকলে, মোটেও সে পজিটিভ দিতে পারবে না। সেজন্যে পজিটিভ আসা মানে নিশ্চিত সেখানে করোনাভাইরাসের উপস্থিতি আছে। কিন্তু নেগেটিভ আসা মানে নিশ্চিতভাবে বলার উপায় নাই যে, করোনাভাইরাস নেই। খুব সামান্য নমুনায়, নষ্ট হয়ে যাওয়া নমুনায়- ভাইরাস না ডিটেক্টেড না হওয়ার সম্ভাবনাই বেশি। সে কারণে, দুনিয়াতে পজিটিভ পেলে আবার টেস্ট করা হয় না, কিন্তু নেগেটিভ পাওয়ার পরেও সন্দেহভাজনকে দ্বিতীয়বার, তৃতীয়বার এমনকি ষষ্ঠবারও টেস্ট করা হয়েছে, এমন নজির আছে। সম্প্রতি শুনলাম, সারাদেশে আইইডিসিআরের বাইরে টেস্টের সংখ্যা অনেক বাড়ার পরে, আইইডিসিআর নাকি পজিটিভ পাওয়া ব্যক্তিদের দ্বিতীয়বার টেস্ট করছে। একজন ডাক্তার এই দ্বিতীয়বার টেস্টের ব্যাপারে আপত্তি তুলেছিলেন- অবিশ্বাস, আস্থা এসব ব্যাপারে। আইইডিসিআরের উদ্দেশ্য পরিস্কার, তারা আক্রান্তের সংখ্যা কমাতে চায় বা কম দেখাতে চায় (কেননা সন্দেহ, অনাস্থা থাকলে তো পজিটিভ, নেগেটিভ দুটাই পুনঃপরীক্ষা করার কথা)। এই ঘটনাটি শুনে খুবই বিরক্ত হয়েছিলাম। এই টেস্টিং এর আকালের দিনে- একেকটা টেস্টিং নষ্ট করার স্কোপ আমাদের আছে কি না, সেই প্রশ্ন তুলেছিলাম! কিন্তু, আজকে শুনলাম, আইইডিসিআর এর এই সেকেণ্ড টাইম টেস্টে নেগেটিভ এসেছে। তারমানে- সেই ব্যক্তি/ ব্যক্তিদের আগের টেস্ট ছিল ফলস পজিটিভ। এই খবরে এবার বিরক্ত হওয়ার চাইতে অনেক বেশি উদ্বিগ্ন হয়ে পড়লাম! দ্বিতীয়বার টেস্টে নেগেটিভ হওয়ার কারণ কি কি হতে পারে? আমি নীচের তিনটি সম্ভাবনা দেখিঃ ১/ দ্বিতীয় টেস্টটিই আসলে ফলস নেগেটিভ (ঠিকভাবে নমুনা সংগ্রহ করা যায়নি) ২/ প্রথম টেস্টের নমুনা সংগ্রহের সময় কন্টামিনেটেড হয়েছে ৩/ প্রথম টেস্টের নমুনা পরীক্ষণের সময় কন্টামিনেটেড হয়েছে কন্টামিনেটেড হওয়া মানে হচ্ছে, আগে একজন যে করোনায় আক্রান্ত তার নমুনা সংগ্রহ করার পরে আরেকজনের নমুনা সংগ্রহের সময়ে পরের নমুনাকে কন্টামিনেটেড করে ফেলা (কিংবা পরীক্ষণের সময়ে কন্টামিনেটেড করে ফেলা)। এই দ্বিতীয় সম্ভাবনাটি যদি সঠিক হয়ে থাকে, তাহলে বস্তুত নমুনা সংগ্রহের সময়েই অনেক বেশি ভাইরাস ছড়াবে আমাদের দেশে। ঘরের বাইরে বের হওয়া, অন্যের সাথে সংস্পর্শ, মেলামেশা, চলাফেরায় ভাইরাস ছড়ানোর যতটুকু সম্ভাবনা, প্রতিবার নমুনা সংগ্রহের পরে যদি ঠিকভাবে গ্লাভস না পাল্টানো হয়, ঠিকঠাক মতো সবকিছু ডিসইনফেক্ট না করা হয়, এখান থেকে নিশ্চিতভাবেই অন্যদের শরীর একদম ধরে বেঁধে ভাইরাস দেয়ার আয়োজন হচ্ছে! আইইডিসিআর এর উচিৎ দক্ষ নমুনা সংগ্রহকারীদের নিয়োগ দেয়া। সারাদেশের প্রশিক্ষিত টেকনিশিয়ানদের কাজে লাগানো হচ্ছে না, অনলাইনে ট্রেনিং দিয়েই নমুনা সংগ্রহ করতে পাঠানো হচ্ছে, বিভিন্ন জেলায় উপজেলায় সিভিল সার্জন অফিসের/ স্বাস্থ্য কমপ্লেক্সের স্বাস্থ্য কর্মীদের ফোনে ফোনে নমুনা সংগ্রহ ইন্সট্রাকশন দেয়া হচ্ছে- এরকম নানারকম অভিযোগ আছে; সেই সাথে যথাযথ মানসম্মত ও পর্যাপ্ত পিপিই এর ঘাটতি তো আছেই (খোদ আইইডিসিআরের নমুনা পরীক্ষণের কাজে যুক্ত ৮ জন স্টাফ কোভিড-১৯ পজিটিভ হয়ে এখন হাসপাতালে)! এইভাবে আসলে নমুনা সংগ্রহ হয় না!
চীনে গত ২৪ ঘন্টার মৃত্যু দেখাচ্ছে ১২৯০ জন! যেখানে গত ২০ মার্চ থেকে গতকাল পর্যন্ত মৃত্যুর সংখ্যা ১০০ এর কম, এমনকি সেই ফেব্রুয়ারির ১০ থেকে ২৩ তারিখে তাদের মহা পিক টাইমেও একদিনে সর্বোচ্চ মৃত্যু ছিল, ১৫০, যেখানে আক্রান্ত ও মৃতের সংখ্যা গত সপ্তাহ থেকে প্রায় শুন্যের কোটায় নিয়ে এসেছিলো, সেখানে একদিনে ১২৯০ মৃত্যু দেখলে তো আঁতকে ওঠার অবস্থা! যাই হোক, ঘটনা ঘেটে যা বুঝলাম, উহানে হাসপাতালের বাইরেও যেসব মৃত্যু ঘটেছে- যা এতদিনকার অফিসিয়াল কাউন্টের বাইরে ছিল- সেগুলো সম্পর্কে চীনা কর্তৃপক্ষ অনুসন্ধান চালিয়ে মোট এই ১২৯০ জন মৃত্যু পেয়েছে। সেটিই তারা তাদের পরিসংখ্যানে যুক্ত করেছে। এবং, অফিসিয়ালি জানিয়ে দিয়েছে- এটাই হচ্ছে তাদের বাদ পড়া মৃত্যুর ঘটনা (অর্থাৎ- এর বাইরে কোন মৃত্যু ঘটে নাই)! আমরাও বিশ্বাস করে নিলাম আর কি! [হঠাৎ করে নাম্বারটা দেখে আমি ভয় পেয়েছিলাম, কেননা সম্প্রতি চীন, এমনকি হুবেই প্রদেশে ও উহান সিটিতেও ধীরে ধীরে লকডাউন তুলে দেয়া শুরু করেছিলো। জীবনযাত্রা স্বাভাবিক করার চেষ্টা করছে তারা। অনেকেরই ধারণা- আবার আক্রান্ত ও মৃত্যুর সংখ্যা বাড়তে পারে। সে জন্যেই আঁতকে উঠেছিলাম, কেননা এই মৃত্যুর সংখ্যাটা যদি লকডাউন তুলে দেয়ার আফটার ইফেক্ট হতো, তাহলে বস্তত মানব জাতির সামনে কোন এক্সিটই খোলা থাকতো না! তবে, চীনকে এখনো নজরদারিতে রাখতে হবে। তাদের একদিনে আক্রান্তের সংখ্যাটাও আজ বেড়েছে দেখছি!]
একজন ডাক্তারের স্ত্রীর টাইম লাইন থেকে। একটানে পড়ে শেষ করতে পারিনি, চোখ পানিতে ভরে উঠেছে ...! ১) আমি তিনটা বছর একা কষ্ট করেছি, কী পরিমাণ কষ্ট সেটা কাউকে বলতে ইচ্ছে করছে না। সেই তিন বছর আমার হাসবেন্ড উচ্চতর ডিগ্রী নিতে সিলেট ওসমানি মেডিকেল কলেজে ছিলেন। সরকারী কোনো টাকা পেতেন না। আমি চাকরি করে ঢাকা শহরে বাসা ভাড়া, খাওয়া খরচ একা চালিয়েছি। ভয়ে কম খেতাম, কোনো আত্মীয় স্বজনের দাওয়াতে, বিয়েতে খরচের ভয়ে যেতাম না। কম খাওয়ার দরুণ আমার গর্ভের সন্তান পুষ্টি পায়নি, গ্রোথ রেস্ট্রিকশন ধরা পড়েছিল। আমি একজন ডাক্তারের স্ত্রী। ঢাকা মেডিকেল থেকে পাশ করা ডাক্তার। ২) অনারারি করা ডাক্তারেরা এক পয়সাও পেতেন না। তাদের "অনাহারী" বলে উপহাস করা হয়। অথচ তাদের সংসার আছে। আমার পরিচিত এক ডাক্তার ভাই সুদে টাকা ধার নিতে বাধ্য হন পরিবার চালাতে। একজন ডাক্তারের কথা শুনেছিলাম যে তিনি তার বাচ্চার জন্য দুধ কিনে দিতে পারতেন না। সবাই ভাবে ডাক্তারদের অনেক অনেক টাকা। টাকার বস্তা নিয়ে তারা ঘুরে বেড়ায়। এমবিবিএস পাস করার পর হাসপাতালে ডিউটি ডাক্তারদের বেতন কত জানেন? কোনো মেডিকেল কলেজ দেয় পনেরো হাজার, কেউ আঠারো হাজার। গুলশানের একটা নামকরা মেডিকেল কলেজ একজন এমবিবিএস পাশ করা লেকচারারকে বারো হাজার টাকা বেতন দিত। এখন কত দেয়, জানি না। এই সামান্য টাকায় তারা কীভাবে সংসার চালাবে? সরকারী ডাক্তারদের বেতন একই স্কেলের ক্যাডারদের বেতনের সমান। বর্তমানে একজন এন্ট্রি লেভেলের ৯ম গ্রেডের সরকারী মেডিকেল অফিসারের বেসিক বেতন ২২ হাজার টাকা। অথচ তারা কি পরিমাণ ডিউটি করেন, জানেন? আমার দুই বোন সরকারী ডাক্তার। ওদের সন্তানেরা কতটুকু বঞ্চিত হয়েছে তা আমি দেখেছি। দিনের পর দিন বাচ্চাদের ডিপরাইভ করেছে। দিন শেষে কী পেয়েছে? আমজনতার গালি, কসাই উপাধি। আমার আরেক বোন সরকারী কলেজে আছে, তাদের সরকারী শিক্ষা ছুটি দেখলে চোখ কপালে উঠবে। রামাদানের প্রায় পুরো মাস ছুটি। আর আমার ডাক্তার বোন ঈদের পরের দিনও ডিউটি করেছে। হাসপাতালে হিন্দু ডাক্তার না থাকায় ঈদের দিনের এক শিফটে তাকে ডিউটি করতে দেখেছি। যখন আপনারা চাকরিতে ঢুকে আরাম করেছেন, বউ-বাচ্চাকে সময় দিয়েছেন, হানিমুন করেছেন, তখন তারা চাকরি করে পেটের ক্ষুধা মিটিয়েছেন আবার রাত জেগে পড়েছেন একটা ডিগ্রির জন্য যাতে তাদের পরবর্তী জীবন সহজ হয়। কত রাত, কত দিন গেছে, কল্পনাও করতে পারবেন না। সব আনন্দ, সব কিছু তুচ্ছ করে তারা কাজ করেছেন, দিন শেষে রাত জেগে পড়াশুনা করেছেন। আমি আমার বিয়ের প্রথম জীবনে আমার ডাক্তার স্বামীর কাছে সময়, টাকা তেমন কিছুই পাইনি। যখন অন্যরা আনন্দ করতে ব্যস্ত, তখন আমরা বেঁচে থাকার লড়াইয়ে ব্যস্ত ছিলাম। অথচ আমজনতা ভাবে ডাক্তারেরা টাকা নিয়ে বসে আছে। গ্রাম থেকে আমার বাসায় আসা অর্ধশিক্ষিত রোগীও প্রফেসরকে দেখাতে চান যার হাজার টাকা ভিজিট। তাদের সামান্য অসুখে কম ভিজিটের জুনিয়র ডাক্তারকে দেখালেও পারত। অথচ তারা নামকরা প্রফেসর ডাক্তার দেখাতে চান। এই নামকরা প্রফেসরের বয়স কত? তার জীবনের সংগ্রামের গল্পটা কেউ জানেন? দিন শেষে ডাক্তারকে তারা গালি দিয়ে গেছে, তিন মিনিটে হাজার টাকা? বাপরে বাপ! বিদেশী ডাক্তারের মুখ দিয়ে মধু বের হয়, কথা সত্য। দেশি ডাক্তারেরা, বিশেষ করে সরকারি হাসপাতালের ডাক্তারেরা সময় দেন না, মুখ দিয়ে মধু বের হয় না। দিনে কত রোগী আসে জানেন? কত রোগীর বিপরীতে কত জন ডাক্তার থাকার কথা আর কতজন আছেন, হিসেব বলতে পারবেন? গত বছর আমার ছোট মেয়ে ডেঙ্গুতে আক্রান্ত হয়ে খারাপ অবস্থায় চলে গিয়েছিল। উত্তরার একটা নরম্যাল হাসপাতালে ভর্তি করিয়েছিলাম, তারা যখন আশা ছেড়ে দিল, আমরা একটা আইসিইউ এর জন্যে রাতের বেলা হন্যে হয়ে ঘুরি। তখন সব হাসপাতাল রোগীতে ভর্তি, কোথাও ফাঁকা নাই। শেষমেশ একজন ডাক্তার ভাইয়ের রেফারেন্সে এপোলো হসপিটালে ভর্তি করাতে পারি। এই হাসপাতাল বিদেশি ডাক্তারে ভরপুর। নিট এন্ড ক্লিন, একটু পর পর বাচ্চার পছন্দ অনুযায়ী পুষ্টিকর খাবার সাপ্লাই দিয়ে যায়। নার্স, আয়া, ক্লিনার, পুষ্টিবিদ, ডাক্তার সবাই হাসিমুখে কথা বলে। কী তাদের ব্যবহার! মধু মধু! এই হাসপাতালে একদিনের আইসিইউ এর বিল জানেন? আমরা ধারে বিল শোধ করেছিলাম, কত মাস লেগেছে সেই ঋণ শোধ করতে সে গল্প আর বললাম না। টাকা খরচ করলে মধু ব্যবহার পাওয়া যায়, সেটা দেশে হোক বা বিদেশে। ডাক্তারদের প্রতি সহানুভূতিশীল হন। তারা জীবন বাজি রেখে করোনা আক্রান্ত রোগীদের সেবা দিয়ে যাচ্ছে। তার বিনিময়ে তারা কয় টাকা বেতন পাবে? সরকারী চাকরিজীবী ডাক্তারদের বেতন সবাই জানে। বেসরকারী হাসপাতালের একজন ডিউটি ডাক্তারের বেতন অনেক সময় একজন গার্মেন্টস কর্মীর বেতনের সমান হয়। রোগীর টাকা অধিকাংশটাই মালিক পায়। ডাক্তার নয়। তিনি তো সামান্য কর্মজীবী। সরকারী মেডিকেলের অব্যবস্থাপনা, হুইল চেয়ার নাই, বেড নাই, ইকুপমেন্ট নাই, এর দায় কার? ডাক্তার তো সামান্য চাকরিজীবী। তাদের এসব ব্যবস্থাপনার ক্ষমতা নাই। আপনি আসল জায়গায় নাড়া দেন। প্লিজ ডাক্তারদের পেছনে লাগিয়েন না। তারা ট্যাক্সের টাকায় ডাক্তার হয়েছে? আপনি ট্যাক্সের টাকায় পড়েননি? সব বিশ্ববিদ্যালয়, কলেজ ট্যাক্সের টাকায় চলছে। তাহলে কেন শুধু ডাক্তারদের দিকে আঙ্গুল উঠান? যারা ত্রাণের চাউল মেরে খাচ্ছে, বিদেশে আনন্দ ভ্রমণ করেছে, ট্রেনের স্লিপারে বাঁশ লাগিয়ে মানুষ মেরেছে, দুর্নীতিবাজ সরকারি ইঞ্জিনিয়ার, বালিশ কেলেংকারি, পর্দা কেলেংকারির নায়কেরা, ব্যাংক ডাকাতরা এদের ধরেন। যারা অসৎ ডাক্তার তাদেরকেও ধরেন, কিন্তু গণহারে ডাক্তারদের গালি দিয়েন না প্লিজ। তাদের উৎসাহ দিন, কাজ করতে দিন।
এই তামাশার লকডাউন তুলে দেয়াই ভালো ... সব কিছু খুলে দেয়া হোক! তাতে অন্তত না খেয়ে মরাটা কমবে ... এখন যে তামাশার লক-ডাউন চলছে, সেটায় করোনার মৃত্যু তো ছিটেফোটা কমবেই না, বরং তার সাথে শুরু হবে ক্ষুধার মৃত্যুর মিছিল, করোনায় আক্রান্ত হয়ে যতজন মরবে তারও অনেকগুন বেশি মরবে না খেয়ে ... 
নরেন্দ্র মোদি কোভিড-১৯ এর বিরুদ্ধে মোমবাতি ফাইট চালায়, ভারতে করোনার চিকিৎসায় গোমূত্র ব্যবহৃত হইতেছে, -এইসব নিয়া বাঙালি ফেসবুকারদের কত গবেষণা! অথচ, সেই কুসংস্কারাচ্ছন্ন হিন্দুত্ববাদী মোদির সরকার ১৮ লাখ কোটি রূপীর যে প্রণোদনা প্যাকেজ ঘোষণা করেছে, সেইখানে ব্যবসায়ীদের জন্যে কিছু নাই বলে অল ইণ্ডিয়া শিল্প সংস্থা বিশাল প্রতিবাদ জানিয়েছে। তো সেই ১৮ লাখ কোটি রূপি কি পার্পাসে খরচ হবে? দেশের সমস্ত ডাক্তার, নার্স, চিকিৎসাকর্মী- প্রত্যেকের জন্যে ৬০ লাখ রূপী করে বীমা করা হচ্ছে। এর মাধ্যমে করোনায় কেউ মারাত্মক অসুস্থ হয়ে গেলে তার চিকিৎসার নিশ্চয়তা দেয়া হচ্ছে, মারা গেলে পরিবার না খেয়ে মরবে না- এই নিশ্চয়তা দেয়া হচ্ছে। আর কি কি করা হচ্ছে? - ৮০ কোটি নিম্নবিত্ত মানুষকে আগামি তিন মাস ৫ কেজি করে আটা বা চাল এবং এক কেজি করে ডাল দেয়া হবে। - এপ্রিলের প্রথম সপ্তাহেই দেশের ৮ কোটি ৭০ লাখ গরীব চাষীকে ২০০০ রূপি দেয়া হবে - মহাত্ম্যা গান্ধী গ্রামীণ কর্মসংস্থান নামে ওদের একটা কর্মসূচি আছে যার মাধ্যমে ৫ কোটি গরীব পরিবার দৈনিক ১৮২ রূপী ভাতা পেত, সেগুলোর মাধ্যমে যে কাজ তাদের করতে হতো- এই তিনমাসে তা করা হোক বা না হোক, দৈনিক ২০২ রূপী তারা পাবে (এতে মাসে ২০০০ রূপী আয় হবে) - ২০ কোটি গরীব নারীর জান ধন নামে একাউন্ট আছে, প্রত্যেক একাউন্টে প্রতি মাসে ৫০০ রূপী করে দেয়া হবে সামনের তিন মাস - ৩ কোটি বৃদ্ধ, বিধবা নারী ও শারীরিক প্রতিবন্ধীদের প্রত্যেককে এককালীন ১০০০ রূপী দেয়া হবে - ৬৩ লাখ স্ব-নির্ভর ব্যক্তি (বাংলাদেশেও এরকম বিজ্ঞাপন দেখা যেত- হাস মুরগী পালন করে, বা ছাগল পালন করে বা ছোটখাট ব্যবসা করে ভিখারি অবস্থা থেকে স্বনির্ভর হয়ে উঠেছে- এরকম) বিনা সুদে ১০লাখ থেকে ২০ লাখ রূপী ঋণ পাবে। অন্যদিকে যুক্তরাষ্ট্রের কমেডিয়ান প্রেসিডেন্ট ডোনাল্ড ট্রাম্প, যারে উঠতে বসতে গালি না দিলে বাঙালির প্রগতিশীল হওয়া কঠিন হইয়া যায়, সেই কট্টর রক্ষণশীল ধনকুবের ডোনাল্ড ট্রাম্পের আমেরিকা ২ ট্রিলিয়ন ডলারের যে প্যাকেজ করেছে, সেটায় সবার আগে হাসপাতালগুলোকে ১৩০ বিলিয়ন ডলার দেয়া হয়েছে। তারপরেই আছেঃ - স্টেট এণ্ড লোকাল সরকারগুলোকে করোনা মোকাবেলার জন্যে দেয়া হয়েছে ১৫০ বিলিয়ন ডলার। - ২৫০ বিলিয়ন ডলার গরীব তথা লো ইনকাম মানুষের একাউন্টে সরাসরি পাঠানো হবে। যার বার্ষিক আয় ৭৫ হাজার ডলারের নীচে সে পাবে ১২০০ ডলার, যে পরিবারের আয় বার্ষিক দেড়লাখ ডলারের নীচে তারা পাবে ২৪০০ ডলার, সেই সাথে প্রতি সন্তানের জন্যে ৫০০ ডলার। - ২৫০ বিলিয়ন ডলার দেয়া হচ্ছে বেকার ইন্সুরেন্স বেনেফিট অব্যাহত রাখার জন্যে - ৩৫০ বিলিয়ন ডলার লোন হিসেবে দেয়া হবে ক্ষুদে ব্যবসায়ীদের - ৫০০ বিলিয়ন ডলার লোন হিসেবে দেয়া হবে ভঙ্গুর ও দেউলিয়া হতে যাওয়া কোম্পানিগুলোকে পাকিস্তান, মানে ৭১ এর পাক হানাদার, যাদের গালি না দিলে যেকোন সময় রাজাকার খেতাব জুটে যেতে পারে, আজকের করোনাভাইরাসের বিরুদ্ধে ফাইটের অনুপ্রেরণা পাইতে পাকিস্তান নামক ভাইরাসের বিরুদ্ধে যুদ্ধের কথা স্মরণ করানোটা আজকের প্রগতিশীল রাজনীতির প্রধান হাতিয়ার, সেই পাকিস্তান যে প্যাকেজ ঘোষণা করেছে, সেখানে কি আছে? সবার আগে ডাক্তারদের যাবতীয় সুরক্ষার জন্যে ৫ হাজার কোটি রূপি বরাদ্দ রেখেছে। পাকিস্তানে এই আউটব্রেকের শুরুতেই ডাক্তারদের গার্ড অব অনারও দেয়া হয়েছে। ডাক্তার, নার্স সহ সমস্ত চিকিৎসাকর্মীদের দেশের ফার্স্ট সিটিজেন হিসেবে আখ্যা দিয়ে তাদের সুরক্ষার যাবতীয় দায়িত্ব নেয়া সরকারের ফার্স্ট প্রায়োরিটি বলা হয়েছে (আসলে কতখানি পারছে, করছে সমালোচনা থাকতে পারে, আছে- অন্তত স্বীকৃতিটা তারা দিচ্ছে)! আর কি কি করছে তারা? - গোটা দেশের শ্রমিকদের জন্যে ২০ হাজার কোটি রূপি, সমস্ত কর্মহীন শ্রমিকের বেতন সরকার দিয়ে দিবে (কোন ঋণ না), এবং কেউ কোন শ্রমিককে ছাটাই করতে পারবে না - রপ্তানিমুখী শিল্পগুলোর জন্যে ১০ হাজার কোটি টাকা রেখেছে, এটাও কোন ঋণ না, বা থোক বরাদ্দও না। এই শিল্প রপ্তানির ক্ষেত্রে সাথে সাথেই ট্যাক্স রিটার্ণ পাবে। আর, রাষ্টের কাছে যে লোন আছে তাদের, সেগুলোর সুদ প্রদান স্থগিত থাকবে - ছোট ও মাঝারি শিল্প আর কৃষির জন্যে রেখেছে ১০ হাজার কোটি রূপি! তাদের যাবতীয় ঋণগুলোর সুদ স্থগিত থাকবে। খুব অল্প সুদে ঋণ নিতে পারবে। কৃষকদের জন্যে যাবতীয় কৃষিপণ্য খুবই কমদামে পৌঁছানোর ব্যবস্থা করা হবে - গরীব স্বল্প আয়ের পরিবারের জন্যে ১৫ হাজার কোটি রূপি। এসব পরিবারে আগামি চারমাস ৩০০০ রূপি করে প্রতি মাসে দেয়া হবে - ৫ হাজার কোটি রূপি রেখেছে সবসময়ের খাদ্য ও প্রয়োজনীয় দ্রব্যাদির সরবরাহ বজায় থাকে। ২৮ হাজার কোটি রাখা হয়েছে, যাতে কৃষকদের কাছ থেকে যেকোন সময়ে গম সহ খাদ্যশস্য কিনে রাখতে পারে - এছাড়াও ডিজেল, পেট্রোল, কেরোসিনের দাম ১৫ রূপি কমানো হয়েছে। যাতে সরকারকে গুনতে হবে সাড়ে ৭ হাজার কোটি রূপি। ইলেকট্রিসিটি ও গ্যাস বিলও কিস্তিতে পরিশোধের ব্যবস্থা করা হয়েছে! করোনাভাইরাস মোকাবেলায় বিভিন্ন দেশের চিকিৎসা ব্যবস্থায় নেয়া পদক্ষেপগুলো বিস্তারিত আর বলছি না। ভারতে অলরেডি লাখের উপরে টেস্ট করে ফেলেছে, পাকিস্তানও ৪০-৫০ হাজার টেস্ট করেছে। ইরানে, ভারতে ইনডোর স্টেডিয়ামে বেড পেতে স্বতন্ত্র হাসপাতাল বানানো হয়েছে। সবাই কয়টা আইসিইউ আছে, কয়টা ভেন্টিলেটর আছে সেইটার ঘোষণা না দিয়া, আরো ভেন্টিলেটর কোথায় পাওয়া যায়, সেই ব্যবস্থা করছে। যুক্তরাষ্ট্রে গাড়ি কোম্পানিগুলো গাড়ি উৎপাদন বাদ দিয়ে ভেন্টিলেটর উৎপাদন করছে, ফোর্ড ঘোষণা দিয়েছে ১০০ দিনে ৫০ হাজার ভেন্টিলেটর উৎপাদন করবে। ১০০ দিন অনেক দেরি দেখে, ট্রাম্প চীন থেকে জরুরী ভিত্তিতে ১০০০ ভেন্টিলেটর নিয়ে এসেছে। কেউ বড় গলায় ঘোষণা দেয় নাই- আমাদের ৫০০ ভেন্টিলেটর আছে (যার মধ্যে একজেলায় থাকা ১৬টাই নষ্ট বলে খবর এসেছে)! উন্নত বিশ্বের কথা বাদ দেই, যুধ বিধ্বস্ত লিবিয়া, যেখানে এখনো গোলাগুলি চলে- সেখানেও সরকার একটা মেডিক্যাল গার্মেন্টস ফ্যাক্টরি করেছে, সেখানে ২৪ ঘন্টা পিপিই এর গাউন, থ্রি লেয়ার সার্জিকাল মাস্ক, হেড-কাভার, শু কাভার তৈরি হচ্ছে! ২৪ ঘন্টায় শিফটে কাজ করছে, কোন শ্রমিকই ওভার টাইম, নাইট আওয়ার ডিউটি - এসব নিচ্ছে না! আর, আমাদের স্বাস্থ্যমন্ত্রী ঘোষণা দিচ্ছে- ডাক্তারদের পিপিই দরকার নাই। তার পা চাটা পোষ্য সেলিব্রিটিরা ডাক্তারদের গালি দিয়া কইতেছে, উন্নত বিশ্বে নাকি সবাই পিপিই ছাড়াই মাথায় পলিথিন গার্বেজ ব্যাগ লাগাইয়াই ঝাপাইয়া পড়ছে! আমাদের ডাক্তাররা নাকি সব্বাই পালাইয়া ঘরের কোণে বসে আছে! অথচ, দেশে যে ১৬৪ জন আক্রান্ত পাওয়া গেছে তার মধ্যে ৯ জন মানে ৫.৪৮%-ই হচ্ছে এই পালিয়ে থাকা ডাক্তার! দুনিয়ার দেশে দেশে প্রাইভেট হাসপাতালগুলো অধিগ্রহণ করে মানুষরে চিকিৎসা সেবা দেয়া হচ্ছে, আর এইখানে বেসরকারি হাসপাতালগুলো কেন রোগী ফিরাইয়া দিচ্ছে, সেইজন্যে এইসব পোষ্যরা সেই ডাক্তারদেরই গালাইতেছে! ইউকে'র সাড়ে ৭ লাখ স্বেচ্ছাসেবীদের গল্প শুনায়, অথচ কয় না ইউরোপে কাউরে পরিবারে বৃদ্ধ বাপ মা/ শ্বশুর শাশুড়ির সাথে বাস করতে হয় না! ডাক্তারদের পরিবারের কথাটা মাথায় রাখতে পারছে বলেই, করোনার ডিউটি করা ডাক্তারদের ভারতে তাজ হোটেলের মত হোটেলে রাখতেছে, এই সব উদাহরণ এনাদের চউক্ষে ঢুকে না! ডাক্তারদের মত মানুষ যদি দেশে বেশি থাকতো, তাইলে নাকি দেশ স্বাধীন হইতো না, কৃষকরা নাকি কাছা মেরে যুদ্ধ না করে বলতো, "বুট দাও, ল্যাঙট দাও"! এই চেতনাবাজ দালালরা মুক্তিযুদ্ধরেও টাইনা আনে, কিন্তু কোন মুক্তিযোদ্ধা রাইফেল, গোলা বারুদ বাদে, ট্রেনিং বাদে সম্মুখ সমরে নামছিলো, সেইটা কিন্তু কইলো না! দালালদের খুব কষ্ট, ডাক্তাররা কেন ফেসবুকের জানালা দিয়া প্রধানমন্ত্রীর সমালোচনা করে! ভীতু কাপুরুষের মত মুখে কুলুপ এটে থাকুক সবাই এইটা এদের প্রত্যাশা! এইসব বিবেচনা করে, একটা ব্যাপার মনে হইছে! এখন থেকে হাসিনারে গালি না দিয়া যারা মোদি, ট্রাম্প, পাকিস্তানরে নিয়া গালাগালি করবে, ট্রল করবে, আর যেইসব দালাল পলিথিন ব্যাগ মাথায় দিয়াই ডাক্তারদের ঝাপাইয়া পরতে আহবান জানায়, প্রধানমন্ত্রীর সমালোচনা দেখলে বীরপুঙ্গবের মতন খাড়াইয়া যায় এবং যেইসব দালালরা এইসব গার্বেজ লেখাপত্র লাইক শেয়ার মারে-- তাদেরকে হাসিনার পায়ের সাথে পার্মানেন্টলি বাইন্ধা রাখার আহবান জানাই, যাতে তারা কন্টিনিউয়াসলি সেইখানে চুম্মা খাইতে পারে। 
অযথা ভয় পাবেন না, ভয় ছড়াবেন না! সরকারি মৃত্যুর সংখ্যা বাড়ার সাথে সাথে অনেককে বেশ দুশ্চিন্তা করতে দেখছি (এই দুশ্চিন্তাটা স্বাভাবিক)। আশেপাশের পরিচিতজনের মাঝেও 'মৃত্যু' সংক্রান্ত পোস্ট দিতে দেখলাম! চারপাশের অনেককেই দেখছি- "যদি মরে যাই ..." টাইপের স্ট্যাটাস দিচ্ছেন। এগুলোর মধ্যে কিছু আছে মাফ-টাফ চেয়ে নেওয়া পোস্ট, কিছু ইশ্বরের কাছে প্রার্থণামূলক; আবার অনেকগুলোই বেশ ইন্সপায়ারিংঃ মানে, মৃত্যুর ভয় পাচ্ছেন, কিন্তু তারপরেও দায়িত্ব নিয়ে নেমে পড়ছেন, বলছেন মরণ তো অমোঘ পরিণতি- ভয়ের কি আছে। এরকম ধরণের। আবার একটা ভাইরাল পোস্টে বলা হচ্ছেঃ যদি বেঁচে যাই, তাহলে বাঁচানোর লড়াইটা মসজিদ, মন্দির করবে না, সেইটা নাকি বিজ্ঞানই করবে (তুলনাটা অবশ্য ক্লিয়ার হয় নাই)। লড়াইটা কে করবে সেইটা নিয়া মাথা ঘামাচ্ছি না, কিন্তু এই যে "যদি বেঁচে যাই বা যাও" বা "যদি মৃত্যুভয় কেটে যায়" টাইপের পোস্টগুলো নিয়ে কথা আছে। যারা এরকম পোস্ট দিচ্ছেন, যারা এসব বলছেন, তাদের মধ্যে একটা বড় অংশই বয়সে তরুণ, অনেকেরই ডায়াবেটিস, হার্টের অসুখ, শ্বাসতন্ত্রের অসুখ, ক্যান্সার- এইসবও নাই, তাদের নিয়ে কথা আছে। প্রথম কথা হচ্ছে, এরকম প্যানিক অনেক ক্ষতিকর। এমনকি হালকা ছলেও "যদি মরে যাই"- টাইপ পোস্ট আরেকজনের মধ্যে অকারণ ভীতি বাড়িয়ে তুলতে পারে। যারা বয়সে তরুণ (২০-৪০, ৪৫ এমনকি ৫০ বছর বয়সী) এবং শারীরিকভাবে সুস্থ-সবল (ফেসবুকসহ সামাজিক যোগাযোগ মাধ্যম ব্যবহারকারীদের সিংহভাগই তরুন-যুবক); তাদের নিজেদের জন্যে ভয়টা কি খুব বেশি? হ্যাঁ, তাদের বয়স্ক ও নানারকম অসুস্থতা ও জটিলতায় ভোগা বাবা-মা, আত্মীয় স্বজন, বন্ধু বান্ধব, পাড়া প্রতিবেশী, দেশের সাধারণ মানুষের জন্যে অবশ্যই দুশ্চিন্তা করতেই পারেন; করা দরকারও- কেননা এই দুশ্চিন্তাটুকু না করলে নিজেদের কিছু না হলেও, অন্যের মৃত্যুর কারণ হয়ে দাঁড়াতে পারেন। কিন্তু, যারা তরুণ ও সুস্থ, তাদের কি এরকম মরার ভয় পাওয়া এবং ভয় ছড়ানোর কোন দরকার আছে? সমস্ত ডাটা ও গ্রাফেই দেখা যাচ্ছে এযাবৎ এই করোনাভাইরাস তরুণ ও সুস্থ-সবল মানুষদের বেশি মারতে সক্ষম হয় নাই। এখানে তিনটি গ্রাফ দিয়েছি, একটু ভালো করে দেখুন! * ০-৯ বছর বয়সীদের মধ্যে মৃত্যুহার ০% * ১০-১৯ বছর বয়সীদের মধ্যে সাউথ কোরিয়া, ইতালি, স্পেনে মৃত্যুর হার ০%, চীনে ০.২% *২০-২৯ বছর বয়সীদের মাঝে সাউথ কোরিয়া ও ইতালিতে প্রায় ০%, চীনে ও স্পেনে ০.২% * ৩০-৩৯ বছর বয়সীদের মাঝে সাউথ কোরিয়ায় ও স্পেনে ০.১%, চীনে ০.২%, ইতালিতে ০.৩% * ৪০-৪৯ বছর বয়সীদের মাঝে সাউথ কোরিয়ায় ০.১%, স্পেনে ০.৩% আর ইতালি ও চীনে ০.৪%। এরপরে আস্তে আস্তে মৃত্যুহারটি বেশি, ৫০-৬০ এও এটা ১% আশেপাশে, আর ৮০+ এর মাঝে মৃত্যুহার সবচাইতে বেশি। বাংলাদেশের লোকজন যেহেতু অনেক দ্রুত বুড়ো হয়ে যায়, ধরলাম ঐসব দেশের ৮০+ মানে এখানকার ৬০ বছর। সে হিসেবে ৫০-৬০ এও কিছুটা মৃত্যুহার বেশি হতে পারে। কিন্তু, ২০-৪০ বছর বয়সী যারা আছেন, তাদের নিজেদের জন্যে অযথা ভয় পাওয়ার খুব বেশি দরকার আছে কি? হ্যাঁ, এই বয়সের যাদের হার্টের, কিডনির, ফুসফুসের অসুখ আছে- যাদের ডায়াবেটিস আছে, হাই প্রেশার আছে, তাদের কথা ভিন্ন। স্পেনে ২১ বছর বয়সী যে ফুটবল কোচ মারা গিয়েছিলো, তার আসলে ক্যান্সার ছিল, যা আগে ধরা পড়েনি। ইতালিতে প্রথম যে ৩০ বছরের কম বয়সী নারী মারা গেলো, সেই করোনার বিরুদ্ধে যুদ্ধ করা সাহসী ডাক্তারের ছিল এজমার সমস্যা। কিন্তু সাধারণভাবে যারা সুস্থ সবল, তাদের মৃতুভয়ের তেমন কারণ নেই! চীনের ওভারল মৃত্যুর হার ২.৫% (১১ ফেব্রুয়ারি পর্যন্ত ডাটা অনুযায়ী, কিন্তু - * কার্ডিওভাস্কুলার এর রোগীদের ক্ষেত্রে এই হার ১০.৫% * ডায়াবেটিসের ক্ষেত্রে এই হার ৭.৩% * ক্রনিক রেস্পিরেটরি ডিজিজের ক্ষেত্রে এই হার ৬.৩% * হাইপার টেনশনের রোগীদের ক্ষেত্রে এই হার ৬% * ক্যান্সারের রোগীদের ক্ষেত্রে এই হার ৫.৬% অন্যদিকে যাদের এইসব ক্রনিক কোন অসুখ বিসুখের কোন ইতিহাস নাই, তাদের ক্ষেত্রে এই মৃত্যুহার মাত্র ০.৯%। বস্তুত, এই যে মৃত্যু হার, সেটি হচ্ছে ডেথ পার ১০০ রিপোর্টেড কেইস। কিন্তু বাস্তবে কেইসগুলো রিপোর্টেড হচ্ছে তখনই যারা কিছুটা হলেও অসুস্থ, মানে যাদের কিছু লক্ষণ দেখা দিয়েছে। তৃতীয় গ্রাফে দেখা যাচ্ছে, চীনের রিপোর্টেড কেইসগুলোর মধ্যে ৮০.৯%-ই মাইল্ড লক্ষণ, তাদের কোন রকম চিকিৎসার প্রয়োজন হয়নি, কেবল বাসায় থাকতে হয়েছে, ১৩.৮% এর সিরিয়াস- তাদের হাসপাতালে যেতে হয়েছে, আর মাত্র ৪.৭% ক্রিটিকাল, মানে লাইফ সাপোর্ট দরকার পড়েছে। এসবই রিপোর্টেড কেইসের জন্যে প্রযোজ্য। এর বাইরেও একটা বড় সংখ্যায় লোকজন আছে, যাদেরকে এই ভাইরাস আক্রমণ করলেও, তাদের মধ্যে কোনরকম লক্ষণই দেখা দেয়নি- এটা মূলত তরুণ ও সুস্থ সবলদের মাঝে বেশি ঘটছে। সেই সংখ্যাটা গোনায় নিলে মৃত্যুহার অনেক কমে যাবে! যেটা আমরা সাউথ কোরিয়া আর জার্মানির ক্ষেত্রে দেখছি। দুটো দেশই ভাইরাস স্প্রেডিং এর প্রথম পর্যায় থেকেই ব্যাপক টেস্টিং এর মাধ্যমে মাইল্ড লক্ষণ দেখা দেওয়া বা এমনকি কোন লক্ষণ দেখা না দেওয়া আক্রান্তও শনাক্ত করতে পেরেছে বিধায় তাদের মৃত্যুহার অনেক কম, ওভারল মৃত্যুহার যথাক্রমে ১.৩% ও ১.৭%। ২০-৫০ বছর বয়সী + উল্লেখিত ৫ অসুখের ইতিহাস নাই- এরকম ক্ষেত্রে মৃত্যুহার প্রায় শুন্যের কাছাকাছি হওয়ার কথা। আইসল্যাণ্ডে শনাক্তকৃত আক্রান্তদের মাঝে ৫০%-ই কোন লক্ষণ না দেখানো। এতে করে, সেখানে ওভারল মৃত্যুহারই মাত্র ০.৩%, তাহলে তরুণ + সুস্থদের ক্ষেত্রে মৃত্যুহার প্রায় শুন্যই হওয়ার কথা! অর্থাৎ, ২০-৪০ বছরের যারা আছেন, তারা যদি সুস্থ সবল হয়ে থাকেন, তাদের কোভিড-১৯ - এ মৃত্যুর সম্ভাবনা একেবারে কম। তাদের ক্ষেত্রে একমাত্র ভয় হচ্ছে, তারা কোভিড-১৯ আক্রান্তের পরেও হয়তো দেখা যাবে, কোনরকম লক্ষণই তারা শো করছে না, বা খুব সামান্য লক্ষণ দেখা যাবে, যেগুলোকে মনে হবে সিজনাল সর্দি জ্বর। ফলে, তারা সহজেই ঘুরে ফিরে মিলে মিশে পাশের বয়স্ক ও অসুস্থ কাউকে আক্রান্ত করে ফেলতে পারেন, এবং মৃত্যুর কারণ হয়ে যেতে পারেন। বাংলাদেশে একটা নিউজ দেখলাম, ইতালিফেরত এক লোকের বৃদ্ধ পিতা করোনায় আক্রান্ত হয়ে মারা যাওয়ার পরেও তিনি বলছেন- দুই মাস হলো এসেছেন, একদিনের জন্যেও তিনি এতটুকু অসুস্থ হন নাই! এটা বিপজ্জনক। করোনাভাইরাস নিজেদের জন্যে বিপজ্জনক না হলেও, তাদের আশেপাশের বয়স্ক ও অসুস্থ মানুষদের মৃত্যুর কারণ হয়ে উঠতে পারে এরকম সুস্থ সবল ও তরুণ-যুবকরা। সেজন্যে, দরকার বিশেষ সচেতনতা, কিন্তু মৃত্যু ভয়ে কান্দাকাটি করার কোন দরকার তো নাই তাদের! মনে রাখতে হবে, এরকম সংকটের মুহুর্তে, এরকম তরুণ ও সুস্থ সবল মানুষদেরই আজ এই সমাজে সবচাইতে বেশি দরকার। তাদের উপরই আজকে এই সংকট মোকাবেলার সবকিছ নির্ভর করছে! একটা সমাজে ১০০% মানুষকে ঘরের মধ্যে ঢুকিয়ে দেয়া সম্ভব না। মানুষকে খেতে হয়, পরতে হয়। তার জন্যে উৎপাদন করতে হয়। মহামারীর সময়ে চিকিৎসা ব্যবস্থাটা গুরুত্বপূর্ণ, অসুস্থদের ব্যাপকভাবে চিকিৎসা দিতে হয়ে। কাজ হারানো নিম্নবিত্তদের কাছে খাবার পৌঁছাতে হয়। এসব দায়িত্ব নিতে সবার আগে কারা এগিয়ে আসবেন? সেই তরুণ-যুবক সুস্থ-সবল ব্যক্তিদেরই ভয়ডর পেছনে ফেলে দায়িত্বটা নিয়ে নিতে হবে! ফলে, অযথা ভয় পাবেন না, ভয় ছড়াবেনও না!
আজ আরো ৫ জন মারা গেলেন। নতুন ৪১ জনকে শনাক্ত করা হয়েছে। এই ৪১ জনকে শনাক্ত করতে পারার মূল কারণ টেস্টের সংখ্যা বাড়ানো হয়েছে। গত ২৪ ঘন্টায় টেস্ট হয়েছে ৬৭৯। এটা একদিনে এখন পর্যন্ত সর্বোচ্চ টেস্ট, কিন্তু এটাও যথেষ্ট নয়। দুদিন আগের একটা রিপোর্টে পড়েছিলাম, ঢাকা ও ঢাকার বাইরের সবগুলো ল্যাব মিলে কমপক্ষে দিনে হাজার টেস্ট করা সম্ভব। তার মানে এই তিনদিনে ৩ হাজারের বেশি টেস্ট করার সামর্থ্য ছিল, অথচ টেস্ট করা হয়েছে ১৫১৪। অর্থাৎ সামর্থ্যের মাত্র অর্ধেক! একটা ব্যাপার অন্তত পরিস্কার যে, যত বেশি টেস্ট হবে, তত বেশি আক্রান্তের সংখ্যা মিলবে, মৃতের সংখ্যাটাও বাড়তে থাকবে। এ কারণেই কি এখনো টেস্টের সংখ্যা বাড়াতে এত অনীহা? আরেকটা তথ্য জানা খুব দরকার। সংবাদ সম্মেলনে থাকা কোন সাংবাদিক কি প্রশ্ন করতে পারেন? যেই মৃতদের ব্যাপারে ওনারা জানাচ্ছেন, তাদের কতজনের জীবিত অবস্থায় নমুনা সংগ্রহ করা হয়েছে, আর কতজনের মৃত্যুর পরে নমুনা সংগ্রহ করা হয়েছে। মিডিয়ায় আসা বেসরকারি মৃত্যুগুলোর একটা বড় ক্ষেত্রেই দেখা যাচ্ছে, হাসপাতাল, চিকিৎসক পর্যন্ত পৌঁছানোর আগেই মৃত্যু ঘটেছে, তারপরে মরদেহ থেকে নমুনা সংগ্রহ করে পাঠানো হচ্ছে। আবার বেশ কিছু ক্ষেত্রে হাসপাতালে বা স্বাস্থ্য কমপ্লেক্সে আইসোলেশন ওয়ার্ডে ভর্তি করা হলেও নামকাওয়াস্তে চিকিৎসা হয়েছে। অনেক হাসপাতালের আইসোলেশন ওয়ার্ডটা অনেক ক্ষেত্রেই হয়ে দাঁড়িয়েছে, কেবল অসুস্থকে বাইরের দুনিয়া, এমনকি চিকিৎসা ব্যবস্থা থেকেও আইসোলেটেড রাখার ওয়ার্ড! সবমিলিয়েই বাংলাদেশে এরকম উঁচু মৃত্যুহার! আমি বিশ্বাস করি, যে ১৮ বা সংশোধিত ১৭ জন সরকারি (এবং ৯৭ জন বেসরকারি) মৃত্যু ঘটেছে, তাদের অন্তত ৭০-৮০% কেই বাঁচানো সম্ভব হতো, যদি যথাযথ চিকিৎসা পেতেন তারা। আর, এ ব্যাপারটাই আসলে মানতে খুব কষ্ট হচ্ছে ... 
১/ মিরপুরের টোলারবাগে গত ২১ মার্চ তারিখে যে লোকটি মারা গিয়েছিলেন, তার মৃত্যু সরকারি হিসাব মোতাবেক ২য় মৃত্যু। সেই লোকের কোন বিদেশ ভ্রমণের ইতিহাস ছিল না, বিদেশফেরত কারোর সংস্পর্শে আসার ইতিহাস ছিল না। আইইডিসিআর এর হটলাইনে কল করার পরে টেস্ট করতে অস্বীকৃতি জানিয়ে বলেছিলো, এটা সাধারণ জ্বর ও শ্বাসকষ্ট। পরে, সরকারের উপরের মহলে ধরাধরিতে টেস্ট করতে রাজি হয় এবং টেস্টে করোনা পজিটিভ আসে! অবসরপ্রাপ্ত সেই লোক বেশিরভাগ সময়ে বাসাতে থাকতেন, কেবল এলাকার মসজিদে নামাজ পড়ার সময়টুকু বাদে। ২/ দেশে যে কমিউনিটি স্প্রেডিং পুরাদস্তুর শুরু হয়ে গিয়েছে, আমাদের আইইডিসিআর তখনও বুঝতে পারেনি। এরপরেও টেস্ট চলছে ঢিমেতালে, অসংখ্য করোনা লক্ষণ দেখানো রোগী টেস্ট ছাড়াই মারা গিয়েছেন। চিকিৎসকেরা বলছে করোনা, আইইডিসিআর টেস্ট না করেই- কেবল ইতিহাস শুনেই বলছে করোনা না! রোগীরা এক জায়গা থেকে আরেক জায়গায় দৌড়াতে দৌড়াতেই মারা যাচ্ছেন! কি এক ভয়ংকর পরিস্থিতি! ৩/ টোলারবাগে সেই ব্যক্তির পাশের বাড়িতে আরেকজন মারা গিয়েছিলেন, ঠিক পরেরদিন। তারও জ্বর, কাশি ও শ্বাসকষ্টের লক্ষণ ছিল, এবং তারও কোনরকম বিদেশ ভ্রমণ ও বিদেশফেরত কারোর সংস্পর্শে আসার ইতিহাস ছিল না। তিনি যেদিন মারা যান, সেদিন সকালেই নমুনা সংগ্রহ করে নিয়ে গিয়েছিল আইইডিসিআর। সেই নমুনা পরীক্ষার ফল পরে কোন পত্রিকায় আসেনি। সরকারি যে মৃত্যুগুলোর আপডেট দেয়া হয়, সেগুলোতে (২৩ মার্চ ও ২৫ মার্চে দুটি সরকারি মৃত্যু ঘটে, সেগুলোর বর্ণনায় যতটুকু এসেছে, তাতে মেলে না) এই মৃত্যুটি স্থান পায়নি, সে হিসেবে ধরে নিচ্ছি- এনার টেস্ট নেগেটিভ এসেছিলো। সাধারণ জ্বর কাশি থেকে (আগেরদিন কুর্মিটোলায় ডাক্তার দেখিয়ে বাসাতেও এসেছিলেন), হঠাৎ করেই শ্বাসকষ্টে একেবারে অচেতন হয়ে যাওয়া, তারপরে এম্বুলেন্স ডেকে হাসপাতাল যেতে যেতে রাস্তাতেই মারা গিয়েছেন। করোনায় মারা যাওয়া এবং করোনায় লাইফ সাপোর্ট নিয়ে মৃত্যুর হাত থেকে ফিরে আসা যতগুলো অভিজ্ঞতা পড়েছি, তাতে এই মৃত্যুর ধরণের সাথে ব্যাপক মিল পাই বলেই, এই টেস্ট নেগেটিভের ব্যাপারে সন্দেহ পোষণ করি (করোনাটেস্টে ফলস নেগেটিভের হার অনেক বেশি)। ৩/ শরিয়তপুরের ৯০ বছর বয়সী আরেক বৃদ্ধ মিরপুর-১৩ নাম্বারে বড় মেয়ের বাড়িতে বেড়াতে এসে করোনায় আক্রান্ত হয়ে মারা গিয়েছেন। তিনি নাকি মতিঝিলে দেওয়ানবাগী পীরের ওরশেও গিয়েছিলেন, যেখানে ২০ হাজার জমায়েত ছিল। তিনি সেখান থেকে ভাইরাস গ্রহণ করলেন, না প্রদান করেছিলেন, তা অবশ্য জানা যায়নি! ৪/ মিরপুর এখন বাংলাদেশের একটি রেড জোন হিসেবে পরিগণিত! সেই টোলারবাগ থেকেই আরো অনেকগুলো আক্রান্ত শনাক্ত হয়েছে (অশনাক্ত আক্রান্তের সংখ্যা আরো বেশি)। অথচ, মাদারীপুর বা বিভিন্ন জায়গার মত এখানে কোন বিদেশফেরত কাউকে ট্রেস করা যায়নি। ধারণা করা হচ্ছে, টোলারবাগ মসজিদ থেকেই ভাইরাস ছড়িয়েছে। আজকে একটা খবর মিডিয়াতে ছড়িয়েছে, টোলারবাগ মসজিদের ইমাম করোনায় মারা গিয়েছেন (কোন মিডিয়ায় অবশ্য এ খবরটা এখনো পাইলাম না)। তবে, মসজিদ - তাবলীগি জমায়েত, এগুলো থেকেই ভারতে, মালয়েশিয়ায় ব্যাপকভাবে ভাইরাস ছড়িয়েছে, ছড়াচ্ছে- এমন খবর এসেছে। দঃ কোরিয়াতে এত ছড়িয়েছে একটা চার্চ থেকে। ৫/ শেষ তিনদিনে মৃতের ও আক্রান্তের সংখ্যা এত বাড়ার কারণ কি? আমার মতে, অন্যকোন কারণ নেই - একমাত্র কারণ হচ্ছে টেস্টের সংখ্যা বৃদ্ধি। গত তিন-চারদিনে টেস্টের সংখ্যা অনেক বেড়েছে, চারদিনে ১৬০০ এর মত টেস্ট হয়েছে, যেখানে তার আগ পর্যন্ত মোট টেস্টই হয়েছিলো সাকুল্যে ১৭০০ এর মত। মৃতের সংখ্যা বাড়ার আরেকটি কারণ হচ্ছে, গত এক সপ্তাহ ধরে সারাদেশে করোনার লক্ষণে যতগুলো মৃত্যুর ঘটনা ঘটেছে, প্রায় সবগুলোর ক্ষেত্রেই মৃতদেহ থেকে নমুনা সংগ্রহ করে টেস্ট করা হচ্ছে। গত কয়েকদিনে অন্তত দুজনের খবর এসেছে, যাদের মৃতদেহ থেকে সংগৃহীত নমুনা টেস্ট পজিটিভ এসেছে! ৬/ মৃতদেহ থেকে নমুনা নিয়ে টেস্টের ক্ষেত্রে ফলস নেগেটিভ হওয়ার সম্ভাবনা এমনিতেই অনেক বেশি। তার উপরে, দেশের বিভিন্ন অঞ্চলে মৃত্যুর খবর পাওয়ার পরে জেলা সদর থেকে প্রশাসন- সিভিল সার্জন টিম নিয়ে হাজির হওয়া, সঠিকভাবে নমুনা সংগ্রহ করা, এই গরম আবহাওয়ার মধ্যে সঠিক উপায়ে সংরক্ষণ ও পরিবহন করা- এগুলো বিবেচনায় নিলে ফলস নেগেটিভ হওয়ার সম্ভাবনা আরো অনেক বেড়ে যায়। এমন খবরও চোখে এসেছে, আগের দিন বিকালে মৃত্যু হয়েছে, নমুনা সংগ্রহ করা হয়েছে পরদিন সকালে। কিছুক্ষেত্রে দেখা গিয়েছে, উপজেলা স্বাস্থ্য কমপ্লেক্স থেকে রাতে নমুনা সংগ্রহ করে সেখানে উপজেলাতেই রাখা হয়েছে, তারপর পরদিন জেলা সিভিল সার্জন অফিসে পাঠানো হয়েছে, সেখানে থেকে ঢাকা বা নিকটবর্তী পরীক্ষা সেন্টারে পাঠানো হয়েছে! অথচ, গাইডলাইন অনুযায়ী মৃতের শরীর থেকে যত দ্রুত সম্ভব নমুনা সংগ্রহের কথা। গাইডলাইন অনুযায়ী, ৭২ ঘন্টার আগে পরীক্ষার ক্ষেত্রে ২-৮ ডিগ্রীতে নমুনা সংরক্ষণের কথা, ৭২ ঘন্টার পরে পরীক্ষণের ক্ষেত্রে মাইনাস ৭২ ডিগ্রীতে সংরক্ষণের কথা! ৭/ মার্চের ১১ তারিখ থেকে আজ ৬ এপ্রিল পর্যন্ত করোনার লক্ষণ নিয়ে কমপক্ষে ৮৯ টি মৃত্যুর ঘটনা আমরা বিভিন্ন মিডিয়া থেকে সংকলিত করেছি, এর বাইরেও আরো অনেকগুলো ঘটনা থাকতে পারে যা মিডিয়াতে আসেনি, বা আসলেও আমাদের চোখের আড়ালে থেকে গিয়েছে। সংকলিত ঘটনাগুলোর বেশিরভাগেরই মৃত্যুর আগে পরে কোনরকম টেস্ট করা হয়নি বা যায়নি। আবার যেগুলোর মৃত্যুর পরে নমুনা সংগ্রহ করে টেস্ট করা হয়েছে, সেগুলোর ফলস নেগেটিভ হওয়ার সম্ভাবনা অনেক বেশি। ফলে, সরকারি ভাষ্যে যে কটি মৃত্যু আমরা দেখছি (১২ কিংবা ১৩), করোনায় আসল মৃত্যু তার চাইতে আরো অনেক বেশি হওয়ার সম্ভাবনাই বেশি। স্বাভাবিকভাবেই, প্রকৃত আক্রান্তের সংখ্যা মাত্র ১২৩ হওয়ার কোন কারণই নেই। যুক্ত্ররাষ্ট্রে যে প্রতিদিন ২৫-৩৫ হাজার করে নতুন আক্রান্ত পাওয়া যাচ্ছে, তার বড় কারণ তারা প্রতিদিন এক-দেড়লাখ করে টেস্ট করছে। সেখানেও দিনে ১০০ করে টেস্ট করলে ৫-১০ জন করে আক্রান্ত মিলতো, সেটা বেড়ে ৪০০-৫০০ করলে ৯-১৮-৩৫ জন আক্রান্তই মিলতো! ৮/ নারায়নগঞ্জের রসুলবাগের যে নারী করোনায় মারা গিয়েছিলেন, তার ঘটনাটি খুব গুরুত্বপূর্ণ। এই নারী দীর্ঘদিন নানারকম রোগে ভুগছিলেন। মৃত্যুর মাত্র একদিন আগে শ্বাসকষ্ট শুরু হয়। রাতে ঢাকা মেডিকেলে ভর্তি করার সময়ে কাশি শুনে ভর্তি না করে কুর্মিটোলায় রেফার করা হয়। রোগীকে প্রথমে বাড়িতে ফিরিয়ে নেয়া হয়, এরপরে পরদিন অবস্থা আরো খারাপ হওয়া শুরু করলে কুর্মিটোলায় নেয়া হয়, সেখানে করোনা হয়েছে কি হয়নি, এসব টানা পোড়েন চলে, অনেক চেস্টা চরিত্র করে একটা বেড মিলে, কিন্তু কোন ডাক্তার, নার্সের সেবা মেলে না। শ্বাসকষ্টের নিরাময়ে কোনরকমে একটা অক্সিজেন সিলিণ্ডার মেলে, কোনরকম মাস্ক ছাড়া - ফলে পাইপ থেকেই অক্সিজেন দেয়ার চেস্টা চলে এবং এক পর্যায়েই মারা যান। শেষ দিকে নাক থেকে রক্তও উঠেছিল। এত দ্রুত সময়ে মৃত্যু, নাকে দিয়ে রক্ত ওঠা- এসব দেখে প্রাথমিকভাবে জানানো হয় করোনায় মৃত্যু নয়। ডেথ সার্টিফিকেটে লিখে দেয়া হয়েছে - স্ট্রোকে মৃত্যু। এই যে শেষ এক সপ্তাহে টেস্ট করার সুযোগ বাড়ায়, এই নারীর নমুনাও সংগ্রহ করে পরীক্ষা করতে পাঠিয়ে দেয়া হয়। মৃত্যুর ৩ দিন পরে (এতদিন কেন লাগলো, সেটিও এক প্রশ্ন) জানা গেল টেস্ট পজিটিভ। তিনদিন পরে এসে লকডাউন শুরু হয়। ৯/ এই মৃত্যু ঘটনাটির গুরুত্ব অনেক এই কারণে। আমাদের সংকলিত অন্যান্য মৃত্যু ঘটনাগুলোর বিবরণ যদি পড়ি, তাহলে অসংখ্য ব্যাপারে মিল পাওয়া যাবে। জ্বর, সর্দি, কাশি কোনকোন ক্ষেত্রে ৫ দিন, ৭ দিন, ১০ দিন আগে থেকে শুরু হতে পারে, কিংবা নাও পারে, কিন্তু মাত্র এক দুই দিন আগে থেকে হঠাৎ করে এমনই শ্বাসকষ্ট শুরু হয় যে, তাতে চিকিৎসকেরা কিছু করার আগে, এমনকি চিকিৎসক পর্যন্ত পৌঁছানোর আগেই মৃত্যু ঘটে যাচ্ছে! মৃত্যুর এরকম আকস্মিকতায় বেশিরভাগ ক্ষেত্রেই বলে দেয়া হচ্ছে, স্ট্রোক বা হার্টের সমস্যা! ঢাকাতেও বেশ কটি ঘটনা আছে, যেখানে সোহরাওয়ার্দী থেকে চিকিৎসক হৃদরোগ ইনস্টিটিউটে পাঠিয়েছে, সেখান থেকে আবার কুয়েত মৈত্রী বা কুর্মিটোলায় পাঠানো হয়েছে (এরকম পিং পং এই রোগীর জীবনের ৭০%- থেকে ১০০% শেষ)! একটা বড় অংশের ক্ষেত্রেই পূর্বতন অসুস্থতা ছিল। কয়েকজনের যক্ষা, অনেকেরই এজমা সহ পূর্বতন শ্বাসকষ্টের সমস্যা ছিল। এসব ক্ষেত্রেই আসলে বলে দেয়া হয়েছে, করোনায় আক্রান্ত ছিল না- রোগী আগে থেকে যক্ষায় বা শ্বাসকষ্টে বা হার্টের সমস্যায় বা কিডনির সমস্যায় ভুগছিলো। বেশ কিছু ঘটনা আছে, এমনকি আইইডিসিআরের সাথে যোগাযোগের পরেও বলে দিয়েছে, টেস্টের দরকার নাই, করোনা নয়। নারায়নগঞ্জের ঐ নারী আর সপ্তাহ খানেক আগে নারায়নগঞ্জেই মারা গেলে নিশ্চিতভাবেই টেস্ট করা হতো না। ঐ মৃত্যুটিও স্ট্রোকে মৃত্যু হিসেবেই লিপিবদ্ধ থাকতো! ১০/ সমস্ত গাইড লাইনেই বলা হয়েছে- ফুসফুসের, কিডনির, সহ বিভিন্ন রোগের অসুস্থ যারা তাদের ক্ষেত্রে করোনায় মৃত্যুর হার বেশি; চীনের ক্ষেত্রেও গড় মৃত্যু হার ৪.২% হলেও, কোন রকম পূর্ব ক্রনিক অসুস্থতার রেকর্ড নেই- এমন মানুষের মাঝে মৃত্যুর হার মাত্র ০.৯%। কার্ডিওভাসকুলার ডিজিজের ইতিহাস আছে এমন যারা তাদের মাঝে মৃত্যুহার ১০.৫%। ডায়াবেটিসের রোগীদের মধ্যে মৃত্যুহার ৭.৩%, ক্রনিক রেস্পিরেটরি ডিজিজ (যক্ষা, এজমা ইত্যাদি) যাদের তাদের মাঝে মৃত্যুহার ৬.৩%, হাইপারটেনশনের ক্ষেত্রে ৬%, ক্যানসারের ক্ষেত্রে ৫.৬%। অথচ, আশ্চর্যজনকভাবেই আমাদের এখানে পূর্বতন রোগের ইতিহাস দেখেই বলে দেয়া হচ্ছে- এগুলো করোনা নয়। আর, তার চাইতেও অবাক বিষয় হচ্ছে, স্ট্রোক বলে দেয়া। কোভিড-১৯ এর যাবতীয় মৃত্যুই হচ্ছে হঠাৎ করেই শ্বাসকষ্টে একেবারে অচেতন অবস্থায় চলে যাওয়া, তাৎক্ষনিকভাবে লাইফ সাপোর্টে দিতে না পারলে, ভেন্টিলেটরের মাধ্যমে কৃত্রিম শ্বাস নেয়ার ব্যবস্থা করতে না পারলে নিমিষেই মৃত্যু ঘটে যায়। এটা তো একেবারে একদম সাধারণ জ্ঞান। খোদ ট্রাম্পও ৩১ মার্চের প্রেস ব্রিফিং বলেছে, গতকাল শক্ত সবল যে বন্ধুকে হাসপাতালে ভর্তি করে এলাম, পরদিন কল দিয়ে শুনি সে একদম কোমায়, লাইফ সাপোর্টে! অথচ, বিভিন্ন ক্ষেত্রে আমাদের চিকিৎসকেরা নাকি এরকম তাৎক্ষণিক মৃত্যু দেখে অবাক হয়ে যাচ্ছেন। দুদিন ধরে জ্বর ও শ্বাসকষ্টে ভুগে এ হাসপাতাল ও হাসপাতাল করার ইতিহাস থাকার পরেও সদর হাসপাতালের জরুরী বিভাগ থেকে আইসোলেশন ওয়ার্ডে নিয়ে যেতে যেতে কিভাবে মরতে পারে, এই প্রশ্ন থেকে বলে দেয়া হচ্ছে নিশ্চিতভাবেই স্ট্রোক করেছে! নাহলে মাত্র ১৫ মিনিটে মরে কিভাবে! ১১/ এসব কারণেই করোনার লক্ষণে বেসরকারি মৃত্যুর তালিকাটাও জরুরী। আমরা বলছি না, এগুলোর সবই নিশ্চিতভাবেই কোভিড-১৯ এ আক্রান্ত ছিল। আমরা বলছি, তাদের মৃত্যুর কারণ অজানা, কেননা টেস্ট করা হয়নি বা যথাসময় ও যথাযথভাবে টেস্ট করা হয়নি। হতে পারে এই ৮৯ জনের একজনও কোভিড-১৯ এ মারা যায়নি, হতে পারে তাদের সকলেই কোভিড-১৯ এ আক্রান্ত ছিল। কিংবা তাদের মাঝে একটা অংশ কোভিড-১৯ এ আক্রান্ত ছিল। মৃতদেহ থেকে নমুনা সংগ্রহ অব্যাহত থাকুক, তবে চেস্টা করা উচিৎ মারা যাওয়ার আগে লক্ষণ দেখা দেওয়া রোগীদের যাতে নমুনা নেয়া যায়। লক্ষণ দেখা দেওয়া কারোর একবার টেস্টে নেগেটিভ এলেই ভাইরাসমুক্ত ঘোষণা না দিয়ে পুনঃ টেস্টের ব্যবস্থা করা উচিৎ! অথচ, এরকম উদ্যোগ এখনো চোখে আসেনি, যদিও বগুড়ার একজনের ক্ষেত্রে প্রথমবার পজিটিভ আসার পরেও নিশ্চিত হতে নাকি দ্বিতীয়বার টেস্ট করা হয়েছে (আসলে একবার পজিটিভ ধরা পড়লেই এনাফ, ভাইরাস না থাকলে পিসিআর টেস্টে ভাইরাস ধরা পড়ার কোন সম্ভাবনাই নাই) ! ১২/ সরকারের গুজব বিরোধী টাস্কফোর্সের কারণেই হোক, কিংবা অন্য কোন কারণে- গত কয়েকদিনে মিডিয়ায় এরকম মৃত্যুর ঘটনা কিছুটা কম পাচ্ছি। শুরুতে অনেকেই লিংক দিচ্ছিলেন, সেটিও কমে যাওয়াতে কিছু ঘটনা হয়তো আমাদের চোখের আড়ালে থেকে যাচ্ছে। কিন্তু, এ সমস্ত মৃত্যুকেও নজরদারি মাঝে না রাখলে, কেবল সরকারি ডাটার উপরে নির্ভর করে- বাংলাদেশের ভাইরাস স্প্রেডের প্রকৃত চিত্র অনুধাবন করা বেশ কঠিনই হবে। ফলে, সকলের সহযোগিতা কাম্য। করোনাভাইরাসের লক্ষণ নিয়ে যেকোন মৃত্যুর খবর পেলেই লিংকসহ আমাদের জানিয়ে এই নজরদারির কাজে আপনারাও যুক্ত থাকতে পারেন। (কোভিড-১৯ এর লক্ষণে বেসরকারি মৃত্যুতালিকাটির লিংক কমেন্টে দেয়া হলো)
করোনাভাইরাস বাংলাদেশে আসবে না। ‘বাংলাদেশ সোসাইটি অব মেডিসিন‘র মহাসচিব অধ্যাপক ডা.আহমেদুর কবীর শতভাগ নিশ্চিত ছিলেন! (সূত্রঃ আরটিভি টকশো, ১৭ ফেব্রুয়ারি)। এই গত সপ্তাহেও স্বাস্থ্য অধিদপ্তরের মহাপরিচালক অধ্যাপক ডা. আবুল কালাম আজাদ বলেছিলেন: "সর্বশেষ বৈজ্ঞানিক তথ্যের উপর ভিত্তি করে স্বাস্থ্য অধিদপ্তর মনে করে গরম আবহাওয়া ও আর্দ্রতার কারণে বাংলাদেশে কোভিড-১৯ রোগের প্রচন্ডতা দেখা দেবে না।" (সূত্রঃ প্রথম আলো, ৩০ মার্চ)। এসব তথাকথিত এক্সপার্টদের বুদ্ধি-পরামর্শেই বাংলাদেশ সরকার করোনা প্রস্তুতি নিয়েছিলো! সরকারের পাবলিক ফিগার মন্ত্রী-মিনিস্টাররাও মিডিয়ায় এসে বারেবারে বলে গেছে, "বাংলাদেশে কিছু হবে না", "বাংলাদেশের প্রস্তুতি খুব ভালো", "আমরা উন্নত দেশগুলোর চাইতে ভালো আছি", "করোনাভাইরাস সাধারণ সর্দি-জ্বরের মত", এভাবেই আমাদের দেশের মানুষকে প্রস্তুত করা হয়েছে! গতকালও আমাদের "মাননীয়" প্রধানমন্ত্রী ট্রাম্পকে কপি-পেস্ট করে জাতির সামনে এসে বড়াই করে বললেন, "করোনা পরিস্থিতি পুরা নিয়ন্ত্রণে আছে"! (মার্কিন প্রেসিডেন্টও ৩১ মার্চের আগ পর্যন্ত প্রায় ১৫-২০ বার বলেছিলোঃ পরিস্থিতি নিয়ন্ত্রণে, করোনাভাইরাস নিয়ন্ত্রণে)। সেদিন ইংলিশ এক টিভি চ্যানেলে এক টকশোতে এক এক্সপার্ট বললো, ইতালি, স্পেন, যুক্তরাষ্ট্র সব সরকারই প্রথমদিকে জনগণকে আতংকিত হতে মানা করেছে, উল্টাটা করলে পরিস্থিতি এমন নিয়ন্ত্রণের বাইরে যেত না"! কেননা, গোটা দুনিয়ার পরিস্থিতিই আসলে আতংকিত হওয়ার মত, লাখে লাখে মানুষ আক্রান্ত হচ্ছে, হাজারে হাজারে মানুষ মারা যাচ্ছে- এটা আতংকিত হওয়ার মতই বিষয়ই; আতংকিত হওয়ার জন্যে কোটিতে কোটিতে আক্রান্ত আর লাখে লাখে মানুষ মারা যাওয়া পর্যন্ত অপেক্ষা করার তো দরকার নাই। সেই এক্সপার্টের মতে, করোনা মোকাবেলায় সরকারের সফলতা পুরোপুরি নির্ভর করছে, সে জনগণকে একদম শুরুতেই কতটুকু আতংকিত করতে পারছে, আর কত আগে এবং শুরুর পর্যায়ে কত বেশি আক্রান্ত শনাক্ত করতে পারছে, তার উপরে! (পরে অবশ্য সে বলেছে, আতংকিত না হয়ে ভয় পাওয়া, সাবধান হতে বলাটা বেশি এপ্রোপিয়েট হতো, কিন্তু সরকারগুলোর মানুষকে আতংকিত না করার উপরে অধিক জোর দেয়ায় সে বিরক্ত)! আমাদের দেশে সরকার যেভাবে জন্মদিন পালন করেছে, আতশবাজি পুড়িয়েছে, ৮ মার্চে প্রথম আক্রান্ত পাওয়ার পরেও করোনা বিষয়ক সংবাদ সম্মেলন, ব্রিফিং এও এসে যেভাবে গাদাগাদি করে মন্ত্রীরা, আমলারা কথা বলেছে, সাংবাদিকরা যেভাবে গাদাগাদি করে ধাক্কাধাক্কি করে সংবাদ সংগ্রহ করেছে- এগুলোই পাবলিকের মধ্যে একরকম পারসেপশন তৈরি করে। সারাদেশের ওয়াজ মাহফিলগুলো চলতে দেয়া হয়েছে, হুজুররা এসে করোনাভাইরাসকে চ্যালেঞ্জ জানিয়ে বলেছে, মসজিদে নামাজ হবে; খোদ মন্ত্রীরা পর্যন্ত হুংকার ছুড়ে বলেছে, আমরা করোনার চাইতে শক্তিশালী; এইসবই আসলে পাবলিকের একরকম মাইন্ডসেট তৈরি করে দেয়! আর, আমাদের মিডিয়ার ভূমিকা সবচাইতে বাজে। দুনিয়ার আজেবাজে গবেষণা তারা ফলাও করে ছাপিয়ে মানুষকে মিথ্যা আশ্বাস দিয়েছে, জনগণের মাঝে একরকম আলগা ড্যামকেয়ার ভাব নিয়ে আসতে তাদের ভূমিকা বিশাল! গরম ও আর্দ্র আবহাওয়া নিয়ে গবেষণাপত্র দুটি আর বিসিজি নিয়ে গবেষণাপত্রটি খুবই দুর্বল ভিত্তির উপরে করা! কোন এক্সপেরিমেন্টাল এরেঞ্জমেন্ট নাই, কোন ক্লিনিকাল ট্রায়াল নাই- কেবল ঐ সময় পর্যন্ত প্রাপ্ত ডাটার উপরে ম্যাথমেটিকাল মডেল ভিত্তিক এইসব গবেষণাগুলোকে ঢালাও করে আমাদের মিডিয়াওয়ালারা ছাপিয়েছে। অথচ, আরো নানা ম্যাথমেটিকাল মডেলে যেসব প্রেডিকশন করা হয়েছে- যেগুলোতে বারেবারে সাবধান করে বলা হচ্ছে- মিলিয়ন মিলিয়ন মানুষ মারা পড়বে, সেগুলো প্রকাশ করা নিষেধ, কেননা সেগুলো নাকি আতংক ছড়াবে! সহজ হিসাব, বিশ্ব স্বাস্থ্য সংস্থার মহাপরিচালকও বলেছিলেনন, আল্টিমেটলি গোটা দুনিয়ার ৭০% করোনায় আক্রান্ত হবেই। ৭০% মানে প্রায় ৫০০ কোটি মানুষ। এই ৫০০ কোটির ২% যদি মারা যায়, মরবে ১০ কোটি। যেসব দেশ এই ৭০% আক্রান্ত হওয়াটা ২-৩ বছরে স্লো-ডাউন করতে পারবে, তারা মৃতুহার ১-২% এ সীমাবদ্ধ রাখতে পারবে, যারা পারবে না- সেখানে মৃত্যুহার ৫-১০% এমনকি তারও বেশি উঠতে পারে! খুব সোজা হিসাব! বাংলাদেশের ১০-১২ কোটি লোক আক্রান্ত হলে কতজনকে বাঁচাতে পারবে আমাদের এই চিকিৎসা ব্যবস্থা? এখন যে সরকারি হিসাব, সেই হারে মরলে মোট মরবে এক দেড় কোটি (বস্তুত এখানে আক্রান্তের সংখ্যা অনেক কম দেখানো হচ্ছে বিধায় মৃত্যু হারটা এত বেশি দেখাচ্ছে)! বেশ কিছু মডেলে প্রেডিক্ট করেছে, বাংলাদেশে মৃত্যু ২০ থেকে ৪০ লাখ পর্যন্ত হতে পারে। কিন্তু, এসব প্রকাশ করাটা নিষেধ, কেননা এগুলো গুজব ও আতংক! ঠিক আছে, আমাদের মানুষের হার্ট দুর্বল, তারা আতংকিত হলে হার্টফেল করেই মারা যেতে পারে, পাগলাটে আচরণ করা শুরু করে দেয়, ফলে আতংক ছড়াবেন না। খুবই ভালো কথা, কিন্তু মানুষকে মিথ্যা আশ্বাস দিয়ে মিনিমাম সাবধানতা থেকেও দূরে ঠেলে দেয়ার কি পরিণতি হতে পারে, সেটা কি কেউ ভেবে দেখবেন না? অনেক দায়িত্বশীল ব্যক্তিকেও এই সময়কালে এরকম মিথ্যা আশ্বাস ছড়াতে দেখেছি। "নিশ্চিতভাবেই আমরা উষ্ণ ও আর্দ্র আবহাওয়ার সুবিধা পাচ্ছি", "আমাদের জনসংখ্যার বয়সগত, আবহাওয়াগত, রোগপ্রতিরোধ ক্ষমতাগত, টিকাগত ঐতিহাসিক কিছু এডভানটেজ রয়েছে", "বাংলাদেশে ব্যাপক হারে অস্বাভাবিক মৃত্যুর কোন প্রবণতা নেই" - এগুলো হচ্ছে এইসময়ের চরমতম দায়িত্বহীন কথাবার্তা! অথচ, এগুলো সবচাইতে দায়িত্ববান, বিচক্ষণ মানুষের মুখ থেকেই বের হয়েছে। ফলে, সাধারণ মানুষের প্রস্তুতিটা কোন জায়গায় যাবে বলতে পারেন? সেদিন আমার প্রফেসররে কইলাম, গরমে কিছু হবে না শীর্ষক গবেষণা আমাদের মিডিয়ায় ফলাও করে ছাপা হইছে, ফলে মানুষজন খুব নিশ্চিন্ত আছে! প্রফেসর ঐ গবেষকদের উপরেই খুব ক্ষোভ দেখালেন। তার মতে, উষ্ণতা আর বিসিজির সাথে কোরিলেশন দেখানো গবেষণাগুলো মূলত মিডিয়া এটেনশন সিক করার জন্যেই চালানো হয়েছে! তার মতে, ভাইরাসের স্প্রেডের সাথে সিজনালিটির রিলেশন বাইর করতে হইলে তো কমছে কম এক বছরের ডাটা নেয়া দরকার ছিল। মাত্র এক মাসের ডাটা (চীনের প্রথম গবেষণায় তো এক মাসও না, তখনো সেখানে উইন্টার চলছিলো), দুই মাসের ডাটা দিয়ে কিভাবে এই মডেল দাঁড় করানো সম্ভব, পুরাই এবসার্ড ব্যাপার? তারউপর, একেক দেশে, একেক সিটিতে এখনো এই ভাইরাস স্প্রেডিং এর একেক স্তরে যখন থাকে, তখন তো সেটার সবকিছুইতো ডিফারেন্ট হবে। এর বাইরেও তো আরো অসংখ্য ক্রাইটেরিয়াও আছে। যোগাযোগ, দূরত্ব, দেশে দেশে নেয়া ব্যবস্থা, কালচার এরকম অনেক কিছু আছে, সেগুলো বাদ দেয়া যেকোন মডেলই তো কংক্রিট কোন সিদ্ধান্ত দিতে পারে না। যেমন, দুনিয়ার সবচাইতে বেশি টুরিস্ট যায় ফ্রান্সে, দুই নাম্বারে আছে স্পেন, তিনে যুক্তরাষ্ট্র, চারে চীন, পাঁচে ইতালি- এইটা একটা ক্রাইটেরিয়া। ইতালি, স্পেনে ৮০+ বয়স্কদের সংখ্যা অনেক বেশি- এইটা যেমন একটা ক্রাইটেরিয়া, তেমনি এইসব দেশের বয়স্কদের মোবিলিটি সবচাইতে বেশি। বিভিন্ন টুরিস্ট প্লেসে, ভ্যাকান্সি হাউজগুলোতে দেখা যাবে- বয়স্কদের ভিড়! এটা একটা কালচারাল ফেনোমেনা, কিন্তু এটাও একটা ক্রাইটেরিয়া। ফলে, সব বাদ দিয়ে টিকা বা গরম ও আর্দ্র আবহাওয়ার সাথে কোরিলেশন বের করা হলে কি সেটা সঠিক বা সম্পূর্ণ চিত্র দিতে পারবে? আমি অবশ্য আমার প্রফেসরের মত এসব গবেষকদের উপরে খাপ্পা নই। কেননা, গবেষকরা নানারকম মডেল করবে, গবেষণা করবে, সেটা সময়ের সাথে সাথেই এগুবে- এসবই খুব স্বাভাবিক পদ্ধতি। কিন্তু, আমাদের মিডিয়া, মিডিয়ার সাথে সংশ্লিষ্ট যারা আছে, তাদের দায়িত্বটা কি? এসব অনগোয়িং, নন-কনক্লুসিভ গবেষণার সিদ্ধান্তগুলো কি তারা হেডলাইন করতে পারেন? আমাদের যারা এক্সপার্ট তাদের দায়িত্বটা কি ছিল? দায়িত্বশীল জায়গায় থাকা ব্যক্তিরা "গরম আবহাওয়া ও আর্দ্রতার কারণে বাংলাদেশে কোভিড-১৯ রোগের প্রচন্ডতা দেখা দেবে না", "করোনাভাইরাস বাংলাদেশে আসবে না, আমি শতভাগ নিশ্চিত", "নিশ্চিতভাবেই আমরা সুবিধা পাচ্ছি" বলে জনগণকে মিথ্যা আশ্বাস দিতে পারেন? সামান্য কাণ্ডজ্ঞান থাকলে কি সেটা তারা পারেন? যেখানে বিশ্বস্বাস্থ্য সংস্থা এরকম আলাপের প্রেক্ষাপটে একদম শুরুতেই এ ব্যাপারে জানিয়েছে, উষ্ণ ও আর্দ্র আবহাওয়ার দেশেও করোনাভাইরাস ছড়ানোর এভিডেন্স পাওয়া যাচ্ছে; সেখানে এসব মিথ্যা আশ্বাস ছড়ানোর চাইতে দায়িত্বজ্ঞানহীন আচরণ আর কি হতে পারে? মিথ্যা আশ্বাস দিয়ে মানুষকে কিছু সময়ের জন্যে আতংকের হাত থেকে দূরে রাখতে পারবেন ঠিকই, কিন্তু যখন তারা টের পাবে, যখন বুঝতে পারবে মেলা দেরি হয়ে গেছে- তখন যে পরিমাণ আতংকগ্রস্ত হয়ে উঠবে, সেটা অকল্পনীয়! যখন, দেখবে এতদিন তাদেরকে মিথ্যা আশ্বাসই দেয়া হয়েছে কেবল, যখন কোন রকম আস্থা বিশ্বাসই আর পাবে না, তখন চাইলেও কোন রকম শৃংখলা আর আনতে পারবেন না, কোনরকম সুস্থ স্বাভাবিক আচরণই আর পাবেন না, মিলিটারি দিয়েও কাউকে নিয়ন্ত্রণ করতে পারবেন বলে মনে হয় না ... এখনই কিছু কিছু লক্ষণ দেখা যাচ্ছে! ইরানে করোনা রোগীকে চিকিৎসা দেয়া হচ্ছে- এই অভিযোগে হাসপাতাল পোড়ানো হয়েছে। বাংলাদেশে করোনা হাসপাতাল, কোয়ারেন্টাইন বন্ধ করতে মিছিল সমাবেশ হচ্ছে, নির্মানাধীন হাসপাতাল ভাঙ্গতে সমাবেশ হচ্ছে, করোনায় মৃত ব্যক্তিকে কেন জানাজা দেয়া হয়েছে, সেজন্যে এলাকাবাসী মৃতের পরিবারকে মেরে ফেলার হুমকি দিচ্ছে, স্বাস্থ্য ব্যবস্থাও ভেঙ্গে পড়েছে ... এগুলো আরো বাড়তেই থাকবে! যদি জনগণকে সঠিক সময়ে সঠিক তথ্য দিয়ে সচেতন না করতে পারেন, যদি সাম্ভাব্য ওর্স্ট পসিবিলিটি সম্পর্কে ধারণা দিয়ে সে পরিস্থিতিতেও কি করণীয় - সে সম্পর্কে সচেতন করতে না পারেন, তাহলে প্রতিদিনের সংবাদ সম্মেলনে লাফিয়ে লাফিয়ে বাড়তে থাকা মৃত্যুর খবরগুলো যখন দিতে থাকবেন, মিডিয়াগুলোতে যখন নানান মৃত্যুর খবর আসতে থাকবে- সেগুলো গোটা দেশকেই স্রেফ হিস্টোরিয়াগ্রস্ত করে ফেলবে ... 
বাংলাদেশে শনাক্তকৃত আক্রান্তের সংখ্যা ১০০ পেরুলো (৩৫ বেড়ে ১২৩) এবং সরকারি মৃতের সংখ্যা ১০ পেরুলো (৪ বেড়ে ১৩)! মৃত্যুহার ১১.১১%
সামাজিক সুরক্ষা কার্যক্রমে বরাদ্দ কত? প্রধানমন্ত্রী আজ ৭২ হাজার ৭৫০ কোটি টাকার ঋণ সহায়তা প্যাকেজ ঘোষণায় ৪ টি কার্যক্রম ও ৫টি প্যাকেজের কথা কইছেন। প্রধানমন্ত্রী ঘোষিত ৪টি কার্যক্রমঃ ১. সরকারি ব্যয় বৃদ্ধি করা ২. আর্থিক সহায়তার প্যাকেজ ৩. সামাজিক সুরক্ষা কার্যক্রমের আওতা বৃদ্ধি ৪. মুদ্রা সরবরাহ বৃদ্ধি করা প্রধানমন্ত্রী ঘোষিত ৫টি প্যাকেজঃ ১. ক্ষতিগ্রস্ত শিল্প ও সার্ভিস সেক্টরঃ ৩০ হাজার কোটি টাকা ঋণ ২. ক্ষুদ্র (কুটিরশিল্পসহ) ও মাঝারি শিল্পঃ ২০ হাজার কোটি টাকা ঋণ ৩. এক্সপোর্ট ডেভেলপমেন্ট ফান্ড -ইডিএফঃ ১২ হাজার ৭৫০ কোটি ঋণ ৪. প্রি-শিপমেন্ট ক্রেডিট রিফাইন্যান্স স্কিমঃ ৫ হাজার কোটি টাকা ঋণ ৫. রপ্তানিমুখী শিল্পঃ ৫ হাজার কোটি টাকা ঋণ --------------------------------------------------------------------------- (যোগ করে) ৫ প্যাকেজে সর্বমোটঃ ৭২ হাজার ৭৫০ কোটি টাকা ঋণ সামাজিক সুরক্ষা কার্যক্রমে বরাদ্দ কত কোটি টাকা? বিয়োগ করেঃ ৭২ হাজার ৭৫০ টাকা কোটি - ৭২ হাজার ৭৫০ কোটি টাকা = ০ কোটি টাকা (সামাজিক সুরক্ষা কার্যক্রমঃ বিনামূল্যে খাদ্যসামগ্রী বিতরণ, ১০ টাকা কেজি দরে চাউল বিক্রয়, লক্ষ্যভিত্তিক জনগোষ্ঠির মাঝে নগদ অর্থ বিতরণ, ‘বয়স্ক ভাতা’এবং ‘বিধবা ও স্বামী নিগৃহীতা মহিলাদের জন্য ভাতা’ কর্মসূচির আওতা সর্বাধিক দারিদ্র্যপ্রবণ ১০০টি উপজেলায় শতভাগে উন্নীত করা এবং জাতির পিতার জন্মশতবার্ষিকী উপলক্ষে গৃহীত অন্যতম কার্যক্রম গৃহহীন মানুষদের জন্য গৃহ নির্মাণ কর্মসূচি দ্রুত বাস্তবায়ন করা ইত্যাদি)
প্রধানমন্ত্রী আজ ৭২ হাজার ৭৫০ কোটি টাকার ঋণ সহায়তা প্যাকেজ ঘোষণা করেছেন। তার আগের ঘোষণা অনুযায়ী ইতিমধ্যে বাংলাদেশ ব্যাংক রপ্তানিমুখী শিল্প খাতের জন্য ৫ হাজার কোটি টাকার ঋণ সহায়তা তহবিলের নীতিমালা করেছে বলে আজকে জানা গেল, যদিও এর আগের ঘোষণা ছিল, এই ৫ হাজার কোটি টাকা গার্মেন্টসের শ্রমিকদের বেতন-ভাতার জন্যে। এর সাথে ৬৭ হাজার ৭৫০ কোটি টাকার চারটি আলাদা ঋণ প্যাকেজ ঘোষণা করেন প্রধানমন্ত্রী। সর্বমোট ৭২ হাজার কোটি টাকার ঋণ প্যাকেজ। প্রথমেই বলতে হবে, বিভিন্ন জায়গায়, অর্থমন্ত্রী সহ অনেকেই যে এটাকে ৭২ হাজার কোটি টাকার সহায়তা প্যাকেজ বা প্রণোদনা প্যাকেজ হিসেবে বলছে, সেটি সংশোধন করে বলা দরকার, "ঋণ সহায়তা" প্যাকেজ। কেননা, শিল্প বাঁচাতে - ছোট-বড় ব্যবসায়ী, উদ্যোক্তাদের বাঁচানোর জন্যে ঋণ প্রণোদনার দরকার থাকলেও, দেশের কোটি কোটি কর্মহীন হয়ে যাওয়া শ্রমিক, দিনমজুরদের, তারপরে কৃষকদের কিভাবে এই ঋণ প্রণোদনা সুরক্ষা দিবে? কালের কন্ঠ (লিংক কমেন্টে) থেকে দেখা যাচ্ছে, প্রধানমন্ত্রী ঘোষিত এই প্যাকেজ এর মাধ্যমে যে চারটি কার্যক্রম চালানো হবে, সেগুলো হচ্ছেঃ ১. সরকারি ব্যয় বৃদ্ধি করা, ২. আর্থিক সহায়তার প্যাকেজ (ব্যাংকিং ব্যবস্থার মাধ্যমে স্বল্প সুদে ঋণ সুবিধা প্রবর্তন করা হবে), ৩. সামাজিক সুরক্ষা কার্যক্রমের আওতা বৃদ্ধি (বিনামূল্যে খাদ্যসামগ্রী বিতরণ, ১০ টাকা কেজি দরে চাউল বিক্রয়, লক্ষ্যভিত্তিক জনগোষ্ঠির মাঝে নগদ অর্থ বিতরণ, ‘বয়স্ক ভাতা’এবং ‘বিধবা ও স্বামী নিগৃহীতা মহিলাদের জন্য ভাতা’ কর্মসূচির আওতা সর্বাধিক দারিদ্র্যপ্রবণ ১০০টি উপজেলায় শতভাগে উন্নীত করা এবং জাতির পিতার জন্মশতবার্ষিকী উপলক্ষে গৃহীত অন্যতম কার্যক্রম গৃহহীন মানুষদের জন্য গৃহ নির্মাণ কর্মসূচি দ্রুত বাস্তবায়ন করা ইত্যাদি) ৪. মুদ্রা সরবরাহ বৃদ্ধি করা। এই চারটি কার্যক্রমের কোনটিতে ৬৭ হাজার ৭৫০ কোটি টাকার কতভাগ যাবে, সে ব্যাপারে কোন ঘোষণা দেয়া হলো না। বিশেষ করে এই ৪ কার্যক্রমের মধ্যে যেটি সবচাইতে গুরুত্বপূর্ণ সেই সামাজিক সুরক্ষায় (৩ নাম্বারটি) সম্ভবত কম বরাদ্দ দেয়া হবে, সেজন্যেই ব্রেকডাউনটা কোথাও বলা হয়নি। আর, এই সামাজিক সুরক্ষা কার্যক্রমের অধীনের যেগুলো বলা হয়েছে- সেগুলোর মধ্যেও বড় রকম সমস্যা রয়েছে। গৃহহীণ মানুষের গৃহ নির্মাণ কর্মসূচি, বিধবা ও স্বামি নিগৃহীত নারীদের ভাতা- এগুলো তো অন্য সময়ের মত একইভাবে চালু রাখলেই চলতো (সাধারণ বাজেট বরাদ্দ থেকে)! ১০ টাকা দরে চাল কেনার সামর্থ্যও তো অনেকের নেই! দরকার ছিল কর্মহীন শ্রমিক-দিনমজুরদের জন্যে রেশনের ব্যবস্থা! প্রথম আলোতে (লিংক কমেন্টে) ৫টি প্যাকেজের একটি ব্রেকডাউন পাচ্ছিঃ প্যাকেজ-১: ক্ষতিগ্রস্ত শিল্প ও সার্ভিস সেক্টরের প্রতিষ্ঠানগুলোর জন্য ওয়ার্কিং ক্যাপিটাল। ৩০ হাজার কোটি টাকার ঋণসুবিধা। সুদের হার হবে ৯%। প্যাকেজ-২: ক্ষুদ্র (কুটিরশিল্পসহ) ও মাঝারি শিল্পপ্রতিষ্ঠানগুলোর ওয়ার্কিং ক্যাপিটাল। ২০ হাজার কোটি টাকার ঋণসুবিধা। সুদের হার ৯%। প্যাকেজ-৩: এক্সপোর্ট ডেভেলপমেন্ট ফান্ড (ইডিএফ)। ১২ হাজার ৭৫০ কোটি টাকা ইডিএফ তহবিলে যুক্ত হবে। সুদের হার ২% (আগে ছিল ২.৭৩%)। প্যাকেজ-৪: প্রি-শিপমেন্ট ক্রেডিট রিফাইন্যান্স স্কিম নামে বাংলাদেশ ব্যাংক ৫ হাজার কোটি টাকার একটি নতুন ঋণসুবিধা চালু করবে। সুদের হার ৭%। প্যাকেজ-৫: রপ্তানিমুখী শিল্পপ্রতিষ্ঠানগুলোর শ্রমিক-কর্মচারীদের বেতন–ভাতা পরিশোধ করার জন্য ৫ হাজার কোটি টাকার একটি আপৎকালীন প্রণোদনা প্যাকেজ ঘোষণা করেছিলেন, সেটিও গার্মেন্টসকে ঋণ হিসেবে দেয়া হবে। অর্থাৎ এই ৫ প্যাকেজে সবমিলে হচ্ছে ৭২ হাজার ৭৫০ কোটি টাকা। এই পুরা ৭২ হাজার ৭৫০ কোটি টাকাই হচ্ছে ঋণ। সামাজিক সুরক্ষা কার্যক্রমে তাহলে বরাদ্দ কত? ০ কোটি টাকা! কি অবাক কাণ্ড! প্রধানমন্ত্রী সংবাদ সম্মেলনের শেষদিকে কান্না গলায় সাধারণ নিম্নবিত্ত, শ্রমিক, দিনমজুর, ক্ষুদ্র ব্যবসায়ী মানুষের দুঃখ কষ্টের কথা বলে কইলেন, এইসব কার্যক্রম নেয়া হইলে, সংকট অনেকটা কেটে যাবে। তারপরে, অর্থমন্ত্রী কামালও বড় গলায় কইলেনঃ "দেশের সবাই প্রণোদনা প্যাকেজের আওতায় থাকবেন। কেউ বাদ যাবেন না। কৃষক থেকে শুরু করে সব পেশার মানুষ প্রণোদনা প্যাকেজের সুফল পাবেন। কলকারখানা, সেবা খাত—সব এ প্যাকেজের আওতায় থাকবে"। অথচ, দুইজনের বক্তব্যেই আলাদাভাবে মেনশন করা শ্রমিক, কৃষক, নিম্নবিত্ত লোকজনের জন্যে টোটাল বরাদ্দ হইলো, ০ হাজার কোটি টাকা! বড়ই মচৎকার, তাই না? তবে, সবচাইতে অবাক হয়েছি, এই প্যাকেজের আওতায় চিকিৎসা ব্যবস্থায় কোন বরাদ্দ নাই! এটা কিভাবে সম্ভব? এই মুহুর্তে যেকোন সহায়তা প্যাকেজের প্রথম গুরুত্ব পাওয়া তো দরকার স্বাস্থ্য ও চিকিৎসা ব্যবস্থা। সারাদেশের হাসপাতালগুলোর জন্যে আলাদা বরাদ্দ দরকার, কোন ঋণ না- বরাদ্দ। হাসপাতালগুলোতে ডাক্তার, নার্স, সেবাকর্মীদের জন্যে সুরক্ষা সরঞ্জাম দরকার- তাদেরকে পরিবার থেকে আলাদা রাখার জন্যে থাকা, খাওয়ার আয়োজন করা দরকার। জেলা- উপজেলাগুলোর হোটেলগুলো যদি অধিগ্রহণ করা হয়, এতে বন্ধ হয়ে যাওয়ার উপক্রম হওয়া হোটেলগুলোর আয় উপার্জনের কিছু ব্যবস্থা হয়, ডাক্তার-নার্স-স্বাস্থ্যসেবা কর্মীদেরও নিজ নিজ পরিবারের চিন্তায় ভয়ে পালানোর মত ঘটনা ঘটে না। হাসপাতালগুলোতে করোনা ইউনিট করা, বেড সংখ্যা বাড়ানো, আইসিইউ এর ব্যবস্থা করা, পর্যাপ্ত ওষুধপাতির সাপ্লাই অব্যাহত রাখা- সবের জন্যেই তো বড় রকম বরাদ্দ দরকার। লাখ লাখ টেস্টিং কিট, পিপিই আমদানি করা দরকার, কারো দয়া-দাক্ষিণ্যের আশায় বসে না থেকে। হাজার হাজার ভেনটিলেটর আমদানি করা দরকার! ওয়ালটন নাকি ভেন্টিলেটর তৈরি করছে, খুবই ভালো কথা। কিন্তু সেগুলো যে আইসিইউতে স্থাপন করা হবে, সেগুলোকে প্রস্তুত করার জন্যে খরচ লাগবে না? এমনকি সেগুলো পরিচালনা করার মত পর্যাপ্ত নার্সও কি আছে, প্রশিক্ষণ লাগবে না? বরাদ্দ কোথায়? এতো গেলো এক্সিস্টিং হাসপাতালগুলোর জন্যে বরাদ্দ, কিন্তু নতুন হাসপাতাল স্থাপন করাও দরকার পড়বে, সবার আগে দরকার দেশের সমস্ত বেসরকারি হাসপাতাল, ক্লিনিকগুলোকে অধিগ্রহণ করা- এসবের জন্যেও তো বরাদ্দ দরকার। ফলে, চিকিৎসা বাবদ কোন বরাদ্দ নাই মানেই হচ্ছে, করোনার বিরুদ্ধে নিজেদের প্রস্তুত করার কোনরকম পরিকল্পনাই এখন পর্যন্ত আমাদের সরকার নিতে পারেনি। অথচ, করোনার বিস্তারকে স্লো-ডাউন করার মূল জায়গাই হচ্ছে, প্রাপ্ত সময়টুকুতে নিজেদের স্বাস্থ্যসেবা দেয়ার অবকাঠামোকে বাড়িয়ে তোলা। আমরা যে সময়টুকু পাচ্ছি, সেটাকে কাজে লাগাতে পুরোপুরিই ব্যর্থ হচ্ছি! অর্থনৈতিক যে সংকট আমাদের দিকে ধেয়ে আসছে, এই মুহুর্তে সবার আগে গুরুত্ব দেয়া দরকার ছিল (চিকিৎসা সেক্টরের পরেই) আমাদের কৃষিখাতকে। একমাত্র কৃষিখাতই আমাদেরকে সামনের দুর্ভিক্ষাবস্থা থেকে বাঁচাতে পারে, এই কথাটা বুঝতে না পারার কোন কারণ কি আছে? বিভিন্ন জেলায় সবজি খেতেই পঁচে নষ্ট হচ্ছে বলে খবর এসেছে। দুধ নষ্ট হচ্ছে। লবন ফেলে রেখেই লবন চাষীরা চলে যাচ্ছে। খবরে দেখলাম, এইসময়ে বগুড়া থেকে যেখানে প্রতিদিন গড়ে ২০ ট্রাক সবজি ঢাকার কারওয়ান বাজারে যেত, সেখানে এখন ৪-৫ ট্রাক যাচ্ছে। সারাদেশেই একই অবস্থা। সবজি সব মাঠেই নষ্ট হয়ে যাচ্ছে। কৃষকরা বিশাল ক্ষতির সম্মুখীন হচ্ছে। পানির দামেও দুধ বিক্রি করতে পারছে না। ডেইরি খাতের সাথে সাথে পো্লট্রিও ধ্বংসের মুখে। এই ভাইরাসের বিরুদ্ধে এখন পর্যন্ত একমাত্র ভরসা আমাদের শরীরের ইম্যুউন সিস্টেম- যেই ইম্যুউন সিস্টেম শক্তিশালী করতে দরকার প্রোটিন, দরকার ভিটামিন, যেগুলো দুধ-ডিম-মাংস, শাকসব্জি থেকে পেতে পারে আমাদের জনগণ। সেগুলোই নষ্ট করা হচ্ছে! সারাদেশে সবরকম খাদ্যপণ্যের সরবরাহ স্বাভাবিক রাখাকে অগ্রাধিকার দেয়া দরকার ছিল। ডেইরি, পোল্ট্রিকে বাঁচানোর জন্যে তো, তাদেরকে কোন লস পুষানো থোক বরাদ্দ দেয়া না, দরকার উৎপাদক থেকে সাপ্লাই পরযন্ত চেইনটা অক্ষুন্ন রাখতে ব্যবস্থা নেয়া। সেটা নিশ্চিত করার জন্যে বরাদ্দ দরকার। দরকার ছিল টিসিবিকে আবারো শক্তিশালী করে ফেলা! দরকারে, সরাসরি কৃষকদের কাছ থেকে সরকারকে খাদ্যদ্রব্য ক্রয় করার উদ্যোগ নিতে হবে। আজকে যে চাষীরা পথে বসে যাচ্ছে, কাল সে অন্য শস্য চাষ করতে পারবে না! এবং, ভয়াবহ এক পরিস্থিতির দিকে এগিয়ে যাচ্ছে আমাদের দেশ। প্রান্তিক চাষীদের আগের কৃষি ও ক্ষুদ্র ঋণ মওকুফ করা শুধু না, বীজ, সার, সেচ বাবদও ভর্তুকি দেয়া দরকার। এর জন্যে বরাদ্দ কোথায়? ঐ যে বিনামূল্যে খাদ্যদ্রব্য বিতরণ, নিম্নবিত্ত মানুষকে রেশন বিতরণ- এই কর্মসূচির ভেতরেই প্রান্তিক কৃষক থেকে খাদ্য দ্রব্য ক্রয়কে ঢুকিয়ে সমন্বয় করা দরকার ছিল। সারাদেশের নিম্নবিত্ত মানুষকে আগামি ৬ মাস থেকে ১ বছর খাওয়ানোর উদ্দেশ্যেই কেবল না, অসাধু মজুতদার, আড়তদের হাতে যাতে কৃত্রিম খাদ্য-সংকট না হয় সেজন্যেও সরকারের নিজস্ব খাদ্য মজুত কর্মসূচি দরকার! বিশেষ করে চালের বড় অংশ এবারে সরকারকেই কিনে ফেলতে হবে! এই বাবদ প্যাকেজে বরাদ্দ কোথায়? যে আমেরিকাকে আমরা এত গালি দেই, সবসময় যেকোন সংকটেই সবার আগে ধনী শিপ্ল প্রতিষ্ঠানকেই বেইল আউট প্যাকেজ দিতে যার জুরি নাই, গোটা দুনিয়াতে যারা সরকারি সেবা দিতে বাঁধা দেয়, যেই রক্ষণশীল ট্রাম্পকে আমরা উঠতে বসতে গালি দেই- সেই ট্রাম্পের ২ ট্রিলিয়ন ডলারের প্যাকেজটা দেখলেও বুঝা যাবে- করোনার আক্রমণে তারাও কেমন সিধা হয়ে যাচ্ছে! এর মধ্যে প্রথমেই ১৩০ বিলিয়ন ডলার যাচ্ছে দেশের সবগুলো হাসপাতালে। এরপরে ১৫০ বিলিয়ন ডলার স্টেট এণ্ড লোকাল গভর্মেন্টগুলোকে দেয়া হচ্ছে- কেবল করোনাভাইরাস পরিস্থিতি মোকাবেলার জন্যে। এরপরে হচ্ছে ২৫০ বিলিয়ন ডলার- যেটা যাচ্ছে সরাসরি আম পাবলিকের একাউন্টে (যার ইনকাম বছরে ৭৫০০০ ডলারের নীচে তারা পাবে ১২০০ ডলার, ফ্যামিলির ইনকাম বছরে দেড় লাখ ডলারের নীচে হলে পাবে ২৪০০ ডলার + প্রতি বাচ্চার জন্যে ৫০০ ডলার; ইনকাম বাড়ার সাথে সাথে এটা কমতে থাকবে)। এরপরে আছে- বেকারদের ইন্সুরেন্স বেনেফিট হিসেবে ২৫০ বিলিয়ন ডলার। এগুলো সবই সহায়তা বা বরাদ্দ, কোন রকম ঋণ না। তারা ঋণও দিবে - সেটা আলাদা। ছোট ছোট ব্যবসায়ীদের জন্যে কমসুদে ঋণ দেয়া বাবদ ২৫০ বিলিয়ন ডলার আর রুগ্ন কোম্পানিগুলোর জন্যে ঋণ ৫০০ বিলিয়ন ডলার (হ্যাঁ, ২ ট্রিলিয়ন ডলারের চার ভাগের একভাগই আসলে কোম্পানিগুলোর জন্যে, কিন্তু এবারে ৭৫%-ই আম পাবলিকের পারপাসে)! এই প্যাকেজগুলোর ব্যাপারেও যুক্তরাষ্ট্রে সমালোচনা রয়েছে, আরো কি কি করা যেত, কি কি করা দরকার, সে ব্যাপারে অনেকেই বলছে; কিন্তু যখন বাংলাদেশের সাথে তুলনা করবেন (এমাউন্ট না - বিভিন্ন প্যাকেজে অগ্রাধিকার দেখেন) তখন উপলব্ধি করা সহজ হয়, আমাদের সরকার আসলে করোনাভাইরাসের কারণে উদ্ভুত স্বাস্থ্যগত ও অর্থনৈতিক পরিস্থিতি মোকাবেলায় আসলে কিছুই করছে না ... 
কট্টর হিন্দুত্ববাদী দল শিবসেনার প্রতিষ্ঠাতা বাল ঠাকরের ভাইপো এবং বর্তমানে নিজের তৈরি দল মহারাষ্ট্র নবনির্মাণ সেনার প্রধান মহারাষ্ট্রের রাজ ঠাকরে বলেছেন, "দিল্লির মারকাজে যোগ দিয়ে যারা (তাবলিগ জামাতফেরত ব্যক্তিরা ) এখন সারা ভারতে ভাইরাস ছড়াচ্ছে, তাদের স্রেফ গুলি করে মারা উচিত"। "আমি তো বলবো তাদের চিকিৎসা পাওয়ারও কোনও হক নেই। এক্ষুনি বিশেষ আইন করে তাদের চিকিৎসাও বন্ধ করে দেওয়া উচিত"! ভারতে তাবলীগীদের কাণ্ডকারখানায় প্রচণ্ডরকমভাবেই ঘৃণা-বিদ্বেষ ছড়াচ্ছে, সেটাতে ভালোরকম পানি ঢালছে হিন্দুত্ববাদী রাজনৈতিক দলগুলো, বিভিন্ন জায়গায় রাজ্যসরকারও! তাবলীগের এইসব কর্মীরাও আক্রান্ত হওয়ার পরেও চিকিৎসার চাইতেও পুলিশে আটক হওয়ার ভয়ে বিভিন্ন জায়গায় আত্মগোপন করে থাকছে, যাদেরকে ধরে সরকারি কোয়ারেন্টাইনে নিয়ে যাওয়া হচ্ছে, তাদের অনেকে "বন্দী" থাকতে চাইছে না, পরীক্ষা করার জন্যে নমুনা সংগ্রহ করতে বাঁধা দিচ্ছে, ডাক্তার, নার্সদের সাথে খারাপ ব্যবহার করছে- এসব খবরও মিডিয়া, সোশাল মিডিয়ায় ছড়িয়েছে, ছবি, ভিডিও সমেত। আর, সেটাকে কেন্দ্র করে পাবলিকের যে আতংক ও ক্ষোভ, তাকেই উসকিয়ে দিচ্ছে হিন্দুত্ববাদীরা! ফলে, রাজ ঠাকরে যখন তাবলীগ জামাতফেরতদের গুলি করে মারার কথা বলছে, তার সাথে সুর তুলছে বিপুল সংখ্যক মানুষ ... বাংলাদেশেও বেশকিছু স্বঘোষিত "মুক্তমনা", "প্রগতিশীল" লোকজনকে মসজিদের জামাত, জুম্মাবারে মসজিদে মুসল্লিদের ঢলের ছবি শেয়ার দিয়ে এদের পিটিয়ে "পাছার ছাল" তুলে দেয়ার পরামর্শ দিতে দেখলাম! এদেরই কেউ কেউ আবার আওয়ামী এজেন্টও! তারা ঐসব "বেকুব", "বলদ", "সবচেয়ে বড় ভাইরাসে আক্রান্ত" মুসল্লিদের উপরে যাবতীয় দায় চাপিয়ে বলছে, আমাদের এইসব ধর্মান্ধ পাবলিক যদি নিজেরাই মরতে চায়, আশেপাশের সবাইরে নিয়া মরতে চায়, সরকার আর কি করতে পারে! এই হইলো বাংলাদেশ, ভারতের করোনা পরস্থিতি ... সৌদি আরব, তুরস্ক, আফগানিস্তান- এর মত কট্টর মোল্লাবাদী দেশগুলো হজ্জ্ব-ওমরাহ, মসজিদে নামাজ সহ ধর্মীয় জমায়েত বন্ধ করে দিতে পারলেও আমরা পারছি না কেন? তাদের সাথে বাংলাদেশ - ভারতের আসলে পার্থক্য কোথায়? এখানকার মানুষগুলো কি অনেক কড়া মুসলমান? আমার তো তেমনটা মনে হয় না! ধর্মকে নিয়া রাজনীতিটা এইখানে পার্থক্য গড়ে তুলছে বলে মনে হয়! দিল্লীতে এই সময়ে ঐরকম তাবলীগ জমায়েত আরামে করার অনুমতি দেয়া কেন হলো এই প্রশ্নটার চাইতেও ঐ তাবলীগী মুসল্লিদের "বলদপনা" বেশি প্রচারিত হয়; আমাদের দেশে ওয়াজ-মাহফিলগুলো বন্ধে কোন উদ্যোগ না নিয়ে সেখানকার জমায়েতের ছবি, ভিডিও বেশি মার্কেট পায়, অনলাইনে নানান হুজুরের লাগামছাড়া কথাবার্তার পরে তাদের বিরুদ্ধে কোন ব্যবস্থা না নিয়ে তাদের সেইসব ওয়াজের ভিডিও সহজে ছড়িয়ে পরে, সেগুলোকে কেন্দ্র করে গালিগালাজ, ঠাট্টা-মশকরা চারদিকে ঘুরেফিরে! এসব কিছুই আমার কাছে অনেক বেশি রাজনৈতিক মনে হয় ... ! ভারতের হিন্দুত্ববাদী রাজনীতির উত্থানে মুসলমান বিদ্বেষের কাঁচামাল দরকার। আর, বাংলাদেশে সরকার নিজের ব্যর্থতা ঢাকতে আম পাবলিকের ঘাড়েই দায়টা রিডিরেক্ট করতে চায়! আমাদের দেশে পাবলিক যে সবসময় নিজেদের মধ্যেই দোষী, দায়ী পাইয়া গালাগালি করে, পুরাটাই আমার মনে হয় সেইটা সরকারেরই এজেণ্ডা।বিদেশফেরত প্রবাসীদের গালাও, গ্রামেগঞ্জের না-জেনেবুঝে হোম কোয়ারেন্টাইন দেখতে ভীড় করা মানুষগুলারে গালাও, ডাক্তারদের গালাও, নার্সদের গালাও, ঢাকা ত্যাগী মানুষরে গালাও, সেই একই ধারায় দেশের মসজিদগুলোতে হাজির হওয়া সাধারণ মুসল্লিদেরও গালাও ... ! এইসব গালাগালির সব অভিমুখগুলো একত্রিত করে আমি দেখলাম, এতে মোটামুটি দেশের সিংহাভাগ পাবলিকই পড়ে যাচ্ছে। অর্থাৎ, আজকের এই লেজেগুবরে অবস্থার জন্যে দায়ী এই আম-পাবলিকই, মানে আমি, আপনি, আপনারাই ...! কি সুন্দর, তাই না? সরকারের দায়মুক্তির কত সুন্দর ব্যবস্থা! 
"মার্চ মাসের ২১ তারিখে ইতালিতে দিবালা ও তার সঙ্গী সাবাতিনির শরীরে করোনাভাইরাস ধরা পড়ে। কোভিড-১৯ পরীক্ষায় দুজনের ফলাফলই পজিটিভ আসে। দুজনেই ১৫ দিনের কোয়ারেন্টিন কাটিয়ে আবারও পরীক্ষা করিয়েছিলেন। ফল নেগেটিভ এসেছিল। এর তিন দিন পর আবারও কোভিড পরীক্ষা করাতে গিয়ে আবারও তাদের ফলাফল পজিটিভ এসেছে।" এটা ঠিক যে, এখনো আমরা এই করোনাভাইরাস সম্পর্কে খুব বেশি জানি না। এর আগে চীনেও দ্বিতীয়বার করোনাভাইরাসে আক্রান্তের খবর এসেছিলো। যদিও সে ঘটনার ব্যাখ্যায় অনেক ভাইরোলজিস্টদের বলতে দেখেছি, এমন ঘটনা রেয়ার, বা আনলাইকলি। তারপরেও, করোনাভাইরাসের মিউটেশন, এর নিত্যনতুন স্ট্রেইন তৈরির ক্ষমতা ও মানুষের মাঝে বারেবারে ফিরে আসার ক্ষমতা- এসব সম্পর্কে নিশ্চিত হতে আরো গবেষণা প্রয়োজন। গবেষণা হচ্ছেও। তবে, আমার ধারণা- এখানে কোভিড-১৯ এ আক্রান্ত দিবালা ও সাবাতিনির টেস্ট নেগেটিভ হওয়ার পরে তৃতীয়বারের পরীক্ষায় আবার পজিটিভ হওয়ার ঘটনাটি খুব সম্ভবত নতুন করে করোনাভাইরাসে আক্রান্ত হওয়ার কোন ঘটনা নাও হতে পারে। হতে পারে- তিনদিন আগের যে টেস্ট হয়েছে, সেটি ফলস নেগেটিভ। কেননা, এই রিয়াল টাইম আরটি-পিসিআর টেস্টে ফলস নেগেটিভ আসার হারটা অনেক বেশি। কোন কোন ক্ষেত্রে একজনকে ৬ষ্ঠবার টেস্ট করার পরে ভাইরাস সনাক্ত করা গিয়েছে, এমন খবরও এসেছে। এটা যদি প্রথম কাউকে সনাক্ত করার সময়ে হতে পারে, তাহলে আক্রান্ত একজনকে কোয়ারেন্টাইন পিরিয়ড পার হওয়ার পরে যে টেস্ট করা হচ্ছে, সেটাতেও ফলস নেগেটিভ আসতেই পারে ... ! একজন কোভিড-১৯ এ আক্রান্ত কেউ যখন সবরকম লক্ষণ দেখিয়ে খুব অসুস্থ হয়ে যায়, তার ক্ষেত্রে সম্পূর্ণ সুস্থ হওয়ার পরে টেস্ট নেগেটিভ হওয়াটাই স্বাভাবিক, কিন্তু দিবালা-সাবাতিনির মত কারো যখন আক্রান্ত হওয়ার পরেও কোনরকম লক্ষণ না দেখা যায় না, তাদের ক্ষেত্রে বলা মুশকিল, শরীরে আসলেই ভাইরাসটা আছে, নাকি চলে গিয়েছে! বস্তুত, করোনাভাইরাস দুনিয়াজুড়ে এরকম ছড়িয়ে পড়ার মূল কারণ- এরকম লক্ষণ ছাড়া বা লক্ষণ দেখা দেয়ার আগের আক্রান্তরাই ... এসব ফলস নেগেটিভ টেস্ট নিয়ে যখন ঘাটাঘাটি করি, বাংলাদেশকে নিয়ে তত দুশ্চিন্তাগ্রস্ত হই। এখানে যেভাবে একবার টেস্ট করেই করোনাভাইরাসমুক্ত ঘোষণা দিয়ে দেয়া হচ্ছে, বিশেষ করে করোনার সমস্ত লক্ষণ দেখা দিয়ে মারা যাওয়ার পরে মরদেহ থেকে নমুনা সংগ্রহ করে টেস্ট নেগেটিভ আসলেই (মরদেহ থেকে ফলস নেগেটিভ পাওয়ার সম্ভাবনা অনেক অনেক বেশি হওয়ার পরেও) যেভাবে লকডাউন, সাবধানতা সবকিছু তুলে নেয়া হচ্ছে, তাতে ভয়টা আরো বাড়ছেই!


