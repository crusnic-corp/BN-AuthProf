খুন বললো ছুরি হবো, ছুরি বললো খুন, পদক বললো আমি হবো নির্মলেন্দু গুণ!
"কোনো বিষয়ে কম জানলে অনেক কিছু বলা যায়, কিন্তু অনেক বেশি জানলে আর কিছুই বলা যায় না।"
সম্পর্ক জীবনে হয়নি দেখা, তাও চিরকাল পাশাপাশি, দুইটি কবর একই প্লটে— সেই সূত্রে প্রতিবেশী।
উপকথা ১৩ . একটা ষাঁড়ের শিংয়ে অনেকক্ষণ ধরে একটা মাছি বসে ছিলো। মাছিটা একসময় ষাঁড়টাকে জিজ্ঞেস করলো, সে চলে গেলে ষাঁড়টা তাকে মিস করবে কি না? . ষাঁড়টা বললো, মিস করবো কীভাবে? তুমি যে ছিলা, আমি তো এতক্ষণ তা-ই টের পাই নাই। . মোরাল : কারো আশেপাশে থেকে ভনভন করলেই ভাববেন না যে, আপনি তার জীবনে খুব গুরুত্বপূর্ণ কিছু।
বড় হয়ে যাদের দেখাতে চাইবেন যে, বড় হয়েছেন, বড় হয়ে তাদের বেশিরভাগকেই আর জীবিত দেখতে পাবেন না।
পাহাড়, মনে রেখো তারে নদী—আর না এলে ফিরে, সে হয়তো পথ তৈরি করছে নিজের বুকটা ছিঁড়ে!
এমন...বৃষ্টির...দিন, গন্তব্যও ডুবে গেলো শেষে, সমুদ্র হারিয়ে যায় নাবিককে পৌঁছে দিতে এসে!
উপকথা ২২ . এক শহরে এক সুখী দম্পতি ছিলো। বিয়ের ষাট বছর পার হলেও তাদের মধ্যে কখনো বড় ধরনের কোনো অশান্তি হয়নি। তারা একজন অন্যজনার কাছে কিছু গোপন করতো না। . শুধু একটাই গোপনীয়তা ছিলো, সেটা হচ্ছে ভদ্রমহিলার একটা জুতার বাক্স। সে তার স্বামীকে বলেছিলো, কখনো যেন এই বাক্সটা না খোলে। অথবা বাক্স সম্পর্কে তার কাছে কিছু জিজ্ঞেস না করে। তার স্বামীও তার কথা মেনে ঐ সম্পর্কে কখনো কিছু জানতে চায়নি। . এভাবে আরো কয়েক বছর যাওয়ার পর একদিন সেই মহিলা খুব অসুস্থ হয়ে পড়ে। ডাক্তার জানায়, সে আর বেশি দিন বাঁচবে না। ভদ্রমহিলা বিছানায় শুয়ে তার শেষ দিনগুলো পার করতে থাকে। . এমন সময় হঠাৎ একদিন তার স্বামীর জুতার বাক্সটির বিষয়ে কৌতূহল তৈরি হয়। সে আলমারি থেকে বাক্সটি বের করে তার বউয়ের কাছে নিয়ে আসে। তার বউ সম্মতি দিলে, সে বাক্সটি খুলে ফেলে। দেখা যায়, তার ভেতরে দুটি পুতুল পড়ে আছে। আর পুতুলের পাশে ৯৫ লাখ টাকা। . বৃদ্ধ পুতুল দুটি সম্পর্কে জানতে চায়। তার বউ তখন বলে, "আমাদের বিয়ের সময় আমার দাদী আমাকে সুখী দাম্পত্য জীবনের একটা সিক্রেট বলে গিয়েছিলেন। তিনি বলেছিলেন, আমি যেন কখনো ঝগড়া না করি। আর কোনো কারণে তোমার উপর রাগ হলে সেটা প্রকাশ না করে যেন একটা পুতুল বানিয়ে ফেলি।" . বৃদ্ধ তার এই কথা শুনে বাক্সটার দিকে আবার তাকালো। মাত্র দুটি পুতুল! এত বছরে তার বউয়ের তার উপর মাত্র দু'বার মেজাজ খারাপ হয়েছে। তার চোখ আনন্দে ভিজে উঠলো। . চোখের পানি কোনোরকম সামলে সে জিজ্ঞেস করলো, "আচ্ছা, বাক্সের ভেতরের এই ৯৫ লাখ টাকার রহস্য কী?" . বৃদ্ধা উত্তর দিলো, "ঐ টাকা আমি পুতুল বিক্রি করে পেয়েছি।"
উপকথা ১৮ . এক লোক রাস্তার পাশে কমলা বিক্রি করতো। লোকটা ছিলো অক্ষরজ্ঞানহীন। পত্রিকা পড়তে পারতো না। ফলে তার কাছে দুুুুনিয়ার কোনো খবরও ছিলো না। সে সারাদিন তার কমলার স্বাদ আর ঘ্রাণের গুণগান করে তা বিক্রি করতো। সবাই তার কাছ থেকে কমলা কিনতো। ফলে তার ব্যবসা খুব দ্রুত বড় হতে থাকে। . এমন সময় একদিন তার ছেলে শহর থেকে তার সাথে দেখা করতে এলো। ছেলে বিশ্ববিদ্যালয়ে পড়ে। আবার পত্রিকাও পড়ে। সে তার বাবাকে বললো, ‘পৃথিবী খুব কঠিন সময়ে পার করছে। দেশের অর্থনীতি ডুবে গেছে। ব্যবসার বিষয়ে আপনার এখনই সতর্ক হওয়া উচিত। . ছেলের কথা শুনে লোকটা দুঃশ্চিন্তায় পড়লো। সে ভাবলো লোকজনের হাতে পয়সা না থাকলে তারা ভালো কমলা কেনবে কীভাবে? সে তখন তার দোকানে কম দামি কমলা তুললো। যেগুলোর ঘ্রাণ বা স্বাদ কোনোটাই আর আগের মতো ছিলো না। কমলার কোয়ালিটি খারাপ হওয়ায় তার বিক্রিও অনেক কমে গেলো। ফলে অচিরেই ব্যবসায় ধস নামলো। . লোকটা তখন মনে মনে বললো, ছেলে আমার ঠিকই বলেছিলো। দেশের অবস্থা খুব খারাপ। কারো হাতে কোনো পয়সা নাই। . মোরাল : বই না-পড়া আহাম্মকদের চেয়ে বই পড়া আহাম্মকরা বেশি বিপজ্জনক হয়।
পাখির নেই শেকড় আর বৃক্ষের নেই ডানা, একজীবনে যায় না তাই পরস্পরকে জানা।
আমি সিগারেট ছাড়া জীবনে ঐ প্রজাতির কিছু খাই নাই। এমনকি নন অ্যালকোহলিক বিয়ারও। তবু আমার চেহারার মধ্যে দীর্ঘদিন ড্রাগ অ্যাডিক্টেড জাতীয় কিছু একটা সম্ভবত ছিলো। আর এর উৎস ছিলো সম্ভবত আমার ভয়াবহ প্রজাতির অনিদ্রা। . যাই হোক, এই অ্যাডিক্টেড চেহারার কারণে বিভিন্ন সময় আমার বিভিন্ন অপমান/অপবাদ হজম করতে হয়েছে। ছাত্রজীবনে তো বটেই, এমনকি চাকরিতে ঢোকার পরও। মনে আছে, আমি নওগাঁ ডিসি অফিসে যোগদান করার পরপরই স্পেশাল বিসিএসের এক সিনিয়র স্যার ভদ্রতার কোনো ধার না ধেরে একদিন আমারে সরাসরি জিজ্ঞেস করছিলেন, আমি গাজা-টাজা খাই কি না? আমি যারপরপাই বিরক্তির সাথে তাঁরে বলছিলাম, 'না'। তিনি তখন আমারে বলছিলেন, তিনি জীবনে যত অ্যাডিক্টেড দেখছেন, তাদের সব কয়টাই মিথ্যা বলায় পারদর্শী। . এমন বেইজ্জতির ঘটনা আমার প্রচুর আছে। সবচেয়ে ভয়াবহ ঘটনাটা ঘটছিলো, ঢাকা থেকে ঝালকাঠি ফেরার লঞ্চে। লঞ্চের স্টাফরা আমারে কিছু সময়ের জন্য চোর (কেবিন থেকে ব্যাগ নিয়ে নদীতে লাফ দেয়া পার্টির সদস্য) সন্দেহ করছিলো। (এই ঘটনাটা পরে একসময় বিস্তারিত বলা যাবে)। . বরং মূল প্রসঙ্গে আসি, আমার সবসময় মনে হয়েছে, আমার চেহারার তৎকালীন ঐ গাঞ্জাখোর লুকের কারণে আমি কোনো কোনো সময় কিছু ভিআইপি সুবিধাও পাইছি। . আমি যে আট/নয় বছর ঢাকা ছিলাম, প্রায় নিয়মিতই রাতে হাঁটতাম। এক/দুইবার পুলিশী উৎপাতের শিকার হলেও কখনো কোনো ছিনতাইকারী বা হেরোইনচি আমারে বিরক্ত করে নাই। . আমার ধারণা, তারা হয়তো আমারে সবসময় তাদের একজনই মনে করতো...।
অনেক দিন আগের কথা। খুব রাগী একটা ছেলে ছিলো। একদিন তার বাবা তাকে পেরেক ভর্তি একটা থলে দিয়ে বললো, যখনই তার মেজাজ খারাপ হবে তখনই যেন সে তাদের কাঠের বেড়ায় একটা করে পেরেক মারে। . প্রথম দিন সেই ছেলেটা বেড়ায় ৩৭টা পেরেক মারলো। ঐদিন তার পাগলের মতো অবস্থা ছিলো। কিন্তু সময়ের সাথে সাথে সে নিজের মেজাজ নিয়ন্ত্রণ করতে শিখলো। ফলে বেড়ায় তার পেরেক মারার সংখ্যাও কমতে লাগলো। তারপর একদিন এলো, যেদিন ছেলেটাকে বেড়ায় আর একটা পেরেকও মারতে হলো না। . সে তার বাবাকে গিয়ে এই খবর জানালো। তার বাবা শুনে খুশি হলো। এবং বললো, এখন থেকে যেদিন তার মেজাজ আর একবারও খারাপ হবে না, সেদিন যেন সে বেড়া থেকে একটা করে পেরেক তুলে ফেলে। . কয়েক সপ্তাহ পার হলো। ছেলেটা একসময় বেড়ার শেষ পেরেকটাও তুলে ফেললো। তারপর তার বাবাকে গিয়ে জানালো, বেড়ার সব পেরেক তার তোলা হয়ে গেছে। তার বাবা ছেলেকে নিয়ে বেড়ার কাছে গেলো। মুচকি হেসে বললো, তুমি খুব ভালো করেছ। কিন্তু বেড়াটার দিকে একবার তাকিয়ে দেখো, এটার কী অবস্থা? ছেলেটা বললো, হ্যাঁ, অনেক ছিদ্র। . তার বাবা বললো, এটা আর কখনো আগের মতো হবে না। তুমি যখন রাগের মাথায় কাউকে কিছু বলবে, সেটা তার মনে একটা স্থায়ী ক্ষত তৈরি করবে। তারপর তুমি তার কাছে যতই দুঃখ প্রকাশ করো, সেই ক্ষত আর কখনো সারবে না।
জোছনা ❑ যদিও দেখতে ভালো তবু তাকে আমি বিশ্বাস করি না, চাঁদকে ছেড়ে এসেছে যে আলো।
বুদ্ধ প্রথম পর্ব . ১ এই মহাবিশ্বে তোমার ভালোবাসা তোমার নিজেরই সবচেয়ে বেশি প্রাপ্য। ২ তুমি পথ পাড়ি দিতে পারবে না, যতক্ষণ পর্যন্ত না তুমি পথ হও। ৩ সব কিছু জানার মানে হচ্ছে সব কিছুকে ক্ষমা করা। ৪ পৃথিবীর সব অন্ধকার মিলেও সামান্য একটা মোমের আলোকে অন্ধকারের সাথে মিশিয়ে দিতে পারে না। ৫ তুমি কারো জন্য আলো জ্বালালে সেই আলো তোমার পথটাকেও উজ্জ্বল করবে। ৬ যখন সমস্ত সাহায্য তুমি প্রত্যাখ্যান করবে, তখন তুমি মুক্ত। ৭ অসুবিধা হচ্ছে, তুমি মনে করছ তোমার হাতে অনেক সময় আছে। ৮ একটি জিনিস অন্য আরেকটি জিনিসকে শুদ্ধ করতে পারে না। ৯ পথে কোনো সাহায্য না পেলে একাই হাঁটো। ১০ তুমি শুধু তাই হারাবে, যা তুমি আঁকড়ে ধরবে।
প্রতিক্রিয়া : প্রথম পর্ব ❑ এক "সম্প্রতি তরুণ কবি ইমতিয়াজ মাহমুদের বেশ কয়েকটি কবিতা পড়ার সুযোগ হলো। ইতিপূর্বে তার কোনও কবিতা পড়িনি। কবিতাগুলো পড়ে ভালো লাগলো। যার বয়স খুবই কম, যিনি সদ্য লিখতে শুরু করেছেন তার কবিতায় যে আভার পরিচয় পেলাম তা অসামান্য।...সত্যিকারের কবিতানুরাগীরা তার লেখা পড়ে আনন্দ পাবেন, এ কথা নির্দ্বিধায় বলতে পারি।" শামসুর রাহমান জানুয়ারি, ২০০০ . দুই "ইমতিয়াজ মাহমুদের বেশ কিছু লেখা আগেই পড়েছিলাম। তার কবিতায় যেন আমাকেই বর্ণনা করা। যেন আমার ভেতরে প্রবেশ করেই তিনি লিখেছেন, নতুন ব্যাঞ্জনার এইসব কবিতা।.... তখনই বুঝেছিলাম, এই কবিতার মূল্যায়ন সবার কাছে হবে না। নতুন আর অভিনব লেখা সবাই নিতে পারে না।" মুহম্মদ নূরুল হুদা ২৮/০৭/১৬ . তিন "কালো কৌতুক আমার পড়া সবচেয়ে জীবন্ত বইয়ের একটি। আন্তরিক সব উদ্ভাবন আর পরিচ্ছন্ন প্রকাশভঙ্গি। প্রথম পাঠেই মুগ্ধ করে পাঠককে। ইমতিয়াজ বাংলা কবিতার নতুন এক সাধক। আমাদের উত্তরাধিকার।" ফল্গু বসু ২১/০৮/১৬ . চার "সার্কাসের সঙ বইতে আমি আসলে উৎকৃষ্ট কিছু কবিতার আস্বাদ লাভ করেছি। এক ধরনের অদ্ভুত সৌন্দর্য হাতছানি দিয়ে নিয়ে যায় কবিতাগুলোর অন্তঃপুরে। খুলে দেয় শিল্পিত সুষমার ডালা।" মোহাম্মদ সাদিক ০৩/০৩/২০০৮ . পাঁচ আপনার কবিতা অস্তিত্বের সংকট তৈরি করে। জীবনের অর্থহীনতা, বিষাদ, হাহাকার ও গভীর ঠাট্টা এত স্বল্প পরিসরে ধরা যায়, আপনার কবিতা পড়ার আগে জানা ছিল না। মঈনুল আহসান সাবের ১৫/১২/১৯ . ছয় "আমাদের ইমতিয়াজ মাহমুদ, ‘কালো কৌতুক’ কাব্যভুক্ত ‘রুচি’ কবিতায়, খেয়ে ফেলেন তৃতীয় বিশ্বসমর, যা এখনো সংঘটিত হয়নি। আর, পাররা গেল শতাব্দীতে ‘আমি জিহোভা হুকুম করছি’ কবিতায় বলেন : ‘আমরা দাঁড়িয়ে আছি তিন নম্বর বিশ্বযুদ্ধের কিনারে/আর কেউ যে সে নিয়ে আদপেই মাথা ঘামাচ্ছে, তা বোধ হচ্ছে না।’ এই কফি ও যুদ্ধ প্রসঙ্গে আমাদের কবি, বলা যায়, দুই মহান পূর্বসূরীর প্রতীতিকে বহুদূর সম্প্রসারিত করেছেন কিংবা এতে যুক্ত করেছেন অকল্পিতপূর্ব মাত্রা। ......দেখা যায়, পয়ার, স্বরবৃত্ত ও মাত্রাবৃত্তে তিনি অনায়াস। আবির্ভাবকালে ব্যাকরণিক সজাগতার চিহ্ন অঙ্কনের পর তিনি মুক্তছন্দে ও গদ্যে তাঁর কাব্যিক সক্রিয়তা অনুবাদে নির্দ্বিধ হয়ে ওঠেন সুন্দর স্বতঃস্ফূর্ততায়। ‘সুন্দর’ এ জন্যে যে ইমতিয়াজের কবিত্ব ও পটুত্বের কোনোটাই উল্লিখিত ব্যাকরণের আবশ্যিকতা দাবি করে না। সমাপ্তির আগে তাঁর অগ্রন্থিত ‘লাইভ’ শীর্ষক গদ্যের কথা না বললেই নয়। ইলেকট্রোনিক মিডিয়ায় ব্যবহৃত কোনো টান টান উত্তেজনাকর ঘটনার রিপোর্টিংয়ের ভাষায় লেখা এই অনবদ্য রচনাকে উদ্বেগময় প্রতিবেদন, উচ্চতর ক্লাইমেক্সসম্পন ্ন নাটিকা, শ্লেষাত্মক ও সাংকেতিক গদ্যে রচিত প্রতিকবিতা ইত্যাদি নানাভাবে চিহ্নিত করা যায়। কিন্তু একে অকবিতা বলার কোনো সুযোগ নেই। আমাদের কবিতায় একে নতুন কাব্যাঙ্গিকের সূচনাও বলা যায়। কবিতা ও প্রতিকবিতার সীমানা, এই ব্যতিক্রমী অনবদ্য রচনায়, একাকার হয়ে আছে।" খালেদ হামিদী নভেম্বর, ২০১৬ . সাত “অ্যান্টি পোয়েট্রির সেরা উদাহরণ বাংলাভাষায় একজনই। ইমতিয়াজ মাহমুদ।” জুয়েল মাজহার ১৩/০২/২০১৬ . আট "এপিগ্রামশোভন শানিত পঙক্তি রচনায় আগ্রহ আছে তার, সুতরাং তিনি যে ম্যাক্সিমগোত্রীয় রচনায় ঝুঁকবেন তা স্বাভাবিক। যদিও অদ্ভুত, বিস্ময়কর, অসম্ভব ধরনের পরিস্থিতির বর্ণনা বারবার পাওয়া যায় তার কবিতায়, কিন্তু এগুলোর পটভূমিতে থাকে যুক্তি ও গণিতের সুদৃঢ় পাটাতন, তাই তার কোনো-কোনো কবিতায় ‘যদি’, ‘ধরা যাক’ এইসব শব্দবন্ধ বারবার ব্যবহৃত হয়েছে, অন্যগুলোয় এসব ব্যবহৃত না হলেও বাক্যসমূহের বিন্যাস অতীব যুক্তিপরম্পরায় গঠিত। আর, তিনি যে নকশাদার কবিতাগুলো রচনা করেছেন তার গঠনই তার স্থাপত্যিক চেতনাকে প্রকাশ করে। জীবন ও বিশ্বলোক সম্পর্কে তার অনুধ্যানকে রূপক-উপমা-উৎপ্রেক্ষার অবয়বে গঠন করেন তিনি। তাই যুগপৎ বৌদ্ধিক ও বুদ্ধির অতীত দুই অক্ষের কেন্দ্রে নিরন্তর পেণ্ডুলামের মত দোল খায় তার কবিতা।" সৈয়দ তারিক নভেম্বর, ২০১৬ . নয় সাম্প্রতিক সময়ে আমি কবিতা পড়েছি অনেকের। ইমতিয়াজের কবিতা সবার মতোই আমারো ভালো লাগে। অনেকেই ইমতিয়াজকে পছন্দ করেন। ইমতিয়াজ মাহমুদ আমার পছন্দের লেখক/কবি। তার কবিতা আমার পছন্দ। আরো অনেকেই আছেন। কিন্তু ইমতিয়াজের মধ্যে একটা stand-alone করার ব্যাপার আছে। একদম সম্পূর্ণ আলাদা দাঁড়িয়ে থাকতে পারা। অনেকেই ভালো লিখছেন। কিন্তু ইমতিয়াজকে আপনি আলাদা করে চিনতে পারবেন। এটা একটা রেয়ার গুণ। এটা আপনি সব জায়গায় পাবেন না। সুমন রহমান ১২/১০/২০ . দশ ইমতিয়াজ মাহমুদের কবিতা পড়ছি আর ভীষণ আত্মগ্লানি হচ্ছে। এই কবিকে আমি এতদিন পড়িনি! ছোটো ছোটো বিবৃতির ভেতর ঠাসা বিস্ফোরক, বিষাদ, সারল্য, গেরিলা হানা। এ এক অন্য রীতিরাত্মা। বন্ধুরা পড়ে দেখুন। লেলিহান এই কবিতাগুচ্ছের তীব্র আঁচে ঝলসে নিন মস্তিষ্কের রাইট হেমিস্ফিয়ার। স্তব্ধ ও প্রণত ইমতিয়াজের ভাবজগৎ ও বাণীবিগ্রহের কাছে। প্রবুদ্ধসুন্দর কর ১৪/১১/১৫ . এগারো "কবিতা অনেক রকম' প্রকল্পে অনেকেই নাম নিবন্ধন করেন, কিন্তু গুটিকয় পারেন স্বতন্ত্র হতে, অন্যরকম কিছু লিখতে; এবং পাঠকপ্রিয় হতে। ইমতিয়াজ মাহমুদ এই প্রকল্পে সফলদের একজন।" মোশতাক আহমদ ২৫/০২/১৯ . বারো "ইমতিয়াজ মাহমুদের কালো কৌতুক বাংলা কবিতায় এক ভূতুড়ে জগতের উন্মোচন। এই জগতে, দিনে ও রাতে, অদ্ভুৎ অদ্ভুৎ সব কাণ্ড ঘটে : ফাঁসিতে মরা মানুষের সঙ্গে ছাদ থেকে পড়ে মরা তার স্ত্রীর দোজখে দেখা হয়ে যায়, আঙুলের স্বল্পতা বিষয়ে এক শিল্পী আফসোস করামাত্র তার সারা শরীর আঙুলে ভরে যায়, কোথাও ঠাঁই না পেয়ে এক ব্যক্তি মৃত মায়ের পেটে আশ্রয় নিয়ে নেয়, নদীতে ডুব দিয়ে একজন চিতল মাছ হয়ে ভেসে ওঠে আবার জেলের জালে ধরা পড়ে নিজের স্ত্রীর হাতে তপ্ত কড়াইয়ে রান্না হবার জন্য উঠে যায়, গাছ থেকে নেমে গোলাপফুল হাসপাতালে রোগী দেখতে যায়, একজন তো অবলীলায় সাইক্লোন, বন্যা, টর্নেডো, দাবদাহ থেকে শুরু করে বিশ্বযুদ্ধ পর্যন্ত খেয়ে ফেলে। প্রচলিত ব্ল্যাক বা ডার্ক ম্যাজিক বা কালো জাদু সাধারণত মানুষের ক্ষতি সাধনে ব্যবহৃত হয়। আমাদের ইমতিয়াজ মাহমুদ, এই কালো জাদুকর, অতটা খারাপ আত্মার ধারক-বাহক নয়! তাই মানুষের তেমন ক্ষতিটতি করে না, কেবল আপন স্বার্থসিদ্ধি ঘটাতে জাদুশক্তিবলে পাঠকের চিত্তে আলোকবার্তা পাঠায়, যাতে ওই জাদুকরি আলোর প্রভাবে কবিতার পাঠককুল দলেবলে ঝাঁপিয়ে পড়ে ওর কবিতার জাদুবাস্তবতার ফাঁদে।" মুজিব মেহদী মার্চ, ২০১৭ . তেরো ছোট ছোট এক একটি কবিতা, যেন সবমিলিয়ে চিত্রকরের এক একটি ছবি। গল্প শুনতে শুনতে পাঠক শেষ লাইনে এসে থমকে যাবেন, দার্শনিক এক বোধের জন্ম দেয় এই ফ্রি-ভার্সে লেখা পঙক্তিগুলো। কবিতার এই ধরনটা সমসাময়িককালে একেবারে নতুন। বলা চলে নতুন এই ফ্রি-ভার্সে লেখা কবিতাগুলো কবির নাম ছাড়া পড়ে ফেললেও কবিকে পাঠক চিনতে পারবেন নিঃসন্দেহে। এখানেই কবিতার শক্তি, কবির জয়। শামীম রেজা নভেম্বর, ২০০৯ . চৌদ্দ বাংলা-কবিতায় উনার সিগনিফিকেন্স আমার কাছে মনে হইছে যে, উনি কয়টা ফর্ম বা প্যাটার্নরে ‘কবিতা’ হিসাবে এস্টাবলিশ করাইতে পারতেছেন। এইরকম না যে, এই ফর্মগুলা উনিই শুরু করছেন, বরং অই ফর্মগুলাতে ভালো পারফর্ম করতে পারছেন। একটা সময়ে খেয়াল করলে দেখবেন মিডল-ক্লাসের ভিতরে শামসুর রাহমানের মতন কবিতা-লেখার ব্যাপার ছিল। (আল-মাহমুদের মতন লেখার চলও হইছে এখন।) প্যাটার্নগুলা কোন কোন সময় এতোটাই সরল যে, আপনি বুঝতে পারবেন, যেমন একটা ছিল “স্বাধীনতা তুমি” টাইপ; এইরকম ইমতিয়াজ মাহমুদের একটা টাইপ হইতেছে “দুই-লাইনে ছন্দ-মিল দিয়া” লেখাটা (এইরকম আরো কিছু টাইপ আছে মেবি...); এখন এইরকম লিখলেই মনে হবে - ‘কবিতা’! এইরকম কবিতার ফরম্যাটের বাজে দিক হইলো, একটা সময়ে অনেক সময় কিছু বলতে পারবেন আপনি ফরম্যাটগুলাতে; কিন্তু যতো কপি হইতে থাকবে, ততো ময়লা হইতে থাকবে, ফেড হইতে থাকবে, কবিতা হিসাবে। এখন শামসুর রাহমানের অই ফরম্যাট দেখবেন আর কাজ করে না, ‘কবিতা’ মনে হইতে পারে না।... কিন্তু এই ফরম্যাটের বাইরে যে শামসুর রাহমানের কোন কবিতা নাই বা ইমতিয়াজ মাহমুদের কবিতা নাই - তা না, কিন্তু এইভাবে পারসিভড হওয়াটা মেবি কবি হিসাবে 'সাকসেসফুল' হওয়ার ব্যাডলাক একটা।" ইমরুল হাসান ২৩/০২/২১ . পনেরো "খালি কলসি যে বেশি বাজে সেটাতো নিরবধিকাল ধরেই মানুষ জানে। আমাদের তথাকথিত সব কবি ও লেখক, গলাবাজ আর গালবাজদের ভিড়ে এক খ্যাতিবিমুখ কবি, বয়সে যে নেহাতই তরুণ, নিঃশব্দে রচনা করে যাচ্ছে অবিশ্বাস্য সব কবিতা, অমোঘ সব বাক্য – আর আমরা তার প্রতিভার আলোকচ্ছটার সামনে স্তব্ধ হয়ে দাঁড়িয়ে আছি। এ কবি চিৎকার করে না, কারো পরোয়া করে না, ভাড়া করা লোক দিয়ে ফেসবুকে শোরগোল তোলে না – বরং কেবল পালাতে চায়, আর খ্যাতি নামের ব্যাধি থেকে শতহাত দূরে থাকে। এর আগে আরো একবার কবিটির গুণগান করেছি। নাম তাঁর ইমতিয়াজ মাহমুদ। এ মুহূর্তে এত সুন্দর কবিতা বাংলা ভাষায় আর কেউ লিখছেন কিনা আমার সন্দেহ আছে।" মোস্তাক শরীফ ০৫/০১/২০২০ . ষোলো "তার কবিতার বয়ান সহজ, অথচ দর্শনগতভাবে গভীর। যা পাঠান্তে পাঠককে একইসাথে আনন্দিত ও ভাবনায় নিমগ্ন করে। একেবারেই নিজস্বতার ভিত্তিভূমিতে দাঁড়িয়ে থাকে তার কবিতা। প্রচার থেকে দূরে, প্রাচীরের ভেতর নিরন্তর অনুরণিত হতে থাকে কবিতাগুলি।" জাহেদ সরওয়ার ০৮/০৯/১২ . সতেরো "ইমতিয়াজের কবিতার সাথে পরিচয় ১০ বছর আগে। তখন থেকেই মুগ্ধতা। মুগ্ধতার প্রধান কারণ অনায়াস কথনভঙ্গি; সহজ, আন্তরিক ভাষা....। জীবনের নানা অনুষঙ্গ, অসঙ্গতি, দেখা না দেখার ফাঁদ, বোঝা না বোঝার যন্ত্রণা, না-মেলা হিসেবের বয়ান কখনো পরিহাস, কখনো ক্ষোভ, কখনো নির্লিপ্ত ঘোরের মাধ্যমে ঘটান কবি। কখনো বা পাঠককে নিয়ে যান পরাবাস্তব দুনিয়ায়, যেখানে কাব্যিক কুয়াশায় পথ হারিয়ে পাঠক খুঁজতে থাকেন তার নিজের মনের গতিপথ। মিলিয়ে নেন নিজেকে। এরকম কবিতার আয়নায় নিজের মুখের অবয়ব খুঁজে পেতে হলে প্রস্তুতিও থাকা চাই পাঠকের।" জাহানারা পারভীন নভেম্বর, ২০১৬ . আঠারো মানুষ দেখতে কেমন...এই একটা বই। দুই ভাগে পাঠক বিভক্ত। এক যারা পড়েছেন। আর যারা পড়েন নাই। এই বই ইমতিয়াজ মাহমুদ লিখেন নি। এই বই লিখেছে অপরিহার্য এক কলম। যা বহন করেছে হাজার বছরের মানুষের কালি। যা বহন করবে হাজার বছরের মানুষ।....মানুষ দেখতে কেমন! জুয়েল মোস্তাফিজ ২৭/১১/১৩ . উনিশ আমি চূড়ান্ত বিস্ময় নিয়ে ইমতিয়াজ ভাইয়ের কবিতা পড়ি। আর তার ম্যাজিকটা ভাবার চেষ্টা করি। একজন মানুষের কবিতা কীভাবে অনেক মানুষকে সম্মোহিত করে রাখে, তা বুঝার চেষ্টা করি। আমি নিজে হয়ত ইমতিয়াজ ভাইয়ের মত কবিতা লিখব না। কিন্তু সমকালীন একজন কবির যে ঈর্ষনীয় পাঠক, আর অনেক মানুষ তার কবিতা প্রবল মুগ্ধতা নিয়ে পড়ছে, এটা আমার জন্য আনন্দের। হেলাল হাফিজ, আবুল হাসান, রুদ্র মুহম্মদ শহীদুল্লাহর পর ধারণা করি, ইমতিয়াজ মাহমুদই সেই কবি, যিনি পাঠকের নিরংকুশ প্রেম ও ভালোবাসা পেয়েছেন। আমি মনে মনে একটা গদ্য তৈরী করছি দীর্ঘদিন ধরে যে, কেন ও কীভাবে পাঠকের সাথে ইমতিয়াজ মাহমুদের কবিতা সংযোগ তৈরী করে। আমি দেখেছি, ইমতিয়াজ ভাই এমন এক বাস্তবিক ও অনুভূতিতাড়িত জীবনের কথা লেখেন, যেখানে পাঠক নিজেকে খুঁজে পান সহজেই। বইমেলা চলছে। ইমতিয়াজ মাহমুদের পাঠকের সংখ্যা আরো বাড়ুক। কবিতার সাথে আত্মীক বন্ধন আরো জোরালো হোক মানুষের। কবি হিসেবে তার খ্যাতি সারা দুনিয়ায় ছড়িয়ে পড়ুক। . (আশির দশক হতে বাংলাদেশের কবিতা মানুষের কাছ হতে বিযুক্ত হতে শুরু করে। সর্বানাশা সেই এলিয়েনদশা ও উলম্ফনের হাত থেকে কবিতাকে বাঁচিয়েছেন শূন্য দশকে লেখা শুরু করা এ কবি। তিনি কবিতাকে আবার মানুষের কাছে নিয়ে যেতে পেরেছেন বোধকরি৷) বিজয় আহমেদ ১৩/০২/২০
উপকথা ২ . একবার একটা ইঁদুর একটা ডায়মন্ড গিলে ফেলেছিলো। ইঁদুরটাকে মারার জন্য ডায়মন্ডের মালিক একজন লোক ভাড়া করলো। সেই লোক এসে দেখতে পেলো শত শত ইঁদুর এক জায়গায় জড়ো হয়ে আছে, আর একটা ইঁদুর ভিড় থেকে একটু দূরে একা একা বসে আছে। . শিকারী লোকটা একা বসে থাকা ইঁদুরটাকে মেরে ফেললো। ডায়মন্ডের মালিক দেখলো, এটাই সেই ইঁদুর, যে কিনা ডায়মন্ডটা গিলে ফেলেছিলো। ডায়মন্ডের মালিক বিস্মিত হয়ে শিকারী লোকটাকে জিজ্ঞেস করলো, তুমি কীভাবে বুঝলে যে, এটাই সেই ইঁদুর? . সে উত্তর দিলো, খুব সহজ। আহাম্মকরা যখন ধনী হয়, তখন তারা অন্য কারো সাথে মেশে না।
আমাদের তখন অনেক টানাটানি। শীতের সময়। আমাদের সোয়েটার পুরনো হয়ে গেছে। বাসার বাইরে পরে যাওয়ার অবস্থায় নাই। তখন বাজারে জিন্সের জ্যাকেট নতুন এসেছে। মা আমাদের তিন ভাইকে জ্যাকেট কেনার টাকা দিলেন। আমরা দোকানে গিয়ে আবিষ্কার করলাম, সেই টাকায় কোনক্রমে দুইটা জ্যাকেট কেনা যায়। . আমি আর মেজো ভাই বললাম, এরচেয়ে আমরা সোয়েটার কিনি। ভাইয়া দুইটা জ্যাকেট কিনলেন। বললেন, তিনি পরে কিনবেন। আমরা বাসায় ফেরার পর মা আবার তাকে টাকা দিতে চাইলেন। ভাইয়া জানালেন, পরে কিনবেন। . এটা খুব ছোট ঘটনা। অনেক ঘটনা আছে খুব বড়। যেসব ঘটনার মুখোমুখি হয়ে আমি বারবার বুঝতে পেরেছি, খোদা কেন আমাকে পরিবারের সবার ছোট করে পাঠিয়েছিলেন, আর তাকে বড়। .
বাঘের কাছে জানতে চাইলাম, মাংস ফ্রাই করবো, না রোস্ট? বাঘ বললো, ঝামেলা করার দরকার নাই।
জীবন এত ছোট যে, তোমার চলে যাওয়ার দিকে তাকিয়েই এটা পার করে দেয়া যায়।
পৃথিবীর সবচেয়ে বেশি সর্বনাশ করছে বিজ্ঞান। এমনকি রাজনীতির চেয়েও বেশি। সহজ ভাষায় পুরোনো কথা বলি। মানুষ প্লাস্টিক দিয়ে সাগর আর মাটি ধ্বংস করে ফেলছে। এই প্লাস্টিক বিজ্ঞানের অবদান। বাতাস ধ্বংস করে ফেলছে বিজ্ঞান। তাতেও শান্তি নাই। বিভিন্ন দেশ অসংখ্য স্যাটেলাইট পাঠিয়ে পৃথিবীর কক্ষপথরেও বস্তি বানাইয়া ফেলছে। [বিশ্বাস না হলে নেট খুঁজে নাসার ছবি দেখেন]। এটম বোমা, হাইড্রোজেন বোমা ইত্যাদি প্রসঙ্গ বাদই থাকলো। বিজ্ঞান পৃথিবীরে এক দিলে কেড়ে নিছে দশ। . তো, এইসব কথা বললেই বিজ্ঞানরে পবিত্র জ্ঞান করা কাঁটাবনের বিজ্ঞানীদের বিজ্ঞানানুভূতি আহত হয়। তারা বলে, বিজ্ঞান ঠিক আছে, মানুষ খারাপ। ঐ হিসাবে রাজনীতি, ধর্ম ইত্যাদিও ঠিক আছে, শুধু মানুষ খারাপ। . গ্যালাক্সির দার্শনিক বলছেন, বিজ্ঞানরে পবিত্র জ্ঞান করার কিছু নাই। মানুষের অভ্যাস বদলানো ছাড়া মানুষের জীবনে বিজ্ঞানের তেমন কোনো অবদান নাই। . তিনি বলছেন, গাছের ছাল পরে ঘুরে বেড়ানো মানুষের প্রধান দুশ্চিন্তা ছিলো, ক্ষুধা, ভয়, মৃত্যু, অনিশ্চয়তা ইত্যাদি। একুশ শতকে মানুষের প্রধান দুশ্চিন্তা ক্ষুধা, ভয়, মৃত্যু, অনিশ্চয়তা ইত্যাদি। . হাজার হাজার বছরেও মানুষের বিশেষ কোনো অগ্রগতি হয় নাই। জ্ঞান-বিজ্ঞানের সব অহংকার নিয়ে মানুষ এখনো কুত্তার মতন অসহায়। . . //পরিশিষ্ট// এই পোস্টের প্রতিক্রিয়ায় কাঁটাবনের বিজ্ঞানীদের অজস্র থিসিস দেখার পর পোস্ট সম্পর্কে কয়েকটি টীকা : . ১) অনিষ্ট যা হওয়ার মানুষের হাতেই হয়েছে/হয়। এই সাধারণ কথাটা আমার পোস্টেও আছে। বিবৃতির বদলে শ্লেষ হিসাবে, এই যা তফাৎ। কিন্তু আমার লেখার উপর যে, বাংলার শত শত বিজ্ঞানী থিসিস করবে সেটা জানলে, তাদের সুবিধার জন্য শ্লেষ না করে, সরাসরি বিবৃতি হিসাবেই লিখতাম। . ২) প্রযুক্তির বদলে বিজ্ঞান শব্দ ব্যবহারের কারণও আমার পোস্টের শুরুতেই উল্লেখ করেছিলাম যে, "সহজ ভাষায় বলছি" (অবশ্য "প্লাস্টিক বিজ্ঞানের অবদান" এই কথা এমন সরাসরিভাবে বলায়ও কোনো ভুল নাই) এবং সেখানে এও বলেছি, যে কথাগুলো আমার নিজের না, এমনকি নতুনও না, অনেক পুরোনো। . ৩) বিজ্ঞান উপকার এক করলে ধ্বংস করছে দশ, এটা কোনো গবেষণার ফল না। এই বাক্যের বঙ্গানুবাদ হচ্ছে উপকারের চেয়ে বিজ্ঞান মারফত ধ্বংস অনেক বেশি হয়েছে। . ৪) কোনো কিছুই রাজনীতির বাইরে না, তেমন কোনো কিছুই বিজ্ঞানের বাইরে না, এমন দার্শনিক চিন্তার সাথে এই পোস্টের সরাসরি কোনো বিরোধ নাই। এক দিক থেকে দেখলে মানুষ যা করে তা বিজ্ঞানের আওতায়ই করে । ঐ অর্থে 'সকলই সকল'। কিন্তু সেই সকলের মধ্যেও আবার সবকিছুর আলাদা পরিচয় আছে। . ৫) মানুষ বা মানুষের বিজ্ঞান আসার আগেও পৃথিবীতে কয়েকটা মহাপ্রলয় হয়েছে। পৃথিবী উল্কার আঘাতে বিধ্বস্ত হয়েছে। তার দায় মানুষের না। মানুষ পৃথিবীতে আসার পর রাজনীতি, যুদ্ধ, উন্নয়নের নামে বিজ্ঞান আর প্রযুক্তি ব্যবহার করে পৃথিবীর যে সর্বনাশ করেছে, তার দায় মানুষের। তার দায় অনেকটাই বিজ্ঞানের। ফলে তারে পবিত্র জ্ঞান করার কিছু নাই। তারপরও কেউ চাইলে নিশ্চয়ই এটম বোমারেও পবিত্র ভাবতে পারে। এটা যার যার ভাবনার স্বাধীনতা। . ৬) এই পোস্টটা 'ধর্ম বনাম বিজ্ঞান' এমন আলোচনায় কীভাবে টার্ন করলো তা আমি আমার পোস্টটা বারবার পড়েও ধরতে পারি নাই। . ৭) উপরে যা বলছি তার প্রত্যেকটা কথার বিপরীতেই অসংখ্য কথা বলা যাবে। তার বিপরীতেও চাইলে অনেক বলা যাবে। . তবে এই প্রসঙ্গে আমার বলাবলির এখানেই শেষ।
বহুদিন আগে আমি লিখছিলাম, কাউকে অপমান করার সেরা দশটা পদ্ধতির দ্বিতীয়টা হচ্ছে, তার পেশা নিয়ে আক্রমণ করা। শতকরা ৯৮ ভাগ ক্ষেত্রে এটা কার্যকর। . ফলে আজ ডাক্তার ভদ্রমহিলা যখন বলছেন, "তুই মেডিকেলে চান্স পাস নাই, তাই তুই পুলিশ", তখনই পরিস্থিতি পুরোপুরি তার কন্ট্রোলে চলে আসে। আর আট/দশ জন পুলিশের মোরাল একসাথে ডাউন হয়ে যায়। . এখানে তিনি পুলিশের বদলে ম্যাজিস্ট্রেট, সাংবাদিক, উকিল, শিক্ষক, ব্যবসায়ী বা অন্য যেকোনো পেশাকে আক্রমণ করলেও ঘটনা একই হতো। এমনকি ঐ ভদ্রমহিলা যদি অন্য পেশার হয়ে ডাক্তারদের তাদের পেশা নিয়ে আক্রমণ করতেন, যদি বলতেন, তোরা তো কসাই, তোরা ভদ্রতার কী বুঝবি? ফলাফল একই হতো। . শুধু একটা ক্ষেত্রেই এর ব্যতিক্রম আছে। কোনো কবিকে (এক অর্থে সব শিল্পীই) আপনি তাদের পেশা নিয়ে আক্রমণ করে অপমান করতে পারবেন না। . আজ ঐ ভদ্রমহিলা যদি কোনো কবিকে বলতেন, "তুই মেডিকেলে চান্স পাস নাই, তাই তো কবি", তাহলে সেই কবি অপমানিত বোধ করা তো দূরে থাক, এটাকে তার লেখালেখির একটা স্বীকৃতি হিসাবে নিয়ে নিতো।
মৃত্যু ছাড়া মানুষের একান্ত নিজের কিছু নেই, জীবন অন্যরা ভাগ করে নেয়—খুব প্রকাশ্যেই। 
আমার আম্মার এক চাচা ছিলো। তার নাম ছিলো আবদুর রশিদ। তিনি অবিশ্বাস্য কম দামে বাজার থেকে জিনিসপত্র কিনে আনতেন। তার সফলতার সূত্র ছিলো, কোনো জিনিস তিনি যে দামে কিনতেন, সবার কাছে তার দাম তিন ভাগের এক ভাগ বলতেন। এভাবে তিনি তার গ্রামের "বেস্ট বায়ার" হিসাবে খ্যাতি অর্জন করেন। সম্প্রতি ঢাকায় একদল হাব্লা কথাসাহিত্যিকের আবির্ভাব হয়েছে, যারা নিজেদের বই নিজেরা কিনে বেস্ট সেলার হচ্ছেন। এদিকে ঈশ্বর আবার বাইবেলে বলছেন, তিনি সবকিছু জোড়ায় জোড়ায় সৃষ্টি করছেন। . আজ সকাল থেকে আমি ঢাকার হাব্লা লেখকদের মধ্যে আমার আম্মার চাচা আবদুর রশিদের জোড়টাকে খুঁজছি...। 
ফেসবুক এক বিস্ময়কর জায়গা। এখানে লোকজন আমার কাপলেট মির্জা গালিবের নামে পোস্ট করে [স্ক্রিনশট আগে একবার দিয়েছি], মির্জা গালিবের লেখা [যাদের হাত নাই, তাদেরও ভাগ্য আছে] মিজানুর রহমান আজহারীর নামে পোস্ট করে, আজহারী হুজুরের ওয়াজের ডায়লগ আবার পোস্ট হয় হুমায়ূন আহমেদের নামে, হুমায়ূনের নাটকের সংলাপ চলে সুনীল গঙ্গোপাধ্যায়ের নামে, সুনীলের লেখা শ্রীজাত'র নামে, শ্রীজাত'র কবিতা শঙ্খ ঘোষের নামে...। . আবার এমনও দেখা গেছে গত বছর করোনা শুরুর সময় ভাইরাল হওয়া একটা থার্ড ক্লাস কবিতা (আমাদের দেখা হবে মহামারী শেষে... এই জাতীয় কিছু) শঙ্খ ঘোষ লিখছে, না জীবনানন্দ দাশ লিখছে তা নিয়ে ফেসবুক বুদ্ধিজীবীরা এক রক্তক্ষয়ী যুদ্ধে অবতীর্ন হয়। অথচ কেউ জীবনে ঠিকঠাক মতো দুই লাইন জীবনানন্দ আর আড়াই লাইন শঙ্খ ঘোষ পড়লেও তার বোঝার কথা ছিলো, কয়েকবার জন্মগ্রহণ করলেও এই ফালতু জিনিস তাদের পক্ষে লেখা সম্ভব হবে না। . ফলে বহু বছর পর ফায়ারিং স্কোয়াডের সামনে দাঁড়িয়ে কর্নেল অরেলিয়ানো বুয়েন্দিয়ার মনে পড়ে যাবে সেই দূর বিকেলের কথা, যেদিন তাকে সঙ্গে নিয়ে তার বাবা ফেসবুকে what"s on your mind আবিষ্কার করেছিলো। সুব্রত বারিষের শ্লোগান হেলাল হাফিজের নামে পোস্ট করতে করতে আর্কাদিও বলেছিলেন, "এ-জিনিস আমাদের কালের এক মহান আবিষ্কার।"
আমরা যেহেতু মানতে পারতেছি না, ফলে করোনার এখন উচিত স্বাস্থ্যবিধি মেনে আমাদের সাথে মেশা।
হুমায়ূন আহমেদের একটা বইয়ের উৎসর্গপত্রে অনেকটা এমন লেখা ছিলো যে, তিনি যা হয়েছেন তা হতে চাননি, তিনি আসলে জীবনানন্দ দাশের মতো একজন কবি হতে চেয়েছিলেন। . জীবনানন্দ উত্তর বাংলার কত কবি/সাহিত্যিকের গোপন ইচ্ছাটা যে হুমায়ূন লিখেছেন তার হিসাব মেলানো যাবে না। . কিন্তু ঐ উৎসর্গ পত্রটা পড়ার পর আমার মনে একধরনের কৌতুহল তৈরি হয়েছিলো যে, আচ্ছা ঠিক আছে, হুমায়ূন আহমেদকে না হয় জীবনানন্দ দাশের কবিতাগুলো দেয়া হলো কিন্তু জীবনানন্দ যে জীবন পার করেছেন অবিকল সেই জীবনটা হুমায়ূন নিতে রাজি হবেন তো? একটা পরিপূর্ণ ব্যর্থ মানুষের জীবন। চাকরি থাকে না/পড়াতে পারেন না/ছাত্ররা হাসাহাসি করে/বউ পাত্তা দেয় না/লেখকরা চিঠির উত্তর দেয় না/সম্পাদকরা গণ্ডার খেতাব দেয়/ঠিক মতো কথা বলতে পারেন না/এমনকি হাসিও স্বাভাবিক না। এমন একটা জীবন গ্রহণ করতে কি কেউ রাজি হবে? . হুমায়ূন আহমেদ, আপনার সম্রাটের মতো জীবনের বদলে কয়েকটা কবিতার বিনিময়ে নেবেন ঐ ভিখারির জীবন? 
মুখ বলছে চলে যাও, চোখ বলছে থাকো, দুটি কূল ঠিকই আছে, ভাঙা শুধু সাঁকো।
জেরুসালেম তখন ইওরোপের দখলে। সেই সময় বাগদাদের এক কাঠমিস্ত্রি একটা কাঠের গম্বুজ তৈরি করেন। মিস্ত্রির ইচ্ছা গম্বুজটা একদিন জেরুসালেমের আল আকসা মসজিদে স্থাপন করা হবে। . গম্বুজটার সৌন্দর্যের খবর চারদিকে ছড়িয়ে পড়ে। লোকজন সবাই গম্বুজটার অনেক প্রশংসা করে। কিন্তু কেউই সেটার নির্মাণের উদ্দেশ্য নিয়ে মাথা ঘামায় না। ব্যতিক্রম শুধু একজন। দশ বছরের এক গ্রাম্য বালক। তার নাম সালাহউদ্দিন আইয়ুবী। গম্বুজটার কথা শুনে সে স্বপ্ন দেখে যে, একদিন জেরুসালেম দখল করে সেটা আল আকসা মসজিদে বসাবে। . বহু বছর পর সালাহউদ্দিন জেরুসালেম যুদ্ধে নেতৃত্ব দেয়। যুদ্ধে জয়ী হয়ে গম্বুজটা আল আকসা মসজিদে স্থাপন করে। . উপরের এই গল্পটা ভিন্ন ভিন্ন ফর্মে আমি শুনেছি/পড়েছি। এটা সত্য, না মিথ্যা তা আমি জানি না। কিন্তু জানি একজন শিল্পীর কাজ কী, তা এই গল্পে সবচেয়ে ভালোভাবে বলা আছে। . শিল্পীর কাজ যুদ্ধ করা বা মিছিল যাওয়া বা রাস্তায় মানববন্ধন করা না। শিল্পীর কাজ সুন্দর একটা গম্বুজ বানানো। যে গম্বুজ অন্য কাউকে স্বপ্ন দেখাবে।...তা হোক মাত্র একজন।
অমরতা . মরতে আমার খালি দেরি হয়ে যায়! . আকাশের কিমাকার মেঘদল দেখে আমি একা মরে মরে বেঁচে থাকি রোজ আর বেঁচে যেতে গিয়ে পুনরায় ভাবি, পরদিন পেতে পারি মরণের খোঁজ। . পৃথিবীতে আমি মরে যেতে পারতাম কোনো সাপের কামড়ে, হঠাৎ বিমারে, পথে হেঁটে যেতে যেতে বাসের তলায়! . আমার কাফন তবু চুরি হয়ে যায় আমার গায়ের জামা ছোট হয়ে যায়। . পৃথিবীতে আমি মরে যেতে পারতাম হাসতে হাসতে একা মাথা ঘুরে পড়ে, ধারালো ছুরিতে আর কফির চুমুকে! . কফির বদলে লোকে বিষ খেতে দেয় আমি এক চুমুকে তা খেয়ে উঠে ভাবি, এবার আমারে আর যাবে না বাঁচানো . আকাশের মেঘদল উড়ে গেলে দেখি বিষের গেলাসে আবে হায়াত মেশানো।
ক্ষুদ্রঋণ . তারা আমার কাছে কিস্তির টাকা চাইতে এলো। আমি তাদেরকে বললাম, মৃত মানুষের কোনো ঋণ থাকে না। তারা বললো, কিন্তু তুমি তো এখনো মরো নাই। আমি তাদেরকে আমার ডেথ সার্টিফিকেট দেখালাম। তারা বললো, এমন সার্টিফিকেট বাজারে কিনতে পাওয়া যায়। আমি তাদেরকে আমার শেষকৃত্যের ভিডিও দেখালাম। তারা বললো, ওরকম না মরেও বানানো যায়। আমি মরিয়া হয়ে তাদেরকে আমার হাত কেটে দেখালাম যে, আমার শরীরে কোনো রক্ত নাই। তারা বললো, রক্ত না থাকা কাউকে মৃত প্রমাণ করে না। রক্ত না থাকা প্রমাণ করে, সে বেঁচে আছে এবং আমাদের ব্যাংক থেকে ঋণ নিয়েছে। .
আগুনে যে ঝাঁপ দেয়—তারও কিছু অনুসারী থাকে, উজ্জ্বলতা এক ফাঁদ, আড়ালে সে পোড়াতেই ডাকে।
বঙ্গবন্ধু হলে আমি কয়েক মাস ছিলাম। আমার রুমমেটরা তখন আমার উপর অনেক বিরক্ত ছিলো। যদিও তাদের বিরক্ত হওয়ার কোনো কারণ ছিলো না। যেহেতু তাদের সাথে আমার প্রায় দেখাই হতো না। কথা হওয়া তো পরের ব্যাপার। আমি ঘুম থেকে উঠতাম দুপুর দেড়টা দুইটার দিকে। তখন তারা সচরাচর হলে থাকতো না। তারপর নীলক্ষেত গিয়ে তেহারি খেতাম। কখনো কখনো তেহারি না খেয়ে দেড়/দুই ঘন্টা অপেক্ষা করে শাহবাগ জাদুঘরের সামনে একসাথে তিন/চার প্লেট চটপটি খেতাম। তারপর পাবলিক লাইব্রেরিতে ঢুকতাম। সেখান থেকে বের হয়ে জগন্নাথ হলে গিয়ে রাতের খাবার খেতাম। তারপর কিছুক্ষণ টিএসসি বা এর আশেপাশে বসে থাকতাম। . রাত এগারোটার দিকে হাঁটতে বের হতাম। একেকদিন একেকদিকে। এই হাঁটাটা কখনো একটানা হতো না। কিছুক্ষণ পরপর ফুটপাতে চা-বিরতি দিতাম। প্রতিটি বিরতিই দীর্ঘ হতো। হলে ফিরতাম, ফজরের পরপর। আমার রুমমেট একজন নামাজ পড়তো। ফলে ঐসময় দরজা খোলা পাওয়া যেত। রুমে এসে ঘুমিয়ে পড়তাম। উঠতাম দুপুরে। তারপর নীলক্ষেত...। . আমার হল লাইফের বয়স যখন দুই সপ্তাহ, তখন আমার আব্বা হলে গেলেন। আমারে দেখতে। রাত আটটার দিকে। যৌক্তিক কারণেই আমি তখন হলে ছিলাম না। রুমের নাপিত বড় ভাইরা আমার এই অনুপস্থিতির সুযোগে তাঁর কাছে অনেক অভিযোগ করলো। আমি ড্রাগ অ্যাডিক্টেড কি না, কিংবা আমার অন্য কোনো সমস্যা আছে কি না, এই বিষয়েও তারা জানতে চাইছিলো। আব্বা তাদের বললেন, ওর এই সমস্যা বা ঐ সমস্যা, কোনোটাই নাই। ক্লাস এইট থেকেই ও রাত জাগে। বাসায় যখন থাকতো তখন রাতের ভাত আড়াইটা/তিনটার দিকে খেত। আমার নাপিত রুমমেটদের কাছে আব্বা জানতে চাইলেন, আড়াইটার সময় হলে ভাত খাওয়ার ব্যবস্থা আছে কি না? .
নক্ষত্র একই বৃত্তে ঘুরে ঘুরে আয়ু যাচ্ছে তারও ধ্বংস ছাড়া এই চক্রে মুক্তি নেই কারো।
যখন পরিবর্তন আসে, তখন একদল মানুষ পোশাক পরিবর্তন করে আর অন্যদল পরিবর্তন করে চেহারা।
আত্মহত্যা . আমি একটি পাথরের উপর ঘুমিয়ে পড়েছিলাম। বহুকাল আমার ঘুম হয়নি। আমি তাই একটি পাথরের উপর ঘুমিয়ে পড়লাম। আর ঘুমানোর আগে আমি পাথরটাকে একটা জলপাইয়ের মতো করে, একটা জলপাইয়ের মতো করে আমি পাথরটাকে খেয়ে ফেললাম। পাথরের খোসাগুলো নদীতে ভেসে যাচ্ছিল। নদীতে ভীষণ স্রোত । নদীতে তুমুল ঢেউ। আমি স্রোত ও ঢেউসহ নদীটি খেয়ে ফেললাম। নদীর দুই তীরে কুচকাওয়াজে দাঁড়ানো বালকদের মতন সারি বেঁধে দাঁড়িয়ে ছিল কতগুলো গাছ। গাছগুলোর সব পাতা সবুজ। আর তার ডালে ডালে হলুদ রঙের পাখি। আমি হলুদ পাখিসহ গাছগুলো, সবুজ পাতাসহ গাছগুলো খেয়ে ফেললাম। আমি ভেসে উঠলাম নদীর ঢেউয়ে ঢেউয়ে তৈরি হওয়া এক নগরীতে। সেখানকার সবচেয়ে জমকালো স্টেডিয়ামে খেলা হচ্ছিল। মাঠে ১১ দু’গুণে ২২ জন খেলোয়াড়। গ্যালারিভর্তি দর্শক। আমি খেলোয়াড় ও দর্শকসহ স্টেডিয়ামটি খেয়ে ফেললাম। নগরের একপ্রান্তে প্রাচীন ঋষিদের মতন ঠায় দাঁড়িয়ে ছিলো একটি গ্রন্থাগার। গ্রন্থাগারের তাকে তাকে সাজানো রবীন্দ্রনাথ, আইনস্টাইন, মার্কস, ডারউইন…। আমি রবীন্দ্রনাথ ও আইনস্টাইনসহ আমি মার্কস ও ডারউইনসহ গ্রন্থাগারটি খেয়ে ফেললাম। এরপর আমি খেয়ে ফেললাম বিমানবন্দরের সবগুলো বিমান, সংসদ ভবন আর জাতিসংঘ কার্যালয়। অরণ্য ও পর্বতমালা। মহাদেশ ও সাগরসমূহ। অর্থাৎ আমি খেয়ে ফেললাম গোটা পৃথিবী। আর খেয়ে ফেললাম গ্রহ, নক্ষত্র, উল্কা আর ধূমকেতুসহ সাত সাতটা আকাশ। হাত-পা-চোখ-মাথাসহ গোটা শূন্য আর মহাশূন্য। তারপর ধীরে ধীরে আমি ধীরে ধীরে পৌঁছে গেলাম ঈশ্বরের দরবারে। বহুকাল আমার ঘুম হয়নি। ঘুমে তাই আমার দু’চোখ কাতর হয়ে পড়েছিল। আমি কিছু বলার আগেই ঈশ্বর আমাকে জিজ্ঞেস করলেন, 'তুমি কি অনুতপ্ত?' ক্লান্তিতে আমার শরীর ভেঙে পড়ছিল। আমার কাছে মনে হলো তিনি যেন আমাকে প্রশ্ন করেছেন পৃথিবী কি অনুতপ্ত? আমি ঘুমানোর জন্য একটি পাথর খুঁজছিলাম। ঈশ্বর আমাকে পুনরায় জিজ্ঞেস করলেন, 'তুমি কি অনুতপ্ত?' আমি আবার শুনতে পেলাম, ঈশ্বর আমার কাছে জানতে চেয়েছেন, পৃথিবী কি অনুতপ্ত? বহুকাল আমি ঘুমাতে পারিনি। আমার সব ক্লান্তি ঝেড়ে ফেলে, আমার ঘুমহীনতার সব ক্লান্তি ঝেড়ে ফেলে পরম করুণাময় ঈশ্বরের সামনে আমি চেঁচিয়ে বলে উঠলাম, পৃথিবী একটা শুয়োরের বাচ্চা!
মাঠে তার যত রক্ত ঝরুক, অথবা...অশ্রু...ঘাম, ফসলের গায়ে লেখা রইবে না, ঐ কৃষকের নাম!
আমেরিকা . প্রিয় আমেরিকা, আমার বাসার সামনের কাকগুলো সম্পর্কে আপনি জানতে চেয়েছেন। এটা ঠিক যে আমার সামান্য অনিদ্রা আছে। তবে তাতে কাকগুলোর কোনো অবদান নাই। তারা খুব ভদ্র গোছের এবং বলতে গেলে ডাকেই না প্রায়। ইতি ইমতিয়াজ মাহমুদ (পুনশ্চ : আপনি যে ঘুমের ওষুধ পাঠিয়েছেন তা খাবার পর থেকে আমার ঘুম দেড় ঘন্টা কমে গেছে)। . দুই প্রিয় আমেরিকা, আপনার পাঠানো নতুন ওষুধগুলো খাবার পর আমার চোখের পাতা মাথার দিকে চলে যাচ্ছে। কাকগুলো এখন আর ডাকছে না। আপনি তাদের ডাকাডাকি বন্ধ করতে ঈগল পাঠাতে পারেন শুনে তারা ওয়াদা করেছে জীবনে আর ডাকবে না। আপনার ঈগল পাঠানোর কোনো দরকার নাই। ইতি ইমতিয়াজ মাহমুদ . তিন প্রিয় আমেরিকা, আপনি যে ঈগল পাঠিয়েছেন তাকে আমরা যত্নের সাথে রেখেছি। তিনি এখন আমার খাটেই ঘুমান। কিভাবে মেঝেতে ঘুমাতে হয় এ বিষয় তিনি আমাকে যথাযথ পরামর্শ দিয়েছেন। ইতি ইমতিয়াজ মাহমুদ . চার প্রিয় আমেরিকা, ঈগল আসার পর থেকে কাকগুলো এখন অনেক বেশি ডাকছে। তাদের ডাকে পুরো মহল্লায় আর কেউ ঘুমাতে পারছে না। তবু আমরা ঈগলের যত্নের কোনো প্রকার ত্রুটি করছি না। আমাদের ধানক্ষেতের সব ধান তার দখলে আছে। ওইখান থেকে যৎসামান্য ধান যাতে আমাদের দেয়া হয়, মহল্লাবাসীর পক্ষ থেকে তাকে সেই অনুরোধ করা হয়েছে। ইতি ইমতিয়াজ মাহমুদ . পাঁচ প্রিয় আমেরিকা, আমাদের পুরো শহর অনিদ্রা রোগে আক্রান্ত। কাকগুলো এখন অনেক বেশি শক্তিশালী হয়েছে। তারাও একটা ঈগলের অধীনে প্রশিক্ষণ নিচ্ছে। শোনা যাচ্ছে সেটা দেখতে অবিকল আমাদেরটার মতন। ইতি ইমতিয়াজ মাহমুদ
জীবিত জীবনানন্দ দাশ শেষ বয়সে ঘুরে ঘুরে হয়রান হয়েও ভালো কোনো কলেজে চাকরি পান নাই। এখন তাঁর নামে দশটা বিশ্ববিদ্যালয়ের নামকরণ করলেও তাঁর কিছু যাবে আসবে না।
২০০০ সালের জানুয়ারিতে শামসুর রাহমানের বাসায় আমারে প্রথম নিয়ে গেছিলেন জাকারিয়া হায়দার। তিনি হাসান হাফিজুর রহমানের ভাতিজা। ঐবছর শামসুর রাহমান আমার প্রথম বইয়ের ভূমিকা লিখে দিয়েছিলেন। তিনি ছিলেন অসম্ভব বিনয়ী একজন মানুষ। যদিও সেটা আজম খান প্রজাতির ন্যাচারাল বিনয় না। অনেক চর্চা করে তৈরি করা একটা বিনয়। তবু বিনয় তো বিনয়ই। . আমাদের সাথে আমার এক স্কুলবন্ধু ছিলো। সে ঐসময় গল্প লিখতো। ফেরার সময় আমার সেই বন্ধু শামসুর রাহমানের দিকে একটা নোটবুক এগিয়ে দেন। অটোগ্রাফ নেয়ার জন্য। আমার সাথে নোটবুক বা ডায়েরি বা বই জাতীয় কিছু ছিলো না। ফলে আমি বিব্রত বোধ করি। কারণ আমার সন্দেহ হচ্ছিলো, শামসুর রাহমান অটোগ্রাফ না নেয়াটাকে একটা অভদ্রতা জ্ঞান করেন কি না? এই সন্দেহের উৎস ছিলো ঐসময় একটা ম্যাগাজিনে বাংলাদেশ ক্রিকেট দলের অধিনায়ক বুলবুলের দেয়া একটা সাক্ষাৎকার। "ইচ্ছা হয় কিন্তু করা হয় নাই?" এমন এক প্রশ্নের উত্তরে তিনি বলছিলেন, "তাঁর মাঝেমাঝে ইচ্ছা হয় শামসুর রাহমানের বাসায় গিয়ে তাঁর সাথে কথা বলার। তাঁর অটোগ্রাফ আনার। কিন্তু সাহস হয় না।" খুব ঢং করে বলা একটা কথা। কারণ বুলবুল নিজেও তখন সুপারস্টার। তা যাই হোক, আমার বন্ধু যখন শামসুর রাহমানের অটোগ্রাফ নিচ্ছিলেন, তখন বুলবুল আমার মাথায় হানা দেয়। আর আমি যারপরনাই বিব্রত বোধ করি। আমি ভাবছিলাম অটোগ্রাফ না নিলে সেটা বেয়াদবী হয়ে যাবে কি না! এমনিতে চুপচাপ স্বভাবের হলেও শামসুর রাহমান স্মার্ট মানুষ ছিলেন। তিনি আমার নার্ভাস চেহারা দেখে ঘটনা হয়তো আঁচ করে ফেলেন। নোটবুক ফেরত দিতে দিতে তিনি বললেন, "ইমতিয়াজকে আর অটোগ্রাফ দিলাম না। কয়েক বছর পর ওই অটোগ্রাফ দেবে।" . তাঁর এই কথাটাকে আমার কাছে অসম্ভব বিনয়ী একজন মানুষের সন্দেহজনক একটা কথা বলে মনে হলো। তবু বিনয় তো বিনয়ই। শামসুর রাহমান সব মিলিয়েই শামসুর রাহমান। বাংলা কবিতার একজন অলটাইম গ্রেট। 
ভারতবর্ষের স্বাধীনতা ও ইমতিয়াজ মাহমুদ . আঠারশ তেরানব্বই খৃষ্টাব্দে এক সভ্রান্ত মুসলিম পরিবারে ইমতিয়াজ মাহমুদ জন্মগ্রহণ করেন। তাদের পরিবারের কোনো কৃষি জমি না থাকলেও দুইখানা নিজস্ব গরু ছিলো। শোনা যায় ঐ সময় দশগ্রামের মধ্যে কেবল তাদেরই নিজস্ব গরু ছিলো। এর মাধ্যমে তাদের আর্থিক সচ্ছলতার প্রমাণ পাওয়া যায়। উনিশ ভাই বোনের মধ্যে ইমতিয়াজ মাহমুদ ছিলেন সতেরতম। শৈশবেই তার অসামান্য মেধার পরিচয় পাওয়া যায়। ছয় বছর বয়সে নিজের সব ভাইবোনের নাম মুখস্থ বলে তিনি সবাইকে তাক লাগিয়ে দেন। তখন তার বাবা ঠিক করেন তাকে পড়াশুনা করিয়ে মহুরী সাব বানাবেন। ইমতিয়াজ মাহমুদ খুব কৃতিত্বের সাথে ক্লাস ফোর পাশ করার পর এক গভীর দার্শনিক কারণে তার পড়াশুনায় ব্যাঘাত ঘটে। তিনি তার বাবাকে ক্লাস ফাইভের বই কিনে দেয়ার কথা বললে ঐ সময় নানা আর্থিক সংকটের মধ্যে দিয়ে যাওয়া তার বাবা বলেন, ক্লাস ফাইভেই যদি তুই পড়বি তাহলে এতদিন ফোরে পড়লি কেন? . 
একেকটা দিন, কত সম্ভাবনাহীন, এখানে...ফুরিয়ে...যায়, জন্মের আগেই মৃত পাখি, ঐ উড়ে যাচ্ছে তার জানাজায়!
ঘর ❑ যাদের ঘর নাই, তাদের ঘরে ফেরার কোন তাড়া নাই। তবু না ফেরারাও আজ ফিরে যাবে ফের, না থাকা গ্রামের ঘরে। যার না থাকা উঠোনে প্রতীক্ষায় আছেন, না থাকা এক মা। খুবই সাধাসিধে। না জ্বলা চুলায় সেমাই রাঁধবেন তিনি, না ফেরাদের ঈদে।
গাছের শেকড় পচে গেলে প্রথমে কে জানে, শেকড় না মাটি? সবচেয়ে দূরের ডালটিতে বসে ভেবে মরছে—সবুজ পাতাটি।
কাগজের প্রেম . চোখ থেকে জল পড়ে জল থেকে যদি ভেসে ভেসে চলে যাই মাছরাঙা নদী সেখানে কি পাবো আমি কোন খড়কুটো পেলে ঠিক ধরে নেবো হাতে একমুঠো। . তাকে ধরে চলে যাবো রোদে পোড়া দ্বীপ হাতে ধরা কুটো আর হাতে ধরা ছিপ হোক না প্রবাল তলে তরুণীর বাসা ছিপ গেঁথে তুলে নেবো তার ভালোবাসা। . তার আসা তার বসা তার চলাচল চলে গেলে ভেসে যাবো ভেসে ভেসে জল জেনে নেবো কে আপন কে আসলে পর ডুবে যদি যাবো তবু হাতে থাক খড়। . কে কোথায় ডুবে যায় কোথায় যে তীর মাছরাঙা নদীতে সে তরুণী কুমির!
ভালোবাসার কবিতা ❑ ধরা যাক সাত জুলাই। গুড়িগুড়ি বৃষ্টি পড়ছে। লোকজন পথ খালি করে উঠে গেছে। দোকানের সামনের ছাউনিতে। দাঁড়াবার জন্য আমিও একটা দোকান খুঁজছিলাম। গুড়িগুড়ি বৃষ্টি পড়ছে। একটা স্টেশনারি দোকান। ধরা যাক দোকানের সামনে তুমি দাঁড়িয়ে ছিলে। আমি ভাবলাম মানুষ এত সুন্দর হয় কিভাবে! কী বলে জানি শুরু করেছিলাম? খুব বৃষ্টি হচ্ছে/এত বৃষ্টি যে কোথা থেকে আসে- এরকম কিছু? দেড় বছর পর শোনা গেলো তোমার বাবা আমাকে মেনে নেবে না। আমি তখন মরে যাবার কথা ভাবছিলাম। তুমি ভাবছিলে পালিয়ে যাবার কথা। আমরা গিয়েছিলাম সুন্দরবন অথবা রাঙামাটির পাহাড়ে। তোমার বাবা কী মনে করে যেন আমাদের ফিরিয়ে আনেন। ধরা যাক উনি মেনে নিয়েছিলেন। বা ধরা যাক সাত জুলাই। গুড়িগুড়ি বৃষ্টি পড়ছে। লোকজন পথ খালি করে উঠে গেছে। দোকানের সামনের ছাউনিতে। দাঁড়াবার জন্য আমিও একটা দোকান খুঁজছিলাম। একটা স্টেশনারি দোকান। ধরা যাক দোকানের সামনে তুমি না—অন্য কেউ দাঁড়িয়ে আছে।
"যুগান্তর: একজন অগ্রজ ও একজন অনুজ লেখকের নাম জানতে চাই যাদের আপনি গুরুত্বপূর্ণ মনে করেন। . মুহম্মদ নূরুল হুদা: রফিক আজাদ, ইমতিয়াজ মাহমুদ। . যুগান্তর: এমন দুটো বইয়ের নাম জানতে চাই যেগুলোকে আপনি অবশ্যপাঠ্য মনে করেন? . মুহম্মদ নূরুল হুদা: বলাকা ও বনলতা সেন।" . .
তারা তিনজন আগুনের কাছে গিয়েছিলো, একজন পুড়ে সোনা হয়েছে, অন্যজন ছাই। তৃতীয়জন? তার স্পর্শে আগুন নিভে গেছে, সে এখন কবিতা লেখে। লোকে বলে, ছাই।
পৃথিবী আপনাকে সুন্দর যা কিছু দেয়, তার সবই মেরে ফেলার আগে ক্ষতিপূরণ হিসাবে দেয়।
জীবন এত ছোট যে, তোমার চলে যাওয়ার দিকে তাকিয়েই এটা পার করে দেয়া যায়।
শেরগুচ্ছ আট . ৭১ সব মানুষই ঘরে ফেরে, অন্য মানুষ হয়ে, চেনা নদী বদলে যায় সামান্য এক ঢেউয়ে। . ৭২ যদিও কুৎসিত, তবু কোনো একদিন, কাঁটার কাছেই ছিল গোলাপের ঋণ! . ৭৩ কেয়ামতের মুহূর্তে...জন্ম নেয়া শিশু, চোখ মেলে দেখল, পৃথিবী আর নাই! . ৭৪ পাখি তো আগেই গেছে, দূরে চলে যাচ্ছে তার ডাকও, সবাই আমাকে ছেড়ে গেলেও...কবিতা...তুমি থাকো! . ৭৫ দরজা থেকে ঘরের শুরু--দরজা থেকে পথের, দুইটি মানুষ দু'দিক যাবে মিল না হলে মতের! . ৭৬ সবাই মাড়িয়ে যাচ্ছে যাক, মাথা উঁচু রাখো ঘাস একদিন তোমার কাছেই নেমে আসবে আকাশ। . ৭৭ অন্ধকারে পথ হারিয়ে ডুবে গেছে যেই তারা তাকে আমি সব বলেছি তোমার গল্প ছাড়া। . ৭৮ আত্মহত্যা না করে সে তোমার কাছে ফিরে এসেছে—তোমাকে একটি বিকল্প মৃত্যু ভেবে। . ৭৯ আমি সবকটি পথ ঘুরে দেখি তুমি সমান দূরে। . ৮০ পৃথিবীর সব গল্প...বিচ্ছেদের নয়, নদী মরে গেলে দুই তীর এক হয়!
আত্মজীবনী ❑ আমার বয়স একদিন বাড়লে আমার স্মৃতির বয়স একুশ দিন কমে যায়। আর এটা এমন চক্রাকারে হয় যে হ্রাসবৃদ্ধির হারটাও ভালোমতো মেলানো যায় না। গতকাল আমার যা যা মনে ছিলো আজ তার অনেক কিছু ভুলে গেছি। আকাশে যে তারা থাকে এটা আমার মনে থাকলেও আমি তাদের উজ্জ্বলতা ভুলে গেছি। আমার বউ আমাকে ডাক্তারের কাছে নিয়ে এসেছেন। তার সিরিয়াল পেতে পেতে আমি প্রধানমন্ত্রীর নাম ভুলে গেছি। ডাক্তার আমাকে বেশি করে চিনি খেতে বলেছেন। বাসায় এসে আমি চিনির বদলে এগারো চামচ লবণ খেয়ে ফেলেছি। আমার শরীরের বয়স বাড়তে থাকে, আমার স্মৃতির বয়স কমতে থাকে। বছর ঘুরতে না ঘুরতে আমার স্মৃতির বয়স হয় দুই আর আমার বয়স আটত্রিশ। আমি আমার বাসার ঠিকানা ভুলে কোথায় যেন চলে এসেছি, আমি কোথায় বসে যেন ভাত খাচ্ছি, খাওয়া শেষ করার আগেই আমার স্মৃতি দেড় বছরে নামল, পানিকে যে পানি নামে ডাকা হয় আমি তাও ভুলে গেলাম। এক লোককে বললাম বাম (দেড় বছর বয়সে মনে হয় আমি পানিকে বাম বলে ডাকতাম) লোকটা কী বুঝলো বোঝা গেলো না। আমি কিছু না বুঝে হাঁটতে শুরু করলাম। হাঁটতে হাঁটতে নামতে নামতে হাঁটতে হাঁটতে নামতে নামতে আমার স্মৃতির বয়স একদিনে নেমে এলো। মানুষ এর চেয়ে আর ছোট হতে পারে না। মানুষ এরপর আর কিছু ভুলতে পারে না। আমি হাসতে ভুলে গেছি যাদের দেখে আমি হাসতে শিখেছিলাম আমি তাদের চেহারা ভুলে গেছি। আমি ভুলে যাওয়া চেহারাগুলোর কথা ভেবে কাঁদতে শুরু করলাম আমি কী এক ভয়ে কাঁদতে থাকলাম। এটা আমাকে কেউ শিখেয়ে দেয়নি এটা আমার রক্তের মধ্যে মিশে ছিলো, না থাকলে এই পৃথিবীতে যে আমি কী করতাম!
নিঃসঙ্গতা ❑ আন্দামান সাগরের এক একলা দ্বীপে এক সাধু যখন একটা পাখির কিচির মিচিরে অতিষ্ঠ হয়ে ভাবছিলো কিভাবে আরো একা হওয়া যায় তখন জাকার্তার জনাকীর্ণ সড়কে হাজার হাজার মানুষের ভিড় ঠেলে একটা লোক একা একা হেঁটে যাচ্ছিলো
জীবনানন্দ দাশের চেয়ে নজরুলের জীবন অনেক বেশি দুঃখের আর অপমানের ছিলো। তারপরও আমাদের মধ্যবিত্তের কাছে জীবনানন্দকেই বেশি অসুখী মনে হয়। কেননা তাঁর দুঃখগুলো আমাদের চেনা। আর নজরুলের দুঃখগুলো অচেনা। 
তুচ্ছ ❑ আমি মারা যাচ্ছি। তারা আমাকে বললো খোদাকে ডাকতে। আমি ভাবছি এত তুচ্ছ বিষয়ে তাকে বিরক্ত করা ঠিক হবে কি না!
যদি ❑ যদি চুরির অভিযোগে এক দুপুরে তোমার চাকরি চলে যায় আর তার পরদিন হাতে পাও তোমার বউয়ের ডিভোর্স লেটার। পত্রটা পুরো পড়ার আগেই শোনো মাদক হাতে ধরা পড়েছে তোমার ছেলে। আর তোমার মেয়ের গোপন ভিডিও ছড়ায়ে পড়েছে পৃথিবীর অন্তর্জালে। যদি তুমি রেললাইনে মরতে যাও আর রেলগাড়ি তোমার মাথা কাটার বদলে পা দুটো কেটে ফেলে। যদি লোকজন তোমাকে ধরে শোয়ায়ে রাখে পঙ্গু হাসপাতালে। যদি চোখ খুলে তুমি দেখতে পাও তোমাকে দেখতে এসেছে তোমার বউ/ছেলে/মেয়ে। যদি তারা পেয়ারা নিয়ে আসে। যদি সবুজ সে পেয়ারা পড়ে থাকে টেবিলের উপরে। তখন তুমি ভাবতে পারো, কী সুন্দর সবুজ পেয়ারা! এমন জীবন কয়টা মানুষইবা পায়? যদি না পেয়ারার অর্ধেকটা তোমার আগেই ক্ষুধার্ত কোন ইঁদুর খেয়ে যায়!!
শূন্যস্থান . কবিতার দুটি লাইনের মধ্যে এতটুকু শূন্যস্থান রাখতে হয় যেন তার মধ্যে একটা সূর্য উঠতে পারে আর সূর্যের আলোয় একটা লোক হকার্স মার্কেটে কমলা রঙের একটা মশারির দরদাম করতে পারে। দরদাম শেষ হবার আগেই এই কবিতা পরের লাইনে চলে যাবে, যেখানে দেখা যাবে লোকটা তারও পরের লাইনের মধ্যবর্তী শূন্যস্থানে ছুটছে। কেননা একটু আগে তার পকেট কাটা গেছে। সে পকেটমারের পেছনে দৌড়াচ্ছে। আর তার পেছনে দৌড়াচ্ছে আরও দশজন। (ঐ দশজন অবশ্য তাকেই পকেটমার সন্দেহ করছে!) দৌড়াতে দৌড়াতে লোকটা একটা ঠেলাগাড়ি, দুইটা ভ্যান আর তিনটা রিক্সা পেছনে ফেলে এখন একটা বাসের পেছনে পেছনে দৌড়াচ্ছে আর অবাক ব্যাপার যে বাসটাও তার সামনে সামনে দৌড়াচ্ছে . লোক দৌড়াচ্ছে/বাস দৌড়াচ্ছে/লোক দৌড়াচ্ছে/বাস দৌড়াচ্ছে লোক দৌড়াচ্ছে/বাস দৌড়াচ্ছে/লোক দৌড়াচ্ছে/বাস দৌড়াচ্ছে লোক দৌড়াচ্ছে/বাস দৌড়াচ্ছে/লোক দৌড়াচ্ছে/বাস দৌড়াচ্ছে . এভাবে কবিতা পরের লাইনে গেলে দেখা যায় ঐ লোকটার চেয়ে পেছনের দশজন ভালো দৌড়েছিল আর পকেট কাটার অপরাধে লোকটার লাশ ফুটপাতে পড়ে আছে। তবু তার দৌড় থামানো যায় না, কেননা মানুষ জীবনভর নিজের লাশের পেছনে দৌড়ায়, সে লাশের যত কাছে যায় লাশ তত দূরে সরে যায় লোকটা তাও দৌড়াতে থাকে। দৌড়াতে দৌড়াতে সে লোকালয় আর পাহাড় অতিক্রম করে এখন একটা জঙ্গলের মধ্যে দৌড়াচ্ছে আর তার সামনে দৌড়াচ্ছে একটা বাঘ . লোক দৌড়াচ্ছে/বাঘ দৌড়াচ্ছে/লোক দৌড়াচ্ছে/বাঘ দৌড়াচ্ছে লোক দৌড়াচ্ছে/বাঘ দৌড়াচ্ছে/লোক দৌড়াচ্ছে/বাঘ দৌড়াচ্ছে লোক দৌড়াচ্ছে/বাঘ দৌড়াচ্ছে/লোক দৌড়াচ্ছে/বাঘ দৌড়াচ্ছে . কবিতার পরের শূন্যস্থানে বাঘ থেমে যায়, আর তার পেছনে থেমে যায় লাশ। ফলে লোকটা তার লাশটাকে ধরে ফেলে। আর এখন সে বাঘটাকে অনুরোধ করছে যেন দয়া করে তার লাশটা খেয়ে ফেলে। বাঘ বলল ‘কী নাম?’ লোক বলল ‘জামান’ বাঘ বলল ‘জামান, নিজের টাকা চুরি করে যে লাশ হয় তাকে আমার খাবার রুচি হয় না’ এই বলে বাঘ কবিতায় মিলিয়ে যায় আর লোকটা তার লাশ নিয়ে ফের দৌড়ানো শুরু করে, তার মাথার উপর দৌড়ায় শূন্য থেকে বের হয়ে আসা চাঁদ . লোক দৌড়াচ্ছে/চাঁদ দৌড়াচ্ছে/লোক দৌড়াচ্ছে/চাঁদ দৌড়াচ্ছে লোক দৌড়াচ্ছে/চাঁদ দৌড়াচ্ছে/লোক দৌড়াচ্ছে/চাঁদ দৌড়াচ্ছে লোক দৌড়াচ্ছে/চাঁদ দৌড়াচ্ছে/লোক দৌড়াচ্ছে/চাঁদ দৌড়াচ্ছে . এরপর চাঁদ ডুবে গেলে কবিতার দুই লাইনের মধ্যবর্তী শূন্যস্থানে সূর্য ওঠে যার আলোয় লোকটা হকার্স মার্কেটে মশারি কিনতে যায় আর লাশ হয়ে পুনরায় এতদূর আসে (অথচ কবিতার শেষেও থাকে এক দীর্ঘ শূন্যস্থান যেখানে অনায়াসে একটি কবর রচনা করে চক্র ভাঙা যায়) ‘জামান?’ ‘জ্বি’ আপনার লাশটা ঐ শূন্যস্থানে নামান!’
উত্তম ও অধম মূল: শেখ সাদী ভাষান্তর : সত্যেন্দ্রনাথ দত্ত রূপান্তর : ইমতিয়াজ মাহমুদ ❑ মানুষ আসিয়া এমন লাথি দিল কুকুরের গায় লাথির আঘাতে পাঁজরের হাড় ভেঙে গেল তার প্রায়, ফুটপাতে শুয়ে রাত্রে বেচারা বিষম ব্যথায় জাগে, ছানাটি তাহার তারি সাথে হায় জাগে শিয়রের আগে। বাপেরে বলে ভর্ৎসনা ছলে কুকুরের সেই ছাও তুমি কেন বাবা, ছেড়ে দিলে তারে তোমার কি নেই পাও? কষ্টে হাসিয়া আর্ত কহিল “তুই রে হাসালি মোরে, পাও আছে বলে মানুষের গায়ে লাথি দেই কেমন করে? মানুষের কাজ মানুষ করেছে লাথি দিয়েছে গায়, তা বলে মানুষকে লাইত্থানো কিরে কুকুরের শোভা পায়?”
কবিপুত্র ❑ মাকে টোকিও শহরটা কিনে দিতে ইচ্ছে হয়। কত খরচ পড়বে কে জানে জিনিসপত্রের যা দাম! এক পোয়া রসুনের দাম কুড়ি টাকা। বিশ্বাস হয়! বাবা রাগ করে বাজারে যান না। তার বয়স বাড়ছে। শরীরও খারাপ হচ্ছে। বোম্বে গিয়ে একবার চেকআপ করাতে পারলে হতো। বোম্বে যেতে কত লাগে কে জানে আমার তো টাকা নাই- কাগজ কেনার, তবু বাতাসে লিখে ফেলি বাবা যেন একশ বছর বাঁচে। .
//প্রতিক্রিয়া ২৬// . "খালি কলসি যে বেশি বাজে সেটাতো নিরবধিকাল ধরেই মানুষ জানে। আমাদের তথাকথিত সব কবি ও লেখক, গলাবাজ আর গালবাজদের ভিড়ে এক খ্যাতিবিমুখ কবি, বয়সে যে নেহাতই তরুণ, নিঃশব্দে রচনা করে যাচ্ছে অবিশ্বাস্য সব কবিতা, অমোঘ সব বাক্য – আর আমরা তার প্রতিভার আলোকচ্ছটার সামনে স্তব্ধ হয়ে দাঁড়িয়ে আছি। এ কবি চিৎকার করে না, কারো পরোয়া করে না, ভাড়া করা লোক দিয়ে ফেসবুকে শোরগোল তোলে না – বরং কেবল পালাতে চায়, আর খ্যাতি নামের ব্যাধি থেকে শতহাত দূরে থাকে। এর আগে আরো একবার কবিটির গুণগান করেছি। নাম তাঁর ইমতিয়াজ মাহমুদ। এ মুহূর্তে এত সুন্দর কবিতা বাংলা ভাষায় আর কেউ লিখছেন কিনা আমার সন্দেহ আছে।" মোস্তাক শরীফ 
অপমান ❑ মানুষের লাথি খেতে খেতে বড় হয়েছি তবু এখনো এতে ঠিক অভ্যাস হলো না। প্রতিটি লাথিকেই মনে হয় প্রথম লাথি গলাধাক্কাগুলোও থাকে একইরকম নতুন। এখনো অভ্যাস হলো না অহেতুক চড়ে প্রতিবারই বুক কাঁপে, ভারসাম্য হারাই, মাথাটা এদিক থেকে ওদিকে যায় সরে। প্রতিবারই বুক কাঁপে, ভারসাম্য হারাই, আমার মাথা মানুষের পায়ে পায়ে ঘোরে!
পাতা ❑ ঝরাপাতাগুলো কার? পাতাকুড়োনির, না পথের? পাতারা কি আজ বাতাসের? কার? শুধু, বৃক্ষটার কোনো দাবি নেই আর।
অমরতা . মরতে আমার খালি দেরি হয়ে যায়! . আকাশের কিমাকার মেঘদল দেখে আমি একা মরে মরে বেঁচে থাকি রোজ আর বেঁচে যেতে গিয়ে পুনরায় ভাবি, পরদিন পেতে পারি মরণের খোঁজ। . পৃথিবীতে আমি মরে যেতে পারতাম কোনো সাপের কামড়ে, হঠাৎ বিমারে, পথে হেঁটে যেতে যেতে বাসের তলায়! . আমার কাফন তবু চুরি হয়ে যায় আমার গায়ের জামা ছোট হয়ে যায়। . পৃথিবীতে আমি মরে যেতে পারতাম হাসতে হাসতে একা মাথা ঘুরে পড়ে, ধারালো ছুরিতে আর কফির চুমুকে! . কফির বদলে লোকে বিষ খেতে দেয় আমি এক চুমুকে তা খেয়ে উঠে ভাবি, এবার আমারে আর যাবে না বাঁচানো . আকাশের মেঘদল উড়ে গেলে দেখি বিষের গেলাসে আবে হায়াত মেশানো! . (পেন্টাকল/২০১৫)
মানুষের গন্ধ পেলেই আগে...রাক্ষসরা...চলে আসত। এখন আর তারা আসে না। এখন আর কোথাও মানুষের গন্ধ নাই।
[কবিতা লেখক হিসাবে আমি যতটা শোচনীয়, কবিতার চরিত্র হিসাবে হয়ত ততটা না।] . আইডেন্টিটি ক্রাইসিস মাহমুদুল ইসলাম . সফল মানুষের খোঁজে গেলে প্রথমেই আমরা ইমতিয়াজ মাহমুদকে পাই, ইমতিয়াজ মাহমুদ 'সামাজিক সফল' মানুষ... এমনকি সুখি মানুষের খোঁজে গেলেও আমরা জামা- সমেত আস্ত ইমতিয়াজকে পাই, ইমতিয়াজ মাহমুদ 'ব্যক্তিগত-সুখি মানুষ... সার্থক একজন কবির সন্ধানে বের হলে মাঝপথে আবারো ইমতিয়াজের দেখা পাই ইমতিয়াজ মাহমুদ আশ্চর্য হাহাকারের কবি... ঘরে-বাইরে তার নিজের ভেতরে...আমরা দেখি তিনজন ইমতিয়াজ মাহমুদ... একজন সফল মানুষ, সুখি মানুষ, সার্থক কবি... পৃথিবী ইমতিয়াজময়! কিন্তু শুধুমাত্র ইমতিয়াজ মাহমুদের খোঁজে গেলে... তাকে আমরা কোথাও খুঁজে পাই না আর... 12/05/16 . . //দুই// ম্যাজিশিয়ান শহিদুল ইসলাম অর্ক . ফার্মগেটে কবি ইমতিয়াজ মাহমুদের সাথে দেখা। আমি তার দিকে হাত বাড়িয়ে দিয়ে জিজ্ঞাসা করলাম- কেমন আছেন? তিনি বাড়ানো হাত ধরে মৃদু হেসে বললেন- ভাল, আপনি?আমি বললাম- আছি, দৌড়ের উপর। শুনে তিনি আমার হাতে একটু ঝাঁকুনি দিলেন। ইমতিয়াজ মাহমুদ যেন এক দূর্দান্ত ম্যাজিশিয়ান। আমার স্মৃতির আকাশ দুলে উঠল। আমি দৌড়াইতেছি। হালকা চাঁদের আলোয়। আমার সাথে দৌড়াইতেছে অনেকগুলা আমি। সামনে আমি পিছনে আমি ডানে আমি বায়ে আমি। সম্ভবত চল্লিশ মিলিয়ন আমি। বিশ মিলিয়ন সামনে বিশ মিলিয়ন পিছনে। আমি এবং আমি'রা দৌড়াইতেছি দৌড়াইতেছি দৌড়াইতেছি দৌড়াইতেছি। অন্য এক জীবনের আশায় আমি এবং আমি'রা দৌড়াইতেছি। নোনা সমুদ্র, পিচ্ছিল পাহাড় পেরিয়ে দৌড়াইতেছি দৌড়াইতেছি দৌড়াইতেছি। চল্লিশ মিলিয়নের মধ্যে একজন পাবে কাঙ্খিত লক্ষ্যবস্তু, জীবন বদলে যাবে তার। সেই তীব্র বাসনায় অসংখ্য আমি দৌড়াইতেছি। ক্রমবর্ধমান মহাবিশ্বের দুরন্ত পরিব্রাজক আমি দৌড়াইতেছি। আমি এবং চল্লিশ মিলিয়ন আমি। হঠাৎ আমি দেখি এক আলোর গোলক। অসংখ্য আমি তাতে লাফিয়ে পড়ছে, ব্যর্থ হয়ে মরে যাচ্ছে। যেন এক আত্মহত্যার মহোৎসব চলিতেছে। আমিও তাড়িত হই তীব্রভাবে। গোলক উদ্দেশ্য করে লাফ দেই। মনে হয় বেঁচে উঠি নতুন জন্মে। নূহের নৌকার মত আমি ভাসতে থাকি প্লাবিত অঞ্চল ব্যাপি। এরপর আরেক জন্ম। আবার দৌড়। আমি এবং অসংখ্য তুমি, তোমরা। আমি দৌড়াইতেছি তুমি দৌড়াইতেছ তোমরা দৌড়াইতেছ। একটা আলোর গোলক ভাসছে আকাশে। সবাই হাত বাড়িয়ে দিয়েছে সেটার দিকে। জীবন বদলে যাবে কার? জয় হবে কার? জয় পরাজয় নির্ধারণ হবার আগ মুহুর্তে আমি ফিরে এলাম ফার্মগেটে। দেখি ইমতিয়াজ মাহমুদ চলে গেছে। ইমতিয়াজ মাহমুদ, আপনি কোথায়? প্লিজ হাতটা আরেকবার বাড়ান। আমি শেষ অংশটুকু দেখে নিতে চাই। হয় জীবন বদলে যাবে, নয়ত মৃত্যু! 05/02/16 . . //তিন// ইমতিয়াজ মাহমুদ জহির রিপন . ধরেন একটা কবিতা পড়তে বসলাম। তারপর ধরেন দুইটা। এইভাবে ধরেন তিনটা চারটা পাঁচটা। পড়তে পড়তে কারো ফোন আসার আওয়াজ পেলাম। পড়ায় বিরতি দিয়া ফোনটা ধরলাম। ধরেন গতরাতে কবিত্ব হারানো এক কবি'র ফোন। তার ভীষণ জ্বর। প্রলাপের সুরে সে কবিতা শুনতে চাইলো। ধরেন আমি ছয় নাম্বার কবিতাটা শুরু করলাম। তারপর আর গুণে রাখতে পারলাম না। ধরেন গুণে রাখতে না পারা এক কবিতার মাঝখানে ফোনটা কেটে গেল। তবু আমি থামলাম না। ধরেন পড়তে পড়তে আর না পড়া রইল না একটা কবিতাও। এখন এতগুলা কবিতা পড়ার পর আমার আর বাঁচতে ইচ্ছা করছে না। . ইমতিয়াজ মাহমুদ, তাহলে কবিতা কি তা-ই, যা আপনাকে মৃত্যুর মুখে ঠেলে দেয়! আত্মহত্যা ছাড়া মৃত্যুর তো অন্য কোনো উপায় নাই! আমি কি তবে ফাঁসিতে ঝুলে আত্মহত্যা করব! . ধরেন আমি ফাঁসিতে ঝুলতে গেলাম, আর তখন পিছন থেকে টেনে ধরেছে আমার মা। আমাকে টেনে ধরেছে আমার ভাই। আমাকে টেনে ধরেছে আমার বোন। আমি কিছুতেই ছুটতে পারছি না। আমার ভীষণ যন্ত্রণা হচ্ছে! আমি ব্যর্থ হয়ে যাচ্ছি! এইসব যন্ত্রণা আর ব্যর্থতা নিয়া আমি কাকে অভিশাপ দেব! ইমতিয়াজ মাহমুদ, কবিতা না আপনাকে?
বাজার ❑ আমি একা জড়োসড়ো হয়ে বসে আছি সবজি বাজারে। এখানে অনেক লালশাক উঠেছে, আজ অনেক বাঁধাকপি। ঐপাশে সবুজ ঢেঁড়শ। আর তার পাশে জড়োসড়ো হয়ে বসে আছি, আমি এক নিঃস্ব মানুষ। আমাকে কিনুন।
২০১৩ সালের ১১ সেপ্টেম্বর বরিশাল থেকে ঝালকাঠি যাবার পথে সে জানতে চাইছিলো, আজ কার কার জন্মদিন? তার সাথে আমার বিবাহের বয়স তখন দশ মাস। এই দশ মাসে আমি তাকে সাধ্যমতো ধারণা দেয়ার চেষ্টা করছি যে একসময় আমি একজন ভালো অ্যাস্ট্রোলজার ছিলাম। অ্যাস্ট্রোলজি দিয়ে আমি বহু মানুষকে চমকে দিতে সক্ষম হয়েছি। যেহেতু হাজারখানেক মানুষের জন্মতারিখ অথবা রাশি আমার মুখস্থ । . ফলে সে যখন জানতে চাইল, আজ কার কার জন্মদিন, আমি এক ধরনের পরীক্ষার মুখোমুখি হচ্ছি ভেবে অস্বস্তি বোধ করলাম। তবু বললাম যে, আজ শহীদুল জহিরের জন্মদিন। সে বললো, আর? আমি কিছুক্ষণ ভেবে বললাম, সিরিয়ার প্রেসিডেন্ট আসাদের। সে তখন বললো, আর? আমি অনেক ভেবে বললাম, বেকেনবাওয়ারের। সে বললো, এই তিনজন? আমি আর কারো নাম মনে করতে পারলাম না। . তবে পরের দিন দুপুরের দিকে মনে পড়লো, প্রশ্নকর্তার নিজের জন্মতারিখও ১১ সেপ্টেম্বর ছিলো।
প্রশ্ন : দু'জন বাঙালি বাংলা বাদ দিয়ে নিজেদের মধ্যে ইংরেজিতে কথা বলে আসলে কী প্রমাণ করতে চায়? . গ্যালাক্সির দার্শনিক : তারা প্রমাণ করতে চায় যে, তাদের পূর্বপুরুষরা লর্ড ক্লাইভের পাংখা টানতেন।
লাইভ ❑ রাজাকে একটা পাইথন পেঁচিয়ে ধরেছে। রাজার গোসলখানায়। আজ ভোরে। ভেতর থেকে দরজা দেয়া। আমরা টিভির পর্দায় সরাসরি ঘটনাটা দেখছি। রাজার প্রাসাদের সামনে মানুষের ভিড়। মানুষমাত্রই সাংবাদিক। মানুষমাত্রই উদ্ধারকর্মী। আমরা টিভির দিকে হা করে তাকিয়ে আছি। ‘মনোজ! মনোজ! আমাকে শুনতে পাচ্ছেন? মনোজ!’ “হ্যাঁ তামান্না। আমরা এখনো রাজার বাড়ির গেইটে দাঁড়িয়ে আছি। নিরাপত্তাকর্মীরা আমাদের ভেতরে ঢুকতে দিচ্ছে না। তাদের ব্যবহার খারাপ। এখানে অসংখ্য মানুষ। আপনারা দেখতে পাচ্ছেন ধর্ম-বর্ণ নির্বিশেষে হাজার হাজার মানুষ রাজার বাড়ির সামনে চলে এসেছে। একটা উৎসবমুখর পরিবেশ লক্ষ করা যাচ্ছে। সবার মুখে উত্তেজনা। সবার একটাই প্রার্থনা। পাইথনটাকে মেরে ফেলতে হবে। রাজাকে বাঁচাতে হবে। কিন্তু আমাদের ভেতরে ঢুকতে দেয়া হচ্ছে না। আপনি দেখতে পাচ্ছেন আমাদের একজন ক্যামেরাম্যানকে আমরা গেইটের সামনের গাছে উঠিয়ে দিয়েছি। তিনি বলেছেন সেখান থেকে তিনি গোসলখানা খুঁজে পাচ্ছেন না। তালগাছটা তার সাথে সহযোগিতা করছে না।” ‘মনোজ! রাজাকে উদ্ধারের কী ব্যবস্থা নেয়া হয়েছে?’ “তামান্না গেইটের ভেতরে আমরা অনেক উদ্ধারকর্মীকে দেখতে পেয়েছি। তাদের হাতে করাত আছে। তারা বলছেন দরজা কেটে ভেতরে ঢোকার জন্য তারা চেষ্টা চালিয়ে যাচ্ছেন। তারা করাতে ধার দিচ্ছেন। তাদের কর্মতৎপরতায় জনগণ বিক্ষুব্ধ হয়ে উঠছে। তারা বলছে করাতে কেন আগে ধার দেয়া হয় নাই? তামান্না আমরা লক্ষ করছি ফায়ার ব্রিগেডের তিনটা পানি ভর্তি গাড়ি ভেতরে প্রবেশ করছে।” ‘মনোজ! মনোজ! পানি দিয়ে তারা কী করবেন?’ “তামান্না এই বিষয়ে আমরা একজন উর্ধ্বতন কর্মকর্তার সাথে কথা বলেছি। তিনি আমাদের জানিয়েছেন, দরজা কাটার সময় ঘর্ষণে আগুন লেগে যেতে পারে। সতর্কতা হিসেবে তারা পানি এনেছেন। দর্শক আপনারা দেখছেন উদ্ধার কাজে যোগ দেয়ার জন্য এইমাত্র একটি অত্যাধুনিক বাহিনী গেইট দিয়ে প্রবেশ করল। তাদের গায়ে বিশেষ ধরনের পোশাক। পায়ে উন্নত জুতা এবং তাদের প্রত্যেকের হাতে করাত।” ‘মনোজ! রাজার বাড়ির সামনে তো আমরা হাজার হাজার মানুষ দেখতে পাচ্ছি। ওখানে আইন শৃঙ্খলা রক্ষার জন্য কি কোন ব্যবস্থা নেয়া হয়েছে?' “হ্যাঁ তামান্না, আমরা পুলিশের সাথে এবিষয়ে কথা বলেছি। তারা বলেছেন পুলিশ এখানে জিরো টলারেন্স অবস্থানে আছেন। এখানে নিয়মিত সদস্য ছাড়াও সাদা পোশাকের অনেক পুলিশ মোতায়েন করা আছে। পুলিশ ইতোমধ্যে একজন আমড়া বিক্রেতাকে আটক করেছে।” ‘দর্শক পাইথনের হাতে ইতোপূর্বে অনেক সাধারণ মানুষ আক্রান্ত হলেও কোন রাজার উপর পাইথনের হামলার ঘটনা ইতিহাসে এই প্রথমবারের মতো ঘটলো। এর আগে ১৯৮৭ সালে আদ্দিস আবাবায় এক কয়লা শ্রমিক এগার ঘন্টা পাইথনের হাতে বন্দী থাকার পর তাকে জীবিত উদ্ধার করা হয়। এধরনের আরেকটা ঘটনা ঘটে কারাকাসে। এক চিত্রকরের বাড়িতে। তিনি একুশ ঘন্টা পাইথনের হাতে বন্দী ছিলেন। তাকে আর জীবিত পাওয়া যায়নি। মনোজ! মনোজ! দরজা কতটুকু কাটা হয়েছে এ বিষয়ে কিছু বলতে পারবেন?’ “তামান্না আমাদেরকে এখানে ঠিকমতো কাজ করতে দেয়া হচ্ছে না। কিছুক্ষণ আগে কয়েকজন উচ্ছৃঙ্খল লোক আমাদের ক্যামেরাম্যানকে লাঞ্ছিত করেছে।” ‘লাঞ্ছিত করেছে মানে কী?’ “তামান্না আমি বলতে চাচ্ছি কয়েকজন উচ্ছৃঙ্খল লোক আমাদের ক্যামেরাম্যানের গায়ে হাত তুলেছে।” ‘হাত তুলেছে-- তারা কি ক্যামেরাম্যানকে মেরেছে?’ “জ্বি তামান্না তারা ক্যামেরাম্যানকে মেরেছে। এবং আপনি শুনলে অবাক হবেন তারা ক্যামেরার গায়েও হাত তুলেছে।” ‘দর্শক এই বর্বরোচিত ঘটনার বিষয়ে কথা বলার জন্য আমাদের সাথে স্টুডিওতে হাজির হয়েছেন সাংবাদিক পরিষদের একাংশের নেতা জনাব মোতাহার আলী। মোতাহার কি বলবেন?’ “কী বলব! আমি ভাষা হারিয়ে ফেলেছি। কতটা অমানবিক নির্দয় হলে মানুষ ক্যামেরার গায়ে হাত তুলতে পারে। আমি ক্যামেরার গায়ে হাত তোলার এই ঘটনার তীব্র নিন্দা জানাই। মাননীয় স্বরাষ্ট্রমন্ত্রীর কাছে আমার আকুল আবেদন থাকবে যেন অবিলম্বে এই ঘটনার সুষ্ঠু তদন্ত করে দোষীদের বিরুদ্ধে দৃষ্টান্তমূলক শাস্তির ব্যবস্থা নেয়া হয়।” ‘দর্শক আমরা আবার ফিরে যাচ্ছি রাজার বাড়িতে। মনোজ! মনোজ!’ “হ্যাঁ, তামান্না আমরা এইমাত্র জানতে পেরেছি পাইথন রাজাকে নয়, রাজার বাবুর্চিকে পেঁচিয়ে ধরেছে এবং ঘটনাটা কাল রাতে ঘটেছে। রাজার কিচেনে।” ‘মনোজ! কিচেনের দরজা কি খোলা আছে?’ “না তামান্না কিচেনের দরজাও ভেতর থেকে লাগানো।” ‘কিন্তু কিচেনের দরজা কেন লাগানো থাকবে?’ “তামান্না ঘটনাটা রহস্যজনক। আমরা এবিষয়ে একজন দরজা বিশেষজ্ঞের সাথে কথা বলেছিলাম। তিনি বলেছেন এরকম হতে পারে। তিনি বলেছেন এরকম হয় যে, দরজা অনেক সময় এমনি এমনিও লেগে যায়। দর্শক আমরা এখন লক্ষ করছি উদ্ধারকর্মীদের মধ্যে একটা ঢিলেঢালা ভাব দেখা যাচ্ছে। তারা এতক্ষণ করাতে ধার দিচ্ছিলেন। কিন্তু বাবুর্চির কথা শুনে ধার দেয়া বন্ধ করে দিয়েছেন। তাদের এই অবহেলায় মানুষ সংক্ষুব্ধ হয়ে উঠছে।” ‘মনোজ! আমরা পরে আবার আপনার সাথে যোগাযোগ করবো। আমাদের সাথে এখন কথা বলার জন্য স্টুডিওতে উপস্থিত আছেন বিশিষ্ট মানবাধিকার কর্মী ব্যারিস্টার তৌফিকা খাতুন। সব তো শুনলেন?’ “হ্যাঁ, শুনলাম। অবাক হলাম। আমরা কোন দেশে বাস করছি? বাবুর্চিকে তারা কি মানুষ মনে করে না? না হলে কেন এমন হবে? সেও তো মানুষ, নয় কি? বাবুর্চির কথা শুনে কেন করাতে ধার দেয়া বন্ধ হয়ে যাবে? আমি প্রধানমন্ত্রীকে অনুরোধ করবো তিনি যেন বাবুর্চিকে মানুষ গণ্য করেন। আর আমাকে অনুরোধ করতে হবে কেন, আশ্চর্য! বাবুর্চিটা তো এমনিতেও মানুষ।” ‘দর্শক আমরা আবার চলে যাচ্ছি রাজার কিচেনে। সর্বশেষ অবস্থা জানার জন্য। মনোজ! মনোজ!’ “হ্যাঁ তামান্না আমরা এই মাত্র শুনতে পেয়েছি পাইথন রাজার বাবুচির্কে পেঁচিয়ে ধরেনি। পেঁচিয়ে ধরেছে বাবুর্চির রাজহাঁসটিকে। এবং সেটা পাইথন ছিলো না। একটা সাধারণ সাপ ছিলো। ওঝারা এসে সাপটিকে ধরে নিয়ে গেছে। যদিও আমরা লক্ষ করেছি উদ্ধার করতে আসা বাহিনী নিরাপত্তার অজুহাতে ওঝাদের ভেতরে প্রবেশ করতে দেয়নি। তবে অদম্য ওঝারা তাতে হাল ছেড়ে দেয়নি। তারা বাইরে থেকে বীণ বাজিয়ে সাপটাকে ধরে ফেলেছে।” ‘মনোজ! রাজহাঁসটি কেমন আছে? ওটা বেঁচে আছে তো?’ “তামান্না হাঁসটিকে মুমূর্ষু অবস্থায় পশু হাসপাতালে নিয়ে যাওয়া হয়েছে।” ‘দশর্ক আমরা এখন সরাসরি চলে যাচ্ছি জাতীয় পশু হাসপাতালে। সেখানে আছেন আমাদের বিশেষ প্রতিনিধি শাহাদাত রাজিব। রাজিব! রাজিব! আমাকে শুনতে পাচ্ছেন?’ “জ্বি, তামান্না। মুমূর্ষু হাঁসটিকে কিছুক্ষণ আগেই হাসপাতালে আনা হয়েছে। ডাক্তাররা বলছেন তাকে বাঁচানো যাবে না।” ‘রাজিব সিঙ্গাপুর নিয়ে চিকিৎসা দিলে কি হাঁসটাকে বাঁচানো সম্ভব?’ “তামান্না আমরা ডাক্তারের কাছে জানতে চেয়েছিলাম তাকে দেশের বাইরে নিয়ে যাওয়া হবে কি না? ডাক্তার বলেছেন হাঁসটা অতক্ষণ টিকবে না। তার মধ্যে দায়সারা ভাব দেখা গেছে।” ‘কার মধ্যে দায়সারা ভাব দেখা গেছে, রাজহাঁস না ডাক্তার?’ “জি, ডাক্তার। দর্শক আপনারা দেখতে পাচ্ছেন হাঁসটা এখন মারা যাচ্ছে। আমরা তার মরবার দৃশ্যটা সরাসরি দেখানোর চেষ্টা করছি। আপনারা মরণ দেখছেন, কদুর তেলের সৌজন্যে। আপনারা দেখতে পাচ্ছেন হাঁসটার শ্বাস নিতে কষ্ট হচ্ছে। সে ছলছল চোখে তাকিয়ে আছে। আপনারা ক্যামেরায় দেখছেন হাজার হাজার মানুষ হাসপাতালের সামনে। মানুষ কাঁদছে। হাজার হাজার মানুষ টিভি পর্দার সামনে। মানুষ কাঁদছে। হাঁসটার জন্য মানুষ কাঁদছে ঢাকায়, সিলেটে, বগুড়ায়। এ এক বিরল দৃশ্য। তার জন্য মানুষ কাঁদছে লন্ডনে, প্যারিসে, নিউইয়র্কে তেহরানে এবং আরো যেসব জায়গায় আমাদের সম্প্রচার রয়েছে। দর্শক আপনারা দেখুন হাঁসটার চোখ বন্ধ হয়ে যাচ্ছে। দেখুন সে আর শ্বাস নিতে পারছে না। তার চোখ এখন বন্ধ হয়ে গেল। দেখুন হাঁসটা মারা গেল। ছয়টা তেপ্পান্ন মিনিটে। আমরা রিপ্লেতে আবার তার মৃত্যুটা দেখাচ্ছি। দর্শক আবার দেখতে থাকুন। তারপর আবার। তারপর আবারও। যারা এখন দেখতে পাচ্ছেন না তারা এটি দেখতে পাবেন রাত এগারটার পর আমাদের বিশেষ আয়োজন, ‘একটি হাঁসের মৃত্যু এবং আমরা কোথায়?’ এই অনুষ্ঠানে। আপনারা চোখ রাখুন।” ‘রাজিব! রাজিব! শুনতে পাচ্ছেন?’ “জ্বি, তামান্না শুনতে পাচ্ছি।” ‘বাবুর্চির কোন প্রতিক্রিয়া নেয়া কি সম্ভব হয়েছে?’ “তামান্না বাবুর্চিটা খুব শোকাহত আছে। আমরা তার সাথে কথা বলার চেষ্টা করেছিলাম। কিন্তু উনি আমাদের পেশাগত দায়িত্ব পালন করতে দেননি।” ‘রাজিব! বাবুর্চির কি আর কোন হাঁস আছে?’ “তামান্না বাবুর্চি আমাদের কিছু বলেনি তবে আমরা বিশেষ সূত্র থেকে জানতে পেরেছি, তার আর কোন হাঁস নাই। তামান্না এই মাত্র আমরা লক্ষ করলাম মরা হাঁসটি আবার চোখ মেলেছে। সে সবার দিকে ফ্যালফ্যাল করে তাকিয়ে আছে। একটু আগেই ডাক্তাররা তাকে মৃত ঘোষনা করেছিলেন। অলৌকিক! অবিশ্বাস্য! হাঁসটা আবার উঠে দাঁড়িয়েছে। সে এই একটু হাঁটল। আবার পড়ে যাচ্ছে। আবার উঠে দাঁড়াল। এখন উড়তে শুরু করেছে। দেখুন হাঁসটা উড়ছে। মরা হাঁসটা ঐ উড়ে যাচ্ছে… .
প্রিয় সুচি, দুই বছর হয়ে গেছে। এখন রোহিঙ্গাদের ফেরত নিয়ে নেন। আমাদের যে নোবেলটা পাওয়ার কথা ছিলো, সেটাও নিয়ে নেন। দরকার হলে গায়ক নোবেলরেও নেন। আর জামালপুরের ডিসিরেও নেন। 
খেলনা . ‘বাহ! কী সুন্দর খেলনা হাসে, খেলে, কথা কয় আবার মা বলে ডাকও দেয়।’ খেলনার বয়স ০৯ আপনার ৩০ আর খেলনার আব্বার ৪১। তিনি আপনার স্বামী যাকে গত ১১ মাস ধরে আপনার সহ্য হচ্ছে না। এর কারণ তার ব্যক্তিত্ব, কম বেতন অথবা মাথার কম চুল হলে বিষয়টা অনেক সুন্দর হতো। কিন্তু অসহ্য হবার কারণ আরও গভীর, আর এর তলদেশে পৌঁছে আপনার মনে হয় যে এগারো মাস না গত এগারো বছর ধরেই তাকে আপনার সহ্য হয় না বিয়ের প্রথম দিন থেকেই তাকে আপনার কেমন জানি ভাইয়ের মতো লাগত। এই বিষয়ে এক মহিলা সাইকিয়াট্রিস্টের সাথে কথা বললে তিনি জানান যে এরকম হয়, এ নিয়ে ঘাবড়ানোর কিছু নাই; তার কাছে এমন রোগীও এসেছে যার নিজের স্বামীকে চাচা মনে হতো। ঐ রোগী ভালো হয়ে গেছে স্বামীকে নিয়ে সে এখন নেপাল/মালদ্বীপ যায়। . ২ সাইকিয়াট্রিস্টের কাছ থেকে ফেরার সপ্তম দিনে আপনারা আলাদা হবার বিষয়ে একমত হন। আর একদিন আপনি নয় বছরের কাছে গিয়ে বলেন, ‘বাবা, সবার বাবা-মা একসাথে থাকে না।’ আপনি তার কাছে জানতে চান, কার কাছে থাকতে তার ভালো লাগবে, বা কাকে তার বেশি দরকার? সে জানাবে তার কাউকে দরকার নাই। আপনার মনে হবে সে অভিমান করে এমন বলছে। আপনি তার কাঁধে হাত রাখবেন। সে হাত সরিয়ে দিয়ে বলবে, ‘এই শুয়োরের বাচ্চা, গায়ে হাত দিবি না।’ আপনি শুনে পাথর হয়ে যাবেন। দুঃখে আপনার চোখে পানি এসে যাবে। আপনি রুদ্ধশ্বাসে বলবেন, ‘আমি তোর মা, আমি তোকে পেটে ধরেছি।’ এই কথা শুনে সে নীল রঙের একটা টকিং টমের দিকে মন দেবে। . ৩ আপনি তার রুম থেকে বের হয়ে দেখতে পান, আপনার স্বামী ন্যাশনাল জিওগ্রাফিতে একটা হরিণের মৃত্যুদৃশ্য দেখছে। আপনি তখন ফের নয় বছর বয়সী খেলনাটির কথা ভাববেন। আর তখন আপনার মনে হবে একটা অমানুষের ঔরষে এর চেয়ে ভালো উৎপাদন সম্ভব না। আপনি অহেতুক টিভিটা ভেঙে ফেলবেন। তখন আপনার স্বামী একটা ম্যাগাজিন পড়া শুরু করবে আর আপনি ম্যাগাজিনটা ছিঁড়ে ফেলবেন। . ৪ অনেক বাকবিতন্ডার পরও আপনারা একমত হতে না পারায় ঠিক হয় একটা কয়েন দিয়ে ভাগ্য পরীক্ষা হবে। কয়েনের হেড পড়লে নয় বছর আপনার কাছে থাকবে, টেল পড়লে আপনার স্বামীর কাছে। . ৫ আপনি প্রচুর ক্ষোভ নিয়ে কয়েনটি শূন্যে ছুড়ে দেন আর তারপর তার দিকে তাকিয়ে থাকেন সেটা পুনরায় আপনার হাতে না পড়ে— ছাদ ফুঁড়ে আকাশে চলে যায়। . ৬ আর তখন আপনাদের মনে হয় যে এই গল্পটা লিখছে সে আসলে আপনাদের সাথে নিষ্ঠুর একটা রসিকতা করছে। আপনারা তখন তীব্র আক্রোশে কাগজের অক্ষর ফুঁড়ে সোজা আমার টেবিলের সামনে চলে আসেন আর চেঁচিয়ে বলেন আপনি কী শুরু করেছেন এসব? আমাদের ছেলেটা পাগল হয়ে যাচ্ছে। আমি বললাম, কিন্তু আপনারা তো তাকে একা ফেলে পালিয়ে এসেছেন। . ৭ নয় বছরের ছেলেটিকে উদ্ধার করার জন্য তারা আমাকে ঠেলে কাগজের পৃথিবীতে পাঠিয়ে দেয়। . ৮ বসার ঘরে একটা টিভি টুকরো টুকরো হয়ে পড়ে আছে তার পাশে ছেঁড়া কাগজ ছাদে একটা ফাটল সব আমার পরিচিত। আমি নয় বছরের ঘরে গেলাম কিন্তু তাকে পাওয়া গেল না। যেখানে তার থাকার কথা তার টেবিলে বা এঘরে ওঘরে আমি অনেক খুঁজলাম কোথাও তাকে পেলাম না। শুধু দরজার কাছে একটা কথা বলা খেলনা দেখলাম নীল রঙের, হাসে খেলে কথা কয় আবার মা বলে ডাকও দেয়। .
আমেরিকা . প্রিয় আমেরিকা, আমার বাসার সামনের কাকগুলো সম্পর্কে আপনি জানতে চেয়েছেন। এটা ঠিক যে আমার সামান্য অনিদ্রা আছে। তবে তাতে কাকগুলোর কোনো অবদান নাই। তারা খুব ভদ্র গোছের এবং বলতে গেলে ডাকেই না প্রায়। ইতি ইমতিয়াজ মাহমুদ (পুনশ্চ : আপনি যে ঘুমের ওষুধ পাঠিয়েছেন তা খাবার পর থেকে আমার ঘুম দেড় ঘন্টা কমে গেছে।) . দুই প্রিয় আমেরিকা, আপনার পাঠানো নতুন ওষুধগুলো খাবার পর আমার চোখের পাতা মাথার দিকে চলে যাচ্ছে। কাকগুলো এখন আর ডাকছে না। আপনি তাদের ডাকাডাকি বন্ধ করতে ঈগল পাঠাতে পারেন শুনে তারা ওয়াদা করেছে জীবনে আর ডাকবে না। আপনার ঈগল পাঠানোর কোনো দরকার নাই। ইতি ইমতিয়াজ মাহমুদ . তিন প্রিয় আমেরিকা, আপনি যে ঈগল পাঠিয়েছেন তাকে আমরা যত্নের সাথে রেখেছি। তিনি এখন আমার খাটেই ঘুমান। কিভাবে মেঝেতে ঘুমাতে হয় এ বিষয় তিনি আমাকে যথাযথ পরামর্শ দিয়েছেন। ইতি ইমতিয়াজ মাহমুদ . চার প্রিয় আমেরিকা, ঈগল আসার পর থেকে কাকগুলো এখন অনেক বেশি ডাকছে। তাদের ডাকে পুরো মহল্লায় আর কেউ ঘুমাতে পারছে না। তবু আমরা ঈগলের যত্নের কোনো প্রকার ত্রুটি করছি না। আমাদের ধানক্ষেতের সব ধান তার দখলে আছে। ওইখান থেকে যৎসামান্য ধান যাতে আমাদের দেয়া হয়, মহল্লাবাসীর পক্ষ থেকে তাকে সেই অনুরোধ করা হয়েছে। ইতি ইমতিয়াজ মাহমুদ . পাঁচ প্রিয় আমেরিকা, আমাদের পুরো শহর অনিদ্রা রোগে আক্রান্ত। কাকগুলো এখন অনেক বেশি শক্তিশালী হয়েছে। তারাও একটা ঈগলের অধীনে প্রশিক্ষণ নিচ্ছে। শোনা যাচ্ছে সেটা দেখতে অবিকল আমাদেরটার মতন। ইতি ইমতিয়াজ মাহমুদ (পুনশ্চ : নতুন ওষুধ খাবার পর আমাদের চোখগুলো এখন গোরস্থান হয়ে আছে।) 
ভাই আপনি কী করেন?...এই প্রশ্নের উত্তর অনেকরকম হতে পারে। সোলায়মান সুখনের কাছে যখন রাষ্ট্রপতি জিজ্ঞেস করছিলেন, তুমি কী করো? তখন সুখন খুব বিনয়ের সাথে বলছিলেন যে, তিনি অনলাইনে লোকজনরে মোটিভেট করার চেষ্টা করেন। . সবাই অবশ্য সুখনের মতো এমন সরল উত্তর দেয় না। যেমন কিছুদিন আগে চায়ের এক টং ঘরে জনৈক চাওয়ালা যখন এক দিনমজুররে জিজ্ঞেস করলেন যে, তিনি কী করেন? দিনমজুর তার কোনো উত্তর না দিয়ে আমার দিকে তাকিয়ে বললেন, ভাই আপনারে দেখে তো শিক্ষিত মনে হয়। এখন বলেন তো আমি যে তিন বছর সৌদি আরব ছিলাম এইটা কি আমারে দেখে বিশ্বাস হয়? . কী করেন এর সবচেয়ে অবিশ্বাস্য উত্তরের মুখোমুখি হইছিলাম অবশ্য প্রায় বছর বিশেক আগে। তখন আমি ফার্মগেট থাকতাম। আমার এক পাড়াতো সম্পর্কের বন্ধু তার এক দূর সম্পর্কের বন্ধুর সাথে আলাপ করাইয়া দিছিলো। তিনি খুব সিরিয়াসলিই তার বিচিত্র প্রফেশন সম্পর্কে জানাইছিলেন। . 'কী করেন' এর উত্তরে তিনি বলছিলেন, "আমি বাহাদুর ব্যাপারীর লগে হাডি।" . . [বাহাদুর ব্যাপারী ঐসময় ছাত্রলীগের সভাপতি ছিলেন।]
ছাত্রলীগ অন্যদের সাথে মারামারি করলেও দোষ, নিজেরা নিজেরা মারামারি করলেও দোষ। তাইলে তারা করবেটা কী?
কাজী নজরুল ইসলামের পড়াশুনা সম্পর্কে আহমদ শরীফ ভয়ানক মিথ্যাচার করে গেছেন। খুব সম্ভবত তার প্রভাবেই হুমায়ুন আজাদও নজরুলরে অশিক্ষিত ভাবতেন বা ভাবতে পছন্দ করতেন কিংবা ভেবে আনন্দ পেতেন। নজরুল শুধু পাঁচশ বছর আগের ফার্সী কবিতা আর দুই হাজার বছর আগের কিছু সংস্কৃত কবিতা পড়ে কবিতা লিখে গেছেন এটা ঐ পণ্ডিতদের জঘন্য পর্যায়ের মিথ্যাচার। কেন? . ১) নজরুল সবমিলিয়ে সাতটা ভাষা জানতেন। ২) রবীন্দ্রনাথ ঠাকুর ইতালি থেকে ফেরার পর নজরুল তাঁর সাথে দেখা করতে গিয়েছিলেন। এবং নাম ধরে ধরে ইতালির ঐসময়কার বিভিন্ন কবির সম্পর্কে জানতে চেয়েছিলেন। তাঁর এমন জিজ্ঞাসায় রবীন্দ্রনাথও বিস্মিত হয়েছিলেন। ৩) মাত্র কুড়ি বছর বয়সে নজরুল বিদ্রোহী কবিতাটা লিখছেন। পাণ্ডিত্য দূরে থাক, সামান্য কমন সেন্স থাকলেও যে কোনো পাঠকের টের পাওয়ার কথা যে, এই কবিতাটা যিনি লিখছেন তাঁর হুইটম্যান পড়া আছে। . পণ্ডিতদের মূর্খ প্রচারণায় বিভ্রান্ত হবেন না। .
//যদিও এক লাইন, তবু কবি শ্রীজাত'র এই লেখাটা আমার জন্য বিশেষ কিছু// . স্রোত যখন এগোতে থাকে, তখন সবরকম জল নিয়েই এগোয়। নদীর ধারে দাঁড়িয়ে বোঝার উপায় নেই, স্রোতের কোন অংশ এসেছে কোন শাখানদী থেকে। কেননা সে তখন মিলেমিশে একাকার। শিল্পকে যদি এমনই এক স্রোত বলে ধরে নিই, তাহলে কিছু ক্ষেত্রে এই একাকার হয়ে ওঠবার সুযোগ থাকে বৈকি। রাশিদ’দার গায়নে উঠে আসে উস্তাদ নিসার হুসেন খানের তৈরি বন্দিশ, তেজেন্দ্র’দার বাজনায় ফুটে ওঠে উস্তাদ আলি আকবর খানের তৈরি নানান রাগ। আবার কবীর সুমন নিজের গানের পাশাপাশি আমাদের শোনান সতীনাথ মুখোপাধ্যায়ের গেয়ে যাওয়া গান, যেমন শ্রীকান্তদা’র গলায় উজ্জ্বল হয়ে ওঠেন জটিলেশ্বর মুখোপাধ্যায়। অর্থাৎ, যাদের সামনে থেকে শোনবার সুযোগ আমাদের হাতে নেই আর, এই শিল্পীরা তাঁদের কাজ তুলে ধরেন আমাদের কাছে। এমনধারা হয়ে আসছে বহুদিন। এ অবশ্য কেবল পারফর্মিং আর্টের ক্ষেত্রেই প্রযোজ্য। যোগেন চৌধুরী নিশ্চয়ই পিসারো বা অবন ঠাকুরের ছবি আরেকবার আঁকেন না, কিম কি দুক তৈরি করেন না ঋত্বিক ঘটকের সিনেমা’র প্রতিলিপি। পারফর্মিং আর্ট সেই সুযোগ করে দেয়। কবিতাতেও সেই সুযোগ থাকে, বিশেষত যখন আবৃত্তিকারেরা কবিতা শোনান আমাদের। তাঁদের উপস্থাপনায় এমন অনেক কবির লেখা শুনতে পাই আমরা, সামনে থেকে যাঁদের আর শোনার উপায় নেই। কিন্তু সে হল পড়বার একরকম ধরন, সে হল নির্বাচনের আরেকরকম পদ্ধতি। তার বাইরে যদি আমার পছন্দের বহু কবিতা থেকে যায়, কী করব আমি? আমি তখন অল্প অল্প করে সেইসব কবিতাই পড়ব, পাঠসভায়। নানা জায়গায়, নানান কবিসভায় নিজেরই কবিতা পড়ে আসছি আজ দু’দশকেরও বেশি সময় ধরে। ইদানীং, খেয়াল করি, ক্লান্তি আসছে সেই পড়ায়। আসছে কুণ্ঠাও। কেননা যত বয়স বাড়ছে, নিজের ও নিজের লেখালেখি বিষয়ক তুচ্ছতা ততোই স্পষ্ট হয়ে উঠছে চোখের সামনে। তাকে এড়িয়ে যাবার উপায় নেই। তেমনই এড়িয়ে যাবার উপায় নেই আমাদের অগ্রজ ও সমসাময়িক বেশ কিছু কবির কবিতাকে, যা এই সময়ে দাঁড়িয়ে বারবার উচ্চারিত হওয়া ভারী জরুরি। কিন্তু সেসব কবিতা তেমন উচ্চারিত হয় না বিশেষ আর, কেননা তাদের কবিরা কোনও না কোনও ভাবে অনুপস্থিত। সে হতেই পারেন তাঁরা, কিন্তু তাঁদের অনুপস্থিতির দায় তাঁদের কবিতারা বইবে, এ কি খুব উচিত কথা হল? মোটেই উচিত নয় বলেই আমি স্থির করেছি যে, এবার থেকে কোথাও কবিতা পড়বার ডাক পেলে সেইসব অনুচ্চারিত কবিতাদের শোনাব। জানি তাদের পড়বার যোগ্যতা আমার তৈরি হয়নি, কিন্তু ইচ্ছেতে ভেজাল নেই যে কোনও, এ কথা হলপ করে বলতে পারি। ক’দিন আগে এক ক্যাফেটেরিয়ায় এক ঝাঁক কমবয়সী ছেলেমেয়েদের সামনে জয়দেবদা’র অনেক অনেক কবিতা পাঠ করলাম যখন, তাদের উদ্ভাসিত মুখ দেখে যে-আনন্দ পাচ্ছিলাম, নিজের কবিতা পড়ে কবে তেমনটা পেয়েছি তা মনে পড়ে না। তারা কখনও জয়দেব বসুকে সামনে থেকে শোনেনি, তাই সে-অভিজ্ঞতার সিকিভাগও তাদের পাওয়া হল না সেদিন, কিন্তু পড়তে গিয়ে, কবিতাদের উচ্চারণ করতে গিয়ে নিজের ভেতর থেকে অদ্ভুত এক জোর পাচ্ছিলাম আমি, পাচ্ছিলাম এক আশ্চর্য প্রত্যয়, নিজের কবিতা পড়ে শোনাবার সময় যা আজকাল পাই না আর। কত কত কবিদের আমরা সভায় তেমন দেখতে পাই না। তাঁদের মধ্যে অনেককেই আর কোনও দিন পাবো না, বাকিরা দেখা দেবেন খুব কম। তাঁদের কবিতাকে তাই ব’লে বিরলের তালিকায় রেখে দিতে হবে, এমন তো না-ও হতে পারে? তাই এবার থেকে আমার ইচ্ছেমতই শোনাব কবিতা। ভাস্কর চক্রবর্তী, তুষার চৌধুরী, মল্লিকা সেনগুপ্ত যেমন থাকবেন, তেমনই থাকবেন অরুণ মিত্র, সুভাষ মুখোপাধ্যায়, বিনয় মজুমদার। যেমন আসবেন শক্তি চট্টোপাধ্যায়, আল মাহমুদ, উৎপলকুমার বসু, কবিতা সিংহ, তেমনই এসে পড়বেন সৈয়দ শামসুল হক, অমিতাভ দাশগুপ্ত বা রফিক আজাদ। তারাপদ রায়ের কবিতা পড়ে শোনাতে কী যে ইচ্ছে হয়, ইচ্ছে হয় পড়ে শোনাই অনন্য রায়ের লেখাও। বাংলা কবিতার মতো সুপুষ্ট ভাণ্ডার আর কোন ভাষায় আছে জানি না। কিন্তু আমার কাছে যখন আছেই সেই সিন্দুকের চাবি, তাকে বন্ধ করে রেখে লাভ হবে কি আখেরে? তার চেয়ে এই ন্যুব্জ সময়ে এইসব আশ্চর্য কবিতা বরং পড়া যাক-না আরও বেশি ক’রে, শুনে নেওয়া যাক বারবার। গীতা চট্টোপাধ্যায়ের কবিতা কেউ কোনও দিন মঞ্চে শোনেননি। পড়ব না তবে তাঁকে? অলোকরঞ্জনের কবিতা শোনার জন্য অপেক্ষা করতে হবে শীতকাল পর্যন্ত? শঙ্খ ঘোষ কবে কবিতা পড়বেন আর সিরিয়ায় কবে শান্তি আসবে, দুটোর কোনওটাই বলা যায় না। কিন্তু আমি যদি শোনাতে চাই তাঁর অসামান্য কবিতার কয়েকখানা? খুব কি রাগ করবেন তিনি? মনীন্দ্র গুপ্ত আসতে পারেন না তেমন আর অনুষ্ঠানে। তাঁর খনন করা সম্পদরাশি অশ্রুত পড়ে থাকবে সে-কারণে? জয় গোস্বামী উজ্জ্বলতর হচ্ছেন যত নিজের কবিতায়, ততই সরে আসছেন মঞ্চ থেকে। আমি পড়তে চাই তাঁর কবিতাও। আর আজকের ছেলে ইমতিয়াজ মাহমুদ, যে ঢাকায় ব’সে আশ্চর্য সমস্ত কবিতা উপহার দিয়ে যাচ্ছে বাংলা ভাষাকে, তার কবিতা বুঝি আমি পড়তে পারি না সভায়? অভিব্যক্তি ছাড়া কবিতার প্রধান কোনও ভাষা হয় না বলেই আমি মানি। তাই মির্জা গালিব বা মোমিন পড়তে ইচ্ছে করতে পারে, ইচ্ছে হতে পারে সিলভিয়া প্লাথ, আনা আখমাতোভা বা মায়া এঞ্জেলো’র কবিতা পড়ে শোনাতে। করেও খুব। সে ইচ্ছেকে এবার থেকে দমিয়ে রাখব না আর। কবিতার একটাই তো পৃথিবী। দরজাটা খুলে দেওয়া দরকার, এই যা। শৌখিনতার গোলাপকুঞ্জে মহুল ফোটানোর দায় তো আমাদেরই, নয় কি? এই হল মোদ্দা কথা। এবার থেকে যারা আমাকে আমন্ত্রণ জানাবেন কবিতা পড়ে শোনানোর কাজে, তাঁদেরও যেমন বলি, তেমন যারা শুনতে আসবেন, বলছি তাঁদেরও, আমার কণ্ঠে এঁদেরই কবিতা শোনা যাবে এখন থেকে। আমার লেখা তেমন তেমন হলে নিজেই ঠেলেঠুলে এই তালিকায় জায়গা করে নিত, কিন্তু সে তা পারেনি। তবু কখনও যদি ইচ্ছে হয়, জরুরি বলে বুঝতে পারি, আমার কিছু লেখা নিশ্চিত পড়ব। কিন্তু প্রধানত আমি এঁদেরই লেখা পড়ে যেতে চাই বারবার। এঁরা সকলেই তো আমার জন্মদাতা, জন্মদাত্রী। এমনকী আমার চাইতে বহু পরে লিখতে এসেছে যে, তার কবিতাও গর্ভে ধারণ করে আমায়। তাই এঁদের ছাড়া আমার কোনও অস্তিত্বই নেই। একটাই তো স্রোত। যাক-না, যেমন ইচ্ছে বয়ে...
প্রশ্ন: এই যে, আপনার প্রিয় কবি/লেখকসহ প্রায় হাজার/বারোশ মানুষ [যাদের কেউ কেউ আপনার হিরো] তাঁদের টাইমলাইনে কাল আপনারে নিয়ে এক/দুই লাইন হলেও লিখছেন, এই বিষয়ে আপনার অনুভূতি কী? . গ্যালাক্সির দার্শনিক : জ্বি, একদিনের জন্য হিরো আলম হওয়ার একটা মানসিক প্রস্তুতি আমার পরশু রাত থেকেই ছিলো। ফলে ভোরে তেমন কোনো অনুভূতি হয় নাই। তবে দুপুরের দিকে নিউজফিড দেখে মনে হয়েছিলো, মানে সন্দেহ হয়েছিলো আর কী, যে...আমি বোধ হয় মারা গেছি!
বিখ্যাত লেখক . ঢাকার একদল লেখক গোপাল ভাঁড়ের কাছে গিয়ে বললো, আমরা তো অনেকদিন ধরে লেখালেখি করছি। আবার সভা/সমাবেশ/পুরস্কার/পত্রিকা/গ্রুপ/সেকেন্ড এডিশন/অটোগ্রাফ এসবও করি। কিন্তু বিখ্যাত হতে পারছি না। এখন বলেন তো, আমরা বিখ্যাত হই কিভাবে? . গোপাল ভাঁড় বললেন, তোমরা কোন ছাতার লেখক হইছ যে, বিখ্যাত হইতে পারতেছ না। আচ্ছা শোনো, যদি বিখ্যাত হইতে চাও, তবে সামনের শুক্রবার জামা-কাপড় খুলে বইমেলার এ-মাথা থেকে ও-মাথায় দৌড়াইয়া যাবা। দৌড় শেষ হলেই দেখবা বিখ্যাত হয়ে গেছ। . তার এই পরামর্শ লেখকদের পছন্দ হলো। ফলত তারা প্রফুল্ল মনেই শাহবাগ ফিরে এলো। কিন্তু শাহবাগ ফিরেই একজন বাবা আর একজন তামাকের অজুহাত দেখিয়ে নিখোঁজ হয়ে গেলো। (এই দুইজন ছিলো মূলত ডাবল এজেন্ট। একসাথে দুই/তিনটা গ্রুপ মেইনটেইন করার মতন দক্ষতা উনাদের ছিলো)। নিখোঁজ হওয়ার ভান করে তাদের একজন গেলো কাঁটাবন, আর একজন গেলো কারওয়ান বাজার। তাদের যার যার সেকেন্ড সিন্ডিকেটরে বিখ্যাত হওয়ার বুদ্ধি দিতে। কারওয়ানবাজারের গ্রুপটির আইকিউ বেশি হওয়ায় তাদের বুঝতে একটু সময় লাগলেও কাঁটাবনওয়ালারা খুব সহজেই বুঝে ফেললো। . কিন্তু হায়! ঐ গ্রুপগুলোর মধ্যেও ঘাপটি মেরে বসে ছিলো আরো/আরো অনেক ডাবল/ট্রিপল এজেন্ট। ফলত ঐ ডাবল/ট্রিপলদের সুবাদে ঢাকার প্রায় সব লেখকই রাত পোহানোর আগে বিখ্যাত হওয়ার কৌশলটি জেনে গেলো। আর তার পরের শুক্রবার দেখা গেলো ঢাকার সকল লেখক (১০/২০জন বাদে) নাঙ্গা হয়ে মেলার মাঠের এ মাথা থেকে ও মাথায় দৌড়াচ্ছে। যদিও কেউ তাদের দিকে ফিরেও তাকাচ্ছে না। . অনেক উঁচায় বসে এই দৃশ্য দেখে কবি শহীদ কাদরী লিখে ফেললেন, "নাঙ্গা হয়ে লৌড়াবি ঠিকই, কিন্তু, বিখ্যাত হবি না, হবি না, হবি না"। . অত্যধিক উঁচু জায়গা থেকে বলায় তার সেই পংক্তি দৌড়রত কারো কানেই ঠিক মতো পৌঁছালো না। ফলে তারা দৌড় শেষ করে পরস্পরের সাথে হাই ফাইভ করে, ফেসবুকে একজন আরেকজনকে দৌড়ের ছবি ট্যাগ করে, তারপর ছবির নিচে শনৈ শনৈ মুগ্ধতার কমেন্ট করে, অবশেষে প্রচুর ব্যক্তিত্ব নিয়ে মেলার মাঠ থেকে বের হয়ে এলো। মেলার গেটে লেখকদের এক শীর্ষনেতা জনৈক বৃদ্ধ রিক্সাওয়ালার কাছে জানতে চাইলো, চাচামিয়া, আমারে কি চিনতে পারছেন? রিক্সাওয়ালা বললো, আপনে কেডায়? . সন্ধ্যার আগে লেখক সমাজ টের পায় তাদের চেনে না বাসের হেল্পার, বইয়ের দোকানদার, শিক্ষা বিষয়ক সংসদীয় কমিটির চেয়ারম্যান, কলেজের ছাত্রী, সাহিত্যের শিক্ষক, দৈনিকের স্টাফ রিপোর্টার অথবা টিভি চ্যানেলের পার্ট টাইম ঘোষিকা। রাত অনেক গভীর হলে তারা দুঃখে খণ্ড খণ্ড হয়ে গিয়ে আবিষ্কার করে, এমনকি মোটিভেশনাল স্পিকাররাও তাদের চেনেন না। . ফলত তারা পুনরায় বাবা/তামাক/সাকুরা ভ্রমণ শেষে গ্যালাক্সির দার্শনিকের শরণাপন্ন হন। . সব শুনে গ্যালাক্সির দার্শনিক বললেন, আরে গরুর দল, সবাই যখন নাঙ্গা হয়ে লৌড়াচ্ছিলো তখন কেউ একজন জামা/কাপড় পরে দাঁড়িয়ে থাকলেই তো সে বিখ্যাত হয়ে যেত। . তার এই কথা শুনে মুরব্বির চায়ের দোকানে খানিকটা হেলায়িত হয়ে ঘুমিয়ে পড়তে পড়তে দুলালদা বললো, "ঠিকই।" 
জীবনানন্দ দাশ আর কাজী নজরুল ইসলাম একই বছর জন্মগ্রহণ করছেন। দুইজনেই গ্রেট কবি। একই সময়ে তাঁরা কলকাতা ছিলেন। অথচ একজনার সাথে আরেকজনার ঐভাবে কখনো আলাপ হয় নাই। খুব সম্ভবত দেখাও হয় নাই। . আর এদিকে শাহবাগী কবিগুলায় একটায় আরেকটারে এক সন্ধ্যা দেখতে না পারলেই মুমূর্ষু হয়ে যায়।
"আব্বার কাছে জানতে চাইলাম, পৃথিবীর সেরা সন্তানের পিতা হবার অনুভূতি কেমন? . আব্বা বললেন, এটা আমি বলতে পারবো না, এটা তোর দাদা বলতে পারবে।"
হুমায়ূন আহমেদের একটা বইয়ের উৎসর্গপত্রে অনেকটা এমন লেখা ছিলো যে, তিনি যা হয়েছেন তা হতে চাননি, তিনি আসলে জীবনানন্দ দাশের মতো একজন কবি হতে চেয়েছিলেন। . জীবনানন্দ উত্তর বাংলার কত কবি/সাহিত্যিকের গোপন ইচ্ছাটা যে হুমায়ূন লিখেছেন তার হিসাব মেলানো যাবে না। . কিন্তু ঐ উৎসর্গ পত্রটা পড়ার পর আমার মনে একধরণের কৌতুহল তৈরি হয়েছিলো যে, আচ্ছা ঠিক আছে, হুমায়ূন আহমেদকে না হয় জীবনানন্দ দাশের কবিতাগুলো দেয়া হলো কিন্তু জীবনানন্দ যে জীবন পার করেছেন অবিকল সেই জীবনটা হুমায়ূন নিতে রাজি হবেন তো? একটা পরিপূর্ণ ব্যর্থ মানুষের জীবন। চাকরি থাকে না/পড়াতে পারেন না/ছাত্ররা হাসাহাসি করে/বউ পাত্তা দেয় না/লেখকরা চিঠির উত্তর দেয় না/সম্পাদকরা গণ্ডার খেতাব দেয়/ঠিক মতো কথা বলতে পারেন না/এমনকি হাসিও স্বাভাবিক না। এমন একটা জীবন গ্রহণ করতে কি কেউ রাজি হবে? . হুমায়ূন আহমেদ, আপনার সম্রাটের মতো জীবনের বদলে কয়েকটা কবিতার বিনিময়ে নেবেন ঐ ভিখারির জীবন?
ক্ষুদ্রঋণ . তারা আমার কাছে কিস্তির টাকা চাইতে এলো। আমি তাদেরকে বললাম, মৃত মানুষের কোনো ঋণ থাকে না। তারা বললো, কিন্তু তুমি তো এখনো মরো নাই। আমি তাদেরকে আমার ডেথ সার্টিফিকেট দেখালাম। তারা বললো, এমন সার্টিফিকেট বাজারে কিনতে পাওয়া যায়। আমি তাদেরকে আমার শেষকৃত্যের ভিডিও দেখালাম। তারা বললো, ওরকম না মরেও বানানো যায়। আমি মরিয়া হয়ে তাদেরকে আমার হাত কেটে দেখালাম যে, আমার শরীরে কোনো রক্ত নাই। তারা বললো, রক্ত না থাকা কাউকে মৃত প্রমাণ করে না। রক্ত না থাকা প্রমাণ করে, সে বেঁচে আছে এবং আমাদের ব্যাংক থেকে ঋণ নিয়েছে।
শেষকৃত্য . শেষকৃত্য সম্পন্ন হওয়ার পর টের পেলাম, লোকজন আমাকে অন্য একজনার কবরে শুইয়ে দিয়ে গেছে। আর ওইদিকে আমার কবরে ঘুমিয়ে আছে---সেই অন্য একজন। তার বয়স যেমনই হোক, তার গায়ের রঙ লাল/হলুদ/সাদা/কালো...যেমনই হোক, তাকে জাগিয়ে তুলুন। আর বলুন, অন্য কারো কবরে ইমতিয়াজ ঘুমাতে পারে না
অনুভূতির সবচেয়ে গরুমার্কা শাখাটার নাম অভিমান। এটার মেজর অ্যাটাকে মানুষ সুইসাইড করে, আর মাইনর অ্যাটাকে ভাত খাওয়া বন্ধ করে।
নেতার সাথে হ্যান্ডশেক করার পর কর্মীটি তার হাতের দিকে তাকিয়ে দেখলো, একটা আঙুল ফেরত আসেনি। 
ডাইনি . রাজপুত্রের আসল মাকে পাথর বানিয়ে এক ডাইনি তার মা হয়ে গেলো। তাকে কোলে-পিঠে করে বড় করলো। তারপর অনেক অনেক বছর চলে গেলো। রাজপুত্র বড় হলো। . বড় হয়ে সেই রাজপুত্র জানতে পারলো, এতদিন সে যাকে মা বলে ডেকেছে সে তার মা না, সে আসলে একটা ডাইনি। এটা জেনে রাজপুত্র এক পূর্ণিমার রাতে, দীঘির ভেতরে ডুব দিয়ে কৌটায় থাকা ভোমরার গলা টিপে ডাইনিটাকে হত্যা করে ফেললো। ডাইনিটা তখন দীঘির পারেই দাড়িয়ে ছিলো। . রাজপুত্র একবারও ভাবলো না, সে যখন কৌটা খুলছিলো, ডাইনিটা ইচ্ছা করলে তখনও তাকে পাথর বানিয়ে ফেলতে পারত।
ফুটনোট . অনেক পিপাসা আছে বোধের অতীত বরফের গায়ে তবু লেখা থাকে শীত . শীতকাল এলে দেখি ঝরে পড়ে পাতা এঘরে বালিশ পোড়ে ঐঘরে কাঁথা . যার কিছু পোড়ে নারে তারও পোড়ে মন বাসে বসে ভুলে গেছি কে যে কার বোন . কে কাহার বোন হয় কে যে কার ভাই এই শীতে দল বেঁধে এসো ভুলে যাই . ভুলে যেতে যেতে গিয়ে ভুল করে দেখি পিপাসা মেটাতে আসে ভিনদেশী পাখি . পাখি এসে ফল খায় পোকা খায় ফুল কে আর শোধাতে পারে কবেকার ভুল . ভুল তার কবেকার অন্ধকার নেশা মরণের গান গাওয়া শিশুটির পেশা . শিশু একা গান গায় বাবা গেছে চাঁদে শান্তি ইয়াহওয়েহ কত শান্তি কাঁদে . যে কাঁদে কাঁদুক তবু লিখি ফুটনোট ফুল তুই তেলাবিবে বোমা হয়ে ফোট!
ছায়াপথের শেষ মাথায় আছে এতিমদের এক গ্রহ, চাঁদ-তারা দিয়ে ঘেরা, তবু তার সংসারে অনাগ্রহ।
লোকজনরে ব্লক করলে তারা এত মনখারাপ করে কেন? আমি তো আমার এক আইডি দিয়ে আরেক আইডিরে ব্লক করে দেখছি। কই, আমার তো মনখারাপ হয় নাই!
বিচ্ছেদের পর . তোমার সাথে আমার বিয়ে হলে বনিবনা হতো না। আমাকে তুমি একদম সহ্য করতে পারতে না। আমি তোমাকে দেখতে পারতাম না। আমাদের খুব দুর্দশা হতো। প্রতিবেশীদের উৎকন্ঠা। তোমার ছায়া দেখতেও আমার ঘৃণা লাগতো। তোমার সন্দেহ হতো ... সব ছেড়েছুড়ে দূরে কোথাও পালিয়ে যাবার কথা বলতে ... আমি হত্যা করার কথা ভাবতাম ... তুমি কেবল আমাকে দোষারোপ করতে ... আমি আমার নিয়তিকে ... আমার মন বিষাক্ত হয়ে উঠতো তোমার জিহ্বা সাপ হয়ে আমাকে ছোবল মারতো ... আমাদের চোখ আগুন হয়ে পরস্পরকে জ্বালিয়ে দিতো ... সব ছাই হতো ... সব নরক হতো! . এমন একটা নরকের জন্য আমি কাঁদছি ...! .
ঐশ্বর্য . আমার গরীব মা বড়লোক মামার বাসায় বেড়াতে যান। মা’র সাথে আমরা অর্থাৎ তার ছেলেমেয়েরা। . আমরা নাজুক হয়ে উজ্জ্বল সোফায় আমরা সতর্কতার সাথে কালার টিভি আমরা ভয়ে ভয়ে শরবতের গ্লাস . যেন সুন্দর মন খারাপ না করে! ফেরার সময় মামা আমাদের ১০০ করে টাকা দেন। আমরা খুশি হই। আর বাবা না আসায় তার জন্য আমার খুব আফসোস হয়। আমার বোকা বাবা ঐশ্বর্যের ছোঁয়া পেলো না। .
স্টিভেন হকিং নামক এক বিজ্ঞানী জানিয়েছেন আর মাত্র এক হাজার বছরের মধ্যে পৃথিবী ধ্বংস হয়ে যাবে। ঐ ভদ্রলোক টের পায়নি যে এক হাজার বছর আগেই পৃথিবী ধ্বংস হয়ে গেছে।
একজন বললো কথাসাহিত্যিকদের মধ্যে মারামারি অনেক কম। কবিদের তুলনায় কথাসাহিত্যিকরা এত ভদ্র হয় কী জন্য? . আমি বললাম, এটা সংখ্যালঘুদের একটা বিশেষ গুণ। যে কোনো সমাজেই সংখ্যালঘুরা সচরাচর ভদ্র হয়।
আহমদ ছফা, তারে না চেনায় একবার জনৈক মন্ত্রীরে এক অনুষ্ঠান থেকে বের হয়ে যেতে বলছিলেন। ছফার মতো এমন ইগোওয়ালা লেখক অবশ্য এখন আর খুব বেশি নাই। এখনকার বেশিরভাগ লেখকই অনেক ভদ্র, আর সহনশীল। এতটা যে, মন্ত্রী তো মন্ত্রী, মন্ত্রীর কোনো চাপরাশি তারে না চিনে কোনো জায়গা থেকে বের করে দিলেও তিনি হাসতে হাসতে বের হয়ে আসবেন। আর বাড়ি ফিরে বউরে বলবেন, "স্বয়ং মন্ত্রীর চাপরাশি আজ আমারে বাহির হয়ে যেতে বলছেন, বিশ্বাস হয়!"
হারুন . বারান্দায় অনেক রোদ হারুন আপনার গা পুড়ে যায়, তাও বসে থাকেন সাত তলায় রেলিং নাই আপনার বউ রোদে চাদর শুকাতে আসে আপনি বসে থাকেন, আপনার গা পুড়ে যায় আপনার বউ চাদর ওল্টাতে যায় হারুন আপনার তখন মনে হয় সে বারান্দা থেকে পড়ে যাবে রেলিং নাই আপনার গা পুড়ে যায় আর আপনার বউ চাদর উল্টে পড়ে যায় সাত তলা থেকে ‘হারুন, আপনার বউকে ধরুন!’ আপনি ধরতে যান। চাদর ধরেন; সে রাস্তায়। . ২ আপনার বউয়ের জ্ঞান ফেরে হাসপাতালে আবার চলে যায় তাও হাসপাতালে চিরতরে, হারুন কিছু বোঝার আগেই পুলিশ আপনাকে ধরে নিয়ে যায় থানায়, আপনার বউ বলে গেছে আপনি তাকে ধাক্কা মেরেছেন। . ৩ মানুষ কতটা হারামি হতে পারে বারান্দা থেকে বউ না পড়লে তা বোঝাই যায় না এক কাগজে লিখেছে টাকার জন্য খুন এক কাগজে লিখেছে যৌনবিকৃতি এক কাগজে লিখেছে আপনার এক কাগজে লিখেছে দুজনারই আপনার ছবিতে ছবিতে ছেয়ে গেছে মহল্লার দেয়াল হারুন, পাড়ার ছেলেরা উৎসবটা হাতছাড়া করতে চায় না। . ৪ আপনি দেখতে পান কেউ আপনার সত্য কথাটা বিশ্বাস করে না পুলিশ অথবা আপনার মা আর তখন আপনার মনে হতে থাকে হয়ত আপনিই ভুল বলছেন হয়ত আপনিই ধাক্কা দিয়েছেন রিমান্ডের তৃতীয় দিন আপনি স্বীকার করেন অভিযোগ সত্য আপনি দোষী হারুন, খুনের বিচার ফাঁসি! . ৫ মরে যাবার সময় আপনি মুহূর্তের মধ্যে গোটা জীবন স্থিরচিত্রের মতো দেখতে পান। আর তখন খুব পরিষ্কার দেখতে পান আপনি বারান্দায় বসা আর চাদর উল্টে আপনার বউ সাত তলা থেকে পড়ে যাচ্ছে, আপনি বুঝতে পারেন কী অন্যায় আপনার সাথে করা হয়েছে কিন্তু ন্যায়বিচার কোথায় পাবেন? হারুন, এখন খোদার কথা ভাবেন। . ৬ পুলিশের কাছে মিথ্যা বলার অপরাধে খোদা আপনাকে দোজখে পাঠাল। যে দোজখ আপনার অনেক পরিচিত দোজখে অনেক আগুন তাতে আপনার গা পুড়ে যায় যেন সাত তলার বারান্দায় বসে আছেন আপনার বউ বারান্দায় আসে আপনার মনে হয় সে বারান্দা থেকে পড়ে যাবে রেলিং নাই হারুন, পড়ে যাবার আগে ধরুন! .
বাংলা ভাষার বেশিরভাগ বড় কবিই স্মার্ট ছিলেন। একমাত্র ব্যতিক্রম মনে হয় জীবনানন্দ দাশই। . তার চেয়েও বিস্ময়কর ঘটনা এই বড় বড় কবিরা পোশাক সচেতনও ছিলেন। সুধীন্দ্রনাথ দত্তদের মতো কেউ কেউ এত বেশি যে গরমের দেশেও স্যুটেড/বুটেড হয়ে ঘুরতেন। মাইকেল/রবীন্দ্রনাথ/নজরুলরাও যার যার মতো স্টাইলিশ ছিলেন। . মির্জা গালিব চরম আর্থিক কষ্টের মধ্যেও নিজেরে অভিজাত ভাবতেন। ধার করে হলেও পালকি ছাড়া বাসা থেকে বের হতেন না। . কিন্তু তারপরও দেখা যায় কবি শব্দটা উচ্চারিত হওয়া মাত্র বেশিরভাগ মানুষের মনে এলোমেলো চেহারার/ পোশাকের বিধ্বস্ত আর নোংরা একটা ছবি ভাসে। এর রহস্য কি? মানুষজন কি কবিদের ঐভাবে দেখতেই বেশি স্বাচ্ছন্দ্য বোধ করে?
জীবনের প্রকার . এই জীবন ভালো না লাগায় একদিন নদীর কাছে গেলেন, শোনা যায় যে, নদীতে ঠিকমতো একটা ডুব দিতে পারলে অন্য আরেকটা জীবন পাওয়া যায়। আপনি সেই জীবনের আশায় ডুব দিলেন। ডুবটা খুব ভালো হয়েছিল; কেননা একটু পর আপনি একটা চিতল মাছ হয়ে ভেসে উঠলেন! . দুই এরপরের গল্প তো সবার জানা, একজন জেলে জাল পেতে আপনাকে শিকার করল, তারপর বাজারে বিক্রি করল, বাজার থেকে আপনার বাবা আপনাকে খুব দরদাম করে কিনে আনল; তারপর আপনার বউ আপনাকে কেটেকুটে চুলার উপর তপ্ত কড়াইতে ছেড়ে দিলো—জীবন একই রকম! .
সাহিত্য পুরস্কার . এই পৃথিবীতে কবিদের কদর নাই। সব কবিতার শত্রু। রাষ্ট্র আর পরিবার। বন্ধু আর আত্মীয়রা। দোয়েল আর গরুরা। সবাই কবিতার প্রতিপক্ষ। তারা বলে যে আমরা কবিতা বুঝি না। এটা বলা তাদের ফ্যাশন। আমরা এই ফ্যাশনের বিরুদ্ধে। আমরা কবিতাবন্ধু। ব্যাংক বা মুদি দোকান বা পত্রিকার দল। আমরা কবিদের স্নেহ করি। আর একারণে আমরা সাহিত্য পুরস্কার দেই। লাখ টাকা দামের। কিন্তু কাকে দেই! ফলে আমরা জানতে চাই, পুরস্কার পেলে এত টাকা দিয়ে আপনারা কী করবেন? . মাইকেল বললো………….……ধার শোধ করবো নজরুল বললো………………...কুড়ি হাজার কাপ চা খাবো আল মাহমুদ বললো………..আজমীর শরীফ যাবো জীবনানন্দ বললো……………লাবন্যের হাতে তুলে দেবো জসীমউদ্দীন বললো…………ঘটিতে জমিয়ে রাখবো সুকান্ত বললো……………….....সব ভাত গুড় দিয়ে খাবো শেষে রবীন্দ্রনাথ বললো……সহজ সুদে গরীবদের দেবো . আমরা বুঝতে পারি রবীন্দ্রনাথ সবচেয়ে ভালো কবি ………...পুরস্কারটা উনাকেই দেয়া হোক.….....।
এক অত্যধিক স্বামী বাসায় বসে পাশের রুমে থাকা তার স্ত্রীরে ইনবক্স করছেন, "এক গ্লাস পানি দিয়া যাইয়ো তো...।" . তার স্ত্রী এই মেসেজ দেখে রাগে/ক্ষোভে/দুঃখে/অপমানে কি করবে কিছু বুঝতে না পেরে মেসেজের স্ক্রিন শট তার টাইমলাইনে পোস্ট করে জনগণের কাছে জানতে চায়, তার এখন কি করা উচিত? . ক) সে কি ডিভোর্স দেবে খ) সে কি আত্মহত্যা করবে গ) সে কি মুখে বুজে সব সহ্য করে পাশের রুমে পানি দিয়ে আসবে . এই পোস্টটা ভাইরাল হতে সময় নেয় মাত্র তের মিনিট। জগতের সব নারীজাতি তো বটেই একদল অত্যধিক বৃদ্ধ এবং ততোধিক লুরমা কবি গিয়েও পোস্টের নিচে ছি ছি করা শুরু করেন। আর তাদের এমন বিপুল ছি ছির সুবাদে ঘটনাটা উইমেন চ্যাপ্টারের নজরে আসে। তারা তাৎক্ষণিক নিবন্ধে এই ঘটনার তীব্র প্রতিবাদ জানান। (উল্লেখ্য তাদের নিবন্ধটির শিরোনাম ছিলো, "পানি না, তোরা বিষ খাইয়া মর।") . এই নিবন্ধটি প্রকাশের কয়েক মিনিট পর ঘটনার নায়ক সেই স্বামীটি তার টাইমলাইনে জানান, তার আইডি হ্যাক হয়েছিলো। দুই ঘন্টা চেষ্টার পর এইমাত্র উদ্ধার হয়েছে।
আপন মাহমুদের মৃত্যু . আপন মাহমুদ ঐ অর্থে আমার আপন কেউ ছিলো না। তার সাথে আমার ৪/৫ বার দেখা হয়েছে। তারপর সে মারা গেছে। আপন ভালো কবিতা লিখতো। তার মৃত্যুর পর কবিমহলে খুব শোরগোল হয়। আমার প্রথম মন খারাপ হয়েছিলো। পরে সব ঠিক হয়ে গেছে। আমি ঐদিন খুব ভালোভাবে অফিস করেছি। টেলিভিশনে ফুটবল খেলা দেখেছি। রাতের সংবাদের সময় এক মন্ত্রীকে নিয়ে খুব হাসাহাসি করছিলাম। তখন আপন মাহমুদ বললো, ইমতিয়াজ, আমি মারা গেছি আর আপনি হাসতেছেন! আমি হাসি বন্ধ করলাম। আমি হাসি বন্ধ করে ঘুমাতে গেলাম। আপন বললো, কবরের ভেতর খুব গরম। ইমতিয়াজ এখানে কোন বাতাস নাই। ঘুম আসে না। আমি বুঝতে পারলাম এক বন্ধুর মৃত্যুতে আমি সামান্য ঘোরগ্রস্থ হয়েছি। আপন বললো, পরশু আপনার একটা কবিতা আমার ফেসবুক ওয়ালে পোস্ট করে এসেছিলাম। দেখেছেন? আমি ঘুমিয়ে পড়লাম। পরদিন ভোরে তাকে নিয়ে একটা গদ্য লিখতে বসলাম। ‘আমি মারা গেছি আর আপনি আমার মৃত্যু নিয়াও ব্যবসা শুরু করছেন!’ আমি আপন মাহমুদকে সাথে নিয়ে অফিস করলাম। আপন বললো, কবরে এত নিঃসঙ্গ লাগে। এমন নিঃসঙ্গ! সন্ধ্যায় তরুণ কবিকে নিয়ে একটা স্মরণ সভা ছিলো। আমি যাবার জন্য রওয়ানা হয়েছিলাম। আমাকে আটকে দিলো! সবাই যখন শোক করছে। স্মৃতিচারণ করছে। অনেক অনেক সভা করছে। আমি তখন আপন মাহমুদের কবর কাঁধে নিয়ে এদিক ওদিক ছুটে বেড়াচ্ছি। . [পেন্টাকল/২০১৫]
//উন্মাদনামা : প্রথম পর্ব// . ভোর চোখ খুলে গরুটি দেখলো, সূর্য গোয়ালঘরে ঢুকে পড়েছে। . সান্ত্বনা দেয়ালে পিঠ ঠেকে যাওয়ার পর ভাবলাম, এতদিনে পিঠের একটা গতি হলো। . প্রকৃতি দুটি গরু একত্র হলে মূলত ঘাসের আলাপই করে। . শিল্পী কাক জানালো, তার কা গানটিকে সামান্য বিকৃত করে কোকিল তার কু গানটি বানিয়েছে। . সাংবাদিক যাদের ভয়ে পৃথিবীতে পা না রেখেই ভিনগ্রহের প্রাণীরা বারবার বাড়ি ফিরে যায়। . আফসোস লোকটাকে দেখে মহিষটার অনেক আফসোস হলো। সে খুব সাবধানে একটা দীর্ঘশ্বাস গোপন করলো। তারপর মনে মনে বললো, আহারে! শিং নাই। . রান্না বাঘের কাছে জানতে চাইলাম, মাংস ফ্রাই করবো, না রোস্ট? বাঘ বললো, ঝামেলা করার দরকার নাই। . দেবদাস তুমি চা খেতে গেলা, এই ফাঁকে আমার বিবাহ হয়ে গেলো। . জেন দর্শন জীবনে যা-ই ঘটুক, বলবেন, ও আচ্ছা! . নেমকহারাম নেমকহারাম লোকটার সব অপরাধ ক্ষমা করে খোদা তাকে বেহেশতে পাঠালো। লোকটা বেহেশতে ঢুকে ঝর্না/পাহাড় এইসব দেখে, পাখির গান শুনে, নানারকম ফল/ফ্রুট খেয়ে, ফেরেশতাদের গার্ড অব অনার নিতে নিতে বললো, 'ছাতার একটা বেহেশত বানাইছে।'











