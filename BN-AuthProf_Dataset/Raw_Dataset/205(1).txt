প্রতিদিন সকালে ফেসবুকে ঢুকেই অনেকগুলো ব্যাড নিউজ দেখি। পরিচিত মানুষদের নিকট আত্নীয়র মৃত্যু সংবাদ পাই। কিন্তু আজকের মৃত্যু সংবাদটা আমার জন্য প্রচন্ড পরিমাণে শকিং ছিলো। লেখক ও প্রকাশক সার্জিল খান আর আমাদের মাঝে নেই। ইন্না লিল্লাহি ওয়া ইন্না ইলাইহি রাজিউন! কিডনির জটিলতার সাথে অনেকদিন যাবত ফাইট করছিলো সার্জিল। বেঁচে ছিলো নানা প্রতিকূলতার মাঝেও। কিন্তু কোভিডের সাথে আর পারলো না। মরনঘাতী এই অভিশাপ কেড়ে নিলো আরো একজন প্রিয় মানুষের প্রাণ! যখন আমি ব্লগে লিখতাম, ছাপার অক্ষরে নামও আসেনি, তখন থেকেই সার্জিলের সাথে আমার সুন্দর সম্পর্ক ছিলো। বছর দুয়েকের ছোট ছিলো আমার, কিন্তু সাহিত্য জগতে ছিলো সিনিয়র৷ সার্জিল যখন বিয়ে করলো, আবিষ্কার করলাম তার স্ত্রীও আমার চেনা-পরিচিত মানুষ। সার্জিল প্রকাশক হওয়ার পর থেকেই অনেকবার আমার একটা বই প্রকাশ করতে চেয়েছে। আমি একবার পাণ্ডুলিপি রেডি করেও শেষ পর্যন্ত দেইনি। তার প্রকাশনীর ম্যাক্সিমাম বই ছিলো জীবনধর্মী, তাই একটু দ্বিধায় ছিলাম যে থ্রিলার সেখানে চলবে কি না? পরবর্তী বইমেলায় বই দেবো বলে চিন্তাও করে রেখেছি। আজ সার্জিল চলে গেছে শুনে খুব অনুশোচনা হচ্ছে। আমার দ্বিধার কারণেই তার একটা ইচ্ছে অপূর্ণ থেকে গেলো। কে জানতো সৃষ্টিকর্তা এত তাড়াতাড়ি মানুষটিকে ওপারে নিয়ে যাবেন? সার্জিল তো চলে গেলো। কিন্তু তার ছোট ছোট বাচ্চারা এতিম হয়ে গেলো। কী হবে তাদের? আমি আর ভাবতে পারছি না! ফেসবুক আইডি অফ করে দেবো! আর নিতে পারছি না এসব। আর নিতে পারছি না!
বাড়ির গেটের সামনে দাঁড়িয়ে সিগারেট ফুঁকছিলাম। হঠাৎ গলির মাথায় সুমাইয়াকে দেখতে পেলাম, আমাদের বিল্ডিং এর দোতালায় থাকে মেয়েটা। এক ছেলের সাথে গা ঘেঁষে হেঁটে আসছে। ছেলেটাকেও চিনি। সুমাইয়ার ক্লাসমেট, নাম জিমি। দুজনে হেঁটে আসছে বাড়ির দিকেই। আমি দ্রুত বাড়ির পাশের চা-সিগারেটের দোকানের পেছনে লুকিয়ে গেলাম যেন আমাকে ওরা দেখতে না পায়। দুজনে ঢলাঢলি করে হেঁটে আসছে। নিজের চোখকে আমার বিশ্বাস হচ্ছে না! কষ্টে ফেটে যাচ্ছে বুকের ভেতরটা। সুমাইয়ার সাথে প্রায় এক বছরের সম্পর্ক আমার। তাকে পৃথিবীর সবচেয়ে ইনোসেন্ট মেয়ে বলেই মনে হয়েছে সবসময়। আজ বুঝলাম সবই ছলনা! এ তো দেখছি বারো ঘাঁটের পানি খাওয়া মেয়ে! দুজনে ঢুকলো বাড়ির ভেতর। আমার স্পষ্ট মনে আছে উপর থেকে নামার সময় দোতালার ফ্ল্যাটে তালা ঝুলতে দেখেছি। অর্থাৎ, সুমাইয়াদের ফ্ল্যাটে এই মুহূর্তে কেউ নেই। নিশ্চয়ই দুই কপোত-কপোতী এখন খালি ফ্ল্যাটে উদ্দাম খেলায় মেতে উঠবে! অথচ আজ আমি সুমাইয়াকে বিয়ের জন্য প্রপোজ করবো বলে ঠিক করে রেখেছি। অনেক কষ্টে জমানো ছাব্বিশ হাজার টাকা দিয়ে সুমাইয়ার জন্য একটা ডায়মন্ডের রিং কিনেছি! বুকের ভেতরটা জ্বলছে! আমি বাড়ির ভেতর ঢুকলাম। সিঁড়ি বেয়ে উঠে এলাম। দোতালার দরজা ভেতর থেকে বন্ধ। এতক্ষণে নিশ্চয়ই ভেতরে প্রেমলীলা শুরু হয়ে গেছে দুজনের। অথচ এক বছরের সম্পর্কে সুমাইয়া আমার সাথে একবারও… নাহ! আমি আর ভাবতে পারছি না। ধুপ ধাপ উপরে উঠতে শুরু করলাম। আমি থাকি পাঁচ তলায়। বাসায় ঢুকলাম। মা জিজ্ঞেস করলো, “কি রে? এমন দেখাচ্ছে কেন?” আমি কোনো জবাব না দিয়ে নিজের রুমে গিয়ে ঢুকে দরজা আটকে দিলাম। ওয়্যারড্রোব খুলে ভেতর থেকে ডায়মন্ড স্টোন বসানো রিংটা বের করলাম! ২৬,০০০ টাকা দিয়ে কিনেছি! কত কষ্টে জমানো টাকা! নিজেকে আর সামলাতে পারলাম না! একটা হাতুড়ি দিয়ে বারি মারতে মারতে রিংটা ভেঙে কয়েক টুকরো করে ফেললাম। এবার সুমাইয়ার দেওয়া বিভিন্ন গিফটগুলো বের করলাম, চিৎকার করলাম, "সব ফেলে দেবো, ভেঙে ফেলবো!" সব গিফট নষ্ট করার পরও আমার রাগ পড়লো না! এবার আমি ঘরের সব দামী দামী জিনিস-পত্র ভাঙতে শুরু করলাম। মা চিৎকার করে এগিয়ে এলো, "হায় হায় রে! তুই কি পাগল হয়ে গেছিস?" হ্যাঁ! আমি পাগল! আমার রাগ এত সহজে মিটবে না! আজ এই হাতুড়ি দিয়ে পিটিয়ে ওদের দুইটাকে খুন করবো। আমি হাতুড়ি হাতে বেরিয়ে এলাম ফ্ল্যাট থেকে। সিঁড়ি বেয়ে নামলাম দ্রুত। দোতালার দরজার সামনে দাঁড়িয়ে কলিং বেল চাপলাম। কেউ সাড়াশব্দ করলো না। মনে হয় দুই লম্পট কাপড়-চোপড় পরায় ব্যস্ত! দরজার জোরে জোরে ঘুষি মারলাম কয়েকটা। এবার খুট করে আওয়াজ হলো, দরজা খুলে গেলো, ভেতরে অন্ধকার। আমি ভেতরে পা রাখলাম। সঙ্গে সঙ্গে লাইট জ্বলে উঠলো। একসাথে অনেকগুলো কণ্ঠ বলে উঠলো, “সারপ্রাইজ!” সুমাইয়া আর তার বন্ধুরা সবাই আমাকে দেখে হাসছে। ঘরটা সুন্দর করে সাজানো, টেবিলের উপর একটা বড় কেক। দেয়ালে লেখা- শুভ জন্মদিন। আমি প্রথমে ভীষণভাব চমকে গেলাম, তারপর আমার দু'চোখ বেয়ে অশ্রু নামলো। সুমাইয়া ব্যস্ত হয়ে এগিয়ে এলো, “আরে আরে! কাঁদার কী হলো? আমরা তো তোমাকে সারপ্রাইজ দিলাম বুদ্ধু!” আমার বুকের ভেতর যন্ত্রণাটা বাড়ছে! গেলো আমার ২৬ হাজার টাকা! মনে মনে বললাম, “হারামযাদি, তুই মাইনষের জাত না! এমন সারপ্রাইজ মাইনষে দেয় না!” -------------------- #ছাব্বিশ_হাজার_টাকা #গল্পবাজি #রম্য_গল্প #নাজিম_উদ_দৌলা
ভাবলাম বাইরে গিয়ে একটু লকডাউন দেখে আসি, বাসায় আর ভালো লাগছিলো না! গেটের বাইরে পা রাখতেই দারোয়ান কাকা ডাক দিলেন, “নাজিম, কই যাও?” আমি ঘাড় ঘুরিয়ে বললাম, “এই তো একটু বাইরে যাচ্ছি কাকা।” দারোয়ান কাকা চোখ কপালে তুলে বললো, “এই লকডাউনে বাইরে যাবা? এলাকায় পুলিশের গাড়ি টহল দিতাছে দেখো নাই? দ্যাখলে পিটাবে!” আমি দারোয়ান কাকার কথার জবাব না দিয়ে বাইরে বেরিয়ে এলাম। একটা জিনিস দেখতে মন চেয়েছে, দেখবো! এত কিছু চিন্তা করে পারা যায় নাকি? গলির ভেতর হাঁটছি। চারিদিক একদম ফাঁকা। দোকান-পাট সব বন্ধ। খুব একটা মানুষ-জন দেখছি না। ভাইরাস এবং পুলিশের ভয়ে সব গৃহবন্দী জীবনযাপন করছে! বেশ কিছুদূর এগিয়ে আসার পর দেখলাম এলাকার যুবনেতা মুছলেম ভাই হন্ত দন্ত হয়ে দৌড়ে আসছে। আমাকে দেখে নিতম্ব ডলতে ডলতে বললো, "নাজিম, জলদি ভাগ! পুলিশ টসে জিত্তা ব্যাটিং নিছে!" বলেই মুছলেম ভাই আবার দৌড় লাগালো। এবার আমারও কেমন যেন ভয় ভয় লাগতে শুরু করলো! থাক বাবা! লকডাউন দেখে আর কাজ নেই! বাড়ির পথ ধরি। উল্টো ঘুরতে যাবো, এই সময় পুলিশের জিপ গাড়ি এসে কড়া ব্রেক কষে থামলো। আমি দাঁড়িয়ে গেলাম। কী করবো বুঝতে পারছি না। একবার মনে হচ্ছে এক দৌড়ে পালাই। আবার ভাবছি পালাতে গেলে হয়তো মনে করবে- খারাপ কিছু করে পালাচ্ছি, ধরে নিয়ে হাজতে ভরবে! জিপের পেছন দিক থেকে একজন পুলিশ অফিসার নামলেন। ইয়া উচা লম্বা, দশাসই চেহারা। হাতে ডান্ডা। আমাকে জিজ্ঞেস করলেন, “এই ব্যাটা কই যাস?” আমি কাচু মাচু ভঙ্গীতে বললাম, “একটু কাজে বের হইছিলাম স্যার।” “তোর মুখে মাস্ক কই?” আমি জবাব দিলাম না। পুলিশ এবার আরও জোরে বললেন, “বলিস না কেন? মাস্ক কই?" আমি উত্তর না দিয়ে বললাম, “স্যার, আমি যাই?” আমি উল্টো ঘুরে হাঁটা দিয়েছি। পুলিশ আমার সামনে দাঁড়ালেন, “ঐ খাড়া! যাবি মানে? মাস্ক ছাড়া বাইর হইছোস ক্যান?” আমি একটু বিরক্ত হয়ে বললাম, “স্যার, আমার মুখে মাস্ক আছে। মাস্ক ছাড়া আমি বের হই না।” “ফাইজলামি করোস আমার সাথে?” প্রচন্ড রেগে গেলো অফিসার। “দাঁড়া, তোর ফাইজলামি বাইর করতাছি।” বলে লোকটা ডান্ডা উঁচু করে আমাকে মারতে উদ্যত হলো। “স্যার! আমি মিথ্যা বলছি না! এই দেখেন…” বলে আমি টান দিয়ে আমার মুখের উপর থেকে মানুষের মুখোশটা খুলে নিলাম। আমার বেগুনী রঙয়ের কুৎসিত চেহারা, লকলকে জিভ আর জান্তব দাঁতগুলো বেরিয়ে পড়লো। সঙ্গে সঙ্গে পুলিস অফিসার ভয়ে অজ্ঞান হয়ে ঢলে পড়লো। পেছনের পুলিশ সদস্যরা ভয়ে দৌড় দিলো সব। রাস্তার পথচারীরাও চিৎকার করে যে যেদিকে পারে ছুটে পালাচ্ছে! আমি আবার মাস্কটা পড়ে নিলাম। মানবজাতির এই অদ্ভুত স্বভাব আমার বোধগম্য নয়! মুখে মাস্ক পড়ে মানুষ সেজে আছি, সেটা এদের ভালো লাগে না! আবার মাস্ক খুললেও এদের সহ্য হয় না! যাবো কই? ----------------------- #মাস্ক #হরর_গল্প #নাজিম_উদ_দৌলা
আমার গল্পে, আবু হায়াত মাহমুদ ভাইয়ের পরিচালনায়, দীপ্ত টিভি-তে আজ রাত ১১টা ৫মিনিটে দেখবেন #Proxy. অভিনয় করেছেন ইরফান সাজ্জাদ, গাজী আব্দুর নূর ও সেমন্তি সৌমি। সবাইকে দেখার আমন্ত্রণ।
ঘোষণাটা আমার জন্যেও সারপ্রাইজিং ছিলো। এই বইটার পরিকল্পনা করেছিলাম গত বছর। প্রচ্ছদও তখনই করা। আজ প্রকাশক সাজিদ ভাই জানিয়ে দিলেন অপেক্ষার হচ্ছে অবসান। "অমরত্বের প্রত্যাশা নেই" আসছে আগস্টে...
আমি গল্প নিয়ে এক্সপেরিমেন্ট করতে খুব পছন্দ করি। তেমনই একটা এক্সপেরিমেন্টাল সিরিজ হচ্ছে "গল্পবাজি", যেখানে গল্পের প্লটটা একই রেখে বিভিন্ন জনরায় লেখার চেষ্টা করি। চলে এসেছে "গল্পবাজি-৩", এবারের থিম: লক ডাউন। পড়ে নিন গরম গরম, আশা করি মজা পাবেন।
সাধারণত কাস্টিং ফাইনাল করার আগে ভিকি জাহেদ ভাই একবার আমার সাথে আলাপ করেন। কিন্তু "লাল কাতান নীল ডাকাত" এর শ্যুটিংয়ের আগে দুজনই এত ব্যস্ত ছিলাম যে সেই সুযোগ হয়নি। পরে যখন জানতে পারলাম "নীল ডাকাত" চরিত্রে ফজলুর রহমান বাবু ভাই অভিনয় করছেন, কলিজাটা ঠাণ্ডা হয়ে গেলো। লেখার সময় মনে মনে যাকে ভাবছিলাম, তাকেই দেখা যাবে এই চরিত্রে! বাবু ভাইয়ের মতো একজন শক্তিমান অভিনেতা ছাড়া এই ক্যারেক্টার ফুটিয়ে তোলা সম্ভব ছিলো না! গল্পের "নীল ডাকাত"কে চমৎকারভাবে পর্দায় তুলে আনার জন্য ধন্যবাদ ভিকি ভাই এবং বাবু ভাইকে। যারা এখনো দেখেননি, গুগল প্লে থেকে চরকি অ্যাপ ডাউনলোড করে দেখে ফেলুন! আর "VICKY50" প্রমো কোড ব্যবহার করলে পাবেন সাবস্ক্রিপশান ফি-র উপর ৫০% ডিস্কাউন্ট।
"লাল কাতান নীল ডাকাত" গল্পটা আমার অন্যান্য গল্পের তুলনায় একেবারেই আলাদা। থ্রিলারের মোড়কে উঠে এসেছে গভীর জীবনবোধ আর মানসিক টানা-পোড়নের গল্প। প্রতিভাবান ডিরেক্টর ভিকি জাহেদের সাথে এটা আমার তৃতীয় প্রজেক্ট। আশা করছি সবার ভালো লাগবে। "লাল কাতান নীল ডাকাত" রিলিজ হয়েছে কিছুক্ষণ আগেই। দেখতে পাবেন নতুন স্ট্রিমিং প্ল্যাটফর্ম Chorki-তে। দেখার আমন্ত্রণ রইলো।
ট্রেলার: লাল কাতান নীল ডাকাত গল্প: নাজিম উদ দৌলা পরিচালনা: ভিকি জাহেদ ডিওপি: বিদ্রোহী দীপন অভিনয়ে: ফজলুর রহমান বাবু, মনোজ প্রামানিক, নাসিরউদ্দিন খানসহ আরও অনেকে। "আজ আমার পালা"-এর পর আবারো আমার গল্পে শর্টফিল্ম নির্মাণ করলেন ভিকি জাহেদ ভাই। যথারীতি ক্যামেরায় ছিলেন বিদ্রোহী দীপন দাদা। চরকি দেখতে পাবেন আগামীকাল। আগামীকাল যাত্রা শুরু করতে যাচ্ছে নতুন স্ট্রিমিং প্ল্যাটফর্ম- "চরকি"। এখন পর্যন্ত যতগুলো কনটেন্টের ট্রেলার দেখলাম, সবই ভালো লেগেছে। আশাকরছি দারুণ কিছু পেতে যাচ্ছি আমরা।
আজকের ম্যাচের সবচেয়ে সুন্দর দৃশ্য! ❤️ নেইমারের কষ্টটা মেসি ভালোই বোঝে, নিজে তো চারবার ফাইনালে হারার কষ্ট পেয়েছে। নেইমারও জানে মেসি এই ট্রফিটা ডিজার্ভ করে। মাঠের লড়াইটা মাঠেই হোক, মাঠের বাইরে সবার মধ্যে এমন বন্ধুত্বপূর্ণ সম্পর্ক বজায় থাকুক। ❤️
খেলা শুরু হতে তো অনেক দেরি! অপেক্ষার এই সময়ে একটা গল্প পড়া যেতে পারে, কী বলেন? যদিও অনেক আগের লেখা, কিন্তু আজকের কনটেক্সটে যায়! 😉
যারা অনেকদিন যাবত ভাবছেন আমার কোনো বই কিংবা সব বই একসাথে কিনবেন কিন্তু নানা কারণে কেনা হয়নি, তারা এই অফারটি নিতে পারেন। "দ্যা বুক সিটি" বুকশপ এর পক্ষ থেকে স্পেশাল ছাড় এবং ফ্রি ডেলিভারি অফার দেওয়া হয়েছে আমার ৬টি বইয়ের জন্য। সাথে আমার অটোগ্রাফও পাবেন। 
"প্রহেলিকা" নভেলার চমৎকার একটা ভিডিও রিভিউ দিয়েছেন মালিহা নবনী। অজস্র ধন্যবাদ তাকে।
কুরআনের নাযিল হওয়া প্রথম শব্দ "ইকরা", যার অর্থ- পড়ো। ইসলামে পড়াশুনার গুরুত্ব কতখানি তা এর মাধ্যমেই বোঝা যায়। কিন্তু মানি কজন? যাই হোক, আজ সে বিষয়ে কথা বলবো না। বলবো একজন সুন্দর মনের শিল্পীর কথা। ছেলেটির নাম আহসান হাবীব রাফি। আমার সাথে তার পরিচয় হয়েছিলো বেশ নাটকীয় একটা ঘটনার মাধ্যমে। তারপর থেকেই দুজনের টুকটাক আলাপ হতো। একদিন রাফি ইনবক্সে নক দিয়ে বললো- ভাই, আপনার প্রিয় কুরআনের আয়াত কোনটি? আমি অকপটেই লিখে দিলাম কুরআনের প্রথম নাযিল হওয়া আয়াত- "ইকরা বিসমি রাব্বিকাল্লাজি খালাক", যার অর্থ- পড়ো তোমার প্রভুর নামে, যিনি সৃষ্টি করেছেন। আসলে কুরআনের সব আয়াতই তো সমানভাবে গুরুত্বপূর্ণ, কিন্তু এই আয়াতটা আমার একটু বেশিই ভালো লাগে। রাফি কেন প্রিয় আয়াত জানতে চাইলো তা বুঝতে অবশ্য আমার অসুবিধা হয়নি। কারণ, ততদিনে আমি তার প্রতিভার পরিচয় পেয়ে গেছি! ছেলেটি একজন পেইন্টার, অসম্ভব সুন্দর ক্যালিগ্রাফি করে। সে রেগুলার গল্প-উপন্যাসও পড়ে। কওমি মাদ্রাসায় পড়া একটি ছেলের শিল্প-সাহিত্যের প্রতি এত আগ্রহ দেখে আমি সত্যিই খুব মুগ্ধ হয়েছি। লক ডাউনের ঠিক আগে, একদিন আমি এক বড়ভাইয়ের অফিসে বসে আড্ডা দিচ্ছিলাম। তখন রাফি সেখানে আসে। সাথে নিয়ে আসে ক্যালিগ্রাফি করে আঁকা, ফ্রেমে বাঁধাই করা কুরআনের প্রথম নাযিল হওয়া আয়াত- ইকরা বিসমি রাব্বিকাল্লাজি খালাক। জীবনে উপহার খুব বেশি পাইনি আমি। কিন্তু রাফি যে উপহার দিলো, তারচেয়ে ভালো উপহার আর কী হতে পারে? মন থেকে অজস্র ধন্যবাদ ও দোয়া রইলো এই ছোটোভাইটির জন্য। 
জীবনের এপাড়-ওপার দুটোই দেখে ফেললে যে প্রচন্ড বোধে আক্রান্ত হবেন আপনি, সেখান থেকে সহজে মুক্তি নেই! “সুখ” এবং “দুঃখ” মূলত একই ঘটনার এপিঠ-ওপিঠ। আপনি যদি কোনো ঘটনার পক্ষে কিংবা বিপক্ষে না থেকে, ব্যক্তিগত পয়েন্ট অফ ভিউ থেকে বিচার না করে, একদম নিরপেক্ষ থার্ড পার্সন ভিউ থেকে দেখেন; তাহলে কোনো ঘটনাকে সুখের কিংবা দুঃখের ঘটনা বলে মনে হবে না। প্রতিটি ঘটনাকে তখন আপনার কাছে কেবল একটি সাধারণ ঘটনা বলেই মনে হবে! একটা উদাহরণ দিলে বিষয়টা পরিষ্কার হবে। ধরুন, আপনি একটা ইন্টারভিউ দিয়ে চাকরি পেয়ে গেলেন। দৌড়ে মায়ের কাছে এসে মাকে জড়িয়ে ধরলেন- “মা, মা! আমি চাকরিটা পেয়ে গেছি!” মাও খুব খুশি হয়ে আপনার মাথায় হাত বুলিয়ে দোয়া করে দিলেন। এই ঘটনাটা আপনার জন্য সুখের ঘটনা। অথচ, ঐ একই টাইমে একটা ছেলে বা মেয়ে হয়তো তার মায়ের কাছে ফোন করে বলছে- “মা, চাকরিটা আমার এবারও হলো না!” তার পয়েন্ট অফ ভিউ থেকে এটা একটা দুঃখের ঘটনা! দেখুন, ঘটনা কিন্তু একটাই ঘটেছে। একটা চাকরির ইন্টারভিউয়ের রেজাল্ট দিয়েছে। কিন্তু এই একই ঘটনা কারো জন্য সুখের, কারো জন্য দুঃখের। একাধিক পক্ষ জড়িত আছে এমন বেশিরভাগ ঘটনার ক্ষেত্রেই কেউ সুখী আর কেউ দুঃখী হয়। কিন্তু আপনি যদি একদম নির্মোহ দৃষ্টিতে দেখেন, তাহলে আপনার কাছে প্রতিটি ঘটনাকে স্বাভাবিক-সাধারণ ঘটনা বলেই মনে হবে! আসুন, এবার এই সূত্র অনুযায়ী ভাবনাটাকে একটু বড় করি। পৃথিবীর নানা প্রান্তে প্রতিনিয়ত নানান ঘটনা ঘটছে। আপনি সমস্ত ঘটনাকে সামষ্টিকভাবে একটি সিঙ্গেল ঘটনা হিসেবে চিন্তা করেন। এখন এই সিঙ্গেল ঘটনার প্রেক্ষিতে, পৃথিবীতে সারাক্ষণই একদল সুখী মানুষের বিপরীতে একদল অসুখী মানুষ থাকবে! এ কারণেই আমার মনে হয়- পৃথিবীতে সুখ-শান্তির বিষয়টা আসলে লিমিটেড। মানে, সবাই একসাথে সুখী হওয়ার উপায় নেই। ১০০ জন মানুষের মধ্যে হয়তো ৫০ জন থাকে আনন্দে আর বাকিরা থাকে কষ্টে। ঐ কষ্টে থাকাদের মধ্যে দুজনের জীবনে যদি আনন্দ ফিরে আসে, তাহলে আনন্দে থাকা মানুষের মধ্যে দুজনের কাঁধে চাপে কষ্টের বোঝা। অর্থাৎ, জীবনের টাইমলাইনে সুখ আর দুঃখের অবস্থান পাশাপাশি, মাঝে খুব পাতলা একটা পর্দা আছে। আজ আপনি পর্দার এই পাশে আছেন, কাল হয়তো ঐ পাশে থাকবেন! আজ আপনি সুখী, তার মানে এই না যে আজীবন থাকবেন এভাবেই। আবার আজ দুঃখে আছেন মানে এই না যে এই হাল আপনার চিরকাল থাকবে। যেকোনো সময় পরিস্থিতি পালটে যেতে পারে। জগতের অদ্ভুত এই নিয়মের ব্যাখ্যা কারো জানা নাই! এই বিশ্ব-ব্রহ্মাণ্ডের স্রষ্টাই তা ভালো বোঝেন! এই বোধ থেকে খুব সুন্দর একটা উপসংহারে পৌঁছানো যায়- জীবনে কোনো নেগেটিভ ঘটনা ঘটলেই একদম ভেঙে পড়া যাবে না। চেষ্টা করুন থার্ড পার্সন ভিউ থেকে এটাকে একটা নরমাল ঘটনা হিসেবে দেখতে। নেগেটিভের মধ্যে থেকেই একটা পজিটিভ টেক অ্যাওয়ে নিন। আর নেগেটিভ ঘটনাটা যদি অনেক সময় ধরে স্থায়ী হয়, তাহলে ধৈর্য ধরে থাকুন। কোনো কোনো ক্ষেত্রে ধৈর্যের বাধ ভেঙে যাবে, সহ্যসীমা অতিক্রম করবে। কিন্তু হাল ছাড়া যাবে না, মাটি কামড়ে ধরে রাখতে হবে, অসীমের কাছে প্রার্থনা করে যেতে হবে। সময় একদিন বদলাবেই! আর সুখের সময়ে আনন্দে গা ভাসিয়ে না দেওয়াই উত্তম। মনটা শান্ত রাখতে হবে, সচেতন থাকতে হবে, স্রষ্টার প্রতি শুকরিয়া আদায় করতে হবে যেন সুখের সময়টা জীবনে দীর্ঘস্থায়ী হয়।
আমার মায়ের একটা রেয়ার অসুখ ধরা পড়েছে। তার হাত-পায়ের নার্ভগুলোতে ব্লক হয়েছে। তেমন জোর পাচ্ছে না, কোনো কিছু মুঠো করে ধরতে পারছে না, ঠিক মতো পা ফেলতেও পারছে না। গত কয়েকমাস যাবত হাঁটা-চলা করতে অসুবিধা হচ্ছিলো, এখন তো মুখে তুলে খাইয়ে দিতে হচ্ছে। হাতে আর্ম ব্যান্ড লাগিয়ে রাখতে হচ্ছে যেন বেশি নড়া-চড়া না হয়। ডাক্তার ধারণা করছেন এটা পারকিনসন ডিজিসের প্রাথমিক পর্যায়। চিকিৎসাও বেশ ব্যয়বহুল। মায়ের মুখটার দিকে এখন আর তাকানো যায় না! বছর দুয়েক আগেও তার অবস্থা এমন ছিলো না। কত হাসি-খুশি ছিলো আমার মা! দুই বেলা খুনসুটি চলতো মা-ছেলের। মা-কে কেন্দ্র করে মজার মজার কাণ্ড ঘটতো বাসায়, আমি আবার সেসব লিখে ফেসবুকে স্ট্যাটাস দিতাম। আর এখন মাকে দেখলে খুব কষ্ট লাগে! রোগে-শোকে ভুগতে ভুগতে একেবারে কাহিল হয়ে গেছে! বাবা যখন মারা যায়, তখন মায়ের বয়স ছিলো বত্রিশ-তেত্রিশ। অনেকেই তাকে বলেছিলো নতুন করে বিয়ে-সংসার করতে। কিন্তু, সন্তানদের মুখের দিকে চেয়ে মা সে পথে যায়নি। সারাটা জীবন মা কাটিয়ে দিলো আমাদের মানুষ করতে গিয়ে! বাবা মারা গেছেন ক্যান্সারে ভুগে, এক পয়সাও রেখে যান নাই আমাদের জন্য। এমন অসহায় পরিস্থিতিতে সামান্য কটা টাকা দিয়ে মা কীভাবে সংসারটা চালিয়ে নিয়ে গেছে, তা মা-ই ভালো জানে। আহারে! এখনো সেসব দিনগুলোর কথা মনে পড়লে খুব কষ্ট লাগে। প্রায় প্রতি রাতেই আমাদের খাইয়ে দিয়ে মা অভুক্ত অবস্থায় শুয়ে পড়তো! বয়স কম ছিলো বলে তেমন একটা বুঝতাম না। এখন বুঝি। সন্তানদের মানুষ করতে গিয়ে জীবনের সব সুখ বিসর্জন দিয়ে খেঁটেই গেছে মা। আর সেই খাটুনীর সাইড ইফেক্টেই এত অল্প বয়সে কঠিন সব রোগ-ব্যধি বাসা বেঁধেছে তার শরীরে। মা বাতের সমস্যায় ভুগছেন কয়েক বছর ধরেই। সেই সাথে থাইরক্সের সমস্যাও আছে। প্রথমে খুব একটা ব্যথা হতো না। ওষুধ খেলেই ঠিক হয়ে যেতো। কিন্তু আস্তে আস্তে ব্যথার মাত্রাটা ভয়ংকর রকমের বেড়ে গেছে। বাতরোগ যে এতো ভয়াবহ রূপ নিতে পারে, আমার ধারণা ছিলো না! ১০-১৫ রকমের ওষুধ খেতে হচ্ছে ব্যথা থেকে বাঁচার জন্য। কড়া কড়া ওষুধের সাইড ইফেক্ট আরও কাহিল করে ফেলছে মাকে। অথচ মায়ের বয়স এখনো পঞ্চাশ হয়নি! দোয়া করবেন সবাই আমার মায়ের জন্য। মা যেন আবার সমস্ত বাড়িতে দৌড়ে বেড়াতে পারেন, ঘরের সব কাজ নিজ হাতে করতে পারেন। আল্লাহর কাছে প্রার্থনা করি যেন বাকি জীবনটা মায়ের সর্বোচ্চ সেবা-যত্ন করে যেতে পারি। মা যেন আরও অনেক বছর আমার মাথায় উপর ছায়া হয়ে থাকে। এইটুকুই আমার জন্য পরম পাওয়া হবে। জীবনে আর কিচ্ছু পাওয়ার দরকার নেই আমার! 
|| পরীমনির কান্না এবং আমাদের কনফার্মেশন বায়াস || আমি যে কাজেই নিয়োজিত থাকি না কেন, কেউ যদি আমাকে জোর-জবরদস্তি বা মার-ধোর করে সেই কাজ করতে বাধ্য করে, তাহলে সেটা একটা অপরাধ। এবং, এই অপরাধের বিচার চাওয়ার অধিকার আমার আছে। আর আমার এই বিচার চাওয়া নিয়ে যদি আপনি হাসি-তামাশা বা বাজে মন্তব্য করেন, তাহলে আপনার আর সেই অপরাধীর মধ্যে কোনো পার্থক্য থাকলো না! বিষয়টা ভালো করে বোঝার চেষ্টা করুন। একজন মানুষ ব্যক্তিগতভাবে যেমনই হোক না কেন, মানুষ হিসেবে অবশ্যই তার “না” বলার অধিকার আছে। এই অধিকার সবার ক্ষেত্রেই সমান। কারো পেশার কারণে তার অধিকারকে ছোট করে দেখার সুযোগ নেই। এই প্রসঙ্গে আমার লেখক ও প্রচ্ছদশিল্পী বন্ধু আবুল ফাতাহ মুন্না ভাই তার স্ট্যাটাসে সুন্দর একটা উদাহরণ দিয়েছেন- “আমি টাকার বিনিময়ে প্রচ্ছদ করি, মানে পেশাদার প্রচ্ছদশিল্পী। ধরেন, একদিন এক ক্লায়েন্টের প্রচ্ছদ করার প্রস্তাব ফিরিয়ে দিলাম। কিন্তু এতে তার ইগোতে লাগল। সে আমাকে মেরে টেরে জোর করে প্রচ্ছদ করিয়ে নিল। আপনাদের অনেকের কাছে তো নিশ্চয়ই এটা অপরাধ বলে গণ্য হবে না, তাই না? কারণ আমার কাজই তো ওটা। আমার তো ‘না’ বলার অধিকার নাই, নাকি?” এই উদাহরণের পর এই প্রসঙ্গে আর কিছু বলার দরকার লাগে না। একজন প্রস্টিটিউটকেও যদি জোর-জবরদস্তি বা মার-ধোর করে সেক্সুয়াল কাজে বাধ্য করা হয়, তাহলে সেটা ধর্ষণ। ধর্ষণের সংজ্ঞা সবার ক্ষেত্রে একই, পেশাভেদে তা আলাদা হয়ে যায় না। প্রতিটা মেয়ের মতো “না” বলার অধিকার তারও আছে। তার ইচ্ছার বিরুদ্ধে কেউ তাকে কাজটা করতে বাধ্য করতে পারবে না! পরীমনির বিচার চাওয়া পোস্টে গিয়ে দেখলাম আমার ফ্রেন্ডলিস্টের অনেকেই সেখানে হাহা রিয়েক্ট দিয়েছে। অনেকেই আবার নোংরা ভাষায় মন্তব্য করেছে। খুব অবাক হলাম! কারণ, তাদের কয়েকজনের সাথে আমার ব্যক্তিগতভাবে কথা হয়েছে এবং তাদেরকে আমার বেশ বোধ-বুদ্ধি সম্পন্ন মানুষ বলেই মনে হতো। কিন্তু তাদের আচরণে বিস্মিত হলাম! আমি আশা করবো- আমার পোস্টটা যারা পড়ছেন, তাদের কারো মধ্যে যদি এই ইস্যুতে নেতিবাচক মনোভাব থাকে, তাহলে পোস্টটা পড়ে তাদের মনোভাবে কিছুটা হলেও পরিবর্তন এসেছে। আর যদি পরিবর্তন না এসে থাকে, তাহলে আপনি কনফার্মেশন বায়াসে ভুগছেন। এটা মৃদু ধরনের মানসিক সমস্যা যা অনেকের মধ্যেই দেখা যায়, বিশেষ করে সোশ্যাল মিডিয়ায়। আমার এক বড়ভাই আব্দুল মালেক কনফার্মেশন বায়াস নিয়ে একটা সুন্দর আর্টিকেল লিখেছেন। সেখান থেকেই কয়েক লাইন ধার নিচ্ছি- “একজন মানুষ যখন কোনো নির্দিষ্ট মতবাদ বা মতামতে বিশ্বাস করে থাকে, তখন তার মধ্যে একটা তাড়না কাজ করে সেই মতবাদকে প্রতিষ্ঠিত করার। এক্ষেত্রে যেসব প্রমাণ বা নিদর্শন তার মতবাদের বিরুদ্ধে যায়, তা যত শক্তিশালী বা স্পষ্টই হোক না কেন, মানুষটি সেগুলো এড়িয়ে যায় বা সেটিকে প্রত্যাখ্যান করে। সেই সাথে তার নিজের মতবাদের অনুকূলে থাকা প্রমাণ বা নিদর্শন, তা যত দুর্বলই হোক না কেন, সেগুলোকে সে গুরুত্বসহকারে দেখিয়ে তার মতবাদকে আরও সুদৃঢ়ভাবে প্রতিষ্ঠিত করার চেষ্টা করে থাকে। এই প্রবণতাটিই হলো কনফার্মেশন বায়াস।” সোশ্যাল মিডিয়ায় আমরা তর্কের নামে যা করি তা যুক্তি-তর্কের সঠিক পন্থা নয়! আপনার তর্ক করার উদ্দেশ্য যদি হয়- তর্কে জয়ী হওয়া, তাহলে আপনি কনফার্মেশন বায়াসেই ভুগছেন! আপনি জানেন আপনার যুক্তি দুর্বল, কিন্তু বিপক্ষের যুক্তি মানতে আপনার ইগোতে লাগছে, তাই নিজেরটাই আঁকড়ে ধরে আছেন। আসলে যুক্তি-তর্কের উদ্দেশ্য হওয়া উচিত- “সঠিক মতবাদকে প্রতিষ্ঠিত করা”। আপনি যখনই বুঝতে পারবেন যে আপনি ভুলভাবে চিন্তা করছেন, তখনই আপনাকে অপরের যুক্তি মেনে নিতে হবে। অর্থাৎ, কনফার্মেশন বায়াস থেকে সরে আসতে হবে এবং এটাই হবে আপনার বিচক্ষণতার পরিচয়। পরীমনিকে ব্লেইম করা মানুষগুলো আসলে এই কনফার্মেশন বায়াসে রয়েছে। আমি চাইলে ফ্রেন্ডলিস্টের হাহা-দেনেওয়ালা মানুষগুলোর প্রতি কঠোর হতে পারি, আনফ্রেন্ড করতে পারি। কিন্তু আমি তা করলাম না। আশা করছি, আপনারা অনুধাবন করতে পারছেন যে আপনারা ভুল করেছেন। সমস্যা নেই, ভুল তো মানুষই করে। এবার প্লিজ সঠিক কাজটা করুন! 
নতুন প্রচ্ছদে চলে এসেছে "ইনকারনেশন" ও "স্কারলেট" বই দুটির রিপ্রিন্ট। আমার অটোগ্রাফসহ বই নিতে চাইলে চলে আসুন বাংলাবাজারে আদী প্রকাশনের স্টলে। অথবা, অর্ডার করুন আপনার পছন্দের বুকশপ কিংবা সরাসরি আদী প্রকাশনের ফেসবুক পেইজে।
আমি কখনো ভাবিনি ফুটবল খেলা দেখতে গিয়ে এমন এক্সপেরিয়েন্স হবে! ক্রিশ্চিয়ান এরিকসেন হঠাৎ হার্ট অ্যাটাক করে পড়ে গেছে। মাঠের দর্শকেরা কাঁদতেছে, প্লেয়াররা কাঁদতেছে। কী হৃদয়বিদারক দৃশ্য! কোনো আপডেট পাচ্ছি না কেমন আছে। আমার খুব পছন্দের প্লেয়ার। কাম অন ম্যান! আরও অনেক ফুটবলের কারিশমা দেখতে চাই তোমার কাছে। আপডেট: আনঅফিসিয়াল নিউজ আসছে। জ্ঞান ফিরেছে, স্টেবল আছে। আইসিইউতে রাখা হয়েছে।
অবশেষে প্রতিক্ষার অবসান! আমার চিত্রনাট্যে, রায়হান রাফির পরিচালনায় ওয়েবফিল্ম Dark Side of Dhaka দেখুন iTheatre অ্যাপে। গুগল প্লে থেকে অ্যাপ ডাউনলোড করুন, সাবস্ক্রাইব করুন মাত্র ২০টাকা দিয়ে, তারপর লাইট নিভিয়ে ডিভাইস হাতে হারিয়ে যান অন্ধকার জগতে...
আম খাওয়ার ভয়ংকর অভিজ্ঞতা!!! ভাইরে ভাই! আমাকে যারা চেনেন, তারা তো জানেন আমি সেই রকম আমখোর। তবে, এই বছর আম খাওয়া নিয়ে যা একটা অভিজ্ঞতা হলো! কাহিনীটা বলি শুনুন (পড়ুন), ভয় পাওয়ার গ্যারান্টি! প্রকাশক তাহমিদ রহমান। ফুলটাইম প্রকাশক হলেও, তার আসল পরিচয়- সে পার্টটাইম আম ব্যবসায়ী। আগে বেনামে কার্যক্রম চালালেও এবার "সতীর্থ ম্যাংগো মার্ট" নামে একটি সুলভ মূল্যে আম সরবারাহকারী প্রতিষ্ঠান দিয়েছে। আমি খানিকটা ভয়ে ভয়েই আম অর্ডার করলাম ১৫ কেজি। বেশি অর্ডার করলাম না, বলা যায় না- যদি মজা না লাগে? দুদিনের মধ্যেই রাজশাহী থেকে কুরিয়ারে আম চলে এলো। আনন্দে গদগদ হয়ে গেলাম আম আনতে। সন্ধায় গিয়ে রাত হয়ে গেলো, কোটি কোটি আমের বস্তার ভিড়ে আমার প্যাকেজ ব্যাটারা খুঁজেই পাচ্ছিলো না! যাই হোক, অবশেষে আম নিয়ে বাড়ি ফেরা। টায়ার্ড লাগছিলো বলে গিয়ে শুয়ে পড়লাম। খানিক বাদে উঠে দেখি- বাসার সবাই ঘুম। এদিকে আমার লেগেছে প্রচন্ড খিদে! মা ঘুম ঘুম কণ্ঠে বললো- "রাতে খাবার নাই। দুইটা আম খেয়ে শুয়ে পড়।" অগত্যা কী আর করা? গিয়ে আমের ক্যারেটের উপরে বেঁধে রাখা চটের কভার খুললাম। টসটসে আম দেখে জিভে জল চলে আসলো! দু'খানা আম ভালো করে ধুয়ে নিলাম। তারপর ইউটিউবে খেলার হাইটাইটস প্লে করে বসলাম আম খেতে। ছোকলা ছিলে আমে কামড় দিতেই আক্কেল গুড়ুম! "ওরে বাবরে" বলে চিৎকার করা শুধু বাকি ছিলো! জন্মের টক!!! এত্ত টক আম আমি জীবনে খাইনি! মনে হলো শরীরের প্রতিটা লোম শিরশির করে উঠলো! যাই হোক, কামড় যখন দিয়েই ফেলেছি, তখন আর কী করা? কোনোমতে দাঁতে দাঁত পিষে খেয়ে নিলাম। একটা আম তো টক হতেই পারে! তবে, পরের আমে কামড় দিয়ে মাথার সব চুল দাঁড়িয়ে গেলো! খাইছে আমারে! এইটা কি আম না তেতুল? আমটা দুই-চার কামড় খেয়ে ফেলে দিলাম! মনে মনে তাহমিদের মুন্ডুপাত করতে করতে শুয়ে পড়লাম আবার। এইগুলা কী পাঠাইছে? শুয়ে তো ঘুম আসে না! প্রচন্ড খিদে পেটে! ঘণ্টাখানেক পর আবার উঠলাম। ভাবলাম- ফ্রিজ খুলে দেখি খাওয়ার মতো কিছু আছে কি না? কপাল খারাপ! কিছুই নাই! বাধ্য হয়ে মনে সাহস সঞ্চয় করে আরেকটা আম হাতে নিলাম। ধুয়ে এনে এক কোনা দিয়ে ফুটো করে চুষতে গেলাম। মারছে রে মারছে! টকের ঠ্যালায় আর একটু হলেই অজ্ঞান হয়ে যাচ্ছিলাম! কিন্তু কী আর করা? খিদেও পেয়েছে খুব! বাধ্য হয়ে কোনোমতে আমটা খেলাম। তারপর আবার গিয়ে শুয়ে পড়লাম। তিন খানা টক আম খেয়ে সারাজীবনে যত রসে ভরা মজাদার আম খেয়েছি সবগুলোর স্বাদই ভুলে গেলাম! মনে হচ্ছিলো আম মাত্রই টক! খানিকবাদে ঘুম। আর ঘুমের মধ্যে শুরু হলো দুঃস্বপ্ন! আমি একটা আম গাছের নিচে বসে আছি। আমার চার হাত-পা বাঁধা। ফাহাদ হৃদয় ছোকরাটা আমার গালে চাপ দিয়ে মুখ হা করাচ্ছে আর তাহমিদ ঠেসে মুখের ভেতর বড় বড় আম ভরে দিচ্ছে! কী যে ভয়ংকর সেই অভিজ্ঞতা! টক আম খেয়ে আমার সমস্ত শরীরে খিঁচুনি হচ্ছিলো! ভয়ে কাঁপতে কাঁপতে ঘুম ভাঙলো নয়টার দিকে। উঠে ডাইনিং-এ এসে দেখি মা আর ছোটভাইরা মিলে মজা করে আম খাচ্ছে! হোয়াট??? আমি চেঁচিয়ে উঠলাম- "ঐ? এই টক আম তোরা খাচ্ছিস কীভাবে?" ছোটভাই বললো- "কীসের টক? আম তো হেব্বি মিষ্টি!" আমি তাজ্জব হয়ে গেলাম ওর কথা শুনে! বললাম- "রাতে তিনটা খাইছি। সবগুলাই মারাত্মক টক ছিলো।" ছোটভাই এবার অবাক- "কী বলো পাগলের মতো? আমের উপরে চটের বস্তা বাঁধা ছিলো। আমি তো মাত্রই খুলে আম বের করলাম।" আমি ব্যাপারটা মিলাতে পারছি না! মিন মিন করে বললাম- "কী বলিস? আমি তো রাতে বস্তা সরিয়ে আম খেয়েছি!" মা বললো- "আম কখন খাইলি? তুই এসেই বিছানায় ধপাস করে পড়ে ঘুমায় গেলি! কত্তবার ডাকলাম রাতে খাওয়ার জন্য। উঠলিই না!" এইবার আমার টনক নড়লো! কাহিনী কী? তাহলে কী ঘুমের মধ্যে দুঃস্বপ্ন ছিলো পুরোটাই? আমার মনের কথাটাই ছোটভাই বলে দিলো- "মা, ভাইয়া মনে হয় স্বপ্নের ভিতর আম খাইছে!" আম্মা শুনে বললো- "ঘুমের মধ্যে আম খেলে যেন কী হয়? দেখি তোর খালারে ফোন করে।" আম্মা চলে গেলো বড় খালাকে ফোন করে স্বপ্নে আম খাওয়ার ফজিলত জানতে। বড় খালা আবার এইসব ব্যাপারে এক্সপার্ট! এদিকে আমি ভয়ে ভয়ে একটা আম হাতে নিলাম। নিজেকে কেমন বোকা বোকা লাগছে! আমে কামড় দিতেই... আহ শান্তি! কী অপূর্ব স্বাদ! হারিয়ে গেলাম আমের জগতে... ভাইরে ভাই! মারাত্মক অভিজ্ঞতা হলো আম খাওয়া নিয়ে! যাই হোক, আপনারা যারা এমন অভিজ্ঞতা পেতে চান, আম অর্ডার করতে পারেন সতীর্থ ম্যাংগো মার্ট থেকে। প্রথম কমেন্টে আমি পেইজের লিংকটা দিয়ে দিলাম। 
প্রি-অর্ডার পোস্ট!!! ৫ বছর আউট অফ প্রিন্ট থাকার পর ইনকারনেশন ও স্কারলেট বই দুটির নতুন মোড়কে নতুন সংস্করণ আসছে আগামী ১৩ই জুন। কিছু অনলাইন বুকশপ থেকে প্রি-অর্ডার গ্রহণ করা হচ্ছে। বই দুটির মুদ্রিত মূল্য (৩২০+৩২০)=৬৪০ টাকা। প্রি-অর্ডারে ৩৫% ছাড়ে পাচ্ছেন ৪১৫ টাকায়। সাথে থাকবে আমার অটোগ্রাফ।
প্রায় ৫ বছর আউট অফ প্রিন্টে থাকা আমার দুটি বইয়ের নতুন সংস্করণ প্রকাশিত হতে চলেছে। সব ঠিক থাকলে আগামী ১০ তারিখ বই দুটি নতুন মোড়কে আলোর মুখ দেখবে। পাঠকেরা প্রায়ই বইগুলোর খোঁজ করেন। ধন্যবাদ প্রকাশক সাজিদ রহমান ভাইকে, বইগুলো নতুনভাবে পাঠকদের হাতে তুলে দেওয়ার উদ্যোগ নেওয়ার জন্য। ইনকারনেশন বইটির এই দৃষ্টিনন্দন প্রচ্ছদটি ডিজাইন করেছে আমার ছোটভাই আবির তপু। আর স্কারলেটের প্রচ্ছদের অসাধারণ ডিজিটাল আর্টওয়ার্কটি করেছে আমার কলিগ এবং খুব কাছের মানুষ অনিমেশ মজুমদার। ধন্যবাদ তাদেরকে। ইনকারনেশন: এরিস এক্স। ভয়ংকর এক খুনি। দ্য রেবেল। এক বিদ্রোহী দলের নেতা। আযহার। একজন ব্যবসায়ী, যে হারিয়ে ফেলেছে তার অতীতের সব স্মৃতি। রাতের আঁধারে খুন হয়ে গেলেন একজন বিজ্ঞানী। মারা যাওয়ার আগে বলে গেলেন, ধ্বংস ঘনিয়ে আসছে। ভয়ংকর এক ষড়যন্ত্র পাকাচ্ছে রেড আর্মি। কী চায় ওরা? পৃথিবীজুড়ে ছড়িয়ে পড়েছে প্রচণ্ড ছোঁয়াছে হেডিস ভাইরাস। মারা যাচ্ছে মানুষ। মাস্ক, গ্লাভসসহ সব ধরনের সাবধানতা অবলম্বন করেও লাভ হচ্ছে না। অথচ বিদ্রোহী লিবারেশন ফ্রন্ট বলছে, চিকিৎসা নিতে যাওয়া যাবে না সরকারি হাসপাতালে। কিন্তু কেন? কে সেই স্নাইপার, যে খুন করতে চায় দ্য রেবেলকে? এসব কিছুর সঙ্গে আযহার ও তার স্ত্রী জুলির কী সম্পর্ক? এসব প্রশ্নের উত্তর লুকিয়ে আছে সময়ের ছায়ায়, ইনকারনেশনের পাতায়। যেখানে আযহার, এরিস এক্স ও দ্য রেবেলের গল্প এসে মিলেছে এক বিন্দুতে। স্কারলেট: ড. আইভান মেন্ডেস দাবী করছেন তার প্রতিষ্ঠানের বিজ্ঞানীরা এমন এক অস্ত্রোপচার প্রক্রিয়া আবিস্কার করেছে, যার প্রয়োগের মাধ্যমে মানুষের স্বাভাবিক আয়ু প্রায় দ্বিগুণ বৃদ্ধি পাবে। কিন্তু প্রশ্ন হচ্ছে বিশ্ব স্বাস্থ্য সংস্থা কি মানবশরীরে এই প্রক্রিয়া প্রয়োগের অনুমতি দেবে? এদিকে একদল চাইনিজ ফ্যানাটিক উঠে পড়ে লেগেছে তাদের বিরুদ্ধে। হামলা করা হচ্ছে গবেষণাকেন্দ্রে, কিডন্যাপ করা হচ্ছে বিজ্ঞানীদের। কিন্তু তাদের উদ্দেশ্য কি? এই প্রশ্নের উত্তর জানার জন্য ফিরে যেতে হবে খ্রিষ্টের জন্মের ২০০ বছর পূর্বের প্রাচীন চিনে। কিন ডাইনেস্টির প্রতিষ্ঠাতা সম্রাট কিন সি হুয়াং মৃত্যুভয়ে ভীত হয়ে পড়েছেন। যাদুকর আংকি সেং তাকে এলিক্সার অফ লাইফের সন্ধান দিল যা পান করলে মানুষ হয় অমর। সম্রাট তার বিশ্বাসভাজন রসায়নবিদ জু ফু’র নেতৃত্বে প্রায় তিন হাজার নর-নারীর একটি দলকে পাঠালেন সেই এলিক্সারের সন্ধানে। কিন্তু বছরের পর বছর চলে গেল, তারা আর ফিরে এল না। কেউ জানে না তাদের ভাগ্যে কি ঘটেছিল। সমস্ত প্রশ্নের উত্তর জড়িয়ে আছে একটি মেয়ের অস্তিত্বের সাথে। মেয়েটির নাম- স্কারলেট, খুব সাদাসিধে এক তরুণী যে নিজের অজান্তেই ভালবেসে ফেলেছে একজন অভিশপ্ত মানুষকে। উভয় বইয়ের মুদ্রিত মূল্য ধরা হয়েছে ৩২০ টাকা। প্রি-অর্ডারের ব্যাপারে এখনো সিদ্ধান্ত হয়নি। হলেই আমি প্রি-অর্ডার মূল্য এবং প্রি-অর্ডার করার উপায় জানিয়ে দেবো। ধন্যবাদ।
তপুর গোলে সমতা! ❤ বিশ্বকাপ বাছাই পর্বের এওয়ে ম্যাচে আফগানিস্তানের বিরুদ্ধে ড্র করলো বাংলাদেশ। রেফারি শিওর পেনাল্টিটা দিলে জিতেই যেতো!
অজস্র ধন্যবাদ সিনেগল্প - Cinegolpo। ❤ "এক ভাই চম্পা" আর "আকাশ ভরা তারা"র সাফল্য দেখে খুব ভালো লাগছে। রানা ভাইয়ের ডিরেকশন আর সবার অভিনয়ে গল্পদুটোর পারফেক্ট ভিজুয়ালাইজেশন হয়েছে! ❤
আমার গল্পে, শাফায়েত মনসুর রানা ভাইয়ের পরিচালনায় "আকাশ ভরা তারা"। আজ রাত ১০টা ২০মিনিটে দেখবেন দীপ্ত টিভি-তে।
বাংলাদেশ সরকার সবাইকে সামাজিক দূরত্ব বজায় রেখে চলাফেরার নির্দেশনা দিয়েছে। সেই নির্দেশনা আমরা না মানলেও, বার্সেলোনার ডিফেন্ডাররা ঠিকই মানছে। শুধু প্রতিপক্ষের স্ট্রাইকার না, ওরা বল থেকেও তিন ফুট দূরত্ব রেখে খেলছে! বার্সেলোনার খেলা মানেই করোনাবান্ধব খেলা। তাই, ওদের গালি দেওয়ার আগে একটু ভাবুন!
আমার গল্প অবলম্বনে, শাফায়েত মনসুর রানা ভাইয়ের শর্টফিল্ম "এক ভাই চম্পা"। দীপ্ত টিভি-তে প্রচারিত হবে আজ রাত ১০টা ২০ মিনিটে। দেখার আমন্ত্রণ রইলো।
এই ঈদে আমার কিছু গল্পের ভিজুয়ালাইজেশন আসছে। The Dark Side of DHAKA: ডার্ক থ্রিলার জনরার এই ওয়েবফিল্মটি দেখতে পাবেন iThetre অ্যাপে। এই সময়ের জনপ্রিয় পরিচালক রায়হান রাফি ভাইয়ের সাথে "দামাল" এর পর এটা আমার দ্বিতীয় কাজ। গল্পের মূল ভাবনা রায়হান রাফির, স্ক্রিনপ্লে ও ডায়লগ আমার লেখা। প্রাপ্তমনস্ক থ্রিলারপ্রেমী দর্শকদের এই ওয়েবফিল্মটি ভালো লাগবে। Shortcut Series: এই ঈদে, আমার খুব পছন্দের একজন নির্মাতা "শাফায়েত মনসুর রানা" ভাইয়ের ৭টি শর্টফিল্ম দেখতে পাবেন দীপ্ত টিভি চ্যানেলে। প্রতিদিন ১০টা ২০ মিনিটে (রাত) দেখতে পাবেন শর্টফিল্মগুলো। এর মধ্যে দুটি শর্টফিল্ম আমার লেখা গল্পের উপর নির্মিত হয়েছে। একটি হচ্ছে "আকাশ ভরা তারা", আরেকটি "এক ভাই চম্পা"। বিজ্ঞাপনের বাইরে, ফিকশন নিয়ে রানা ভাইয়ের সাথে এটাই প্রথম কাজ আমার। আশা করছি সবার ভালো লাগবে। Anti Hero: আমার লেখা ২০১৮ সালের একটি পাঠকপ্রিয় গল্পের উপর বেজ করে এই থ্রিলার ঘরানার নাটকটি তৈরি করেছে প্রতিভাবান নির্মাতা সঞ্জয় সমাদ্দার দাদা। অভিনয় করেছেন তাহসান, তানজিন তিশা সহ আরও অনেকে। এটা দাদার সাথে আমার প্রথম কাজ, সবার খুব ভালো লাগবে আশা করছি। লক ডাউনের অনেক আগেই নাটকটির কাজ শেষ হয়ে গিয়েছিলো, এতদিনে আসছে টিভি-তে। দেখার জন্য আজ রাত ১১টা ৫মিনিটে চোখ রাখুন RTV-এর পর্দায়। ঈদের বন্ধ ভালো কাটুক সবার। ঘরে বসে পরিবারের সাথে হাসি-আনন্দে কাটুক। ভালো থাকুন সবাই। ঈদ মোবারক! ❤
কয়েক বছর আগে ঈদ উপলক্ষ্যে লিখেছিলাম গল্পটা। বেশ মজা পেয়েছিলাম লিখে। হাতে ১০ মিনিট সময় থাকলে পড়ে ফেলতে পারেন!
আলহামদুলিল্লাহ! জীবনে প্রথমবারের মতো সব কয়টি রোযা রাখলাম। প্রতি বছরই অসুখ-বিসুখ বা বিভিন্ন ঝামেলায় কিছু রোযা ভাঙা পড়ে। এবার করোনা ভাইরাসে আক্রান্ত থাকা অবস্থায়ও রোযা ভাঙিনি। অন্যরকম একটা ভালোলাগার অনুভূতি কাজ করছে! সত্যিকারের ঈদের আনন্দ বোধহয় এটাই! সবাইকে ঈদ মোবারক।
"ভালোবাসার গল্পে একটা ভিলেন থাকে!"- আমার গল্পে, সঞ্জয় সমাদ্দার দাদার পরিচালনায় আসছে "Anti Hero", ঈদের দ্বিতীয় দিন রাত ১১টায় দেখবেন RTV-তে।
"পাথরের জন্য মহাযুদ্ধ" স্লোগানটা দারুণ! ব্লাডস্টোন উপন্যাসের চমৎকার পাঠ-প্রতিক্রিয়া জানিয়েছেন আবদুল মালেক ভাই৷
ভালো থাকুক পৃথিবীর সকল মা। ❤️ হ্যাটস অফ টু টিম অ্যানালাইজেন, বিকাশ অ্যান্ড ডিরেক্টর অনম ভাই। ❤️
মাদ্রিদ এইটা কী খেললো বুঝলাম না! ফাইনালে ম্যানসিটির কাছে এক হালি খাওয়ার ডরে কি খেলাটা ছাইড়া দিলো?
একজন প্রকাশককে খুন করার সিদ্ধান্ত নিয়েছি।কথাটা শুনেই আপনারা চমকে উঠেছেন তাই না? চমকানোর কথাই তো! আমিও চমকে উঠেছিলাম, যখন দেখলাম আমার লেখা পান্ডুলিপি অন্য লেখকের নামে বই হিসেবে প্রকাশ পেয়েছে! আমি নিশ্চিত যে আমার যায়গায় আপনি থাকলে, আপনিও এই সিদ্ধান্তই নিতেন। 
নীরবে-নিভৃতে প্রকাশিত হয়ে গেলো আমার ৭ম বই, সাইকোলজিক্যাল থ্রিলার নোভেলা "প্রহেলিকা"। করোনা আক্রান্ত হয়ে প্রায় ৩ সপ্তাহ হলো পড়ে আছি বিছানায়। এই বইটার কোনো প্রকার প্রমোশনই করতে পারলাম না। সতীর্থ প্রকাশনের প্রকাশক তাহমিদকে বলেছিলাম বইটার প্রকাশ আপাতত স্থগিত করতে। এমনিতেই বইমেলায় বিক্রির অবস্থা ভয়াবহ খারাপ, এই সময় প্রচার ছাড়া একটা বই প্রকাশ করা ভুল সিদ্ধান্ত। কিন্তু আমার প্রকাশক দুরন্ত-দুঃসাহসী! প্রহেলিকা আমার অন্যান্য বইয়ের মতো বৃহৎ কলবড়ের উপন্যাস নয়। মাত্র ১২০ পাতার একটা বই। এক থেকে দেড় ঘণ্টায় পড়া শেষ হয়ে যাবে! বইতে চরিত্রায়নের পেছনে বাড়তি সময় দেওয়া হয়নি, সম্পূর্ণ ফোকাস ছিলো গল্পে। প্রথম প্যারা থেকেই গল্পে ঢুকে যাবেন। একটানে শেষ হয়ে যাবে। যেকোনো থ্রিলারপ্রেমীর ভালো লাগবে, আশা রাখি। 
৯ এপ্রিল! আজ ছিলো মাসুদ রানা (MR-9) এর জন্মদিন। মাসুদ রানার সাথে আমার পরিচয় ক্লাস সেভেনে, সম্ভবত ২০০২ সালে। তখনও সেবা প্রকাশনীর সুদিন ছিলো। পাড়ায় পাড়ায় সেবা প্রকাশনীর আউটলেট ছিলো, এখন যেমন বড় বড় ব্র্যান্ডের আউটলেট দেখা যায়। আমাদের তালতলা মার্কেটের দোতালায় ছিলো একটা "সেবা লাইব্রেরি"। এই লাইব্রেরিকে ঘিরে স্কুল জীবনের বহু মজার স্মৃতি আছে। টিফিনের পয়সা বাঁচিয়ে বই কেনার মতো টাকা হলেই ছুটে যেতাম সেখানে। তখন অবশ্য তিন গোয়েন্দার বই পড়তাম। একদিন লাইব্রেরিতে গিয়ে তিন গোয়েন্দার বই বাছাবাছি করছি। বন্ধু রবিন বললো- মাসুদ রানার বই কিনতে, ওসব বই নাকি ফাটাফাটি হয়। কিন্তু এদিকে আমার বাবা বলে রেখেছেন- এসএসসি পাশের আগে মাসুদ রানার বই ধরা যাবে না! সেদিন আর নিষেধের তোয়াক্কা না করে কিনেই ফেললাম মাসুদ রানার "অগ্নিপুরুষ"। বাসায় আসার পর, বাবার চোখ এড়িয়ে পড়ার বইয়ের ভাজে রেখে পড়তে বসলাম। দিন-রাত কীভাবে যে পার হয়ে গেলো! এখনো মনে আছে- লুবনার লাশের বর্ণনার অংশটুকু পড়ার সময় আমার দুচোখ বেয়ে অশ্রু নামছিলো। তারপর রানার প্রতিশোধের অংশটুকু পড়ার সময় মারাত্মক তৃপ্তি পাচ্ছিলাম! আমার সৌভাগ্য যে আমি মাসুদ রানার বই পড়া শুরুই করেছি সবচেয়ে ভালো বইটি দিয়ে! আজ অবধি আমার পড়া সেরা ৫টি বইয়ের তালিকায় অগ্নিপুরুষ থাকবে। সত্যি বলতে মাসুদ রানার বই পড়া শুরু করার অনেক আগেই মাসুদ রানাকে চেনা হয়ে গিয়েছিলো আমার। তিন গোয়ান্দার হাত ধরে আমি আগেই পাড়ি জমিয়েছি অ্যামাজনে, গিয়েছি জলদস্যুর দ্বীপে, আড্ডা দিয়েছি পাশা স্যালভেজ ইয়ার্ডের গোপন আস্তানায়, জটিল থেকে জটিলতর রহস্যের সমাধান করেছি। তারও আগে আমি হাকলবেরি ফিনের সাথে সাগর পাড়ি দিয়েছি, টম সয়ার এর সাথে আটকা পড়েছি পাতাল গুহায়, জুলভার্ন আমাকে নিয়ে গেছে বিচিত্র সব স্থানে! আমার মন বলতো, এই সব বইয়ের কম্বিনেশন হবে মাসুদ রানা। বই পড়তে গিয়ে ঠিক তাই পেলাম। ক্লাস সেভেন থেকে ক্লাস টেন পর্যন্ত আমার ২০০+ মাসুদ রানার বই পড়া হয়ে গেলো। বন্ধু মহলে আমি ছিলাম মাসুদ রানা এক্সপার্ট। কোন বইতে মাসুদ রানা কোথায় গিয়েছিলো কিংবা অমুক ঘটনা কোন বইতে ঘটেছিলো, তমুক নায়িকা কোন বইতে ছিলো (রানার সাথে ঘনিষ্ঠতা কেমন ছিলো 😛 )- এসব প্রশ্নের উত্তর আমার ঠোঁটের আগায় থাকতো। ততদিনে অবশ্য তালতলার সেবা লাইব্রেরিটা বন্ধ হয়ে গেছে, দোকানদার লোকটা প্রায়ই বলতো খুব লস হচ্ছে, শেষে আর টিকতে পারলো না। বই কেনাও আমার জন্য একটু ডিফিকাল্ট হয়ে গেলো তখন। ইন্টারে ওঠার পর জানতে পারলাম- আমার বাড়ি থেকে প্রায় ৩-৪ মাইল দূরে, গোড়ান এলাকায় "খান লাইব্রেরি" নামে একটা লাইব্রেরি আছে। সেখানে সদস্য হলে গল্পের বই ভাড়া নিয়ে পড়া যায়। আমি গিয়ে সেই লাইব্রেরিতে সদস্য হলাম। প্রতি সপ্তাহে ৩-৪ বার আমি বাড়ি থেকে পুরা রাস্তা হেঁটে গিয়ে ঐ লাইব্রেরি থেকে বই আনতাম। অথচ একটুও ক্লান্ত লাগতো না! মাসুদ রানা ছাড়াও সিরিজের অন্যান্য নিয়মিত চরিত্রগুলোর সাথে আমার আত্মার বাঁধন গড়ে উঠেছিলো! সোহেল, সোহানা, মেজর জেনারেল রাহাত খান কিংবা গিল্টি মিয়াকে মনে হতো আমার ঘরের মানুষ। আর উ-সেন, রুস্তমভদের মতো নিষ্ঠুর ভিলেনদেরকে মনে হতো আমার নিজেরই শত্রু! তবে কবির চৌধুরীকে কেন যেন আমার বাজে লোক বলে মনে হতো না! আসলে কবির চৌধুরীর মধ্যে "কুয়াশা"-এর ছায়া খুঁজে পেতাম বলেই হয়তো এমনটা লাগতো। তবে মাসুদ রানা পড়ায় ভাঁটা পড়লো ইন্টারমিডিয়েট এর পর। বাবার মৃত্যু ও বিশ্ববিদ্যালয়ে ভর্তির সংগ্রামের মাঝে পড়ে ভুলেই গেলাম মাসুদ রানাকে। মাঝে মধ্যে এক আধটা বই অবশ্য পড়া হয়েছে। কিন্তু সেভাবে আর গোগ্রাসে গেলা হয়নি। অনেক পরে গিয়ে যখন নিজেই লেখালেখি শুরু করলাম, তখন আমার সবচেয়ে বড় অনুপ্রেরণা ছিলো মাসুদ রানাই! তারও অনেক পরে, রানার প্রতি অসম্ভব ভালোবাসা আর প্যাসনের কারণেই হয়তো সুযোগ পেলাম মাসুদ রানা সিনেমার স্ক্রিপ্ট লেখার। আপনারা জানেন হয়তো MR-9 নামে ৯০ কোটি টাকা বাজেটের একটি চলচ্চিত্র নির্মিত হচ্ছে হলিউডে, এবিএম সুমন আছে মাসুদ রানা চরিত্রে। আমি "ধ্বংস পাহাড়" বইটির উপর বেজ করে প্রায় দুই বছর সময় নিয়ে ঐ সিনেমার স্ক্রিপ্ট লিখেছি। ইনশাআল্লাহ, দারুণ কিছু আসছে! এই স্ক্রিপ্ট লেখার সূত্র ধরেই দুইবার মাসুদ রানার স্রষ্টা, শ্রদ্ধেয় কাজীদার সাথে আমার দেখা করার সুযোগ হয়েছে। দুরুদুরু বুকে মেজর জেনারেল রাহাত খানের চেম্বারে ঢোকার সময় মাসুদ রানার যে অনুভূতি হয়, সেই একই অনুভূতি হয়েছে আমার কাজীদার অফিস কক্ষে ঢোকার সময়। তবে রাহাত খানের মতো আমাদের কাজীদা অতটা গুরুগম্ভীর নন। বেশ হাসি-খুশি এবং বিনয়ী এই মানুষটাকে যতই দেখেছি ততই মুগ্ধ হয়েছি। এখনো মনে আছে- প্রথম দেখায় তিনি আমার দিকে হাত বাড়িয়ে দিয়ে বলেছিলেন, "স্লামালেকুম, আমি কাজী আনোয়ার হোসেন!" সেদিন আবেগে আমার চোখ দিয়ে পানি চলে এসেছিলো! স্বয়ং কাজী আনোয়ার হোসেন আমাকে নিজের পরিচয় দিচ্ছেন!! যাই হোক, কল্পনার রঙিন দিনগুলো ফেলে এসেছি। সকাল পেরিয়ে দুপুর হয়েছে। ফেলে এসেছি কৈশোর। কিন্তু আজও মাসুদ রানার প্রতি ভালোবাসা একটুও কমেনি। নতুন বই এলেই কিনে ফেলি! এমনকি করোনাভাইরাসে আক্রান্ত হয়ে বিছানায় পড়ে থাকা দিনগুলোতে আমাকে দারুণ সঙ্গ দিয়েছে মাসুদ রানা! মাসুদ রানা আমার কল্পনার জগত ছেড়ে কখনো যায়নি। চারিদিকে হত্যা, রাহাজানি আর অনিয়মের খবর শুনলেই মনে হয়- গল্পের মাসুদ রানা যদি সত্যিই বাস্তবে থাকতো, যদি সত্যিই বিসিআই নামে একটা সংগঠন থাকতো, তাহলে হয়তো দেশ থেকে এসব অনেক আগেই বিদায় নিতো! কিন্তু হায়! মাসুদ রানা স্বপ্নের জগতের পুরুষ হয়েই থেকে যায়! বাস্তবে আসে না! স্বপ্নের জগতে থেকেই টানে সবাইকে, কিন্তু বাঁধনে জড়ায় না! শুভ জন্মদিন প্রিয় মাসুদ রানা! যতদিন বাঁচবো, স্বপ্নের জগতে থাকবে তোমার আনাগোনা!
চরকি আসবে #কবে? কবে আসবে "লাল কাতান, নীল ডাকাত"? গল্প: নাজিম উদ দৌলা, পরিচালনা: ভিকি জাহেদ
"মহাযাত্রা" বইটি নিয়ে চমৎকার আলোচনা করেছেন মিজানুর আর মিজান ভাই। পড়ার আমন্ত্রণ রইলো।
"ভীতুরা মরে বার বার, আর সাহসীরা একবার!"- আমার স্ক্রিপ্টে নির্মিত সিনেমা "শান"-এর টিজার রিলিজ হলো আজ। সিনেমাটি মুক্তি পাচ্ছে আগামী ইদে।
কিছুদিন আগে আপনাদের কাছে সাহায্য চেয়েছিলাম আমার স্কুল জীবনের বন্ধু টুটুলকে বাঁচাতে। টুটুলের আর সাহায্যের প্রয়োজন নেই। আজ সকালে সে চলে গেছে সকল চাওয়া-পাওয়ার উর্ধ্বে। ইন্না-লিল্লাহি ওয়া ইন্না ইলাইহি রাজিউন। এদিকে করোনায় আক্রান্ত হয়ে বিছনায় পড়ে আছি, বন্ধুকে শেষ একবার চোখের দেখাও দেখতে যেতে পারলাম না! ক্লাসের সবচেয়ে নম্র-ভদ্র ছেলে ছিলো টুটুল। বাইরে থেকে পড়াশুনা করে এসেছে, সবে মাত্র বিয়ে করেছে, কত স্বপ্ন ছিলো তার! কিছুই পাওয়া হলো না! কী জীবন আমাদের? কোনো গ্যারান্টি নাই! কী হবে ভবিষ্যতের স্বপ্ন সাজিয়ে? এভাবেই হাজারো না পাওয়ার আফসোস নিয়ে একদিন টুপ করে মরে যেতে হবে। ওপারে ভালো থাকিস দোস্ত। কিছুই করতে পারলাম না তোর জন্য। পারলে ক্ষমা করে দিস!
আজ বইমেলায় যাওয়ার খুব ইচ্ছে ছিলো। কিন্তু শরীর সাপোর্ট দিচ্ছে না। এই ভালো তো এই খারাপ। কোভিড টেস্ট করিয়েছি, রিপোর্টের অপেক্ষায় আছি। দোয়া করবেন আমার জন্য। আর যারা মেলায় যাচ্ছেন, সাবধানে থাকবেন, স্বাস্থ্যবিধি মেনে চলবেন। আমার বই পড়তে চাইলে যেতে পারেন আদী প্রকাশন (১২৩) ও রোদেলা প্রকাশনী (৩০৯) এর স্টলে।
ছবিটা ২০১৫-এর বইমেলার। আমার প্রথম বই "ইনকারনেশন" এর মোড়ক উন্মোচন উপলক্ষ্যে আদী প্রকাশনের ছোট্ট স্টলের সামনে পাঠকের উপচে পড়া ভিড়। অখ্যাত এক লেখকের বইয়ের প্রতি পাঠকের ভালোবাসা দেখে সেদিন আপ্লুত হয়ে পড়েছিলাম। সেখান থেকে আদী প্রকাশন আর লেখক নাজিম উদ দৌলা একসাথে পেরিয়ে এসেছে অনেকটা পথ। আমার ঝুলিতে জমা পড়েছে ৬টি উপন্যাস আর ৫টি চলচ্চিত্র। আদী প্রকাশনও অজস্র পাঠকপ্রিয় বই ছাপিয়ে হয়ে উঠেছে পরিচিত নাম, বইমেলায় ডাবল স্টলেও এখন আর জায়গা হয় না! এবারের বইমেলায় আমার দুইটা বই "ব্লাডস্টোন" আর "মিথ্যা তুমি দশ পিঁপড়া" পাবেন আদীর স্টলে (স্টল নম্বর: ১২৩-১২৪)। আউট অফ প্রিন্টে থাকা "স্কারলেট" আর "ইনকারনেশন"ও চলে আসবে খুব তাড়াতাড়ি। এছাড়াও, আমার মহাযাত্রা উপন্যাসটি পাবেন "রোদেলা প্রকাশনী"-এর স্টলে (স্টল নম্বর: ৩০৯-৩১২)। ইনশাআল্লাহ, সব কিছু ঠিক থাকলে, দেখা হবে বইমেলায়।
প্রতিবছর বইমেলার আগে অসুস্থ হয়ে যাওয়াটা আমার ক্ষেত্রে নিয়ম হয়ে দাঁড়িয়েছে!
নাজিমিয়ানস কমিউনিটি থেকে ব্লাডস্টোন গিভঅ্যাওয়ে-এর আয়োজন করা হয়েছে। যারা ব্লাডস্টোন বইটি পড়তে ইচ্ছুক কিন্তু এখনো সংগ্রহ করতে পারেননি, তারা এই গিভ অ্যাওয়ে-তে অংশগ্রহণ করতে পারেন। অংশগ্রহণকারীদের মধ্য থেকে লটারিতে বিজয়ী ৬ জনকে ব্লাডস্টোন বইটি উপহার দেওয়া হবে। সময় আছে মাত্র ৩দিন! 
প্রিয় পাঠক, চোখগুলো সাবধানে রাখুন! লেখক রিয়াজুল আলম শাওন মেতেছেন "চোখ চুরি"-এর লোমহর্ষক খেলায়!!! সমসাময়িক লেখকদের মধ্যে আমার অত্যন্ত পছন্দের একজন লেখক "রিয়াজুল আলম শাওন"। সেবা থেকে প্রকাশিত তার আনোয়ার সিরিজের হরর নভেলা ও গল্পগুলো আমার খুব পছন্দের। এবার শাওন ভাই আসছেন পাঠকদের জন্য দারুণ চমক নিয়ে। ৪টি ভিন্ন স্বাদের থ্রিলার গল্প নিয়ে সাজানো "চোখ চুরি" প্রকাশিত হতে যাচ্ছে বর্ষাদুপুর প্রকাশনী থেকে। বইয়ের ফ্ল্যাপ থেকে: মেয়েটির হাতে একটা সেফটিপিন। বাচ্চাটার বাম চোখটাকে টার্গেট করা হয়েছে। মেয়েটি এগিয়ে যায় শিকারের দিকে। এরপর সজোরে...। অন্যরকম এক প্রতিশোধের অপেক্ষায় আছে ছেলেটি। জানতে পারলে আপনারাও চমকে উঠবেন। বিশ্ববিদ্যালয়ের জনপ্রিয় ম্যাডামের মধ্যে কী রহস্য লুকিয়ে আছে? পথের শেষে কী অপেক্ষা করছে মান্নাফের জন্য? গা শিউরে ওঠা অন্য ধরনের কয়েকটি থ্রিলার গল্প বলতে চেয়েছেন পাঠকপ্রিয় লেখক রিয়াজুল আলম শাওন। এই চারটি গল্পে পাবেন সাইকো থ্রিলার, সোস্যাল থ্রিলার, ডার্ক থ্রিলার ও হরর থ্রিলারের স্বাদ। আপনাকে এক অদ্ভুত অন্ধকার জগতে স্বাগতম।
নতুন প্রচ্ছদে রোদেলা প্রকাশনী থেকে প্রকাশিত হতে যাচ্ছে আমার "মহাযাত্রা" উপন্যাসের নতুন এডিশন। এবারের প্রচ্ছদটি করেছেন আমার অত্যন্ত প্রিয় একজন লেখক ও প্রচ্ছদশিল্পী আবুল ফাতাহ মুন্না ভাই। সেই ২০১৪-তে যখন আমার প্রথম বই "ইনকারনেশন" প্রকাশিত হয়, তখন মুন্না ভাই একটা প্রচ্ছদ করেছিলেন। কিন্তু প্রচ্ছদটা আর ব্যবহার করা হয়নি। মনে একটা আফসোস ছিল- মুন্না ভাইয়ের হাতে আমার একটা প্রচ্ছদ হলো না! এবার রোদেলা প্রকাশনী থেকে সেই সুযোগ করে দিলো। ধন্যবাদ, মুন্না ভাইকে এই অসাধারণ প্রচ্ছদটির জন্য। সেই সাথে ধন্যবাদ জানাই প্রকাশক রিয়াজ ভাইকে, এই বইটার প্রতি তিনি অনেক ভালোবাসা দেখিয়েছেন। বইয়ের ফ্ল্যাপ থেকে: প্রতিদিন পত্রিকার পাতায় খুন, ধর্ষণ আর অন্যায়-অবিচারের খবর পড়তে পড়তে আপনি কি ক্লান্ত? আপনার কি সহ্যের সীমা ছাড়িয়ে গেছে? খুব ইচ্ছে করে একটা পিস্তল হাতে রাস্তায় নেমে পড়ে নরপশুগুলোকে নিজ হাতে শাস্তি দিতে? তাহলে আপনিই এই গল্পের স্বপ্নদ্রষ্টা। গল্পের প্রত্যেকটি বাক্য আপনার মনের ইচ্ছের প্রতিফলন। আপনার মন যা চাইবে, গল্পে ঠিক তাই ঘটবে! আপনার কল্পনার জগৎ থেকে একে একে উঠে আসবে- আদিব, পারভিন, মজিদ গুন্ডা, মনির মিয়া, রুখসানা, করিম মোল্লা, শমসের মাতব্বর এর মতো চরিত্রগুলো। তবে একসময় কল্পনার জগৎ থেকে বাস্তবতা দূরে সরে যাবে! দেখবেন চরিত্রগুলো আর আপনার কথা শুনছে না, এগিয়ে যাচ্ছে নিজের মতো করে। একটা সময় পর আপনি বিরক্ত হয়ে এই অবাধ্য মানুষগুলোর যাত্রাপথে ইতি টেনে দেবেন! তারপর আপনি চাইলে গল্পটা আবার নতুন করে শুরু করতে পারেন। করবেন নাকি?
এক সময় লেখকরা বই লিখে "বিখ্যাত" হতো। এখন বিখ্যাতরা বই লিখে "লেখক" হয়ে যায়!
আদী প্রকাশনের জনপ্রিয় থ্রিলার-হরর গল্প সংকলন "নিশুতি" ফিরে আসছে আবার। এবার "নিশুতি-৩" সম্পাদনা করেছেন ওয়াসি আহমেদ রাফি ভাই। হেভি ওয়েট সব লেখকদের গল্পের সাথে থাকছে আমার লেখা ১০ মিনিট গল্পটি। বইটি পড়ার আমন্ত্রণ সবাইকে।
পাঠকের এমন ভালোবাসার কারণেই শত প্রতিকূলতার মাঝেও লেখালেখি চালিয়ে যাওয়ার প্রেরণা পাই! ❤ থ্যাংক ইউ স্পর্শিয়া নীল
নিজের বইয়ের প্রচ্ছদ নিজেই ডিজাইন করার অনুভূতি একেবারেই অন্যরকম! সতীর্থ প্রকাশন থেকে আসছে সাইকোলজিক্যাল থ্রিলার নোভেলা- প্রহেলিকা! ফ্ল্যাপ থেকে: গল্পটা একজন ডিটেকটিভের; যিনি হতে চেয়েছিলেন স্ট্যান্ডআপ কমেডিয়ান, কিন্তু নিয়তির পালা-বদলে আজ তিনি জাঁদরেল পুলিশ অফিসার। গল্পটা একজন লেখকের; যিনি প্রিয়জনকে হারানোর স্মৃতি ভুলতে কলম ধরেছিলেন, কিন্তু ভাগ্যচক্রে আজ তিনি বেস্ট সেলার থ্রিলার লেখক। গল্পটা এক সাইকোপ্যাথের; যে শহরের রাস্তায় রাস্তায় ঘুরে বেড়ায় আর সুযোগ পেলেই নৃশংসভাবে খুন করে ভাগ্যবঞ্চিত শিশুদের। তিনজন মানুষের গন্তব্য একসূত্রে গেঁথে দিলো "গাল্লি বয়" নামে একটি উপন্যাস। একের পর এক রহস্য, একটা সমাধান হতেই উঁকি দিচ্ছে আরো দুটো! সব রহস্যের সমাধান হবে একজনকে খুঁজে পেলে। তার আসল নাম কেউ জানে না, ছদ্মনাম- প্রহেলিকা! শীঘ্রই প্রি-অর্ডার শুরু হবে।
টুটুলের এই ছবিটা দেখে বুকের ভেতর মোচড় দিয়ে উঠলো! ক্লাসের সবচেয়ে হাস্যোজ্জ্বল ছেলে ছিলো টুটুল। নিজে যেমন হাসতো, অন্যদেরও মাতিয়ে রাখতো। খিলগাঁও গভঃ স্কুলের স্যার-ম্যাডামরা সবাই তাকে চিনতো। সেই টুটুলের এই পরিস্থিতি কিছুতেই মেনে নিতে পারছি না! মেধাবী ছিলো টুটুল। উচ্চশিক্ষার জন্য দেশের বাইরে গিয়েছিলো। বিয়েও করেছিলো। সামনে ছিলো সুন্দর আগামীর হাতছানি। কিন্তু টুটুলের জীবনে চরম আঘাত এলো বড্ড অসময়ে! তার শরীরে বাসা বেঁধেছে ক্যান্সার! খাদ্যনালীর টিউমার থেকে ক্যান্সার হয়ে ফোর্থ স্টেজে চলে গেছে। চিকিৎসার জন্য অন্তত ১৫-২০ লক্ষ টাকার প্রয়োজন! মধ্যবিত্ত পরিবারের সন্তান টুটুল। তার পরিবারের সাধ্য নেই এত ব্যয়বহুল চিকিৎসা চালিয়ে যাওয়ার। প্লিজ, আপনারা এগিয়ে আসুন ওর সাহায্যে! 
অফিসের ঝামেলায় গতকাল "অপারেশন সুন্দরবন" এর টিজার লঞ্চিং অনুষ্ঠানটা মিস করেছি। ইউটিউবে টিজার দেখে গুসবাম্পস শুরু হয়ে গেলো। এসব এক্সাইটিং দৃশ্যগুলোর চিত্রনাট্য আমার লেখা- ভাবতেই অন্যরকম একটা অনুভূতি হচ্ছে! ❤
একদল স্কুল পড়ুয়া ছাত্র-ছাত্রী মিলে একটা ক্রিয়েটিভ সংগঠন তৈরি করেছে- Creatino Innoviesta. ওদের একটা প্রতিযোগিতায় বিচারক ছিলাম। আজ এসে শুভেচ্ছা স্মারক দিয়ে গেলো। খুব ভালো লাগলো একদল স্বপ্নবাজ নতুনের সাথে পরিচিত হয়ে। ❤
আমার বইগুলো একসাথে কিনতে পারছেন রকমারি থেকে। ২৫% ডিসকাউন্ট, বিকাশ পেমেন্টে ক্যাশব্যাক, ফ্রি হোম ডেলিভারিসহ স্পেশাল সব অফার চলছে রকমারিতে।
আজ রাত ঠিক ৮টায় চোখ রাখুন আরটিভির পর্দায়। আমার লেখা ও প্রতিভাবান ডিরেক্টর ভিকি জাহেদ ভাইয়ের পরিচালনায় আসছে রোম্যান্টিক থ্রিলার-  লাভার্স ফুড ভ্যান! 
মিডিয়া জগতে যত পুরস্কারের প্ল্যাটফর্ম আছে, সাহিত্যে তেমনটা নেই। আদী প্রকাশন ও রোর বাংলা-কে ধন্যবাদ এমন একটি প্ল্যাটফর্ম নিয়ে আসার জন্য। আমার ক্ষেত্রে গর্বটা একটু বেশি, কারণ আমি উভয় পরিবারেরই সদস্য! আশা করছি, সাহিত্য চর্চা ও উন্নয়নে এই প্ল্যাটফর্ম দারুণ ভূমিকা রাখবে।
চিত্রনাট্যকার হিসেবে টিভিপর্দায় পদার্পণ! "আজ আমার পালা"-এর পর "ভিকি জাহেদ - নাজিম উদ দৌলা" জুটির আরেকটি ফিকশন আসছে। আগামী ১৯ ফেব্রুয়ারি রাত ৮টায়, আরটিভিতে প্রচারিত হবে "‘Lovers Food Van", একেবারেই অন্যরকম ভালোবাসার গল্প। আশা করছি সবাই বেশ উপভোগ করবেন।
রকমারি বেস্ট সেলার লেখকের লিস্টে থ্রিলার ক্যাটাগরিতে ২য় পজিশনে আছি। ব্লাডস্টোন আর মিথ্যা তুমি দশ পিঁপড়া- দুটি বই-ই আছে টপ টেনের ভেতর। ধন্যবাদ জানাই প্রিয় পাঠক ও শুভানুধ্যায়ীদের, যাদের প্রেরণায় এই পথচলা! ❤
৫ বছর পরও ব্লাডস্টোনের প্রতি পাঠকের এই ভালোবাসা দেখে আমি সত্যিই অভিভূত। যদ্দুর মনে পড়ে, ২০১৫ সালেও সাজিদ ভাই এমন একটা পোস্ট দিয়েছিলেন! ধন্যবাদ প্রিয় পাঠক ও শুভানুধ্যায়ীদের। যতদিন পাশে থাকবেন আপনারা, আমি লিখে যাবো ইনশাআল্লাহ!
|| সিনেম্যাটিক ট্রেইলার : ব্লাডস্টোন || অবশেষে রিলিজ হলো ব্লাডস্টোন উপন্যাসের সিনেম্যাটিক ট্রেইলার। সেই ২০১৫ সালে যখন প্রথম সংস্করণ প্রকাশিত হয়, তখনই এমন একটা ভিডিও ট্রেইলার বানানোর পরিকল্পনা ছিলো। কিন্তু নানান কারণে হয়ে ওঠেনি। এবার সেটা সম্ভব হলো। যারা ট্রেইলারের পেছনে কাজ করেছে, তাদের সবাইকে অজস্র ধন্যবাদ। অভিনয়ে: আবির তপু, ফারজানা মিতু নেপথ্য কন্ঠ: কামরুন নাহার খান মৌরী ক্যামেরায়: মোহাম্মদ মোর্শেদ ভিডিও এডিটিং ও অ্যানিমেশন: ইশতিয়াক রেহমান শুভ পরিকল্পনা: নাজিম উদ দৌলা ব্লাডস্টোনের নতুন সংস্করণ প্রকাশিত হবে ১৩ ফেব্রুয়ারি, ২০২১। প্রি-অর্ডার করতে পারবেন যেকোনো অনলাইন শপে। #ব্লাডস্টোন #অ্যামিতিস_তোমাকে_ভালোবাসি
ব্লাডস্টোন-এর নতুন সংস্করণ প্রকাশের তারিখ কয়েক দফা পেছালো। বিভিন্ন অনলাইন শপ, আদী প্রকাশনের পেইজ এবং নাজিমিয়ানস গ্রুপে অনেকেই বইটি প্রি-অর্ডার করে অপেক্ষায় আছেন। মূলত, আমার অসুস্থতার কারণেই বইটি সময়মতো ছাপানো সম্ভব হয়নি। এই অনাকাঙ্ক্ষিত বিলম্বের জন্য আমি সকল পাঠক ও শুভানুধ্যায়ীর কাছে আন্তরিকভাবে দুঃখিত। সব কিছু ঠিক থাকলে, ইনশাল্লাহ আগামী ১৩ই ফেব্রুয়ারি (শনিবার) বইটি চলে আসবে। ৫ বছর পর ব্লাডস্টোনের ফিরে আসা উপলক্ষ্যে, ঐদিন বিকালে বাংলাবাজারে আদী প্রকাশনের স্টলে ছোটখাটো একটু আয়োজন করা হবে। আপনারা যারা ঢাকার ভেতর আছেন, চলে আসতে পারেন। প্রি-অর্ডারের বইগুলো শনিবারই কুরিয়ার করে দেওয়া হবে সবার ঠিকানায়। আশা করছি, রবি বা সোমবারের মধ্যে সবার হাতে বই চলে যাবে। সেই সাথে জানিয়ে রাখি- কয়েক বছর আউট অফ প্রিন্টে থাকা আমার “ইনকারনেশন” ও “স্কারলেট” বই দুটিও এই মাসের মধ্যেই পুনরায় প্রকাশের উদ্যোগ নিয়েছে আদী প্রকাশন। আশাকরছি, বই মেলা শুরু হওয়ার আগেই আমার সবগুলো বই এভাইলেবল থাকবে। মেলা নিয়েও স্পেশাল কিছু প্ল্যান আছে, সময়মতো জানিয়ে দেবো। ইনশাল্লাহ, দেখা হচ্ছে আগামী ১৩ ফেব্রুয়ারি! ভালো থাকুন সবাই! #ব্লাডস্টোন #অ্যামিতিস_তোমাকে_ভালোবাসি
প্রিয় মানুষদের প্রোফাইলে আগামী কিছুদিনের জন্য ব্লাডস্টোনের ফ্রেম দেখতে চাই! ❤
লৌহিত্য ই-ম্যাগাজিনে প্রকাশিত "বিমূর্ত এই রাত্রি আমার" গল্পটি আমার ব্যক্তিগত ফেসবুক পেইজে ৩পর্বে প্রকাশ করা হয়েছে। যারা পড়েননি, পড়ার আমন্ত্রণ রইলো! যারা পড়েছেন, কেমন লাগলো জানাবেন। ধন্যবাদ। 
প্রথমবারের মতো চট্টগ্রাম শহরে পা রাখলাম। এর আগে অবশ্য শহরের উপর দিয়ে যাওয়া হয়েছে। এবারই প্রথম খোলা আকাশের নিচে দাঁড়িয়ে, মুক্ত বাতাসে দম নেয়ার সুযোগ হলো। প্রথমবার চট্টগ্রামে আসার ব্যাপারে আমার মধ্যে একটা এক্সাইটমেন্ট কাজ করতো সব সময়। কিন্তু যেভাবে আসলাম তা মোটেও এক্সপেক্টেড ছিলো না! গত রাতে হঠাৎ করে খবর পেলাম- আমার এক নিকট আত্নীয় স্ট্রোক করে মারা গেছেন। সম্পর্কে দুলাভাই হন, চট্টগ্রাম গ্রামার স্কুলের শিক্ষক ছিলেন। সাথে সাথে একটা মাইক্রো ভাড়া নিয়ে ঢাকা থেকে আত্নীয়-স্বজনরা মিলে রওনা হলাম, পৌঁছালাম ভোরে। ভাইয়ের মৃতদেহ ফ্রিজারে রাখা, ভাবী কাঁদছেন পাগলের মতো, বাচ্চাগুলোর চেহারায় অসহায়ত্ব। এই দৃশ্য দেখে স্বাভাবিক থাকা দুঃসাধ্য ব্যাপার। সকাল ১০টার দিকে জানাজা আর দাফন সম্পন্ন হলো। আমি বাসায় ফিরে একটু ঘুমানোর চেষ্টা করলাম। এই অবস্থায় কি আর ঘুম আসে? বেশ খানিকক্ষন এপাশ-ওপাশ করলাম। দুপুরে ফোন করলো ঘনিষ্ঠ বন্ধু, লেখক আশরাফুল সুমন। তার সাথে বের হলাম শহরটা ঘুরে দেখতে। চট্টগ্রাম শহরে যাই দেখি, তাই ভালো লাগে। ডিসি মোড়, নজরুল মঞ্চ, স্টেডিয়াম পাড়া, ইউনুস্কো সেন্টার, প্রিমিয়াম ইউনিভার্সিটি, কাজির দেউরি মার্কেট... আরও কত নাম না জানা জায়গা ঘুরে দেখলাম। পাহাড় কেটে তৈরি প্রশস্ত সব রাস্তা, গাছপালার ছায়ায় ঢাকা ফুটপাত, পরিমিত যানবাহন, বড় বড় ইমারত- আধুনিকতার ছোঁয়া লেগেছে সর্বত্র কিন্তু সৌন্দর্যের কমতি নেই! শহরের রাস্তায় দাঁড়িয়ে দূষণমুক্ত বাতাসে বুক ভরে শ্বাস নেওয়ার কথা তো আমি ভাবতেই পারি না! সবশেষে গেলাম চট্টগ্রাম বাতিঘরের স্টলে। আমার আর বের হতেই ইচ্ছে করছিলো না! যদি চট্টগ্রামে থেকে যাওয়ার সুযোগ থাকতো, তাহলে আর কখনোই ঢাকায় ফিরতাম না! তবে মোহভঙ্গ হতেও খুব বেশি সময় লাগেনি! সন্ধ্যার পর থেকেই শুরু হয়েছে ভয়ংকর মাথা ব্যথা। সেই সাথে বমি বমি ভাব, জ্বর, পেটের ভেতরেও কেমন যেন করছে৷ এমন সুন্দর পরিবেশে অসুস্থ হয়ে যাওয়ার কারণ খুঁজে পেলাম না! বুঝলাম- ঢাকায় ফেরার সময় হয়েছে! আমি ঢাকার ছেলে। জন্মের পর থেকেই দূষিত বাতাসে শ্বাস নিয়ে আর বিষাক্ত খাবার খেয়ে বড় হয়েছি। এমন সুন্দর পরিবেশ আমার সইবে কী করে?
এই রকম পোস্ট শেয়ার করতে হবে, তা কখনও ভাবিনি। সব সময় সার্জিলের হাসি-আনন্দে উজ্জ্বল চেহারাটাই দেখে এসেছি! দেখা হলেই বইপাড়ার নানান বিষয়ে রাজ্যের আলাপ জুড়ে দিতো। সেই সার্জিল আজ জীবনের খুব বাজে একটা সময় পার করছে। লেখক ও প্রকাশক সার্জিল খান অনেকদিন যাবত গুরুত্বর অসুস্থ। অথচ, এমন কঠিন সময়েও বইয়ের প্রতি ভালোবাসা থেকে কাজ করে যাচ্ছে মানুষটা। তার চিকিৎসার জন্য সহযোগিতা প্রয়োজন। আসুন, আমরা যে যার সামর্থ্য অনুযায়ী তার পাশে দাঁড়ানোর চেষ্টা করি।
অনেকদিন পর জ্যোতিষ ভাই আর আমি অফ-ডে তে অফিস করছি। ২০১৮-১৯ এর দিকে এটা অনেকটা নিয়মিত ব্যাপারই ছিলো, যখন একাউন্ট ম্যানেজার ছিলাম আর কি! যদিও বেশ প্যারাময় ছিলো সময়টা, কিন্তু দুজনে অজস্র সুন্দর মুহূর্তও কাটিয়েছি। অনেকদিন পর একসাথে কাজ করতে গিয়ে দুজনই নস্টালজিক হয়ে গেলাম! বাই দ্যা রাস্তা, আমার "মিথ্যা তুমি দশ পিঁপড়া" বইয়ের ওয়ার্ল্ড ক্লাস প্রচ্ছদটাও জ্যোতিষ ভাইয়ের করা! দেশের গন্ডি পেরিয়ে, এই মাসের শেষদিকে বইটির ভারতীয় সংস্করণ প্রকাশিত হতে চলেছে বুক-ই কার্ট পাবলিকেশন থেকে।
ব্লাডস্টোন লেখার পেছনের গল্পটা আজ হঠাৎ বলতে ইচ্ছে করছে। আমার সাথে যারা অনেকদিন যাবত ফেসবুকে কানেক্টেড আছেন, তারা হয়তো গল্পটা জানেন। যারা জানেন না, তাদের জন্যই বলা। ২০১৪ সালের ডিসেম্বরে আমার প্রথম বই "ইনকারনেশন" প্রকাশিত হয়। কিন্তু আমি "ব্লাডস্টোন" উপন্যাসটি লিখছিলাম তার আগে থেকেই। ২০১৪-এর মাঝামাঝি সময়ে পত্রজ সাহিত্য সাময়িকীতে প্রকাশিত হয় "অশ্রুপাথর" নামে একটি বড় গল্প। সেটি ছিলো মূলত ব্লাডস্টোনের সর্টার ভার্সন। এরপর আমি বইমেলাকে সামনে রেখে "ইনকারনেশন" উপন্যাসটি লিখি। ডিসেম্বরে "ইনকারনেশন" প্রকাশ হওয়ার পর, জানুয়ারি থেকেই আমি বড় পরিসরে "ব্লাডস্টোন" এর গল্পটা লেখা শুরু করি। একই সাথে ইতিহাসের বিভিন্ন অজানা অধ্যায়ের উপর রিসার্চ আর লেখালেখি চলছিলো। সম্রাট নেবুচাদনেজার, মহাবীর আলেক্সান্ডার, মুঘল বাদশা হুমায়ূন, বাংলা বারো ভুঁইয়াদের মধ্যে অন্যতম- রাজা প্রতাপাদিত্য আর ইশা খাঁ, কিংবদন্তি বেহালাবাদক পাগানিনি, বৃটিশ বিদ্রোহী বিমল কর প্রমুখ ঐতিহাসিক ব্যক্তিত্বদের সাথে জড়িয়ে থাকা নানান ঘটনার মধ্যে যোগসূত্র খুঁজে বের করে "ব্লাডস্টোন" এর টাইমলাইন সাজিয়ে ফেললাম। তার সাথে যুক্ত হলো আমার সৃষ্ট দুই চরিত্র ড. রুদ্র রাশেদ আর ডিবি ইন্সপেক্টর মনসুর হালিম। ২০১৫ এর মে মাসে গিয়ে শেষ হয় ৭৮,০০০ শব্দের দীর্ঘ কলেবরের এই উপন্যাসটি। এরপর সম্পাদনার কাজ করছিলাম। খুঁটিনাটি প্রচুর বিষয় ঠিকঠাক করতে হচ্ছিলো। মজার ব্যাপার হচ্ছে- এত পরিশ্রমের এই সম্পদটি সেভ করা ছিলো আমার পিসির ডেস্কটপে। হার্ড ডিস্কের ভেতরের ফোল্ডার, মেইল, অনলাইন ড্রাইভ কিংবা পেন ড্রাইভে কোনো কপি ছিলো না! আমার মতো টেকি গাই এমন গাফিলতি করেছে- ভাবাই যায় না! ফলে যা হওয়ার, তাই হলো। পিসি ক্রাশ করে হার্ডডিস্ক পুড়ে গেলো, ব্লাডস্টনের পান্ডুলিপি গায়েব! অনেক ট্রাই করেও আর ব্লাডস্টোনের পান্ডুলিপি ফেরত পাওয়া গেলো না। আদী প্রকাশনের কর্ণধার সাজিদ ভাইকে বিষয়টা জানালাম। ভদ্রলোক জুন মাসে ব্লাডস্টোন প্রকাশের ঘোষণা দিয়ে রেখেছিলেন, তিনি রাগ করে আমার সাথে কথা বলাই বন্ধ করে দিলেন। কী যে অবর্ণনীয় কষ্ট হচ্ছিলো তখন! অনেক সাধনার ফল এভাবে হারিয়ে যাওয়াটা মেনে নিতে পারছিলাম না কিছুতেই। আমি মনের জোর বাড়ালাম। নিজেকে বোঝালাম- হেরে যাওয়া চলবে না কিছুতেই। এটা হয়তো আমার জন্য এক ধরনের পরীক্ষা! আমি ফেসবুক আইডি ডিএক্টিভ করে দিলাম, বন্ধু-বান্ধবের সাথে যোগাযোগ বন্ধ করে দিলাম। নাক কান বুঝে, দিন-রাত টানা লিখে গেলাম পরবর্তী দুই মাস। রিসার্চ ওয়ার্কগুলা অবশ্য আমার মেইলে ছিলো বলে রক্ষা, নইলে নতুন করে রিসার্চ করার মতো সাহস হতো না। এভাবে, জুলাই মাসের শেষ দিকে গিয়ে আবারও লেখা হয়ে গেলো ব্লাডস্টোন। তবে, এবার শব্দ সংখ্যা গিয়ে দাঁড়ালো ৭০,০০০। অথচ, প্রথমবার ৭৮,০০০ হয়েছিলো। কী ছিলো ঐ ৮,০০০ শব্দে, তা আমি জানি না! এরপর আগস্টের ২২ তারিখ বইটা প্রকাশিত হলো। বাকিটা তো আরেক ইতিহাস! যাই হোক, বিগত প্রায় পাঁচ বছর ব্লাডস্টোন আউট অফ প্রিন্টে আছে। এ বছর সুযোগ পেয়ে আমি বইটার অনেক দৃশ্য ও সংলাপ রিরাইট করেছি। কারণ, বইটা নিয়ে একটা বড় ধরনের পরিকল্পনা আছে আমার। সেটা পরবর্তীতে জানাবো। আপাতত জানিয়ে রাখি- "ব্লাডস্টোন" ফিরে আসছে জানুয়ারির ২৩ তারিখ। প্রি-অর্ডার চলছে সব অনলাইন বুকশপ এবং আদী প্রকাশনের ফেসবুক পেইজে। যারা পড়েননি বইটা, পড়ার আমন্ত্রন রইলো।
ভ্লগার সায়ান সরকার সুন্দর একটা রিভিউ দিয়েছেন "মিথ্যা তুমি দশ পিঁপড়া" বইটির। দেখার আমন্ত্রণ।
বছরটা শুরু হলো দারুণভাবে৷ দেশের গন্ডি পেরিয়ে, ভারতীয় থ্রিলারপ্রেমী পাঠকের হাতে পৌঁছে যাচ্ছে আমার লেখা। এই মাসেই বুকি কার্ট পাবলিশিং থেকে প্রকাশিত হতে চলেছে "মিথ্যা তুমি দশ পিঁপড়া" উপন্যাসটির ভারতীয় সংস্করণ। ধন্যবাদ সকল পাঠক ও শুভানুধ্যায়ীদের, যাদের ভালোবাসা এতদূর আসার প্রেরণা জুগিয়েছে। ❤
আজ বাংলাবাজারে ঝটিকা সফরে গিয়েছিলাম। অবসর থেকে রাফাত শামস ভাইয়ের "মৃত্যুর পেলব স্পর্শ" বইটা নিলাম। বন্ধু নিয়াজ মেহেদির "ধাঁধার চেয়েও জটিল" বইটাও কিনলাম। অনেকদিন পর দুজনের দেখা, আরেকটু আড্ডা দিতে পারলে মন ভরতো! 😭 অবসর থেকে প্রকাশিত মুহাম্মদ ইব্রাহীমের "হারকিউলিস রহস্য" বইটাও নিলাম। রাফি নামে একটি ছেলের সাথে পরিচয় হলো। কওমি মাদ্রাসার ছাত্র হওয়া সত্ত্বেও তার সাহিত্যের প্রতি ভালোবাসা দেখে অসম্ভব ভালো লেগেছে। বছরের প্রথম অটোগ্রাফ দিলাম ওকে, "মিথ্যা তুমি দশ পিঁপড়া" বইতে। তারপর আদীতে গিয়ে কিছুক্ষণ ক্যাশিয়ারের ডিউটি পালন করলাম। ৭-৮টা বই সেল করলাম। নিজের জন্য কিনলাম শিহাব ভাইয়ের "আজাজিল" বইটা। তবে দিনের বেস্ট পার্টটা ছিলো রাফাত ভাইয়ের সাথে ফেরার পথে জম্পেস আড্ডা। এই মানুষটার সাথে আমার খুব জমে। ❤
ব্লাডস্টোন! ৪ বছর পর ছাপার অক্ষরে ফিরছে! ২০১৫ সালের আগস্ট মাসের ২২ তারিখ প্রকাশিত এই বইটি আদী প্রকাশনের দ্রুততম বিক্রিত বইগুলোর মধ্যে একটি। ২০১৬ বইমেলায় বইয়ের দ্বিতীয় মুদ্রণ শেষ হয়ে যাওয়ার পর আর ছাপানো হয়নি। গত ৪ বছরে অজস্র মানুষ আমার কাছে জানতে চেয়েছেন, "ব্লাডস্টোন রিপ্রিন্ট হবে কবে?" আমি বার বার বলেছি, "এই তো দুই-এক মাস পর।" সেই দুই-এক মাস ৪ বছরে এসে ঠেকলো! এতটা দেরি হওয়ার একটা প্রধান কারণ- আমি বইটার অনেক জায়গা রিরাইট করতে চেয়েছিলাম। একটা হিস্টোরিক্যাল থ্রিলার সিরিজ শুরু করার পরিকল্পনা নিয়ে বইটা লিখেছিলাম। নানান কারণে আর হয়ে ওঠেনি। এখন আবার নতুন করে পরিকল্পনা করছি। আর সেজন্যই ব্লাডস্টোনের কিছু কিছু দৃশ্য নতুন করে লিখতে হয়েছে। প্রচ্ছদেও খানিকটা পরিবর্তন এসেছে। ইনশাআল্লাহ, সামনের সপ্তাহ থেকেই প্রি-অর্ডার শুরু হবে। আর বইটাও আশা করছি জানুয়ারির মাঝামাঝি চলে আসবে। এক নজরে: উপন্যাস: ব্লাডস্টোন জনরা: হিস্টোরিক্যাল থ্রিলার লেখক: নাজিম উদ দৌলা প্রচ্ছদ: নাজিম উদ দৌলা কাহিনী সংক্ষেপ: দিন-দুপুরে চুরি হয়ে গেলো মহামূল্যবান জুয়েলারি "ব্লাডস্টোন"। চোর ছোট্ট একটা চিরকুট ফেলে গেছে, যাতে লেখা- “অ্যামিতিস, তোমাকে ভালোবাসি”। অথচ প্রত্যক্ষদর্শীদের কারো কিছুই মনে নেই! বাধ্য হয়ে ডিটেকটিভ ইন্সপেক্টর মনসুর হালিম শরণাপন্ন হলেন পাগলাটে গবেষক ড. রুদ্র রাশেদের। দুজনের মিলিত তদন্তে খুলে গেল আড়াই হাজার বছর আগের এক অনন্ত রহস্যের দুয়ার! ব্লাডস্টোন- এক মূর্তিমান অভিশাপের নাম, যার শুরুটা হয়েছিল ব্যাবিলনের শুন্য উদ্যানে। এই অভিশাপের বলি হয়ে কত রাজা হারিয়েছেন রাজ্য, সন্তান হারিয়েছে পিতা, প্রেমিক হারিয়েছে ভালোবাসা, হয়েছে যুদ্ধ, হয়েছে বিদ্রোহ, সহস্র মানুষ হারিয়েছে প্রাণ! শতাব্দীর পর শতাব্দী জুড়ে এই অভিশাপের পেছনে ছুটছে সবাই। আসুন ড. রুদ্র রাশেদের সাথে আমরাও ছুটি। দেখি, এই রহস্যের কোনো কূল-কিনারা হয় কিনা! #ব্লাডস্টোন #অ্যামিতিস_তোমাকে_ভালোবাসি 
২০২০ সাল হতে পারতো আমার জীবনের টার্নিং পয়েন্ট। গত আড়াই বছরে ৫টি চলচ্চিত্রের স্ক্রিপ্ট লিখেছি, যার মধ্যে অন্তত দুটি এই বছর মুক্তি পাওয়ার কথা ছিলো। করোনা মহামারীর কারণে থমকে গেলো সবই! অ্যাডভার্টাইজিং এজেন্সিতে ফুল-টাইম চাকরি করার পাশাপাশি লেখালেখি চালিয়ে যাওয়া খুব মুশকিল। আমি অবসরের সময়টুকু কাজে লাগিয়ে লিখে যাচ্ছি, শুধুমাত্র চলচ্চিত্রের প্রতি ভালোবাসা থেকে, রক্তের টান থেকে। চিত্রনাট্য লেখাটা আমার কাছে এখনও অনেকটা নেশার মতো। পেশা হিসেবে চিন্তা করি না। কারণ, সেটা করলে আমার পক্ষে বেছে বেছে কাজ করা সম্ভব হবে না। আমি কাজ কম করবো; কিন্তু ভালো বাজেটে, ভালো গল্পে কাজ করবো। আশংকার ব্যাপার হচ্ছে- চলচ্চিত্র ইন্ডাস্ট্রির বর্তমান পরিস্থিতি বেশ নড়বড়ে। বাধ্য হয়ে নির্মাতারা ওয়েব ফিল্ম বা ওয়েব সিরিজের দিকে ঝুঁকছেন। আমি এখন পর্যন্ত চলচ্চিত্রের বাইরে কাজ করিনি। সামনে কিছু ওয়েব সিরিজের চিত্রনাট্য লেখার প্ল্যান আছে, দেখা যাক। তবে, নিঃসন্দেহে চলচ্চিত্রের প্রতি ভালোবাসাটা সবসময় থাকবে! ইনশাআল্লাহ, আশা করছি ২০২১ সালে আবার সেই চিরচেনা চিত্রটা দেখতে পাবো। আর হাঁটতে হবে না মুখোশমানবদের ভিড়ে, মুক্ত বাতাসে শ্বাস নিতে পারবো! পরিবার, বন্ধু-বান্ধব, কলিগরা মিলে দল বেঁধে যাবো সিনেমা হলে। শ্বাসরুদ্ধকর থ্রিলার মুভি দেখতে দেখতে পপকর্ন খেতে ভুলে যাবো। জম্পেস সময় কাটিয়ে ঘরে ফিরে, মুভির পোস্টারের সাথে তোলা ছবি ফেসবুকে ছবি আপলোড করবো। পৃথিবীটা আবার আগের মতো হয়ে যাবে! ❤
আজ এশিয়ান টিভি-তে ঠিক রাত ৯টা ১৫মিনিটে দেখতে পাবেন নাটক "লালজুতা"। আমার লেখা "নিভৃত পর্যবেক্ষক" গল্প অবলম্বনে দুই পর্বের এই সাইকোলজিক্যাল থ্রিলার নাটকটি তৈরি করেছেন তরুণ নির্মাতা হাফিজুর রহমান জয়। আজ প্রচারিত হবে নাটকটির প্রথম পর্ব, পরের পর্ব দেখতে পাবেন আগামীকাল একই সময়ে। Don't Miss!
প্রতিষ্ঠানের সাফল্যে সামান্য ভূমিকা রাখতে পারলেও নিজেকে অনেক গর্বিত লাগে। শত শত নেগেটিভ ইস্যুতে বছরটা খারাপ কাটলেও, শেষভাগে এসে ভালো কিছু ঘটলো। ডিজিটাল মার্কেটিং অ্যাওয়ার্ড-২০২০ এ আমাদের অ্যানালাইজেন ২টি গোল্ড অ্যাওয়ার্ডসহ মোট ৮টি অ্যাওয়ার্ড জিতেছে। গোল্ড অ্যাওয়ার্ড দুটির মধ্যে একটি "নতুন বিকাশ অ্যাপ ক্যাম্পেইন" এবং অপরটি "বিকাশ ইয়ারলং সার্চ ক্যাম্পেইন" এর জন্য পেয়েছি আমরা। এই প্রতিকূল পরিস্থিতির মধ্যেও টিম মেম্বারদের নিরলস পরিশ্রম ও ঐকান্তিক প্রচেষ্টার ফলেই এই অর্জন সম্ভব হয়েছে। ধন্যবাদ জানাই বিকাশসহ সকল ক্লায়েন্টদের, আমাদের উপর ভরসা রাখার জন্য। ❤
আজ থেকে "Roar বাংলা"র ইবুক প্ল্যাটফর্ম "Roar লাইব্রেরি" এর যাত্রা শুরু হলো। মাত্র ১০টি বই নিয়ে প্ল্যাটফর্মটির সারপ্রাইজ লঞ্চ হয়েছে, যার মধ্যে একটি অ্যান্টিক(!) বই রয়েছে। বইটির নাম ইনকারনেশন- আমার প্রথম উপন্যাস। বইটি সর্বশেষ দেখা গিয়েছিলো বইমেলা-২০১৬তে, আদী প্রকাশনের স্টলে। তারপর থেকেই আউট অফ প্রিন্ট। আপনি যদি ইবুক পড়তে স্বাচ্ছন্দ্য বোধ করেন, তাহলে এখনই কিনে নিতে পারেন Roar লাইব্রেরি থেকে। প্ল্যাটফর্মটির ইন্টারফেস খুবই সুন্দর। বইয়ের সাথে ভিজ্যুয়াল এলিমেন্টস, দুই ধরনের রিডিং মুড, সহজ নেভিগেশন সিস্টেম, আলাদা আলাদা করে সাজানো চ্যাপ্টার- সব মিলিয়ে ইবুক পড়ার অভিজ্ঞতাকে অন্যরকম মাত্রা দেবে। বই কেনার জন্য প্রথমে জিমেইল আইডি দিয়ে লগইন করুন, তারপর Buy Now তে ক্লিক করে যেকোনো অনলাইন পেমেন্ট মাধ্যম ব্যবহার করে কিনে ফেলুন। বই: ইনকারনেশন জনরা: সাইফাই থ্রিলার কাহিনী সংক্ষেপ: এরিস এক্স- ভয়ংকর এক খুনি। দ্য রেবেল- এক বিদ্রোহী দলের নেতা। আযহার- এক তরুণ ব্যবসায়ী, যে হারিয়ে ফেলেছে তার অতীতের সব স্মৃতি। রাতের আঁধারে খুন হয়ে গেলেন একজন বিজ্ঞানী। মারা যাওয়ার আগে বলে গেলেন, ধ্বংস ঘনিয়ে আসছে। ভয়ংকর এক ষড়যন্ত পাকাচ্ছে রেড আর্মি। কী চায় ওরা? পৃথিবীজুড়ে ছড়িয়ে পড়েছে প্রচণ্ড ছোঁয়াছে হেডিস ভাইরাস। মারা যাচ্ছে মানুষ। মাস্ক, গ্লাভসসহ সব ধরনের সাবধানতা অবলম্বন করেও লাভ হচ্ছে না। অথচ বিদ্রোহী লিবারেশন ফ্রন্ট বলছে, চিকিৎসা নিতে যাওয়া যাবে না সরকারি হাসপাতালে। কেন? কে সেই স্নাইপার, যে খুন করতে চায় দ্য রেবেলকে? এসব কিছুর সঙ্গে আযহার ও তার স্ত্রী জুলির কী সম্পর্ক? এসব প্রশ্নের উত্তর লুকিয়ে আছে সময়ের ছায়ায়, ইনকারনেশনের পাতায়। যেখানে আযহার, এরিস এক্স ও দ্য রেবেলের গল্প মিলে গেছে এক বিন্দুতে।
আমি বইমেলা হওয়ার পক্ষে নই, বিপক্ষে আছি- এটাও বলবো না। শুধু চাচ্ছি, মেলাটা যেন একটু পিছিয়ে দেওয়া হয়। বছরের মাঝামাঝি যেকোনো সময় আয়োজন করা যেতে পারে। আশা করছি, ততদিনে করোনা পরিস্থিতির খানিকটা উন্নতি হবে। অনেকেই হয়তো বলবেন- ফেব্রুয়ারির পরে হলে সেটা আর "অমর একুশে গ্রন্থমেলা" থাকে না। আমি একমত নই। বছরের যেকোনো সময় হওয়া মেলাকে "অমর একুশে গ্রন্থমেলা" বলা যেতে পারে। শুধু ফেব্রুয়ারি না, আমরা বারো মাসই মাতৃভাষায় কথা বলি। আর একুশের ভাষা আন্দোলনে শহিদদের প্রতি সারাবছরই শ্রদ্ধা বজায় রাখা উচিত, কোনো নির্দিষ্ট মাসেই রাখতে হবে- এমন না। আরেকটা কনসার্ন হচ্ছে- অনেক প্রকাশক ও লেখক বইমেলা নিয়ে প্ল্যান রেডি করে রেখেছেন। তারা চাইলে মেলার জন্য অপেক্ষা না করে বই প্রকাশ করে ফেলতে পারেন। ডিজিটাল এই জামানায় তো বই বিক্রির বিকল্প উপায় আছে। করোনাকালীন পাঠকেরা অনলাইনে বইকেনায় অভ্যস্ত হয়ে গেছেন। এই তো, দু'মাস আগে আমার "মিথ্যা তুমি দশ পিঁপড়া" বের হলো। বইয়ের বেচা-বিক্রি মেলার তুলনায় মাশাল্লাহ খারাপ হচ্ছে না। এখন কথা হচ্ছে- যদি ফেব্রুয়ারিতেই বইমেলা হয়, তাহলে আমি নিজে কি যাবো না? হ্যাঁ, যাবো। আমরা সবাই যাবো। "বইমেলা" বলে কথা! তবে সংশয় মনে নিয়ে, মুখোশ পরা মানুষের ভিড়ে, বইমেলায় ঘুরতে ভালো লাগবে না!
আমার শৈশব কেটেছে খিলগাঁও-এর চৌধুরীপাড়া এলাকায়। বাবার কর্মস্থল কাছাকাছি থাকায়, এদিকে বাসা ভাড়া নিয়েছিলেন। একটু বড় হওয়ার পর চলা-ফেরার আওতা বাড়লো। খিলগাঁও সি ব্লকে ছিলো স্কুল; আর ঘনিষ্ঠ দুই বন্ধুর একজনের বাসা ছিলো তিলপাপাড়া, আরেকজন থাকতো মালিবাগে। তালতলা মার্কেট, উচ্চ বিদ্যালয় খেলার মাঠ আর সি-ব্লকের রাস্তাগুলো ছিলো আমাদের আড্ডার কেন্দ্রবিন্দু। এভাবে কেটে গেলো ১৭-১৮ বছর। কলেজ পাশ করলাম। বাবা মারা গেলেন। চৌধুরীপাড়ায় বাড়ি ভাড়া একটু বেশি, আমি এফোর্ড করতে পারছিলাম না। বাধ্য হয়ে সরে এলাম পার্শ্ববর্তী হাজিপাড়া এলাকায়। ফলে রামপুরা-বনশ্রীর দিকেও যাতায়াত শুরু হলো, টিউশনি পড়াতে যেতাম সিপাহিবাগে আর মাঝে মধ্যে বেইলিরোডের দিকেও যেতাম। বলা যায়, জীবনে পুরোটা সময় আমি এই অঞ্চলের মধ্যেই কাটিয়েছি। সম্ভবত এ তল্লাটে এমন কোনো রাস্তা নেই যেখানে আমার পায়ের চিহ্ন পড়েনি; এমন কোনো মসজিদ নেই, যেখানে আমি এক ওয়াক্ত নামায পড়িনি; এমন কোনো ফাস্ট ফুডের দোকান নেই, যেখানে অন্তত একবার খাওয়া হয়নি! স্মৃতির ভাণ্ডারে অজস্র ঘটনা জমে আছে, যা কোনোদিন ভুলে যাওয়া সম্ভব হবে না! অবশেষে ছেড়ে যাচ্ছি প্রিয় এলাকা। অফিস গুলশানে, এদিক থেকে যাতায়াতে ঝামেলা হয়। ছোট ভাইরাও বড় হচ্ছে। একটু বড় বাসা দরকার। আবার খুব বেশি ভাড়াও এফোর্ড করতে পারবো না। সব মিলিয়ে বাড্ডার দিকে বাসা ভাড়া নেওয়াটাই বেটার অপশন মনে হলো। তাই চলে যাচ্ছি স্মৃতির আঙিনা ছেড়ে। কষ্ট হচ্ছে। মনটাকে বুঝ দেওয়ার চেষ্টা করছি- একদিন তো পৃথিবীটাই ছেড়ে যেতে হবে, সামান্য এলাকার প্রতি মায়া বাড়িয়ে কী লাভ? কিন্তু মন মানে না। বাইরে যতই স্বাভাবিক থাকি, ভেতরটা কাঁদছে। হয়তো একসময় প্রকৃতির নিয়মে মানিয়ে যাবে সবকিছু। পৃথিবীটা কারো জন্য থেমে থাকে না! ভালো থেকো প্রিয় খিলগাঁও। ভালো থেকো তালতলা মার্কেট, গিফটল্যান্ড, আপন কফিশপ, খিলগাঁও সরকারি উচ্চ বিদ্যালয়, খিলগাঁও মডেল কলেজ, মাটির মসজিদ, গোলচক্কর শিশুপার্ক, খান লাইব্রেরি, মায়ের দোয়া টেলিকম, বকুল ফার্মেসি, মালিবাগ রেলগেটের চায়ের দোকান, পীর সাহেবের গলি, আবুল হোটেল, বাড়ির ছাদ, জানালার ফাঁকে উঁকি দেয়া চাঁদ... আর ভালো থাকিস বন্ধুরা!
আজ থেকে উত্তরবঙ্গে শুরু হলো "দামাল"-এর শ্যুটিং। এটি আমার চিত্রনাট্যে নির্মিত ৫ম চলচ্চিত্র। দামাল-এর প্রতি অন্যরকম একটা ভালোবাসা কাজ করছে, কারণ "দামাল" নামটি আমারই দেয়া। পিরিওডিক ফিল্মের চিত্রনাট্য লেখা এমনিতেই খুব চ্যালেঞ্জিং। তার উপর সেটা যদি কোনো ঐতিহাসিক ঘটনাকে কেন্দ্র করে হয়, চ্যালেঞ্জটা মাত্রা ছাড়ায়। দামালের জন্য 'স্বাধীন বাংলা ফুটবল দল'-এর উপর বিস্তারিত রিসার্চের পাশাপাশি তৎকালীন আর্থ-সামাজিক প্রেক্ষাপট, রাজনৈতিক প্রেক্ষাপট, মানুষের জীবনাচরণ ইত্যাদি বিষয়ে প্রচুর রিসার্চ করতে হয়েছে। অবশ্য এর আগে "ব্লাডস্টোন" উপন্যাসে ঐতিহাসিক প্রেক্ষাপটে লেখার অভিজ্ঞতা হয়েছিলো। কিন্তু চলচ্চিত্রের ক্ষেত্রে চ্যালেঞ্জটা অনেক বেশি। ডিরেক্টর রায়হান রাফি'র সাথে কাজ করার অভিজ্ঞতা দারুণ ছিলো। খুব ভালো একজন স্টোরিটেলার। উনার হাতে "দামাল"-এর মেকিং দুর্দান্ত হবে এই বিষয়ে কোনো সন্দেহ নেই। "ইমপ্রেস টেলিফিল্ম"-এর কর্ণধার ফরিদুর রেজা সাগর ভাইয়ের কাছেও অনেক হেল্প পেয়েছি চিত্রনাট্য লিখতে গিয়ে। এই সময়ের জনপ্রিয় অভিনেতা, বন্ধু সিয়াম আহমেদের সাথে তৃতীয়বারের মতো কাজ করছি। সাথে শরিফুল রাজ ভাই, বিদ্যা সিনহা মীম, রাশেদ অপু, সুমিত সেন গুপ্ত, সাইদ বাবুর মতো দুর্দান্ত অভিনেতা-অভিনেত্রীরা আছেন। সব মিলিয়ে আমি খুব আশাবাদী। ইনশাআল্লাহ, দারুণ কিছু হবে।
আমার চিত্রনাট্যে আসছে "দামাল" অভিনেতা-অভিনেত্রীদের নাম ঘোষণা হলো আজ...
eXtReMe NoIsE এর সাথে সম্পর্কটা আত্মার। অজস্র গল্পবাজ মানুষের সাথে আড্ডা দিয়ে কাটানো দিনগুলো কখনো ভুলবো না। আবার নতুন করে জাগছে এক্সট্রিম নয়েজ, দেখে ভালো লাগছে। আসছে এক্সট্রিম নয়েজ সম্পাদিত ই-ম্যাগাজিন "লৌহিত্য" এর প্রথম সংখ্যা। থাকছে আমার লেখা "বিমূর্ত এই রাত্রি আমার" গল্পটি। একটু ডার্ক থিম, এই ধরনের গল্প আমি কম লিখেছি। আমার লেখা ছাড়াও, এই সময়ের অনেক পাঠকপ্রিয় লেখকের লেখা থাকছে ম্যাগাজিনে। প্রি-অর্ডার মূল্য রাখা হচ্ছে মাত্র ৩০ টাকা। পয়সা উসূল হবে নিঃসন্দেহে। সবার প্রতি ম্যাগাজিনটি কেনার আমন্ত্রণ রইলো। 
আমার লেখা "লাল জুতা" গল্পের ভিজুয়ালাইজেশন নিয়ে আসছেন ডিরেক্টর হাফিজুর রহমান জয়। বেস্ট অফ লাক টু দ্যা টিম! ❤ জম্পেস একটা সাইকোলজিক্যাল থ্রিলার দেখার অপেক্ষায়...
দেশে করোনা আসার আগে সর্বশেষ বাইরে আড্ডা দিয়েছিলাম শাওনের সাথে। প্রায় ৭ মাস পর আবার বাইরে আড্ডার সুযোগ হলো। এবারও পাশে ছিলো একই মানুষ! আগের আড্ডাটা চিলক্সে হলেও, এইবার স্থান ছিলো টেইকআউট। আরেকটা পার্থক্য আছে! আগের বার দুজনের হাত ফাঁকা ছিলো। এবার শাওনের হাতে আমার "মিথ্যা তুমি দশ পিঁপড়া" আর আমার হাতে তার সেবা থেকে প্রকাশিত "দুঃস্বপ্নের কাল"। রিয়াজুল আলম শাওন- একই সাথে আমার প্রিয় বন্ধু, ভাই এবং পছন্দের লেখক। আড্ডার প্রতিটা মুহূর্ত উপভোগ করি দুজনে। তবে এবার আড্ডার ফাঁকে চললো বেশি কিছু প্ল্যানিং। দেখি সামনে পাঠকের জন্য কোনো সারপ্রাইজ নিয়ে আসতে পারি কি না!
যারা "মহাযাত্রা" বইটি পড়েছেন, তারা সম্ভবত এই ছবির অর্থ ধরতে পারবেন। দৃশ্যটা লেখা আমার জন্য খুব কঠিন ছিলো! কি-বোর্ডে আঙ্গুল চালানোর সময় চোখ বারবার ঝাপসা হয়ে আসছিলো। অসম্ভব সুন্দর এই বুক-ফটোগ্রাফি করেছেন F A Mitu। ছুটির দিনে, এক নিস্তব্ধ দুপুরে, মনটা বিষণ্ণ করে দেয়ার জন্য ধন্যবাদ আপু।
অ্যানালাইজেন-এ চাকরির দুই বছর পূর্ণ হলো। ছবিগুলো অবশ্য গত বছরের। এবার ইচ্ছে ছিলো নিজের নতুন ডেস্কে বসে ছবি তোলার। কিন্তু করোনার কারণে সেই সুযোগ হলো না! দুই বছরে আমার প্রফেশনাল এবং ব্যক্তিগত জীবন ছিলো ঘটনাবহুল। আগের ৪ বছর ক্লায়েন্ট সার্ভিসিং-এর সাথে যুক্ত থাকলেও, সব সময় ক্রিয়েটিভ কাজের প্রতি একটা প্যাশন ছিলো। অ্যানালাইজেন-এ এসে ক্রিয়েটিভ সত্তার 'বিকাশ' ঘটলো। এই ২ বছরে গর্বিত হয়েছি অনেকবার, আনন্দের মুহূর্তও ছিলো অনেক, কিছুটা হার্ড টাইমও পার করেছি। সব মিলিয়ে বলা যায়- সো হ্যাপি টু বি আ পার্ট অফ দিস গ্রেট টিম! ধন্যবাদ যারিয়া আপু, রিদওয়ান ভাই, শাওন ভাই, রিসালাত ভাই, সোহেল ভাই, রাহাত ভাইসহ অ্যানালাইজেন-এ আমার সব ভাই-বোন, বন্ধু ও কলিগদের। আবার অফিসে যাবো, আমার প্রিয় লাল চেয়ারটাতে বসবো, সবার সহচর্যে অফিস করবো- সেই অপেক্ষায় আছি। ❤ #Analyzen #bestintheworld
হতাশার দিনগুলোতে পাঠকের এই ভালোবাসা আমায় দ্বিগুণ উৎসাহে লিখে যাওয়ার প্রেরণা যোগায়। ❤
যারা এখনও "মিথ্যা তুমি দশ পিঁপড়া" বইটি সংগ্রহ করেননি, তাদের জন্য দারুণ সুযোগ। বুকার্স অনলাইন শপ থেকে বইটি কিনতে পারবেন ৫০% ডিসকাউন্টে, মাত্র ১৯৩ টাকায়। এই সুযোগ আগামীকাল দুপুর পর্যন্ত। তাই দেরি না করে আজই অর্ডার করুন!
ওদেরকে অনেকবার বলেছি- "প্লিজ তোরা রাতে আসিস না!" কিন্তু ওরা শোনে না। বদমাশ গল্পগুলো প্রতিরাতে হানা দেয় মস্তিস্কে! লিখে শেষ করার আগ পর্যন্ত স্বস্তি পাই না!
প্রাউড অফ ইউ রেদওয়ানা তাবাসসুম বহ্নি। তোমার, তোমাদের পাশে সবসময় আছি, থাকবো। তোমরাই বাংলাদেশ!
৮ বছরে ৬টি বই। সবগুলোই স্ট্যান্ডঅ্যালোন উপন্যাস। একটার ধরন আরেকটা থেকে একদমই আলাদা। থ্রিলারের বিভিন্ন সাব-জনরাতে লিখে, নিজের ভালো লাগার জায়গাটা বের করার চেষ্টা করেছি। আসলে একটা উপন্যাসকে আমি কখনো নির্দিষ্ট কোনো জনরাতে আটকে রাখতে পারি না, বরং কয়েকটা জনরা ব্লেন্ডিং করে লিখতে ভালো লাগে। এবার মনে হচ্ছে একটা সিরিজে হাত দেওয়া যেতে পারে!
শ্রদ্ধেয় কাজীদা'র হাতে আজ "মিথ্যা তুমি দশ পিঁপড়া" তুলে দিলাম। খুব খুশি হয়েছেন। বললেন- খুব তাড়াতাড়ি পড়ে জানাবেন। এখন শুধু দুরু দুরু বুকে অপেক্ষা... ❤
"বুকস্ট্রিট" বুকশপে অটোগ্রাফ দিচ্ছিলাম। আশাকরছি, পাঠকের হাতে আজ কালের মধ্যে পৌঁছে যাবে মিথ্যা তুমি দশ পিঁপড়া! ❤
অটোগ্রাফ দিচ্ছিলাম "বুকার্স" এবং "স্টপ অ্যান্ড শপ" বুক শপের। লোকেশন: আদী, ছবি তুলেছে: আদি
ঢাকাবাসী আগামীকাল কে কে ফ্রি আছেন? ঠিক সাড়ে ৩টায় চলে আসেন বাংলাবাজারের মান্নান  মার্কেটে, আদী প্রকাশনের স্টলে। "মিথ্যা তুমি দশ পিঁপড়া"র মোড়ক উন্মোচন উপলক্ষ্যে ছোটখাটো একটা ইভেন্টের আয়োজন করেছি আগামীকাল। আয়োজনে এত ব্যস্ত ছিলাম যে কাউকে ইনভাইট করারই সুযোগ পাইনি! চলে আসেন সবাই! কথা হবে, আড্ডা হবে, ফেসবুক লাইভ হবে। চা-মিষ্টি খাবেন, আর চাইলে বইটাও নিতে পারবেন সরাসরি আমার হাত থেকে! তাহলে দেখা হচ্ছে নিশ্চয়ই?
কানাঘুষো চলতেছে বাংলাবাজারে নাকি "মিথ্যা তুমি দশ পিঁপড়া" আজই হানা দেবে! আমি তো ভীষণ এক্সাইটেড! কাল কখন বাংলাবাজার যবো, কখন বই হাতে নেবো- সেই অপেক্ষায় আছি! আজই কিন্তু প্রি-অর্ডার করার শেষ দিন। রকমারি অলরেডি প্রি-অর্ডার অফ করে দিয়েছে। শুধুমাত্র বুকস্ট্রিট, বিবিধ আর বুকার্স আজও প্রি-অর্ডার নেবে। আজ রাত ১১টায় পর্যন্ত প্রি-অর্ডার করতে পারবেন। মূল্য রাখা হচ্ছে ২৫০ টাকা। যেখানেই অর্ডার করেন, অটোগ্রাফ পেয়ে যাবেন। 
থ্রিলার পাঠকদের আসরে লাইভে আছি, কথা হচ্ছে সাইকোলজিক্যাল থ্রিলার নিয়ে। দেখার আমন্ত্রণ! 
"প্রি-অর্ডার"- শব্দটা শুনলেই “২২ আগস্ট” তারিখটা আমার মাথায় আসে। ২০১৫ সালের ২২ আগস্ট প্রকাশিত হয়েছিলো ব্লাডস্টোন বইটি। সেবারই প্রথম আমার কোনো বইতে প্রি-অর্ডারের সিস্টেম রাখা হয়েছিলো। এর আগে প্রি-অর্ডার সম্পর্কে আমার নিজেরই তেমন ধারণা ছিলো না। সে বছর জুলাই মাসের শেষ দিকে আদী প্রকাশনীর কর্ণধার সাজিদ ভাই আমাকে বললেন- “আপনার এই বইটার জন্য প্রি-অর্ডার চালু করতে চাচ্ছি। মানে বই প্রকাশ হওয়ার আগেই মানুষ অ্যাডভান্সড পেমেন্ট করে বুকিং দিয়ে রাখবে।” কথাটা শুনে আমি খুব হেসেছিলাম! যেখানে পাঠকেরা একটা বই হাতে নিয়ে, নেড়ে চেড়ে ভালো-মন্দ বুঝে তারপর কেনে; সেখানে বই প্রকাশ হওয়ার আগেই কেউ প্রি-অর্ডার করবে? কিন্তু আমার ধারণা ভুল প্রমাণিত হলো। তখন তো এত বুকশপ ছিলো না। শুধুমাত্র রকমারি, বুকস্ট্রিট আর ইমপালস বিডি থেকে প্রি-অর্ডার ঘোষণা দেওয়া হয়েছিলো। আমাকে তাজ্জব করে দিয়ে কাছের মানুষ, পাঠক, শুভানুধ্যায়ী থেকে শুরু করে অসংখ্য অচেনা মানুষও বইটা প্রি-অর্ডার করলো! এখনও মনে আছে- আগস্টের ২২ তারিখ আমি মুন্না ভাইয়ের (ইমপালসবিডি) অফিসে গিয়ে টানা ৪-৫ ঘণ্টা অটোগ্রাফ দিয়েছিলাম! প্রথম মুদ্রণে বই যা ছাপা হয়েছিলো, সব প্রি-অর্ডারেই শেষ! যাই হোক, এরপর ৫ বছর কেটে গেছে। এই সময়টাতে জীবনে অনেক উত্থান-পতনের মধ্য দিয়ে গিয়েছি। অফিসের কাজের প্রেসার ও পাশাপাশি চলচ্চিত্রের চিত্রনাট্যের কাজ করতে গিয়ে সাহিত্যচর্চা থেমে ছিলো। প্রায় তিন বছর পর নতুন বই আসছে। আগামী ১৪ সেপ্টেম্বর প্রকাশিত হবে “মিথ্যা তুমি দশ পিঁপড়া”। চলছে পি-অর্ডার। যথারীতি বেশ সাড়া পাচ্ছি পাঠকের। আশা করছি থ্রিলারপ্রেমী সবারই বইটি ভালো লাগবে। "মিথ্যা তুমি দশ পিঁপড়া" প্রি-অর্ডার করতে পারবেন রকমারি, বিবিধ, বুকস্ট্রিট, অক্ষর, বুকার্স ও বুকফার্ম অনলাইন বুকশপ থেকে। আমার পাশে থাকার জন্য সকল পাঠক ও শুভানুধ্যায়ীদের আন্তরিক ধন্যবাদ। সবাই সুস্থ ও ভালো থাকুন। 
ধন্যবাদ রকমারি ❤ "মিথ্যা তুমি দশ পিঁপড়া"র ট্রেইলার ছড়িয়ে গেছে সবখানে। আশা করছি বইটিও পৌঁছে যাবে থ্রিলারপ্রেমী পাঠকদের কাছে।
|| সিনেম্যাটিক ট্রেলার || বই: মিথ্যা তুমি দশ পিঁপড়া লেখক: নাজিম উদ দৌলা প্রচ্ছদ: জ্যোতিষ হালদার নেপথ্য কণ্ঠ: তাসনিম খেয়া ভিডিও এডিটিং ও অ্যানিমেশন: ইশতিয়াক রেহমান প্রকাশনী: আদী প্রকাশন পৃষ্ঠা সংখ্যা: ২৮৮ কাহিনী সংক্ষেপ: হানিমুন কাটাতে কার্ডিফে এসেছে নবদম্পতি- আবরার ও লিজা। কিন্তু বিদেশের মাটিতে পা রাখতেই শুরু হয়েছে একের পর এক বিপদ। হানিমুন স্যুইটে পাওয়া গেলো লিসেনিং বাগ। হোটেল ম্যানেজারের আচরণ সন্দেহজনক। জার্মান স্পাইরা ঘুরছে আশে পাশেই। গোলকধাঁধার চক্করে পড়ে নবদম্পতির মধুচন্দ্রিমা রূপ নিলো দুঃস্বপ্নে। বাঁচার জন্য জানতে হবে তিনটি প্রশ্নের উত্তর। এক: মৃত্যুর পূর্বে হিটলার গোপন বৈঠকে বসে কী সিদ্ধান্ত নিয়েছিলেন? দুই: একাত্তরে কেরানীগঞ্জের মাস্টারবাড়িতে পাওয়া সেই শ্বেতাঙ্গ ব্যক্তির লাশের পরিচয় কী? তিন: ত্রিশ বছর যাবত কোন রহস্য বুকে লুকিয়ে রেখেছে কার্ডিফ শহর? প্রশ্নগুলোর উত্তর লুকনো আছে খুব চেনা এক পাজলের অন্তরালে- “মিথ্যা তুমি দশ পিঁপড়া”। সমাধানের জন্য যেতে হবে কার্ডিফ সাগরের গভীরে অবস্থিত ফ্ল্যাটহোম দ্বীপে। কিন্তু কীভাবে যাবে ওরা? সরকার নিষেধাজ্ঞা জারি করেছে। চারিদিকে ওঁত পেতে আছে অচেনা শত্রু। এদিকে আবহাওয়া বার্তা জানাচ্ছে- কার্ডিফের দিকে ধেয়ে আসছে এক প্রলয়ংকারী ঘূর্ণিঝড়! পাঠক ও শুভানুধ্যায়ীদের প্রতি আমন্ত্রণ জানাই বইটি পড়ার জন্য। আমার দৃঢ় বিশ্বাস বইটা থ্রিলারপ্রেমী সবার কাছেই ভালো লাগবে। 
