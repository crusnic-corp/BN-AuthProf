শিক্ষার চতুর্থ কাজ কুসংস্কারকে সত্যরূপে প্রতিষ্ঠা করা। বহু মিথ্যা ও রটনা, যার সত্যতা কারও পক্ষে যাচাই করা সম্ভব নয়, তা পাঠ্যবইয়ে ঢুকিয়ে উপস্থাপন করা হয় সত্যরূপে। বহু বিতর্কিত বিষয়, যেগুলোর পক্ষে ও বিপক্ষে মত প্রকাশ করেছেন অনেকে, সেগুলোকে পাঠ্যবই, একটি শিশুর সামনে এমনভাবে উপস্থাপন করে, যেন শিশুটি কোনোভাবেই টের না পায় যে, বিষয়টির সত্যতা নিয়ে বিতর্ক আছে। এ প্রক্রিয়াটিকে আমি তুলনা করতে পারি বড়শির সাথে। বিষয়টি গেলার অনেকদিন পর, বড়শিতে আটকা মাছের মতো, শিশুটি বুঝতে পারে যে ইশকুল তার সাথে প্রতারণা করেছে। ইশকুল শুধু ওই বক্তব্যগুলোকেই বেছে নিয়েছে, যেগুলোকে ইশকুলের চালকেরা সুবিধাজনক ভেবেছেন। অসুবিধাজনক কোনো ভিন্নমতকেই ইশকুলের চালকেরা গ্রহণ করেন নি। স্তালিন তাঁর ইশকুলে, ট্রটস্কিকে উপস্থাপন করেছিলেন শয়তানরূপে। মাও সে তুং, শিশুদের সামনে নিজেকে এমনভাবে উপস্থাপন করেছেন, যেন চিয়াং কাই শেককে তাঁর সামনে পোকামাকড়ের চেয়ে বড় মনে না হয়। কুর্দিদের কোনো কথা, সাদ্দাম তাঁর ইশকুলে পড়াতে দেন নি। সুন্নিদের মাদ্রাসায় শিয়াদের কাফের বলা হয়, আর শিয়াদের মাদ্রাসায় সুন্নিদেরও তাই বলা হয়। এক মাওলানাকে আমি বলতে শুনেছি, একমাত্র তার আকিদার মানুষই বেহেশতে যাবে। নরেন্দ্র মোদীর ইশকুলগুলো চেষ্টা করছে, কীভাবে শিশুদের বুঝানো যায় যে, ভারত হলো হিন্দুস্তান; একমাত্র হিন্দুরাই এদেশের প্রকৃত নাগরিক। অন্যরা এখানে চুরি করে ঢুকেছে। একই চিত্র আমি বাংলাদেশেও প্রত্যক্ষ করেছি। এক রাজনীতিক দল এখানে অন্য রাজনীতিক দলকে, ইশকুলের মাধ্যমে, শিশুদের সামনে দেশবিরোধী হিশেবে উপস্থাপন করছে। তুরস্কের এরদোগানের ধারণা, শিশুরা তাঁর হাঁস-মুরগী। তিনি বইপুস্তকে তাদের যা খেতে দেবেন, তাদেরকে তাই খেতে হবে। দুটি ভিন্নমত পড়ে, যেকোনো একটিকে বেছে নেবে, অথবা উভয়টিকেই বাতিল করে দেবে, ইশকুলগুলো এ সুযোগ শিশুদের দেয় না। কিন্তু আমি শিশুদের এ সুযোগ দিতে চাই। এটি শুধু শিশুদের জন্যই ভালো, ব্যাপারটি এরকম নয়, এটি রাষ্ট্রের চালকদের জন্যও ভালো। এতে রাষ্ট্রে সামাজিক ও রাজনীতিক অস্থিরতা কম হবে। ফলে পুলিশের পরিশ্রমও কমে যাবে। ছদ্মসত্যের সাথে নয়, শিশুদের খুব ছোট বেলা থেকেই পরিচয় করিয়ে দিতে হবে প্রকৃত সত্যের সাথে। এতে তারা, কীভাবে দ্বিমত পোষণ ও প্রকাশ করতে হয়, তা রপ্ত করতে পারবে। যারা কথা ও লেখার মাধ্যমে দ্বিমত প্রকাশ করতে পারে, তাদেরকে রাস্তায় খুনোখুনি করে, ও কোথাও আগুন লাগিয়ে, দ্বিমত প্রকাশ করতে হয় না। যদি শিশুদের দ্বিমত প্রকাশ করার জায়গা সংকুচিত করা হয়, এবং ভয় পাইয়ে দেয়া হয় নানাভাবে, তাহলে তাদের মানসিক বিকাশ বিকৃতভাবে ঘটে। এ প্রসঙ্গে আমি কুৎসার কথা বলতে পারি। আমি বহু ছাত্রকে দেখেছি, তারা গোপনে ও আড়ালে, শিক্ষক, রাজনীতিক, আমলা, রাষ্ট্রপতি, লেখক, প্রধানমন্ত্রী, ও মৃত ফেরেশতাদের নিয়ে ব্যঙ্গবিদ্রুপ ও গালমন্দ করে। ইশকুলগুলো এটিকেই কুৎসা বলে। কুৎসা সত্য হতে পারে, আবার মিথ্যাও হতে পারে। এমন কি কথার কথাও হতে পারে। যদি ছাত্ররা প্রকাশ্যে দ্বিমত প্রকাশ করার সুযোগ পেতো, এবং তাদের এ দ্বিমত প্রকাশের প্রক্রিয়াকে রাষ্ট্র উৎসাহিত করতো, তাহলে কুৎসার জন্ম হতো না। কারণ তখন, আড়ালে বলার মতো কোনো কথা ছাত্রদের থাকতো না। ইশকুলগুলো ছাত্রদের কিছুটা বিজ্ঞান শেখায়, কিন্তু একই সাথে বিজ্ঞানকে তাচ্ছিল্য করাও শেখায়। যেহেতু বিজ্ঞানের বিষয়গুলো পড়িয়ে তেমন রাজনীতিক সুবিধা পাওয়া যায় না, সেহেতু ইশকুলগুলো তাদের সিলেবাসে, বিজ্ঞানকে রাখে কেবল অবৈজ্ঞানিক বিষয়গুলিকে ঢেকে রাখার উদ্দেশ্যে। মাছ ঢাকতে তারা বিজ্ঞানকে ব্যবহার করে শাকের মতো। খারাপ রাষ্ট্রগুলো, খুব সচেতনভাবে, শিশুদেরকে বিজ্ঞানের গভীরে ঢোকা থেকে বিরত রাখে। যারা সিলেবাস প্রণয়ন করে, তাদের কাছে বিজ্ঞান শিক্ষার চেয়ে জাতীয় সঙ্গীত গাওয়া বেশি গুরুত্বপূর্ণ। তারা জানে যে, শিশুরা বৈজ্ঞানিক পদ্ধতিতে চিন্তা করা শিখে গেলে, তা রাষ্ট্রের চালকদের জন্য বুমেরাং হতে পারে। বিজ্ঞান প্রশ্ন করতে শেখায়, আর প্রশ্ন করা, আমি আগেই বলেছি, বুড়োদের একদম পছন্দ নয়। প্রশ্ন করে, সত্য খুঁজে, বুড়োদের কেউ বিব্রত করবে, এটি শিক্ষার চালকেরা চান না। এজন্য খারাপ রাষ্ট্রগুলোতে, বিজ্ঞান শিক্ষা এমনভাবে সাজানো হয়, যেন একজন শিক্ষার্থী, বিজ্ঞানের মূল কার্যপ্রণালীটিই বুঝতে না পারে। কিন্তু আমি এটির বিরোধী। আমি চাই শিক্ষাকে সকল রাজনীতিক কর্তৃত্বের বাহিরে রাখতে। বহু দেশেই, রাজনীতিকেরা নিজেরা শিক্ষিত নন, কিন্তু তারা নাগরিকদের শিক্ষিত করার জন্য খুব উদ্বিগ্ন। এ উদ্বেগের মূলে যে অনেক অসৎ উদ্দেশ্য থাকে, তা আমি ইতোমধ্যে স্পষ্ট করেছি। রাজনীতিকেরা নানা এজেন্ডা নিয়ে কাজ করেন, এবং ওই এজেন্ডাগুলির অধিকাংশের সাথেই জনস্বার্থের কোনো সম্পর্ক থাকে না। জনস্বার্থের চেয়ে তারা তাদের নিজেদের স্বার্থ নিয়েই অধিক তৎপর থাকেন। অনেক সময় তাদের নিজেদের স্বার্থের সাথে জনস্বার্থও মিলে যায়, কিন্তু এটি দুর্ঘটনা। সবসময় এমনটি ঘটে না। এজন্য আমি মনে করি, শিক্ষাকে রাজনীতিক উদ্দেশ্য বাস্তবায়নের হাতিয়ার না করাই ভালো। ইশকুলগুলো ভোটার তৈরির কারখানা হওয়া উচিত নয়। ইশকুলকে হতে হবে কৌতূহলী মানুষ তৈরির কারখানা। সিলেবাস এমনভাবে প্রণয়ন করতে হবে, যেন বই পড়তে আগ্রহ জাগে। শিশুরা যেন বই দেখে ভয় না পায়, এজন্য বইয়ের ভেতরের জঙ্গলগুলি সম্পূর্ণ পরিষ্কার করতে হবে। পাঠ্যবই হতে হবে জলের মতো স্বচ্ছ ও সুপেয়। পোড়ালে আলো পাওয়া যাবে, কিন্তু পড়লে কোনো আলো পাওয়া যাবে না, এরকম পাঠ্যবই আমি চাই না। । কিন্তু বাংলাদেশে পাঠ্যবই, এখন ঢাকার বস্তির মতো স্বাস্থ্য পেয়েছে। পাঠ্যবইয়ের সংখ্যা কমাতে হবে। বস্তিতে যেমন ঘরের সংখ্যা বেশি থাকে, এবং ঢুকলেই দম বন্ধ হয়ে আসে, বাংলাদেশের ইশকুলগুলোতেও তাই হয়েছে। প্রতিটি শ্রেণীতেই বইয়ের সংখ্যা এতো বেশি যে, এগুলো রূপ ধারণ করেছে স্তূপের। বই পাঠ করা যায়, কিন্তু স্তূপ পাঠ করা যায় না। স্তূপে শুধু আগুন লাগানো যায়। শিশুদেরকে বুড়োদের লেখা বই পড়ানো বন্ধ করতে হবে। বই সংকলন করাতে হবে এমন মানুষদের দ্বারা, যাদেরকে এখনো বার্ধক্য আক্রমণ করে নি। যাদের চুলে পাকন ধরেছে, কিন্তু মনে পচন ধরে নি। পচা, বাতিল, ও অন্ধ বুড়োদের কোনো লেখাও পাঠ্যবইয়ে রাখা যাবে না। সাহিত্যের বইয়ে ছদ্মসাহিত্য, ইতিহাসের বইয়ে ছদ্মইতিহাস, বিজ্ঞানের বইয়ে ছদ্মবিজ্ঞান ঢুকানো বন্ধ করতে হবে। শিশুরা যেন নির্ভয়ে, শয়তানকে শয়তান, ও ফেরেশতাকে ফেরেশতা বলতে পারে, এ ব্যবস্থা করতে হবে। শিক্ষকদেরকে ইউএনও, ডিসি, ও সাংসদদের কব্জা থেকে মুক্ত করতে হবে। প্রতিটি জেলায় শিক্ষক ও শিক্ষার্থীদের দেখভাগ করার জন্য স্থাপন করতে হবে আলাদা দপ্তর। বর্তমান জেলা শিক্ষা অধিদপ্তরটিকেই হালনাগাদ করে এটি করা যেতে পারে। এ দপ্তরের প্রধান হবেন একজন অবসরপ্রাপ্ত বিশ্ববিদ্যালয় শিক্ষক, যার কোনো রাজনীতিক উচ্চাভিলাষ নেই (তবে এমন লোক দেশে আছেন কি না এ নিয়ে আমার সন্দেহ আছে)। এখানে আমি আরেকটি প্রস্তাব করতে চাই। প্রস্তাবটি শুধু বাংলাদেশের জন্য নয়, প্রস্তাবটি সারাবিশ্বের জন্য: শিক্ষা যেহেতু, প্রকৃতার্থে রাষ্ট্রের উদ্দেশ্য বাস্তবায়ন করছে, সেহেতু ছাত্রদেরকে বেতন দিতে হবে। শিক্ষাগ্রহণ করাকে আমি আর দশটি চাকুরির মতোই মনে করি। শিক্ষার্থীরা জীবনের একটি গুরুত্বপূর্ণ সময় শিক্ষা গ্রহণের পেছনে ব্যয় করে থাকে, কিন্তু এজন্য তারা কোনো বেতন পান না। বছরের পর বছর ধরে তারা বিনা বেতনে রাষ্ট্রের দেয়া প্রশিক্ষণ গ্রহণ করে থাকে। এটি কোনোভাবেই বিনা বেতনে হওয়া উচিত নয়। পৃথিবীর প্রতিটি রাষ্ট্রকে, শিক্ষা গ্রহণের জন্য বেতন স্কেল ঘোষণা করতে হবে, এবং এটি দায়সারা গোছের হলে হবে না। কোনো ছাত্র, ছাত্র অবস্থায় মারা গেলে, তার জন্য ক্ষতিপূরণের ব্যবস্থাও করতে হবে। ছাত্রের বাবা-মা অথবা স্ত্রী, রাষ্ট্র থেকে এ ক্ষতিপূরণ গ্রহণ করবেন। টিউশন-ফী-ভিত্তিক শিক্ষাব্যবস্থা সম্পূর্ণ উঠিয়ে দিতে হবে। সবাইকেই শিক্ষিত হতে হবে, এমন ধারণা থেকেও বের হয়ে আসতে হবে। শিক্ষাকে মহিমান্বিত করারও কোনো কারণ নেই। আমি বহু শিক্ষিত মানুষ দেখেছি, যাদের সৃষ্টিকর্ম ও উৎপাদনের পরিমাণ, একজন অশিক্ষিত মানুষের তুলনায় নগন্য। যিনি মনে করবেন, শিক্ষিত হলে তার পক্ষে বিশেষ কিছু সৃষ্টি করা ও উৎপাদন করা সম্ভব হবে, কেবল তিনিই শিক্ষালাভ করবেন। অন্যরা চাইলে এ প্রক্রিয়া থেকে অব্যাহতি নিতে পারেন, এবং মনযোগ দিতে পারেন অন্য কাজে, যে-কাজে শিক্ষার খুব বেশি প্রয়োজন হয় না। কে কতোটুকো শিক্ষালাভ করবেন, এটিও নির্ধারণ করা জরুরী। বহু মানুষকে দেখেছি, অনেক অপ্রয়োজনীয় শিক্ষা গ্রহণ করতে। এমন অনেক ডিগ্রি তারা নেন, যেগুলো না নিলে তাদের কোনো ক্ষতি হতো না, উল্টো নষ্ট করা হয়েছে মূল্যবান সময়। অনেক বুড়ো মানুষ এখন কবরে ঢোকার আগে, ভারী ভারী ডিগ্রি নিচ্ছেন। এর কোনো অর্থ নেই। এ নিরর্থক ডিগ্রি নিতে গিয়ে, যে-অসাধারণ সময় ও টাকা তারা খরচ করছেন, তা তারা ব্যয় করতে পারতেন পারিবারিক সুখের পেছনে। কেউ কেউ শিক্ষালাভ করাকে মনে করছে সামাজিক মর্যাদা লাভের হাতিয়ার। এটি একটি পাগলাটে ভাবনা, ও কুসংস্কার। এ ভাবনা যাদের আছে, তাদের চিকিৎসা জরুরী, যদিও এ রোগের চিকিৎসা জানেন, এরকম ডাক্তার বাংলাদেশে আছেন বলে মনে হয় না (কারণ এ রোগটির প্রকোপ একমাত্র বাংলাদেশেই)। এজন্য নিজের চিকিৎসার উদ্যোগ নিজেকেই নিতে হবে। নিজেই চাকু চালাতে হবে নিজের টিউমারের উপর। —মহিউদ্দিন মোহাম্মদ (শিক্ষা / ষষ্ঠ খণ্ড)
শিক্ষার দ্বিতীয় কাজ ভয় সৃষ্টি করা। শিক্ষিত মানুষ ভীতু হয়। এ ভয়ের জন্ম সচেতনতা থেকে। শিক্ষা মানুষকে তার স্বার্থ সম্পর্কে সচেতন করে তোলে। রাষ্ট্র তার নাগরিকদের নিশ্চয়তা দেয় যে, তোমার স্বার্থ রাষ্ট্র রক্ষা করবে, যদি তুমি রাষ্ট্রের স্বার্থ রক্ষা করো। এ লক্ষ্যে রাষ্ট্র আইন প্রণয়ন করে থাকে। আইন, শিক্ষিত মানুষদের জানিয়ে দেয়, কী কী করা যাবে, ও কী কী করা যাবে না। তবে রাষ্ট্র খারাপ হলে, আইন এমনভাবে প্রণয়ন করে, যেন নাগরিকেরা আইন না ভেঙে চলতে পারে না। এর উদ্দেশ্য হলো, রাষ্ট্র চাইলে যেন যেকোনো সময় যেকোনো নাগরিককে, আইনের আওতায় আনতে পারে। এ আইনগুলোকে আমি বলি নাজি আইন, এবং নাজি আইন কোনো আইন নয়। এগুলোর খসড়া এমনভাবে তৈরি করা হয়, যেন পড়লে মনে হবে— সবই করা যাবে, আবার কিছুই করা যাবে না। অপরাধকে এসব আইনে সুনির্দিষ্টভাবে সংজ্ঞায়িত করা হয় না। এমন এমন শব্দ ও বাক্য ব্যবহার করা হয়, যেন আইনটি প্রকৃত অর্থেই মাছ ধরার জাল হয়ে ওঠে। এ জালের মাধ্যমেই রাষ্ট্র, শিক্ষিত মানুষদের মনে ভয়ের সঞ্চার করে থাকে। পশ্চিম পাকিস্তানের সাথে যখন পূর্ব পাকিস্তানের যুদ্ধ হয়েছিলো, তখন যারা অস্ত্র হাতে সরাসরি যুদ্ধ করেছিলো, তাদের অধিকাংশই অশিক্ষিত মানুষ ছিলেন। শিক্ষিত মানুষেরা, জহির রায়হান আমাদের জানিয়েছেন, ভয়ে কলকাতায় পালিয়ে গিয়েছিলো। কেউ কেউ, যেমন হুমায়ুন আহমেদ ও তাঁর ভাই, দেশেই নানা স্থানে লুকিয়ে প্রাণ বাঁচিয়েছিলেন। মহিউদ্দিন খান আলমগীর, প্রভাবশালী আমলা ছিলেন, কিন্তু মুক্তিযুদ্ধে অংশ নেন নি। হুমায়ুন আজাদ, স্কটল্যান্ড থেকে পত্রিকায় যুদ্ধের খবর নিতেন, কিন্তু দেশে আসেন নি (অবশ্য ওই সময় দেশে আসা হয়তো সম্ভব ছিলো না, এবং সম্ভব হলেও তিনি আসতেন না বলেই মনে করি)। ফরহাদ মজহার, আহমদ ছফা, আল মাহমুদ, মুনীর চৌধুরী (মুনীর চৌধুরী নিহত হয়েছিলেন, কিন্তু যুদ্ধ করেন নি), আহমদ শরীফ, আনিসুজ্জামান, আবদুল্লাহ আবু সায়ীদ, শামসুর রাহমান, এবং পূর্ব পাকিস্তানের আরও লাখ লাখ শিক্ষিত সিভিলিয়ান মানুষ, অস্ত্র হাতে পশ্চিম পাকিস্তানীদের প্রতিরোধ করেন নি (আমি এখানে কেবল বেসামরিক নাগরিকদের সরাসরি অস্ত্র হাতে যুদ্ধ করার কথা বলছি)। আমি প্রায় একশোটি মুক্তিযুদ্ধের গল্প পড়েছি, কিন্তু কোনো গল্পেই স্যুট-টাই পরা কাউকে পাই নি। সেলিনা হোসেন, বানিয়ে বুনিয়ে একটি অত্যন্ত নিম্নমানের মুক্তিযুদ্ধের গল্প লিখে, পঞ্চম শ্রেণীর বাংলা বইয়ে ঢুকিয়ে দিয়েছেন, কিন্তু নিজে মুক্তিযুদ্ধে অংশগ্রহণ করেন নি, যদিও তার জন্ম ১৯৪৭ সালে। এর কারণ সচেতনতা ও ভয়। শিক্ষার মাধ্যমে পাকিস্তান তাদের জানিয়ে দিয়েছিলো, রাষ্ট্রদ্রোহের পরিণাম কী। হ্যাঁ, কিছু ব্যতিক্রম আছে, তবে তা আমার আলোচনার বিষয়বস্তু নয়। কিন্তু অশিক্ষিতরা রাষ্ট্রদ্রোহ শব্দটির সাথে পরিচিত ছিলো না। এখনও গ্রামের কোটি কোটি মানুষ, যারা শিক্ষিত নয়, তারা জানে না রাষ্ট্রদ্রোহ কী। এই মুহুর্তে সিলেট যদি স্বাধীনতা ঘোষণা করে, এবং বাংলাদেশের সাথে সিলেটবাসীর যদি যুদ্ধ বাঁধে, তাহলে সিলেটের পক্ষে আমার যুদ্ধ করার সম্ভাবনা কম, কারণ শিক্ষা আমাকে ভীতু করে দিয়েছে, কিন্তু গ্রামের ওই অশিক্ষিত মানুষেরা যুদ্ধে ঝাঁপিয়ে পড়তে পারে। শেখ হাসিনা এক সভায় প্রশ্ন তুলেছেন, কেন তাঁর বাবার লাশটি বাড়ির সিঁড়িতে এতো সময় পড়েছিলো, কেন এতো বড় দলের একজন নেতাও তাঁর বাবার পক্ষে এগিয়ে আসেন নি। এর অনেক ব্যাখ্যা থাকতে পারে, তবে আমার ব্যাখ্যাটি হলো, তখন শেখ মুজিব যাদের বিশ্বাস করতেন, তাদের সবাই শিক্ষিত নাগরিক ছিলো। শিক্ষিত নাগরিকেরা স্বার্থপর হয়। এখনও, শেখ হাসিনাকে যারা ঘিরে রেখেছেন, তাদের সবাই শিক্ষিত নাগরিক, এবং কোনো দুর্যোগ এলে, এদের একজনকেও তাঁর পাশে পাওয়া যাবে না। তবে রাষ্ট্র ভালো হলে, শিক্ষিত মানুষেরাই বেশি সাহসী হয়, কারণ তখন শিক্ষার উদ্দেশ্য থাকে, নাগরিকদের মনে, ভয়ের বদলে সাহসের সঞ্চার করা। এজন্য প্রয়োজন আইনের সংখ্যা কমানো। কোনো রাষ্ট্রে আইনের সংখ্যা যতো বেশি হয়, সে-রাষ্ট্রের নাগরিকেরা ততো বেশি ভীতু ও অপরাধপ্রবণ হয়। আইনের প্রতি ভয়, তাদের ধীরে ধীরে নপুংসক করে তোলে, এবং যা করার কথা প্রকাশ্যে, তা তারা করে লুকিয়ে লুকিয়ে। কোনো ভালো রাষ্ট্রে বেশি আইন থাকে না। ওখানে আইন থাকে অল্প, এবং আইনের ভাষা থাকে অত্যন্ত পরিষ্কার। কোনো জিনিস সংখ্যায় বেশি হলে, তা প্রাকৃতিকভাবেই গুরুত্বহীন হয়ে পড়ে। এজন্য আইনকে শক্তিশালী করতে হলে, প্রথমেই তার সংখ্যা কমাতে হবে। কোনো রাষ্ট্র ভালো কি না, সেটি বুঝার জন্য আমি প্রথমেই দেখি ওই রাষ্ট্রে আইন ও জেলখানার সংখ্যা কেমন। যদি দেখি আইন ও জেলখানার সংখ্যা দিনদিন বাড়ছে, তাহলে ধরে নিই, রাষ্ট্রটি অধঃপতনের দিকে যাচ্ছে। শিক্ষা যে-স্বার্থসচেতনতার সৃষ্টি করে, তার সাথে সম্পর্ক আছে লোভের। এ লোভ, নিজেকে ও নিজের সম্পত্তিকে রক্ষা করার লোভ। এ লোভে পড়েই একজন নাগরিক পা দেন, রাজার প্রতি আনুগত্য প্রকাশের ফাঁদে, কারণ রাজা, পুলিশ দিয়ে নাগরিকের জানমাল রক্ষার দায়িত্ব নেন। বিনিময়ে নাগরিক, রাষ্ট্রকে ইনকাম ট্যাক্স, ভ্যাট, আমদানি শুল্ক, ইত্যাদি পরিশোধ করে থাকেন। 
শিক্ষার তৃতীয় কাজ উৎপাদন বাড়ানো। প্রয়োজনীয় উৎপাদন নয়, অপ্রয়োজনীয় উৎপাদন। যদি একজন কৃষক শুধু ততোটুকোই উৎপাদন করেন, যতোটুকো তার জীবন ধারণের জন্য দরকারি, এবং আর কোনো অতিরিক্ত উৎপাদন না করেন, তাহলে খাওয়ার জন্য, রাষ্ট্রের চালকদের কিছু থাকবে না। কারণ ক্ষমতা ও সিংহাসন, লোভনীয় হলেও তা ভক্ষণযোগ্য নয়। এজন্য তারা শিক্ষার মাধ্যমে, এমন একটি জনগোষ্ঠি তৈরি করেন, যারা নিজেরা কৃষিকাজ করবে না, কিন্তু প্রশংসা করবে কৃষিকাজের (যেমন একটু আগে আমি দেখিয়েছি, কীভাবে নিজেরা মুক্তিযুদ্ধ না করেও, খুব ভাল প্রশংসা করা যায় মুক্তিযুদ্ধের)। চারদিকে যে কৃষকদের এতো প্রশংসা শোনা যায়, এর কারণ হলো এটি। এই প্রশংসা দিয়েই কৃষকদের ভুলিয়ে রাখা হয় কৃষিকাজে। কৃষকেরা ভাবেন, কৃষিকাজ খুব মহান কাজ। কিন্তু এর মূলে যে একটি অসৎ চালাকি রয়েছে, তা কৃষকেরা ধরতে পারেন না। শিক্ষা যে-অনুৎপাদনশীল ভোক্তা শ্রেণীটি তৈরি করে, তারা কৃষক ও শ্রমিকদের এ অতিরিক্ত উৎপাদনকে কিনে নেন, এবং লিপ্ত হন ভোগ ও বিক্রয়কর্মে। এই ক্রয় বিক্রয় প্রক্রিয়া থেকে যে-কর আহরিত হয়, তা দিয়েই রাষ্ট্র চলে। শিক্ষিত মানুষেরা, খুব কমই, সরাসরি উৎপাদন প্রক্রিয়ায় অংশগ্রহণ করে। এ লেখাটি আমার কোনো উপকারে আসবে না, যদি অশিক্ষিতরা আগামীকাল থেকে বন্ধ করে দেয় অপ্রয়োজনীয় উৎপাদন, কারণ লেখাটি খেয়ে আমার পেট ভরবে না। লেখালেখি, শিল্পকলা, বিজ্ঞান, ও ধর্মচর্চার জন্য প্রয়োজন অতিরিক্ত উৎপাদনের এ চাকাটি সচল রাখা। যদি অশিক্ষিতরা প্রয়োজনের অতিরিক্ত উৎপাদন না করতো, তাহলে নিউটনকে হালচাষ করে দিন কাটাতে হতো। কেরানিগিরির চাপে, আইনস্টাইন জেনারেল রিলেটিভিটি নিয়ে ভাবার সময়ই পেতেন না। সক্রেটিসও বেঁচে যেতেন, তাঁকে হেমলক পান করতে হতো না। প্লেটো হয়তো কাউকে ছুরি মারতে গিয়ে যুদ্ধক্ষেত্রে নিহত হতেন, আর আমি হয়তো, গ্রামের ওই মাঠটিতে এখনও গোবর কুড়াতাম। রাজা বাদশারা নয়, একমাত্র জনগণই অমর, এরকম মিষ্টি কথা স্তালিন বলতে পারতেন না, যদি রুশ প্রলেতারিয়েতরা প্রয়োজনের অতিরিক্ত উৎপাদন না করতো। ট্রটস্কি তাঁর ‘হিস্ট্রি অব রাশিয়ান রেভুল্যুশন’ লিখতে পারতেন না, যদি অশিক্ষিত রুশরা তাঁর আহারের সংস্থান না করতো। লেনিন, শ্রমিকদের এতো প্রশংসা করতেন না, যদি তিনি নিজে শ্রমিক হতেন। মার্ক্স তাঁর ওই মোটা জস ক্যাপিটাল, আর ছোট্ট ম্যানিফেস্তোটি রচনা করতে পারতেন না, যদি কোনো সুয়েটার ফ্যাক্টোরিতে তাঁকে কাজ করতে হতো। রবীন্দ্রনাথ যদি জমিদার না হয়ে তিউনিশিয়ার বাওয়াজিজি হতেন, তাহলে গীতাঞ্জলি লেখার অবসর তিনি পেতেন না। জীবানানন্দ যদি কলেজে মাস্টারি না করে কুলিগিরি করতেন, তাহলে তিনি এলান পো’র ‘টু হেলেন’ ও বায়রনের ‘শি ওয়াকস ইন বিউটি’ পড়তেন না, এবং রচনা করতেন না— চুল তার কবেকার অন্ধকার পাগলের নিশা। 
গরিব মানুষেরা গর্দভ হয় অভাবের কারণে, আর ধনী মানুষেরা গর্দভ হয় লোভের কারণে, এরকম একটি কথা মাক্সিম গোর্কি বলেছিলেন (অনুবাদটি আমার করা)। কথাটি কতোখানি সত্য, তা বাংলাদেশের দিকে তাকালে হাড়ে হাড়ে টের পাওয়া যায়। তাঁর আসল নাম পেশকোভ। ছদ্মনাম গোর্কি। গোর্কি শব্দের অর্থ ‘তিতা’। এ ছদ্মনামেই তিনি বেশি পরিচিত। এতিম হয়েছিলেন এগারো বছর বয়সে। বাবা মারা গিয়েছিলেন কলেরায়, মা যক্ষায়। সৎবাবার বুকে ছুরি মেরেছিলেন, কারণ সৎবাবাটি প্রায়ই তাঁকে খুব পেটাতেন। একবার আত্মহত্যার চেষ্টাও করেছিলেন, তবে সফল হন নি। সফল হলে, রুশ সাহিত্যের কাজী নজরুলকে নিয়ে আমাকে এ ভাষণটি লিখতে হতো না। নজরুল ও গোর্কির জীবনে চমৎকার সাদৃশ্য রয়েছে। দুজনেই দরিদ্র ছিলেন, দুজনেই প্রতিবাদী মানুষ ছিলেন, দুজনেরই প্রাতিষ্ঠানিক পড়াশোনো ছিলো অল্প, এবং দুজনেই জেল খেটেছিলেন। শুধু দুজন জন্মেছিলেন দুটি আলাদা দেশে। তলস্তয় ও চেখভের সাথে গোর্কির ভালো সম্পর্ক ছিলো, যেরকম আমাদের কাজী নজরুলের ছিলো ডক্টর মুহাম্মদ শহীদুল্লাহর সাথে। কাজী নজরুলের ভক্তরা অবশ্য লেখকদের সঙ্গ তেমন পছন্দ করেন না, তারা পছন্দ করেন শুধু তাঁর মাজারটিকে। নজরুলের কয়েকটি কবিতা ছাড়া এ ভক্তরা নজরুল সম্পর্কে আর কিছু জানে না। কিছু গোঁড়া মুসলিম, কেবল রবীন্দ্রনাথের বিরোধিতা করার জন্য নজরুলের ভক্ত হয়েছেন। অথচ নজরুল তাঁর প্রবন্ধগুলিতে, যে-মারাত্মক আঘাত এ ভক্তদের করে গেছেন, তা জানলে এরা আগামীকালই তাঁর মাজারের বিরুদ্ধে শ্লোগান দেবে। যেমন তাঁর হিন্দু-মুসলমান প্রবন্ধটিতে একটি লাইন আছে এরকম: “......আল্লা ওরফে নারায়ণ হিন্দুও নন মুসলমানও নন। তাঁর টিকিও নেই, দাঁড়িও নেই। একেবারে ক্লিন।” (নজরুলের প্রবন্ধ সমগ্র, পৃষ্ঠা ১২৩, নজরুল ইনস্টিটিউট প্রকাশিত ২০১১ সালের মুদ্রণ) নজরুল প্রবন্ধটিতে হিন্দু-মুসলিম সম্প্রীতি নিয়ে গুরুত্বপূর্ণ বার্তা দিয়েছেন, কিন্তু আমি জানি, ওই গুরুত্বপূর্ণ বার্তা মগজে ঢোকার আগে তাঁর ভক্তরা ‘আল্লাহকে নজরুল নারায়ণ বলেছেন, দাঁড়িকে অপমান করেছেন, আল্লাহ ক্লিন শেভ করেন এরকম ইঙ্গিত দিয়েছেন’, এ নিয়ে হৈ চৈ করা শুরু করবে। গোর্কি কমিউনিস্ট আন্দোলনের সাথে জড়িত ছিলেন। লেনিনের সাথে বলশেভিক পার্টিতে একসাথে কাজও করেছেন। রুশ জারদের প্রকাশ্য বিরোধিতা করেছেন। তাঁর রাজনীতি আবর্তিত হয়েছিলো তাঁর দারিদ্র্য আর পারিবারিক যাতনাকে ঘিরে। তাঁর লেখক হওয়ার পেছনেও এটিই বড় কারণ বলে মনে করি। তাঁর প্রকাশিত প্রথম সাহিত্যকর্ম ‘মাকার চুদ্রা’। এটি একটি ছোট গল্প। বের হয়েছিলো ১৮৯২ সালে, কাবকাজ নামের এক পত্রিকায়। গোর্কি তখন ককেসিয়ান রেলওয়ের কিছু ওয়ার্কশপে কাজ করতেন। ওখানে তিনি জীবনকে যেভাবে দেখেছেন, তা তাঁর ‘গোর্কি’ নামের অর্থে ফুটে উঠেছে। রুশ সমাজের তিতা সত্যগুলো তিনি উচ্চারণ করতে চেয়েছিলেন। তবে ‘মাকার চুদ্রা’-কে আমার অনেকটা টেলিভিশন নাটকের গদ্যরূপ মনে হয়েছে, যদিও মানুষের স্বাধীনতার চেতনা ও আত্মসম্মানবোধের যে-গুরুত্ব, তা গোর্কি এ গল্পে খুব সহজভাবে পাঠকদের কাছে উপস্থাপন করেছেন। কিন্তু লেখক হিশেবে তাঁর প্রথম খ্যাতি আসে ‘ওচের্কি ই-রাসকাজে’ নামের প্রবন্ধ ও গল্পসংকলনটি প্রকাশের পর। বইটি রুশ সাহিত্যে, সোশ্যালিস্ট রিয়ালিজমের গুরুত্বপূর্ণ সাক্ষ্য। লেনিনকে যদি আপনারা বলেন রুশ প্রোলেতারিয়েতদের রাজনীতিক কন্ঠ, তাহলে আমি গোর্কিকে বলবো রুশ প্রোলেতারিয়েতদের লিটারারি কন্ঠ। তবে প্রোলেতারিয়েতরা সারা পৃথিবীতেই বিভ্রান্ত অবস্থায় থাকে, এবং যাকেই তারা নেতা মনে করে, সে-ই তাদের সাথে বিশ্বাসঘাতকতা করে। লেনিনও এর ব্যতিক্রম ছিলো না। সম্ভবত এ ব্যাপারটি, গোর্কি আগেভাগেই বুঝতে পেরেছিলেন। এজন্য লেনিনের সাথে তাঁর বন্ধুত্ব টেকে নি। খুনিদের সাথে লেখকদের বন্ধুত্ব না থাকাই ভালো। মূলত বলশেভিকদের অক্টোবর বিপ্লবের পর লেনিনের সাথে গোর্কির সম্পর্ক খারাপ হয়। এ প্রসঙ্গে গোর্কি লিখেছিলেন— লেনিন এবং ট্রটস্কি, এ দুই পাগল, ক্ষমতার বিষের স্বাদে উন্মাদ হয়ে গেছে। এরা এঁদের বিপ্লবের স্বপ্ন পূরণ করতে, মানুষের সকল মৌলিক অধিকার কেড়ে নিয়েছে। লেনিনকে গোর্কি, কোল্ড-ব্লাডেড ট্রিকস্টার বা ঠান্ডা মাথার ফন্দিবাজ হিশেবেও উল্লেখ করেছিলেন।ক্ষমতার একটি ধর্ম হলো, এটি যার উপর আছর করে তাকেই নষ্ট করে, যদি না আছরগ্রস্ত ব্যক্তিটির হৃদয়ে কোনো শেকল থাকে। লেনিনের হৃদয়ে কোনো শেকল ছিলো না। সে ছিলো আপদমস্তক রাজনীতিক গোঁড়া। বিপ্লবের নামে সে গরিব রুশ শ্রমিকদের, পায়ের জুতোর মতো ব্যবহার করেছিলো। একটি ঘটনা মনে পড়ছে। ‘ন-ভায়া জিজিন’ বা ‘নতুন জীবন’ নামে গোর্কির একটি পত্রিকা ছিলো। পত্রিকাটিতে গোর্কি, লেনিন ও তাঁর বলশেভিক পার্টির সমালোচনা করে কিছু প্রবন্ধ লিখেছিলেন। এগুলোর নাম ছিলো ‘আনটাইমলি থটস’ বা ‘অসময়ের চিন্তা’। প্রবন্ধগুলোতে গোর্কি মন্তব্য করেছিলেন— এমন কোনো অপরাধ নেই, যা লেনিনের পক্ষে করা সম্ভব নয়। রুশ জারদের চেয়ে সে কোনো অংশে কম নয়। সে একটি ভণ্ড। অবাদ গ্রেপ্তার, ও বাকস্বাধীনতার উপর লেনিনের অবাদ হস্তক্ষেপ, গোর্কিকে লেনিনের প্রতি বিষিয়ে তুলেছিলো। কবি গুমিলিয়োভকে যখন গ্রেপ্তার করা হয়, তখন লেনিনের প্রতি তীব্র ঘৃণা থাকার পরও, গোর্কি, পেত্রোগ্রাদ থেকে মস্কোতে ছুটে গিয়েছিলেন। লেনিনের সাথে স্বশরীরে দেখা করে গুমিলিয়োভের মুক্তির আদেশ এনেছিলেন। কিন্তু পেত্রোগ্রাদ ফিরে এসে দেখেন, কবি গুমিলিয়োভকে ইতোমধ্যে লেনিনের চেকা পুলিশ গুলি করে মেরে ফেলেছে। ঘটনাটি আমি নাদেজদা মন্ডেসটামের এক স্মৃতিকথায় পড়েছিলাম। মন্ডেসটাম ছিলেন গুমিলিয়োভের স্ত্রীর ঘনিষ্ঠ বান্ধবী। এখানে একটি বিষয় লক্ষণীয়। গোর্কি কিন্তু লেনিন এবং গুমিলিয়োভ, এ দুজনের কাউকেই পছন্দ করতেন না। তারপরও একজন কবিকে গ্রেপ্তার হয়েছে, এটি তিনি মেনে নিতে পারেন নি। এজন্য ছুটে গিয়েছিলেন প্রাক্তন বন্ধুর কাছে। বন্ধু তাঁকে মুক্তির আদেশনামা দিলেন, এবং একইসাথে গ্রেপ্তারকৃত কবিকে মেরেও ফেললেন। লেনিন কি গোর্কির সাথে কৌতুক করেছিলেন কি না, তা আমার বোধগম্য নয়। হতে পারে, লেনিন গুমিলিয়োভের গ্রেপ্তারের বা মৃত্যুদণ্ডের খবরটি জানতেন না, কারণ তখন চেকা পুলিশ কাউকে ধরলেই অবিশ্বাস্য দ্রুততায় তার বিচার সম্পন্ন করতো (বিচার মানে কাউকে খুন করার বা জেলে পুরার স্রেফ একটি প্রক্রিয়া মাত্র)। প্রশ্ন উঠতে পারে, গোর্কির প্রাতিষ্ঠানিক পড়াশোনো খুব অল্প থাকার পরও কীভাবে তিনি রুশ সাহিত্যের একটি বড় আসন কেড়ে নিয়েছিলেন? এর উত্তর আমাদের কাজী নজরুলেই পাওয়া যাবে। নজরুল তাঁর ভেতরের অন্ধকার ঘুচিয়েছিলেন থিয়েটারে কাজ করে। এ ছাড়া তাঁর কিছু ধর্মীয় শিক্ষাও ছিলো। সেনাবাহিনীতে কজ করার সময় এক পাঞ্জাবী মৌলভীর কাছে তিনি ফার্সি ভাষাও শেখেন। ফলে রবীন্দ্রনাথ ও শরৎ চন্দ্রের পাশাপাশি, সৈনিক জীবনে তিনি ফার্সি কবি হাফিজের লেখাও পড়েন। নজরুলের ছড়া, কবিতা, গান, ও গজলে, কবি হাফিজ এবং উমর খৈয়ামের গাঢ় প্রভাব রয়েছে। এছাড়া কাজী মোতাহার হোসেন ও ডক্টর মুহম্মদ শহীদুল্লাহর সাথে নজরুলের ঘনিষ্ঠতা ছিলো। এ ঘনিষ্ঠতা তাঁকে ভাষা ও দৃষ্টিভঙ্গীর উন্নতিতে সাহায্য করেছিলো। নজরুলের প্রবন্ধগুলোতে মোতাহার হোসেনের লেখা ও চিন্তার ছাপ রয়েছে বলে মনে করি। অনেকে ভাবেন, নজরুল মেট্রিক পাশ করেন নি, সুতরাং আমরাও মেট্রিক পাশ না করে নজরুল হতে পারবো। এটি ফালতু কথা। নজরুল মেট্রিক পাশ না করলেও, মেট্রিকের চেয়ে বেশি পড়াশোনো করেছিলেন। নজরুলের মতো গোর্কিও স্বশিক্ষিত ছিলেন। তবে চেখভের সান্নিধ্য না পেলে, গোর্কি হয়তো থেকে যেতেন তুচ্ছ কোনো লেখক। গোর্কির নাট্যকার পরিচয়টা হয়তো অনেকে জানেন না। গোর্কির লেখার যে-বর্ণনারীতি, তার দৈন্যদশা দেখে চেখভ তাঁকে স্ট্রিন্ডবার্গের ‘মিস জুলি’ নাটকটি পড়তে দিয়েছিলেন। মস্কো আর্ট থিয়েটারের সাথেও গোর্কির পরিচয় চেখভের মাধ্যমেই। গোর্কি ইহুদী ধর্মের ভক্ত ছিলেন। এর কারণ সম্ভবত গুরু হাইল্লাল। হাইল্লালের চিন্তা গোর্কিকে খুব ঝাঁকি দিয়েছিলো। দস্তয়েভস্কির মতো, গোর্কিও ছিলেন অভিজ্ঞতা নির্ভর। তাঁর এখানে সেখানে চাকুরি, রাশিয়া থেকে দুইবার নির্বাসন, লেনিনের সাথে রাজনীতি, এগুলো তাঁর লেখায় গভীর প্রভাব ফেলেছিলো। তবে তাঁর লেখায়, সমাজবাদীতার উপস্থিতি আমার কাছে খুব একঘেয়ে লেগেছে। একটি দুটি লেখায় হলে ঠিক ছিলো, কিন্তু অনেক লেখায় তিনি ঘুরেফিরে একই থিম, একই গদ্যরীতিতে, শুধু স্থান-কাল-চরিত্র পাল্টে বর্ণনা করেছেন। নজরুলের নানা রচনায়ও এ ধরণের একঘেয়েমি রয়েছে। এর কারণ সম্ভবত উঁচু প্রাতিষ্ঠানিক শিক্ষার অভাব। দস্তয়েভস্কির মতো পারিবারিক পড়াশোনার সুযোগও গোর্কি পান নি। যে-কারণে, তাঁর লেখায় পশ্চিমা কোন দার্শনিকের প্রভাবও আমার চোখে পড়ে নি। ‘মা’ উপন্যাসে তাঁর যে-সমাজবাদীতা, সেটি মূলত লেনিনবাদেরই একটি রূপ। তাঁর ‘পেটিবুর্জোয়া’ নাটকেও এই একঘেয়েমির উপস্থিতি আছে। তবে শুধু ‘পেটিবুর্জোয়া’ বা শুধু ‘মা’ পড়লে এই একঘেয়েমি টের পাওয়া যাবে না। তখন ‘মা’ বা ‘পেটিবুর্জোয়া’-কে খুব চমৎকার মনে হবে। এর কারণ সম্ভবত, তলস্তয়ের মতো উঁচু রিয়ালিজমের চর্চা গোর্কি করতে পারেন নি। সমাজের উঁচু ও নিচুতলার যে-মিশ্রণ, তলস্তয় এবং দস্তয়েভস্কির লেখায় পাওয়া যায়, তা গোর্কিতে অনুপস্থিত। গোর্কি তাঁর চরিত্রগুলো আঁকতে, অনেকটা ইন্ডিভিজুয়ালিস্টিক এপ্রোচ নিয়েছেন বলে মনে করি। লেখার ফর্ম এবং স্টাইল নিয়েও গোর্কি মাথা ঘামাতেন না। এটি দোষের কিছু নয়, কারণ লিখতে লিখতে অনেক সময় লেখকের নিজস্ব ফর্ম এবং স্টাইল তৈরি হয়ে যায়। গোর্কির প্রধান লক্ষ্য ছিলো ঘটনা বর্ণনা করা। লেখায় শিল্পমানের চেয়ে তাঁর রাজনীতিক আইডিওলোজি বেশি প্রাধান্য পেয়েছে। তলস্তয়ের সাহচর্য, গোর্কিকে কিছুটা তলস্তয় স্টাইলেও লিখতে উদ্বুদ্ধ করেছিলো। ‘ওয়ার অ্যান্ড পিস’-এর যে-গদ্যরীতি, তার কিছু ছাপ গোর্কির ‘ফোমা গোর্দিভ’ উপন্যাসে রয়েছে। উপন্যাসটি গোর্কি, উৎসর্গ করেছিলেন চেখভকে। তাঁর প্রকাশিত প্রথম গল্পটির মতো, এ উপন্যাসেও ব্যাক্তি-স্বাধীনতার চেতনাকে উপজীব্য করা হয়েছে। তবে এটিতে বণিকশ্রেণীর মানুষের দুটি দিক উদঘাটিত হয়েছে। গোর্কি দেখিয়েছেন, ফোমা ও ফোমার বাবা দুজনই ব্যবসায়ী, কিন্তু মানুষের প্রতি দুজনের দৃষ্টিভঙ্গী দুই রকম। ফোমার বাবার লক্ষ্য যেখানে শুধুই সম্পদ উপার্জন, ফোমার লক্ষ্য সেখানে সম্পদের পাশাপাশি শ্রমিকদের ভালোবাসা অর্জন। গোর্কি ফোমাকে সে-সুযোগও দেন। ফোমার বাবার মৃত্যুর পর দেখা যায় যে ফোমা ওই ব্যবসাকে লাটে তুলেছেন। কারণ ব্যবসায় ভালোবাসা ও খাতির চলে না। মূলত গোর্কি, ফোমার বাবার চরিত্রটি দিয়ে ওই সময়ের রুশ সমাজের নির্দয় ও অমানবিক দিকটিই ফুটিয়ে তুলেছেন। তবে উপন্যাসটিতে তাঁর পুঁজিবাদ-বিরোধিতাও আমার নজরে পড়েছে। —মহিউদ্দিন মোহাম্মদ
শয়তান কিন্তু একসময় ফেরেশতা ছিলো। তার নাম ছিলো ভিআইপি ফেরেশতা। সে ছিলো মহাবিশ্বের প্রথম গোঁয়ার, এবং গোয়ার্তুমির ফল যে ভালো হয় না তা বুঝতে তাকে স্বর্গ হারাতে হয়েছিলো। তবে স্বর্গ থেকে বিতাড়িত হওয়ার পর তাকে বেশিদিন দুঃখে কাটাতে হয় নি। পৃথিবীর অনেক দেশেই শয়তান এখন স্বর্গের চেয়েও আরামে আছে। তার ভিআইপি মর্যাদাও ক্ষুণ্ণ হয় নি। বাংলাদেশে যখন প্রথম করোনা ভাইরাস আঘাত হানে, তখন সে ভিআইপি হাসপাতাল নির্মাণ করার উদ্যোগ নিয়েছিলো। শয়তানকে কেউ দেখেছে, এরকম প্রমাণ না পাওয়া গেলেও তার অস্তিত্ব পৃথিবীর নানা অঞ্চলে মানুষ টের পেয়েছে। শয়তান আমাদের রাস্তাঘাটে প্রায়ই রডের বদলে বাঁশ ঢুকিয়ে দিচ্ছে, বায়ুযোগে সেতু নির্মাণ করে বিল তুলে নিচ্ছে, এবং রেল লাইনে ঢেলে দিচ্ছে পাথরের বদলে ইটের গুঁড়ো। শয়তান বাকপটুও বটে। বিভিন্ন টেলিভিশনের টকশোতে আমরা শয়তানকে বক্তৃতা দিতে দেখি। শয়তান বানিয়ে বানিয়ে এমনভাবে সত্য কথা বলে, যা শুনে ওই সত্য সম্পর্কে আমাদের আর কোনো সন্দেহই থাকে না। লেখালেখিতেও শয়তান পিছিয়ে নেই। ইতিহাসের সব মোটা বইগুলি শয়তানের নিজ হাতে লেখা। সুবিধার পক্ষে তার কলম সবসময় উদ্যত থাকে। সম্প্রতি শিশুদের কিছু পাঠ্যবইয়ে শয়তান তার স্বরচিত কবিতা ঢুকিয়ে দিয়েছে। আমি পড়ে দেখেছি, এ কবিতা রবীন্দ্রনাথের কবিতার চেয়ে উন্নত। শয়তান যখন প্রথম পৃথিবীতে আসে, তখন তার লক্ষ্য ছিলো মানুষকে দরিদ্র ও ক্ষমতাহীন করা। অভাবে স্বভাব নষ্ট হবে, এরকম একটি ধারণা মানুষের ব্যাপারে তার ছিলো। শয়তান আশা করেছিলো, মানুষকে গরিব ও ক্ষমতাশূন্য করে দিতে পারলে, তারা বেশি বেশি করে পাপ করবে। কিন্তু বাস্তবে ঘটলো এর উল্টো! সে দেখলো যে— পাপের জন্য দারিদ্র্যের চেয়ে প্রাচুর্যই বেশি সহায়ক। ক্ষমতাহীন মানুষদের পাপ করার সুযোগ কম। ফলে শয়তান এখন কাউকে নিশানা করলে, সবার আগে সে তার হাতে কিছু টাকা ও ক্ষমতা তুলে দেয়। শয়তান ভ্রমণপ্রেমী। গরিব মানুষদের টাকায় সে ধনী মানুষদের জন্য ইউরোপে আলুচাষ প্রকল্প, পুকুর-খনন প্রকল্প, খিচুড়ি-রান্না প্রকল্প, ক্যামেরা-ক্রয় প্রকল্প, লিফট-দেখা প্রকল্প, অভিজ্ঞতা-অর্জন প্রকল্প, শহীদদের-সম্মাননা-জানানো প্রকল্প, ও বিভিন্ন পুরস্কার গ্রহণের প্রকল্প খুলে থাকে। নানা দেশ থেকে বানরেরা, বিশেষ করে যে-দেশগুলি উন্নতিতে আমেরিকাকেও ছাড়িয়ে গেছে, সস্ত্রীক এসব প্রকল্পে অংশ নিচ্ছে, এবং বিস্তর কেনাকাটা করে ঘরে ফিরছে। শয়তান থেকে মুক্তি লাভের জন্য ‘আউজু বিল্লাহি মিনাশ শাইতোয়ানির রাজিম’ নামে একটি দোয়ার প্রচলন আছে। দোয়াটি মানুষ পড়বে, এরকমই নির্দেশনা ছিলো। কিন্তু দেখা গেলো, শয়তানেরাই এখন এ দোয়া বেশি বেশি পড়ছে। এতে আল্লাহ, আমার ধারণা, খুবই বিভ্রান্ত হন। কারণ শয়তানকে শয়তান থেকে মুক্ত করা সহজ কাজ নয়। আমার গ্রামে একটি রাস্তা আছে, খুবই ভাঙাচোরা, যা পঞ্চাশ বছর ধরে একই স্বাস্থ্য নিয়ে দাঁড়িয়ে আছে। তিরিশ বছর ধরে শয়তান এটিকে পাকা করে দেয়ার প্রতিশ্রুতি দিয়ে আসছে, কিন্তু পাকা করছে না। এ থেকে ধারণা করা যেতে পারে, শয়তানের প্রতিশ্রুতি বায়বীয় প্রতিশ্রুতি। এ প্রতিশ্রুতি আমলে না নেয়াই ভালো। শয়তান গাড়ি পছন্দ করে, এবং তার গাড়ি, মানুষের গাড়ি থেকে আলাদা। মানুষের গাড়ির বাঁশির আওয়াজ পিপ পিপ পিপ, কিন্তু শয়তানের গাড়ির বাঁশির আওয়াজ ভোঁ বুম ট্যাঁ ট্যাঁ টা। মানুষের গাড়ির ইঞ্জিন হয় ১৫০০ সিসি, ১৮০০ সিসি; কিন্তু শয়তানের গাড়ির ইঞ্জিন হয় ৪০০০ সিসি, ৫০০০ সিসি। কোথাও যেতে মানুষের বিশ টাকা লাগলে, শয়তানের লাগে বিশ হাজার টাকা। শয়তান তার গাড়িতে বিশেষ স্টিকার লাগিয়ে রাখে। স্টিকারে লেখা থাকে— "শয়তান"। শয়তানের দাবি, মানুষের জন্মের নিয়ন্ত্রণ আল্লাহর হাতে থাকলেও মৃত্যুর নিয়ন্ত্রণ তার হাতে। মানুষ মারা যায় সেদিন, যেদিন সে শয়তানের সাথে সম্পর্ক ছেদ করে ফেলে। —মহিউদ্দিন মোহাম্মদ (সংজ্ঞাবলীর পদাবলী / শয়তান
প্রতিবার আমার 'শয়তান' কবিতাটির একটি লাইন নিয়ে বিতর্ক তৈরি হয়। শয়তান জ্বিন না কি ফেরেশতা ছিলো, এ নিয়ে। প্রথমত, শয়তান ধারণাটি শুধু ইসলাম ধর্মের নয়। শয়তানের অস্তিত্ব আরও বহু ধর্মে আছে। এ বিতর্কে আমি সবসময় এ উত্তরটি দিতাম: কিছু স্কলারের মতে শয়তান একসময় ফেরেশতা ছিলো। কিছু কিছু স্কলারের মতে শয়তান জ্বিন ছিলো। আমি আমার লেখার সুবিধার্তে একটি মতকে গ্রহণ করেছি। আজ অনেকে ওই স্কলারদের নামও জানতে চেয়েছেন। তাদের জন্য আমার উত্তর হলো: আল তাবারি, আল-আশারি, আল-তালাবি, ক্বাদি-বেদওয়াইয়ি, আল-আলুসি, তাঁদের মতে ইবলিশ প্রথমে ফেরেশতা ছিলো। পরে তাকে জ্বিনে পরিণত করা হয়, এবং সূরা আল-কাহাফের ৫০ নাম্বার আয়াতে তাকে যে জ্বিনদের একজন বলা হয়েছে, সেটি তার ওই জ্বিনে পরিবর্তিত হওয়ার পরের রূপটির কথা বলা হয়েছে। আল তাবারি তাঁর জামিল আল বায়ান তাফসিরে এ প্রসঙ্গে যুক্তি দিয়েছেন। আবার ইবনে তাইমিয়া এবং ইবনে খাতিরের মতে ইবলিশ প্রথম থেকেই জ্বিন ছিলো। ইসলামে এ বিতর্কের কারণ হলো, সূরা বাকারাতে ইবলিশের আদি পরিচয় নিয়ে অন্যরকম ইঙ্গিত আছে।আমি যদি কবিতাটিতে লিখতাম, শয়তান একসময় জ্বিন ছিলো, সেক্ষেত্রে কি কবিতাটা আর কবিতা থাকতো? থাকতো না। আর আমাকে 'শয়তান একসময় ফেরেশতা ছিলো' এটি লিখার সুযোগ তো করে দিয়েছেন ইসলামিক স্কলাররা। তাঁরা এ বিতর্ক জিইয়ে রেখেছেন কেন? আর আমি যখন পড়ি, তখন সবার ন্যারেটিভই পড়ি। শুধু একপাক্ষিক বক্তব্য আমি পড়ি না। কোন বক্তব্য আমি কোন উদ্দেশ্যে গ্রহণ করবো, সেটি নিশ্চয়ই আমার ব্যাপার। আর কেউ কেউ তো মনে করেন, শয়তান আর ইবলিশ এক জিনিস নয়! কিন্তু লেখাটির মূল বার্তা বাদ দিয়ে সবসময় শুধু জ্বিন নিয়ে আলোচনা কেন?
আল তাবারি, আল-আশারি, আল-তালাবি, ক্বাদি-বেদওয়াইয়ি, আল-আলুসি, তাঁদের মতে ইবলিশ প্রথমে ফেরেশতা ছিলো। পরে তাকে জ্বিনে পরিণত করা হয়, এবং সূরা আল-কাহাফের ৫০ নাম্বার আয়াতে তাকে যে জ্বিনদের একজন বলা হয়েছে, সেটি তার ওই জ্বিনে পরিবর্তিত হওয়ার পরের রূপটির কথা বলা হয়েছে। আল তাবারি তাঁর জামিল আল বায়ান তাফসিরে এ প্রসঙ্গে যুক্তি দিয়েছেন। আবার ইবনে তাইমিয়া এবং ইবনে খাতিরের মতে ইবলিশ প্রথম থেকেই জ্বিন ছিলো। ইসলামে এ বিতর্কের কারণ হলো, সূরা বাকারাতে ইবলিশের আদি পরিচয় নিয়ে অন্যরকম ইঙ্গিত আছে। 
শিশুদের বইয়ের কথাই ধরা যাক। এই মুহুর্তে ইশকুল ও মাদ্রাসাগুলোতে, আমাদের শিশুদের যে-বইগুলো পড়ানো হচ্ছে, সেগুলো কতোখানি বই? বইগুলো তৈরিতে, পর্যাপ্ত যত্ন নেয়া হয়েছে কি না? এ প্রসঙ্গে আমি বাংলাদেশের ‘জাতীয় শিক্ষাক্রম ও পাঠ্যপুস্তক বোর্ড’-এর চেয়ারম্যান জনাব নারায়ণ চন্দ্র সাহার কথা বলতে চাই। তিনি পঞ্চম শ্রেণীর ‘আমার বাংলা বই’-এর ‘প্রসঙ্গ কথা’য় লিখেছেন: “শিশু এক অপার বিস্ময়। তার সেই বিস্ময়ের জগৎ নিয়ে ভাবনার অন্ত নেই। শিক্ষাবিদ, দার্শনিক, শিশুবিশেষজ্ঞ, মনোবিজ্ঞানীসহ অসংখ্য বিজ্ঞজন শিশুকে নিয়ে ভেবেছেন, ভাবছেন। তাঁদের সেই ভাবনার আলোকে জাতীয় শিক্ষানীতি ২০১০-এ নির্ধারিত হয় শিশু-শিক্ষার মৌল আদর্শ। শিশুর অপার বিস্ময়বোধ, অসীম কৌতূহল, অফুরন্ত আনন্দ ও উদ্যমের মতো মানবিক বৃত্তির সুষ্ঠু বিকাশ সাধনের সেই মৌল পটভূমিতে পরিমার্জিত হয় প্রাথমিক শিক্ষাক্রম। ২০১১ সালে পরিমার্জিত শিক্ষাক্রমে প্রাথমিক শিক্ষার লক্ষ্য ও উদ্দেশ্য পুনঃনির্ধারিত হয় শিশুর সার্বিক বিকাশের অন্তর্নিহিত তাৎপর্যকে সামনে রেখে।” লক্ষ করুন, তিনি প্রথম বাক্যে বলেছেন ‘শিশু এক অপার বিস্ময়’, অর্থাৎ শিশুটি নিজেই বিস্ময়, আবার দ্বিতীয় বাক্যে বলেছেন ‘তার সেই বিস্ময়ের জগৎ নিয়ে…’, অর্থাৎ শিশুটি নিজে বিস্ময় নয়, তার আলাদা একটি বিস্ময়ের জগৎ আছে। দ্বিতীয় বাক্যটি আমলে নিলে, প্রথম বাক্যটি নিরর্থক হয়ে যায়, আবার প্রথম বাক্যটিকে আমলে নিলে দ্বিতীয় বাক্যটি নিরর্থক হয়ে যায়। আমি একজন প্রাপ্তবয়স্ক পড়াশোনা জানা মানুষ, কিন্তু আমি নিজেই নারায়ণ চন্দ্র সাহেবের এই দুই বাক্যের অর্থ উদ্ধ্বার করতে পারছি না, আমাদের পঞ্চম শ্রেণীর ছেলেমেয়েরা কী উদ্ধার করবে? তিনি পরস্পরবিরোধী দুটি বক্তব্য, নিরর্থক ও ব্যর্থভাবে দুটি বাক্যে ঢুকিয়ে দিয়েছেন, এবং শিশুদের জন্য তার ভালোবাসার পরিচয় প্রকাশ করেছেন। চতুর্থ বাক্যে তিনি বলেছেন ‘তাঁদের সেই ভাবনার আলোকে…’। এই ‘তাঁদের’ পরিচয় দিতে গিয়ে তিনি এর আগের বাক্যে বলেছেন ‘শিক্ষাবিদ, দার্শনিক, শিশুবিশেষজ্ঞ, মনোবিজ্ঞানীসহ অসংখ্য বিজ্ঞজন…’। নারায়ণ চন্দ্র সাহেব এ বিজ্ঞজনদের নাম প্রকাশ করেন নি, কিন্তু বইটি পড়ে ‘তাঁদের’ উচ্চতা সম্পর্কে আমি কিছুটা ধারণা পেয়েছি। এদেশে যে জনাব নারায়ণ চন্দ্র এতো এতো ডক্টর আর্নোল্ড, মন্টেসোরি, কান্ট, রুশো, রাসেল, ও নিটশা খুঁজে পেয়েছেন, এবং ‘তাঁদের ভাবনার আলোকে’ বই ছাপিয়েছেন, তা জেনে শিশুরা বিস্মিত হয়েছে কি না জানি না, কিন্তু আমি খুব বিস্মিত হয়েছি। একই বাক্যে তিনি বলেছেন, ‘......জাতীয় শিক্ষানীতি ২০১০-এ নির্ধারিত হয় শিশু-শিক্ষার মৌল আদর্শ’। শিশুরা কী শিখবে ও কী শিখবে না, তার ‘মৌল আদর্শ’ নির্ধারিত হয়ে গেছে? নারায়ণ চন্দ্র সাহেব আমাদের জানান নি— কী সেই মৌল আদর্শ, আর ওই মৌল আদর্শের মৌল ভিত্তিই বা কী! জনাব নারায়ণ চন্দ্র আমাদের না জানালেও, ওই মৌল আদর্শ যে কী, তা আমি বাংলাদেশের বর্তমান গতিবিধি হিশেব করে অনুমান করতে পারি। জনাব নারায়ণ চন্দ্রের পঞ্চম বাক্যটি নিয়ে আমি আলোচনা করতে চাই না। ওই বাক্যে যে-শব্দগুলি তিনি ব্যবহার করেছেন, তা আলোচনা করতে গেলে, ভদ্রলোককে ভালো সর্বনামে সম্বোধন করা যাবে না। এজন্য আমি চলে যাচ্ছি তার ষষ্ঠ বাক্যটিতে। এ বাক্যে তিনি বলেছেন, ‘২০১১ সালে পরিমার্জিত শিক্ষাক্রমে প্রাথমিক শিক্ষার লক্ষ্য ও উদ্দেশ্য পুনঃনির্ধারিত হয় শিশুর সার্বিক বিকাশের অন্তর্নিহিত তাৎপর্যকে সামনে রেখে’। 
২০১১ সালের আগে তাহলে ‘শিশুর সার্বিক বিকাশের অন্তর্নিহিত তাৎপর্যকে সামনে রেখে’ শিক্ষাক্রম পরিচালিত হয় নি? আমি যখন ইশকুলে ছিলাম, তখন কি রাষ্ট্র ও এনসিটিবি আমার সার্বিক বিকাশের ব্যাপারে মনযোগী ছিলো না? সার্বিক বিকাশ কী? কী কী করলে ও পড়লে সাধিত হয় একটি শিশুর সার্বিক বিকাশ? সার্বিক বিকাশের জন্য একটি শিশুকে, আর কয়টি দোযখ পাড়ি দিতে হবে, তা স্পষ্ট করা জনাব নারায়ণ চন্দ্রের উচিত ছিলো। অবশ্য ভদ্রলোকের যে-প্রতিভার পরিচয় আমি ওই ‘প্রসঙ্গ কথা’য় পেয়েছি, তা বেশ নজিরবিহীন। এক জায়গায় তিনি লিখেছেন: “বাংলা বাঙালির মাতৃভাষা। বাংলাদেশের রাষ্ট্রভাষা বাংলা। শিক্ষার সকল ক্ষেত্রে বাংলা গুরুত্বপূর্ণ স্থান দখল করে আছে..… এদিক থেকে প্রাথমিক স্তরের শিক্ষার্থীদের বাংলা ভাষায় শোনা, বলা, পড়া ও লেখার দক্ষতা অর্জন অপরিহার্য।” বাংলা ভাষার এতো গুণগান গাওয়া নারায়ণ চন্দ্র, ওই ‘প্রসঙ্গ কথা’য় নিজের নাম লেখার সময় লিখেছেন: “প্রফেসর নারায়ণ চন্দ্র সাহা”! ‘প্রফেসর’ বুঝি খুব বাংলা শব্দ! অবাক করা বিষয় হলো, জনাব নারায়ণ চন্দ্র, একই প্রসঙ্গ কথা, হুবহু এক রেখে, প্রথম শ্রেণীর বাংলা বইয়েও লিখেছেন! যে-কথা তিনি পঞ্চম শ্রেণীর শিশুদের বলছেন, সে একই কথা, একটি শব্দও না পাল্টিয়ে তিনি প্রথম শ্রেণীর শিশুদেরও বলছেন! এ কী করে সম্ভব? আরও অবাক করা ব্যাপার— বাংলা বইয়ের ‘প্রসঙ্গ কথা’, আর গণিত বইয়ের ‘প্রসঙ্গ কথা’-ও এক, শুধু মাঝখানের কয়েকটি বাক্য পরিবর্তন করে দিয়েছেন! এখানেই শেষ নয়, একই ‘প্রসঙ্গ কথা’ তিনি মাদ্রাসার ইবতেদায়ি শ্রেণির বইয়েও বসিয়ে দিয়েছেন (হুবহু)! সম্ভবত নারায়ণ চন্দ্র, শিশুদের জন্য একটি কুমিরের রচনা লিখে রেখেছিলেন, এবং সুযোগ পেয়ে, এটি সব বইয়েই ঢুকিয়ে দিয়েছেন (কুমিরের রচনাও এর চেয়ে উৎকৃষ্ট হয়)। এটি প্রমাণ করে, আমরা আমাদের শিশুদের দায়িত্ব কাদের কাঁধে দিয়ে রেখেছি। একটি শিশুকে একটি ভালো মানের ‘প্রসঙ্গ কথা’ উপহার দেয়ার সামর্থ্যও তাদের নেই। বাংলা বইয়ের ‘প্রসঙ্গ কথা’ যে বিজ্ঞানের বইয়ে প্রাসঙ্গিক নয়, এ সাধারণ বোধটুকোও তাদের নেই। তাদের উদ্দেশ্য কেবল বই ছাপানো। কারণ এতে ব্যবসা আছে। জনাব নারায়ণচন্দ্রের ব্যাপারটি আমি উল্লেখ করেছি কেবল ভাতের হাড়ির একটি ভাতে টিপ দেয়ার জন্য। আমার দুর্ভাগ্য কি না জানি না, প্রথম ভাতটিই ভালো পড়ে নি। এ ভাত আমি আমাদের শিশুদের খাওয়াতে রাজি নই। বাংলাদেশ যদি তার শিশুদের নিয়ে সামান্যও উদ্বিগ্ন থাকতো, তাহলে এ অভক্ষণযোগ্য ভাত শিশুদের সামনে পড়তো না, আর আমাকেও এ লেখাটি লিখতে হতো না। শিশুদের তারা কতোটা অবহেলা করেছে, সে-প্রমাণ তারা বইগুলোর প্রচ্ছদেও রেখেছে। বইগুলির প্রচ্ছদ তৈরিতে তারা কোনো শিল্পীকে ব্যবহার করে নি, করেছে কোনো টঙ দোকানের ভিজিটিং কার্ড শিল্পীকে। প্রথম শ্রেণী (বইগুলোতে তারা শ্রেনী বানানে হ্রস্ব-ই-কার ব্যবহার করেছে, আমি এখানে ব্যবহার করছি দীর্ঘ-ই-কার) ও পঞ্চম শ্রেণীর বাংলা বইয়ের প্রচ্ছদ প্রায় হুবহু এক! শুধু মাঝখানের ছবিটি ভিন্ন! বাংলাবাজারে যারা প্রচ্ছদ তৈরি করেন, তারা এডোব ইলাস্ট্রেটর সফটওয়ারে এরকম কিছু টেমপ্লেট তৈরি করে রাখেন, যা দিয়ে, কিছু ছবি ও লেখা একটু এদিক সেদিক করে, বিনা পরিশ্রমে, বাণিজ্যিক নোট-গাইডের প্রচ্ছদ তৈরি করেন। আমি নিজেও নানা কাজে এরকম টেমপ্লেট ব্যবহার করে থাকি। কিন্তু যে-শিশুদের পেছনে জনগণ হাজার হাজার কোটি টাকা ব্যয় করছে, রাষ্ট্র তাদের বইয়ের জন্য একটি শিল্পসম্মত প্রচ্ছদও তৈরি করতে পারলো না? আপনাদের বুঝতে একটু অসুবিধা হতে পারে, আমি একটু তুলনা করে দিচ্ছি— প্রথম শ্রেণীর বই: শিরোনাম ‘আমার বাংলা বই’। পঞ্চম শ্রেণীর বই: শিরোনাম ‘আমার বাংলা বই’। প্রথম শ্রেণীর বই: ডান পাশে একটি বৃত্ত, বৃত্তের ভেতর লেখা ‘প্রথম শ্রেণি’। পঞ্চম শ্রেণীর বই: ডান পাশে একটি বৃত্ত, বৃত্তের ভেতর লেখা ‘পঞ্চম শ্রেণি’। প্রথম শ্রেণীর বই: উপরের দিকে একটি পর্বতাকার ঢেউয়ের রেখা। পঞ্চম শ্রেণীর বই: উপরের দিকে একটি পর্বতাকার ঢেউয়ের রেখা। (যারা গণিত জানেন, তারা সাইন-কোসাইন গ্রাফ আঁকার সময় এ ধরণের কার্ভ বা ঢেউ দেখে থাকবেন) প্রচ্ছদে আরও একটি বিষয় নজরে পড়েছে, যা এখানে আলোচনা করা সম্ভব নয়। কেন, দুইটি আলাদা শ্রেণীর বাংলা বইয়ের নাম কি ভিন্ন ভিন্ন রাখা যেতো না? যে-নাম তারা প্রথম শ্রেণীতে পড়ে এসেছে, সে একই নাম পঞ্চম শ্রেণীতে পড়তে কি একঘেয়ে লাগবে না? আমি হলে প্রথম শ্রেণীর বইটির নাম রাখতাম ‘আমাদের বাংলা ঘর’, আর পঞ্চম শ্রেণীর বইটির নাম রাখতাম ‘সাহিত্যের চশমা’। ‘ঘর’ শব্দটি পড়ে শিশুটি ভাবতো, হায় হায় বই কীভাবে ঘর হয়? বাংলা ঘর তো আমাদের বাড়িতে থাকে, বইয়ে তো থাকার কথা নয়। শিশুটি তখন কৌতূহলী হয়ে উঠতো, এবং বইটি পড়ে একদিন বুঝতো— ঘর মানে শুধু ঘরবাড়ি নয়, ঘর মানে জগৎ। তখন ‘আমাদের বাংলা ঘর’, এর অর্থ সে করতো— ‘আমাদের বাংলা ভাষার জগৎ’। আর ‘সাহিত্যের চশমা’ নামটি পড়েও শিশুরা ধাক্কা খেতো। শিক্ষায় এই ধাক্কাটা গুরুত্বপূর্ণ। যে-শিক্ষা চিন্তাকে ধাক্কা দিতে পারে না, সে-শিক্ষা ব্যর্থ শিক্ষা। সে-শিক্ষা আর গরুর জাবর কাটার মধ্যে কোনো পার্থক্য আমি দেখি না। শিশুটি বইটি পেয়েই চশমার খোঁজে পাতার পর পাতা উল্টাতে থাকতো, এবং কিছুদিন পর বুঝতো, কীভাবে তার চারপাশের পৃথিবীকে, সাহিত্যের চশমা দিয়ে দেখতে হয়। আমাকে প্রশ্ন করতে পারেন, প্রচ্ছদ কি খুব গুরুত্বপূর্ণ কিছু? হ্যাঁ, শিশুদের বইয়ের প্রচ্ছদ খুবই গুরুত্বপূর্ণ ব্যাপার। এটিকে সাংসদ ও ছাত্রলীগের ধান কাটার ঘটনার মতো সরল করে ভাবলে হবে না। শিশুদের বইয়ের প্রচ্ছদ এমনভাবে আঁকতে হবে, যেন কোনো শিশু বইটি হাতে নিয়েই চঞ্চল হয়ে ওঠে। এ চঞ্চলতা বইয়ের ভেতরটিকে ঘুরে দেখার চঞ্চলতা। বইটির বিষয়বস্তু কী, বইটি পড়া কেন জরুরী, তার একটি বিমূর্ত হাতছানি বইয়ের প্রচ্ছদে থাকতে হবে। বইটি হাতে নিয়েই যেন কোনো শিশু বিরক্ত না হয়, একঘেয়েমীর মেদ যেন তার মনে না জমে, সে-ব্যাপারটি প্রচ্ছদের মাধ্যমে নিশ্চিত করতে হবে। কিন্তু বাংলাদেশ, এ কাজে পুরোপুরি ব্যর্থ হয়েছে। কোনো শিশুর পক্ষে এ বইগুলো হাতে নিয়ে খুশি হওয়া সম্ভব নয়। পঞ্চম শ্রেণীর বিজ্ঞান বইয়ে তারা ইন্টারনেট ঘেঁটে, তিনটি ছবি ডাউনলোড করে প্রচ্ছদে বসিয়ে দিয়েছে! এসব ছবি শিশুরা, বাজার ও টেলিভিশনের নানা বিজ্ঞাপনে হরহামেশা দেখে থাকে। প্রচ্ছদটি দেখে বুঝার উপায় নেই, বইটি শিশুদের জন্য রচিত কোনো বিজ্ঞানের বই (যদি নামটি না দেখি)। — মহিউদ্দিন মোহাম্মদ (শিক্ষার রাজনীতিক টুপি / চতুর্থ খণ্ড)
কোনো কোনো দেশে, শিক্ষা, একটি শিশুকে যে-প্রক্রিয়ায় শিক্ষিত করে, তার সাথে মিল আছে কুরবানি ও পাঁঠাবলির। বলি দেয়ার সময় আমরা যেমন পশুর মতামত নিই না, শিক্ষানীতি প্রণয়ন করার সময়ও, প্রণয়নকারীরা শিশুদের কোনো মতামত নেয় না। যাদের জন্য শিক্ষানীতি, তাদের কোনো কন্ঠস্বরই এ নীতিতে থাকে না। এ নীতি যারা প্রণয়ন করেন, তাদের ধারণা, শিশুরাও তাদের মতো ধাড়ী বুড়ো মানুষ। পশুবলিতে যেমন বলিদাতার ইচ্ছাই সব, শিক্ষানীতি প্রণয়নেও রাজার ইচ্ছাই সব। এ কাজে রাজা, কিছু বুড়ো শয়তানকে ভাড়া করেন, যারা কবরে যাওয়ার আগে অভিনয় করে জল্লাদের চরিত্রে। এ জল্লাদেরা মাস ও বছরব্যাপী পরিকল্পনা করে, কীভাবে শিশুদের পিছমোড়া করে বেঁধে, ইশকুলে পাঠিয়ে, নির্বিঘ্নে বলি দেয়া যায় শিক্ষার মন্দিরে। শিশুরা কী কী চায়, ও কী কী চায় না, কী কী ভালোবাসে, ও কী কী ভালোবাসে না, কী কী ঘৃণা করে, ও কী কী পূজো করে, এ খবর জল্লাদেরা রাখে না। রাখার কোনো প্রয়োজনও বোধ করে না। শিশুদের হয়তো ক্ষমতা আছে বছরে তিনটি বই পড়ার, কিন্তু বুড়োরা কুড়াল হাতে নিয়ে বলে— তোদের পড়তে হবে বারোটি বই! কোনো শিশুর পক্ষে কি, বারোটি বইকে ভালোবাসা সম্ভব? সম্ভব নয়। কিন্তু ইশকুলগুলো, বুড়োদের প্রেসক্রিপশনে, শিশুদের এ অসম্ভব কাজটিকেই প্রতিদিন করতে বলে। শিশুদের কোনো প্রশ্নও করতে দেয়া হয় না। কেউ কৌতূহলী হয়ে উঠলে, শিক্ষক তাকে সর্বশক্তি দিয়ে নিবৃত্ত করেন, এবং এ কাজে মগজের কোনো শক্তি তিনি ব্যবহার করেন না। শিশুদের হাঁটতে হয় রাজার নির্দেশিত পথে। পুরনো ভাঙা পথ ছাড়া, ইশকুলে একটি শিশুর সামনে, আর কোনো পথ থাকে না। নতুন দিগন্ত, নতুন প্রস্থান, নতুন চিন্তার বন, তাদের জন্য রুদ্ধ হয়ে যায়। তারা যে-আকাশের নিচে বেড়ে ওঠে, তা তাদের নিজস্ব আকাশ নয়। তারা যে-স্বপ্নকে অনুসরণ করে, তা তাদের নিজের স্বপ্ন নয়। রাষ্ট্রের স্বপ্ন, সমাজের স্বপ্ন, বাবা-মায়ের স্বপ্ন, ধর্মের স্বপ্ন, এরকম হাজারো অন্যের স্বপ্ন, শিশুদের ঘাড়ে ভূতের মতো বসে থাকে। মৃত্যু ছাড়া এ ভূতের কবল থেকে, শিশুদের আর কেউ মুক্তি দিতে পারে না। 
নারী ও শ্রমিকদের অধিকার নিয়ে আমি অনেককেই কথা বলতে দেখি, কিন্তু শিশুদের অধিকার নিয়ে কাউকে কথা বলতে দেখি না। এর কারণ সম্ভবত, শিশুরা লিখতে জানে না। শিশুদের হাতে কোনো মাইক নেই। কোনো পত্রিকা ও টেলিভিশনের মালিক শিশু, এরকমটি শোনা যায় না। রাষ্ট্র যারা চালায়, তারা মনে করে শিশুদের কোনো অধিকারই নেই। শিশুদের আবার অধিকার কী? তারা ভাবে, শিশুরা অবুঝ। শিশুদের কন্ঠ পাগলের কন্ঠ। পাগলদের রাখতে হবে খোঁয়াড়ে, এবং রেখে রেখে করে তুলতে হবে সুস্থ। রাষ্ট্র যেহেতু বুড়োরা চালাচ্ছে, তাই রাষ্ট্র ভাবে, একমাত্র বুড়োরাই সুস্থ। বাকিরা অসুস্থ। বুড়োরা এই খোঁয়াড়ের নামই রেখেছে ইশকুল। ইশকুল এক প্রকার বিনিয়োগ। চাইলে এটিকে আমি কল-কারখানার সাথেও তুলনা করতে পারি, যেরকম ‘জিপিএ ফাইভ’ প্রবন্ধে আমি ইতোমধ্যে দেখিয়েছি যে, বিশ্ববিদ্যালয়গুলোর সাথে জুতোর ফ্যাক্টোরির কী চমৎকার সাদৃশ্য রয়েছে। রাজার চোখে, শিশুরা হলো ভবিষ্যতের খাজনাদাতা, অথবা খাজনা আদায়কারী। এজন্য খারাপ রাষ্ট্রসমূহে, শিক্ষানীতি এমনভাবে প্রণয়ন করা হয়, যেন শিশুদের পেছনে রাষ্ট্রের বিনিয়োগ বিফলে না যায়। শিশুদের মাথায় এমনভাবে বই, পরীক্ষা, ও আদেশ-নিষেধ চাপিয়ে দেয়া হয়, যেন তারা কোনোদিন আকাশের দিকে মাথা তুলে তাকাতে না পারে। শিশুদের মস্তিষ্কের অবারিত বিকাশ, শিক্ষার লক্ষ্য নয়। শিক্ষার লক্ষ্য হলো, তাদের বুদ্ধিবিকাশের পথগুলো সুনির্দিষ্ট করে দেয়া। এথেন্সের ইশকুলগুলোতে শিশুদের প্রধান কাজ ছিলো, হোমারের পুঁথি মুখস্ত করা। এর কারণ কী ছিলো? পীথাগোরাসের চেয়ে হোমার কেন মুখ্য হয়ে উঠেছিলো? এর কারণ, আমার মনে হয়েছে, এথেন্সের সাথে স্পার্টা ও অন্যান্য শহরগুলির যুদ্ধবিগ্রহ। এথেন্সের শাসকেরা, তাদের শিক্ষানীতি তৈরি করেছিলেন যুদ্ধের কথা মাথায় রেখে। একজন এথেনীয়কে যুদ্ধের জন্য প্রস্তুত করাই ছিলো তাদের প্রধান লক্ষ্য। তবে যুদ্ধে শুধু অংশগ্রহণ করলেই চলবে না, প্রয়োজনে হাসতে হাসতে ওখানে প্রাণও দিতে হবে, এ কথা প্রচার করাই ছিলো শিক্ষার মূল উদ্দেশ্য। হোমারের ইলিয়াডে, আচিলিস ও হেক্টরের যে-বীরত্ব রচিত হয়েছে, তা পড়ে যেকোনো শিশুরই যুদ্ধে প্রাণ দেয়ার আগ্রহ জাগার কথা। এ প্রাণ দেয়ার ব্যাপারটিকেই তারা শিক্ষার মাধ্যমে মহিমান্বিত করেছে। তারা ইলিয়াডের মাধ্যমে শিশুদের জানিয়ে দিয়েছে— জীবিত প্রাণের চেয়ে মৃত প্রাণই বেশি আরাধ্য। জীবিত আচিলিসের চেয়ে মৃত আচিলিসই অধিক সম্মানের। এথেনীয়দের এ ধারণা, আমি মনে করি, পরবর্তীতে ধার করেছিলো বিভিন্ন ধর্মের জঙ্গীরা। শিশুরা কৌতূহলী, কিন্তু খুব কম রাষ্ট্রই শিশুদের এ কৌতূহল নিবৃত্ত করতে পারে। বহু রাষ্ট্রেই, শিশুদের এ কৌতূহলকে জ্ঞানযোগে নিবৃত্ত না করে, দমন করা হয় বলপূর্বক। ভারতে যদি কোনো শিশু গরুভক্তি নিয়ে কৌতূহলী হয়ে ওঠে, তাহলে সে নিজের জন্য ডেকে আনতে পারে মর্মান্তিক পরিণতি। বাংলাদেশে কোনো শিশু, মুসলিমদের কোনো কাজকে সন্দেহের চোখে দেখবে, বা ক্ষমতাবান কোনো গোষ্ঠীর মতামতকে উপেক্ষা করবে, এটি ভাবাও যায় না। সমাজ ও রাষ্ট্র যখন কোনো শিশুর কৌতূহল নির্দিষ্ট করে দেয়, তখন ওই শিশুর আচরণে বিকৃতি আসতে বাধ্য, এবং তার বুদ্ধির বিকাশ বাধাগ্রস্থ হতে পারে মারাত্মকভাবে। শিক্ষার উদ্দেশ্য হওয়া উচিত— শিশুদের এ কৌতূহলকে নিবৃত্ত করা, এবং না পারলে, এ কৌতূহলকে আরও উস্কে দেয়া। কিন্তু কোনো অবস্থাতেই দমন করা যাবে না। ইশকুলগুলো পাঠদানে, শিশুদের এ কৌতূহলকে কাজে লাগাতে পারতো চমৎকারভাবে, যদি রাষ্ট্রগুলো, তাঁদের শিক্ষানীতি প্রণয়ন করার সময় শিশুদের এ কৌতূহলের ব্যাপারটি মাথায় রাখতো। কিন্তু তারা তা করবে না। তারা জানে, শিশুরা যদি কৌতূহলী হয়ে ওঠে, তাহলে বড় হয়ে একদিন রাষ্ট্রের নানা বিষয় নিয়েও তারা মাথা ঘামানো শুরু করবে। এটি রাষ্ট্র যারা চালায়, তাদের জন্য হবে আত্মঘাতী, ও বিপর্যয়কর। এজন্য রাষ্ট্র সবসময়, শিক্ষানীতি প্রণয়ন ও তা বাস্তবায়নের ভার, এমন সব মানুষদের হাতে দেয়, যারা নিজেরাই কৌতূহলী নন। সভ্যতার দিকে যদি তাকাই তাহলে দেখতে পাবো, যে-দেশগুলো তাদের শিশুদের পরিচর্যা ঠিকমতো করেছে, কেবল সে-দেশগুলোই এগিয়ে গেছে ভবিষ্যতের দিকে। কারণ তারা জানে, এ রাষ্ট্র একদিন শিশুরাই চালাবে। সুতরাং শিশুদের সাথে লুকোচুরি খেলে কোনো লাভ নেই। আমরা বুড়োরা বর্তমানের মালিক, কিন্তু ভবিষ্যতের মালিক শিশুরা, এ সত্য তারা অনুধাবন করতে পেরেছে। এজন্য তারা, শিক্ষাকে শিশুদের সামনে বিষের বোতলের মতো উপস্থাপন না করে, করেছে উপাদেয় খাদ্য হিশেবে। শিশুরা এ খাদ্য খেয়ে পুষ্ট হয়েছে, যার ফলাফল ভোগ করছে রাষ্ট্র ও তার জনগণ। — মহিউদ্দিন মোহাম্মদ (শিক্ষার রাজনীতিক টুপি / তৃতীয় খণ্ড)
আপনাকে শিক্ষিত করার জন্য নয়, শিক্ষার উদ্ভব ঘটেছিলো রাজনীতিক প্রয়োজনে। শিক্ষা একটি রাজনীতিক আবিষ্কার। রাজনীতিকদের আবিষ্কারের সংখ্যা খুব বেশি না হলেও, এই একটি আবিষ্কারের মাধ্যমেই তারা নিয়ন্ত্রণ নিয়েছেন পৃথিবীর সকল আবিষ্কারের। রাজনীতিকেরা বুঝতে পেরেছিলেন, শিক্ষা মানুষকে প্রশিক্ষিত ও শৃঙ্খলিত করে। প্রশিক্ষণপ্রাপ্ত সুশৃঙ্খল মানুষকে শাসন, ও শোষণ করা সহজ হয়। রাজার যেকোনো আদেশ, নিষেধ, ও ঘোষণাকে তারা সহজে আমলে নেয়। রাজা কী কী চান, ও কী কী চান না, তা শিক্ষিত মানুষেরা, অশিক্ষিত মানুষদের চেয়ে দ্রুত অনুধাবন করতে পারেন। শিক্ষার কাজ কী? এ প্রশ্নের মুখোমুখি আমি বহুবার হয়েছি। শিক্ষার প্রথম কাজ, আমি মনে করি, কোনো রাষ্ট্রে, শিশুদেরকে তাদের পরিবার থেকে বিচ্ছিন্ন করা। বাবা-মা বা সমাজ নয়, রাষ্ট্রই শিশুটির প্রকৃত অভিভাবক, এ রটনাটিকে সত্যরূপে, শিক্ষার মাধ্যমে শিশুদের মগজে ঢুকিয়ে দেয়া হয়। দেশের তরে জীবন দিতে হবে, এ রাজনীতিক ধারণাটি একটি শিশু, শিক্ষা থেকেই প্রথম লাভ করে। রাজনীতিকেরা এটিকে ডাকেন দেশপ্রেম। 
দেশপ্রেমের রাজনীতিক সংজ্ঞা, আমি মনে করি— দেশের জন্য সর্বদা জীবন বিলিয়ে দিতে প্রস্তুত থাকা। কেউ দেশপ্রেমিক, কিন্তু তিনি দেশের জন্য জীবন দিতে প্রস্তুত নন, এটি রাজনীতিকদের কাছে গ্রহণযোগ্য নয়। রাজনীতিকেরা দেশপ্রেমের কাল্পনিক গুরুত্ব, তাদের নিজেদের স্বার্থেই, শিক্ষার মাধ্যমে সমাজে ছড়িয়ে দেন। সমাজে কোনো ধারণা দীর্ঘদিন প্রচলিত থাকলে, তা অনেকটা ধর্মের আকার ধারণ করে। এক্ষেত্রে ধারণাটি, মানুষের জন্য উপকারি না অপকারি, উদ্ভট না সুন্দর, যৌক্তিক না অযৌক্তিক, তা বিচার্য বিষয় নয়। বিচার্য বিষয় হলো, ধারণাটিতে কতোজন মানুষ বিশ্বাস স্থাপন করেছে। এক্ষেত্রে বিশ্বাসী মানুষদের গুণগত মান প্রাসঙ্গিক নয়, তাদের সংখ্যাটিই গুরুত্বপূর্ণ। সংখ্যাটি বেশি হলে, ধারণাটি সমাজে প্রতিষ্ঠা লাভ করে। 
কোনো ধারণা একবার সমাজে প্রতিষ্ঠিত হয়ে গেলে, তার একটি সামাজিক মূল্য তৈরি হয়। ওই মূল্য পরিশোধ না করে, ধারণাটির ব্যাপারে কোনো সন্দেহ পোষণ করা যায় না, এবং যাচাই করা যায় না এর সত্যতা। বহুক্ষেত্রে, এ মূল্য পরিশোধ করতে আপনাকে জীবনও দিতে হতে পারে। এরিস্টোটলের সময়ে, সমাজে একটি ধারণা ছিলো যে— নারীদের মুখে দাঁতের সংখ্যা পুরুষদের চেয়ে কম। এরিস্টোটল এটি বিশ্বাস করতেন। কারণ তাঁর সমাজে, এটিই ছিলো প্রতিষ্ঠিত সত্য। কিন্তু এ সত্য আসলেই সত্য কি না, তা এরিস্টোটল যাচাই করে দেখার প্রয়োজন বোধ করেন নি। যদিও তাঁর স্ত্রী ছিলো, এবং মিসেস এরিস্টোটলকে হা করিয়ে সহজেই তিনি এর সত্যতা নিরূপণ করতে পারতেন। প্রশ্ন উঠতে পারে, শিক্ষা কী কী উপায়ে একটি শিশুকে, দেশপ্রেম ধারণাটির সাথে পরিচয় করিয়ে দেয়? এর অনেকগুলো উপায় আছে। জাতীয় সঙ্গীতের কথাই ধরা যাক। শিক্ষা, একটি শিশুকে, দেশপ্রেমের সাথে প্রথম পরিচয় করিয়ে দেয় জাতীয় সঙ্গীতের মাধ্যমে। জাতীয় সঙ্গীত ধারণাটি বিকাশ লাভ করেছে জাতীয়তাবাদ থেকে। আমি ও আমার জাতি শ্রেষ্ঠ— এটি মনে মনে পোষণ ও বিশ্বাস করাই জাতীয়তাবাদ। জাতীয় সঙ্গীত এ বিশ্বাসের একটি আবৃত্তিযোগ্য কাব্যরূপ মাত্র, এটি মোটেও সঙ্গীত নয়। কিন্তু সমাজে এটিকে সঙ্গীত হিশেবে প্রচার করা হয়েছে, এবং মানুষ তা বিশ্বাস করেছে। রাজনীতিকেরা এটাই চান। রাজনীতিক প্রোপাগান্ডা যারা সহজে বিশ্বাস করে, তারা চিরকাল রাজনীতিকদের আপনজন। তাদের নিয়ে ভয়ের কিছু নেই। ভয় তাদের নিয়ে, যারা রাজনীতিক প্রোপাগান্ডাকে সন্দেহের চোখে দেখে। কোনো ফুলের মালার পেছনের উদ্দেশ্যটি খতিয়ে দেখতে চাইলে, রাজনীতিকেরা খুব রুষ্ট হন। জাতীয় সঙ্গীত, শিক্ষিত সব মানুষের মুখে মুখে উচ্চারিত হয়। কোনো কোনো দেশে, সঙ্গীতটিকে এতোই মহান করে তোলা হয়েছে যে, সিনেমা হলে সিনেমা দেখার সময়ও এটিকে পরিবেশন করা হয়, এবং দর্শকেরা দাঁড়িয়ে এটিকে উপযুক্ত সম্মান জানান। আমি একবার না দাঁড়ানোয়, সবাই খুব সন্দেহের চোখে তাকিয়েছিলো। শিশুরা ইশকুলে ঢুকেই গানটি গায়। গানটি যে তারা নিজে থেকে গায়, এমন নয়। গানটি তাদের দিয়ে গাওয়ানো হয়। ফলে এটি স্বতঃস্ফূর্ত নয়। এটি আরোপিত সঙ্গীত, এবং এর সারমর্ম মিথ্যা। আমি শিশুদের সাথে মিথ্যে বলার বিরোধী। রাষ্ট্র তার জাতীয় সঙ্গীতে এমন সব জিনিস বর্ণনা করে, যা কাল্পনিক ও বানোয়াট। কিন্তু কল্পনাকে শিশুদের সামনে উপস্থাপন করা হয় বাস্তবরূপে। এই মুহুর্তে বিশ্বে যতোগুলি জাতীয় সঙ্গীত আছে, তাদের সবগুলিতেই সৌন্দর্য, সমৃদ্ধি, যুদ্ধ, ও বীরত্বগাঁথা— এ চারটি বিষয়ের অবাস্তব উপস্থাপনা রয়েছে। সেনেগালের কথাই ধরি। তাদের জাতীয় সঙ্গীতে 'দি রেড লাইয়োন হ্যাজ রোরড', বা 'লাল সিংহ হুঙ্কার দিয়েছে', এরকম একটি লাইন রয়েছে। ক্লাশ থ্রি বা ফোরের কোনো শিশুর পক্ষে কবিতা বুঝা সম্ভব নয়। মিথ্যাকে মিথ্যা হিশেবে ব্যাখ্যা না করলে একটি শিশু মিথ্যাকেই সত্য হিশেবে ধরে নিতে পারে। কল্পনা যে কল্পনা, তা বুঝিয়ে না বললে সে ওই কল্পনাকেই বাস্তব হিশেবে মেনে নিতে পারে। আমি একসময় আলিফ লায়লার জ্বীনকে বাস্তব ভেবে রাতে হাঁটতে ভয় পেতাম।
কবিতার লাল সিংহ যে একটি অতিরঞ্জিত রূপক, তা কি সেনেগালে শিশুদের কাছে পরিষ্কার করা হয়? হয় না। শিশুরা ধরে নেয় যে পৃথিবীতে লাল রঙের সিংহ আছে, এবং সিংহদের মধ্যে লাল রঙের সিংহই শ্রেষ্ঠ। শিশুদের মাথায় এটি ঢুকিয়ে দেয়া হয়— সেনেগালিজরাই বনের ওই লাল সিংহ। জাতি হিশেবে সেনেগালিজরাই শ্রেষ্ঠ। আর যারা আছেন, ইংরেজ, মার্কিনি, ফরাসি, আরবী, বাঙালি, স্প্যানিশ, চাইনিজ, জাপানি, সবাই নিকৃষ্ট। তারা সিংহের রাজ্যে মেষ, খরগোশ, ও বনবিড়াল। বিশ্ব সভ্যতায় সেনেগালের অবদান যাই হোক না কেন, সেনেগালের লাল সিংহরাই শ্রেষ্ঠ, এ বিশ্বাস নিয়েই শিশুরা বড় হয়। এ আত্মতুষ্টি শিশুটির ভবিষ্যতের জন্য ক্ষতিকর। সে যখন বড় হয়, তখন সেনেগালের সবকিছুকেই তার ভালো মনে হয়। সেনেগালের রাজার সকল কর্ম ও সিদ্ধান্তকে সে ভালো ও স্বাভাবিক হিশেবে গণ্য করতে শুরু করে। কারণ লাল সিংহ শ্রেষ্ঠ, শ্রেষ্ঠ সিংহ কখনো ভুল করতে পারে না। লাল সিংহের রাজা যা করেন, তা সিংহদের ভালোর জন্যই করেন। এভাবে জাতীয় সঙ্গীত, ধীরে ধীরে শিশুটির চিন্তা ও প্রতিবাদ করার শক্তি কেড়ে নেয়। ন্যায় ও অন্যায়ের মধ্যে, ভালো ও খারাপের মধ্যে, সত্য ও মিথ্যের মধ্যে, সঠিক ও ভুলের মধ্যে, সে আর তখন কোনো পার্থক্য করতে পারে না। ফলে নাগরিক হিশেবে, সে তার ব্যক্তি স্বাতন্ত্র্য ও চিন্তার স্বাধীনতা হারিয়ে ফেলে, এবং পরিণত হয় অনুগত মেষে। সে যেহেতু ইতোমধ্যে শ্রেষ্ঠ, তাই সে নতুন করে আর কোনো জ্ঞান ও প্রযুক্তি উদ্ভাবনের চেষ্টা করে না। সে উপভোগ করতে থাকে আত্মপ্রসাদগ্রস্থ বুড়ো মানুষের জীবন, যার স্বপ্ন কবরে ঢুকে জৈবসার হওয়া। তবে কেউ কেউ নিয়ম ভাঙে, কিন্তু তাদের সংখ্যা অত্যন্ত কম। পৃথিবীতে কোনো দেশেই একটি ভালো লেখা ও ভালো আবিষ্কারের সাথে জাতীয় সঙ্গীতের কোনো সম্পর্ক পাওয়া যাবে না। জাতীয় সঙ্গীতের সাথে সম্পর্ক আছে বোমা, যুদ্ধ, অহংকার, ও ধ্বংসের। এটি শিশুদের প্রতিশোধ পরায়ণ হতে শেখায়। ব্রিটিশ নৌবাহিনী যখন আমেরিকার ম্যাক-হ্যানরি দূর্গ বোমা মেরে উড়িয়ে দিয়েছিলো, তখন ফ্রান্সিস স্কট নামে একজন আইনজীবী ঘটনাটি প্রত্যক্ষ করেছিলেন। স্কট কবিতাও লিখতেন। তিনি লিখলেন একটি কবিতা— দ্য স্টার স্প্যাঙ্গোলড ব্যানার। কবিতাটি একসময় মার্কিন নৌবাহিনীর দাপ্তরিক সঙ্গীতে পরিণত হয়, এবং প্রেসিডেন্ট উইলসন, পরে এটিকে আমেরিকার জাতীয় সঙ্গীত হিশেবে ঘোষণা করেন। স্কট কবিতাটি লিখেছিলেন আবেগতাড়িত হয়ে। তিনি বোমাক্রান্ত দূর্গে উড়তে থাকা মার্কিন পতাকাটি দেখে আবেগাক্রান্ত হন। সব ধ্বংস হবে, কিন্তু আমেরিকার পতাকা ধ্বংস হবে না, এটিই ছিলো কবিতাটির মূলভাব। কবিতাটির একটি লাইন এরকম— "উই উইল কিপ হার ব্রাইট ব্লেইজান ফরেভার আনস্টেইন্ড" এ লাইনটি আমেরিকা রাষ্ট্রটির ঔদ্ধত্য ও শ্রেষ্ঠত্বের দিকে ইঙ্গিত করে। পৃথিবী ধ্বংস হয়ে যাবে, কিন্তু তারা তাদের পতাকার মান রাখবে, এটিই আমেরিকার জাতীয় সঙ্গীত। পৃথিবীর প্রতিটি রাষ্ট্রের জাতীয় সঙ্গীতই এরকম ঔদ্ধত্যের শ্লোগান। এ সঙ্গীত শিশুদের কেবল অহংকার আর অসারতাই শেখায়। আমি শিশুদের অহংকার ও অসারতা শেখানোর পক্ষে নই। জাতীয় সঙ্গীতের যে-চেতনা, তা মূলত নিজেকে ফেরেশতা আর অন্যকে শয়তান ভাবার চেতনা। এতে যুদ্ধবিগ্রহ বাড়ে। ক্ষমতাধর রাষ্ট্রগুলো এ চেতনায় ঝাপিয়ে পড়তে পারে দুর্বল রাষ্ট্রগুলোর উপর। শত্রু সম্পত্তি হিশেবে দখলে নিতে পারে দুর্বল রাষ্ট্রের তেল, গ্যাস, ও ভূভাগ। প্রাণ যেতে পারে বহু নিরীহ মানুষের। এ চেতনা একটি শিশুর মনে কৃত্রিম পক্ষপাতিত্বও সৃষ্টি করে। সে তার নিজের দেশের মানুষ ছাড়া, অন্য যাকেই দেখে, তাকেই প্রতিপক্ষ ভাবে। তার ধারণা, ভীনদেশীরা তার দেশের পতাকা, আকাশ থেকে যেকোনো সময় মাটিতে নামিয়ে ফেলতে পারে। অনেক দূরের কোনো রাষ্ট্র, তার নিজের রাষ্ট্রের চেয়ে শক্তিশালী হয়ে উঠছে, এটিও তাকে বিচলিত করে। আমার ধারণা, জাতীয় সঙ্গীত ও জাতীয় পতাকার মতো জাতীয়াতাবাদী উপাদানগুলো, শিক্ষা থেকে বিলুপ্ত করা গেলে, শিশুরা আরও বড় হৃদয় নিয়ে বেড়ে উঠতে পারবে। কারণ জাতীয়তাবাদ, শিশুদের হৃদয়ের চারপাশে একটি বেড়া নির্মাণ করে দেয়। এ বেড়া, শিশুটি যখন প্রাপ্তবয়স্ক হয়, তখনও থাকে, যদি না সে পর্যাপ্ত পড়াশোনো ও উপলব্দি দ্বারা, বেড়াটিকে উৎপাটন করতে পারে। বেড়ার ফাঁক দিয়ে দেখা পৃথিবী, আর প্রকৃত পৃথিবী এক নয়। আমি শিশুদের বেড়ার ভেতরে রাখার বিরোধী। তবে দেশপ্রেম শেখাতে, জাতীয় সঙ্গীত সবদেশে সমান সফলতা অর্জন করে না। অনেক দেশেই এটি জন্ম দেয় ছদ্মদেশপ্রেমের। এ প্রসঙ্গে আমি বাংলাদেশের জাতীয় সঙ্গীতের কথা বলতে চাই। গানটি লিখেছিলেন রবীন্দ্রনাথ ঠাকুর, পরে বাউল গগন হরকরার 'আমি কোথায় পাবো তারে' গানের সুর ধার করে এটিকে পরিণত করা হয় বাংলাদেশের জাতীয় সঙ্গীতে। যদিও রবীন্দ্রনাথ যা সৃষ্টি করেছিলেন তার পুরোটা নেয়া হয় নি, নেয়া হয়েছে শুধু প্রথম দশ লাইন। গানটির শুরু এভাবে— "আমার সোনার বাংলা, আমি তোমায় ভালোবাসি" একটি শিশু যখন এ লাইনটি গায়, তখন সে এমন একটি দেশ কল্পনা করে, যেটি সোনা দিয়ে তৈরি অথবা দেখতে সোনার মতো। এখানে মনে রাখা ভালো যে, সোনা একটি মূল্যবান ধাতব পদার্থ। সহজলভ্য ধাতুগুলোর মধ্যে সোনাই শ্রেষ্ঠ, এ খবর কিন্তু শিশুরা, তাদের মায়ের গহনাগুলো দেখে শিখে যায়। তারা জানে, তাদের মা লোহার কোনো জিনিস তালা মেরে রাখেন না, শুধু সোনার তৈরি জিনিসগুলোই খুব সাবধানে রাখেন। নানা পরিবারে, বিয়েতে সোনা নিয়ে ঝগড়াঝাটিও সে প্রত্যক্ষ করেছে। ফলে ‘আমার সোনার বাংলা’ বাক্যটিকে, সে হেঁয়ালির মতো অনুবাদ না করে, অনুবাদ করে তার নিজের বোধশক্তি দ্বারা। রবীন্দ্রনাথের বোধশক্তির সাথে এ বোধশক্তি মিলবে না। শিশুটি কল্পনা করে, যে-দেশটি সোনার মতো মূল্যবান ধাতব পদার্থ দিয়ে তৈরি, বা যে-দেশটির সম্মান বিশ্ব দরবারে সোনার মতো গুরুত্বপূর্ণ, সে-দেশের মানুষের চরিত্র নিশ্চয়ই সোনার মতো নিখাদ। তারা নিশ্চয়ই যাপন করে সোনার মতো নিষ্কলুষ জীবন। তাদের রাস্তাঘাট, হাসপাতাল, বিশ্ববিদ্যালয়গুলো নিশ্চয়ই সোনাতুল্য। তাদের সরকারি অসরকারি প্রতিষ্ঠানগুলোর সেবা নিশ্চয়ই গোল্ড স্ট্যান্ডার্ড। তবে শিশুটি রবীন্দ্রনাথের গানের রূপকল্প বুঝতে পারে না। সে প্রেমে পড়ে যায় ওই সোনার দেশটির, আর ভালোও বাসতে শুরু করে গানের ওই কাল্পনিক সোনার দেশটিকেই। কিন্তু দ্রুতই শিশুটির ভুল ভাঙে। সে তার কল্পনার সোনার বাংলার সাথে বাস্তব বাংলার কোনো মিল খুঁজে পায় না। ফলে তার পক্ষে আর বাস্তব দেশটিকে ভালোবাসাও সম্ভব হয় না। সে হয়ে উঠে ছদ্মদেশপ্রেমী, তার সমস্ত প্রেম জমা থাকে জাতীয় সঙ্গীতের ওই সোনার বাংলাটির জন্যে, যার দেখা সে কখনো পায় না। সম্প্রতি কিছু ব্যক্তি, তাদের কাল্পনিক সোনার বাংলাগুলোতে, যেমন কানাডায়, সম্পদ পাচার করে ঘরবাড়ি করেছেন বলে পররাষ্ট্রমন্ত্রী আক্ষেপ করেছেন। যদি ইশকুলে, সৎভাবে শিশুটির কাছে ব্যাখ্যা করা হতো যে রবীন্দ্রনাথের গানটি শুধুই গান, বাস্তবতার সাথে এর কোনো মিল নেই, তাহলে সে অঙ্কুর থেকেই একটি প্রস্তুতি নিয়ে বড় হতো। তার মধ্যে ছদ্ম নয়, আসল দেশপ্রেমই জন্ম নিতো। শৈশবেই সে জানতে পারতো, কী কী বাধা ও ক্ষুধা তার জন্য সামনে অপেক্ষা করছে। বাঁচার জন্য তাকে কতোটা পরিশ্রম করতে হবে, কী কী কলাকৌশল ও দক্ষতা অর্জন করতে হবে, তা শিশুকালেই সে জানতে পারতো। এতে উৎপাদন বাড়তো, অলস ও অকর্মণ্য জনসংখ্যা কমতো, এবং হ্রাস পেতো অপরাধ ও দুর্নীতি। জাতীয় সঙ্গীত এক প্রকার কাল্পনিক আত্মরক্ষার প্রয়োজনীয়তাও সৃষ্টি করে। যার ফলে, উস্কে উঠে অস্ত্র প্রতিযোগিতা। এ প্রতিযোগিতার মর্মে থাকে, কে কতো ভয়ঙ্কর মারণাস্ত্র বানাতে পারবে। এ প্রক্রিয়ায় মানুষ খুনের বিস্তৃতি ও স্বাভাবিকীকরণ ঘটে, এবং কার কতো অস্ত্র আছে, এটি দিয়ে নির্ধারিত হতে শুরু করে রাষ্ট্রগুলোর শ্রেষ্ঠত্ব। উদ্ভাবিত হতে থাকে অপ্রয়োজনীয় বহু প্রযুক্তি। বিশ্বে বহু রাষ্ট্র আছে যাদের অন্য রাষ্ট্র দ্বারা আক্রান্ত হবার কোনো সম্ভাবনা নেই, অথবা আক্রান্ত হলেও পরমাণু অস্ত্রের মুখে ধ্বংস হয়ে যেতে পারে দশ মিনিটে; কিন্তু তাদের প্রতিরক্ষা ব্যয়, কৃষি, শিক্ষা, কল্যাণকর গবেষণা, ও স্বাস্থ্য খাত থেকে বেশি। আমার প্রস্তাব হলো, ইশকুলে যদি শিশুদের কোনো গান বা সঙ্গীত গাইতেই হয়, তাহলে সেটিকে স্বতঃস্ফূর্ত হতে হবে। গানটি গাইতে তাদের বাধ্য করা যাবে না। জাতীয়তাবাদী চেতনার বদলে, তাদের বুঝিয়ে বলতে হবে, গানটিতে কী কী সৌন্দর্য লুকিয়ে আছে। কোনো গানে যদি সৌন্দর্যের বর্ণনা থাকে, তাহলে সে-বর্ণনাটিকে সৎ হতে হবে। সৌন্দর্যের অসৎ বর্ণনা শিশুদের সামনে উপস্থাপন করা ঠিক হবে না। গানটি যদি রূপকথা হয়, তাহলে সেটি যে রূপকথা, এ ব্যাপারটি শিশুদের ভালো করে বুঝিয়ে বলতে হবে, যেন কোনো শিশু, রূপকথাকে বাস্তব হিশেবে বিবেচনা না করে। কোনো নির্দিষ্ট দেশকে নয়, শিশুরা যেন তার চারপাশের প্রকৃতিকে ভালোবাসতে পারে, এ ব্যাপারে জোর দিতে হবে। যার ভেতরে প্রকৃতিপ্রেম আছে, দেশপ্রেম তার ভেতর এমনিতেই থাকে, যদিও ওই দেশপ্রেমের স্বরূপ থাকে আলাদা, এবং এ স্বরূপ ধ্বংসাত্মক নয়, সৃষ্টিশীল। —মহিউদ্দিন মোহাম্মদ (শিক্ষার রাজনীতিক টুপি / প্রথম খণ্ড)
"যেসব রাজনীতিবিদেরা রাজনীতির জন্য দেশকে বিক্রি করেন" তারাও কি দেশপ্রেম বলতে সেইম জিনিস বুঝেন??তাহলে " শিক্ষা" র দ্বারা তাদের উদ্দেশ্য কি?? [এবার প্রাক্টিক্যাল কিছু বলি,,স্কুলে প্রায় দশ বছর জাতীয় সংগীত গেয়েছি,, কিন্তু কখনোই দেশকে সোনার তৈরি কল্পনা করি নি।।হনেস্টলি বলতেছি।।আর এই লাইনগুলো দ্বারা কখনোই দেশপ্রেম জাগ্রত হয় না।র‍্যাথার একটা সময় গিয়ে বিরক্ত হয়ে গিয়েছে, জোর করে রেগুলার মন্ত্রপাঠের মত অবস্থা। যে কোনো প্রেম তৈরির জন্যই ডেডিকেশন লাগে।।গানের কলি বা কবিতার লাইন যদি সেই ডেডিকেশন করানোর মত বাস্তববাদী না হয় তাহলে সর্বোচ্চ কর্নকূহরে সুখ দিতে পারে নাথিং এলস]
বিজ্ঞান চর্চা করতে প্রথমত প্রয়োজন হল স্থিতিশীলতা।রাজনৈতিক সামরিক স্থিতিশীলতা ও নিরাপত্তা। যুদ্ধ বিদ্ধস্ত কোন জাতি কখনও মুক্তচিন্তা বা বিজ্ঞান চিন্তা করতে পেরেছে এমন নজির নেই। পাওয়ার ছাড়া জ্ঞান চর্চা হয় না।রাশিয়া প্রথম মহাকাশে মানুষ পাঠায়ছে,সেই রাশিয়া আজ কেন আধুনিক জ্ঞান বিজ্ঞানে অন্যদের চেয়ে পিছিয়ে আছে?? মুসলমানদের স্বর্নযুগে জ্ঞান চর্চায় তারা সবচেয়ে অগ্রগামী ছিল, আজ এমন বেহাল অবস্থা ইসলাম চর্চার জন্য না, ক্ষমতা লড়াইয়ে পরাজয়ের জন্য,(বরং ইসলাম, কোরআন থেকে দুরে সরে পরার জন্যই এই পরাজয়)। এই জাতির আবার বিজয়ী হতে হলে তাদের আবার ইসলামের কাছেই ফিরে যেতে হবে। রাশিয়া আমেরিকার মত এমন পরাশক্তির আফগানিস্তানে পরাজয় এর বড় উদাহরণ। আল্লাহ বলেন " তোমরাই জয়ী হবে যদি তোমরা মুমিন হও"।
এ পর্যায়ে আমি একটু তলস্তয়ের রাজনীতিক দর্শন আলোচনা করতে চাই। কারণ, তাঁর অধিকাংশ লেখায়ই রাজনীতিক দর্শন প্রাধান্য পেয়েছে। আমি আগেই বলেছি তলস্তয় ছিলেন খ্রিস্টান, এবং এনার্কিস্ট। এনার্কিজম কী, তার কিছু ইঙ্গিতও আমি দিয়েছি। কিন্তু কেন তলস্তয় এনার্কিজমে আকৃষ্ট হয়েছিলেন, তার প্রেক্ষাপটটি আমাদের একটু অনুধাবন করতে হবে। তলস্তয় একবার ফ্রান্সে, একটি প্রকাশ্য মৃত্যুদণ্ড প্রত্যক্ষ করেছিলেন। রাষ্ট্রা কর্তৃক মানুষ খুনের এ দৃশ্যটি তাঁকে গভীরভাবে নাড়া দেয়। তিনি অনুধাবন করেন যে, রাষ্ট্র মূলত একটি গুন্ডাসংঘ। এটি ডাকাতদলের চেয়েও খারাপ। ডাকাতেরা অস্ত্র হিশেবে ব্যবহার করে ছুরিকা ও বন্দুককে, আর রাষ্ট্র অস্ত্র হিশেবে ব্যবহার করে আইনকে। তলস্তয় তাঁর ‘দি কিংডম অব গড ইজ উইদিন ইয়ু’ বইয়ে, রাষ্ট্রব্যবস্থা, আইন, ও খ্রিস্টান চার্চের কঠোর সমালোচনা করেছেন। তলস্তয়ের মতে, রাষ্ট্রের প্রধান কাজ মানুষকে নষ্ট করা। তিনি ব্যক্তিমালিকানাধীন জমিজমারও বিরোধী ছিলেন। তাঁর এ বিরোধিতার কারণ, আমার ধারণা হেনরি জর্জ। জিওর্গিজম বা জর্জিজম নামে যে পলিটিক্যাল আইডিওলোজিটি আছে, সেটি হেনরি জর্জের সৃষ্টি। এ আইডিওলোজিটি অনেকের কাছে ‘সিঙ্গেল ট্যাক্স মুভমেন্ট’ নামে পরিচিত। তলস্তয় জিওর্গিজমের অনুসারী ছিলেন, এবং ‘রেজারেকশন’ নামে তাঁর যে-গুরুত্বপূর্ণ উপন্যাসটি আছে, সেটিতে তিনি মূলত জিওর্গিজমের দর্শনকেই প্রাধান্য দিয়েছেন। ‘রেজারেকশন’-এ তলস্তয় দেখিয়েছেন যে, ক্ষমতাবান মানুষেরা কীভাবে তাদের নিজেদের সুবিধামতো আইন তৈরি করে মানুষকে শেকলবন্দী করে। এক ছটাক বিচারের সাথে, আইন কীভাবে বিশ ছটাক অবিচার উপহার দেয়, তার একটি অসাধারণ বর্ণনা ‘রেজারেকশন’। খ্রিস্টান চার্চের ভণ্ডামোর ব্যাপারটিও এখানে উল্লেখযোগ্য। রাষ্ট্র, আইন, ও চার্চ, এ তিনটি মিলে মানুষকে যেভাবে পাকড়াও করেছে, তার থেকে মুক্তির একটি ভালো উপায় হতে পারে জিওর্গিজম, তলস্তয় উপন্যাসটিতে এটিই বলতে চেয়েছেন। যদিও জিওর্গিজম, আমি মনে করি না তলস্তয়ের এনার্কিজমের সাথে যায়। অবশ্য তাঁর কিছু কিছু লেখা পড়ে আমার মনে হয়েছে, তিনি জিওর্গিজমের একটি এনার্কিস্ট রূপও প্রস্তাব করেছিলেন। 
আমি যে হাল আমলের বাংলা সাহিত্যকে খুব তুচ্ছ বলি, এবং এজন্য যে অনেকে আমার উপর রাগ করেন, তারা কি বলবেন, কেন আমরা এরকম একটি ‘রেজারেকশন’ বা তার ধারেকাছের কোনো লেখাও গত পঞ্চাশ বছরে পাই নি? কেন শতাব্দীর পর শতাব্দী ধরে আমাদের সাহিত্য আবর্তিত হচ্ছে আমাদের দারিদ্র্য, দুঃখকষ্ট, প্রেম, আর পরকীয়াকে ঘিরে? কেন পলিটিক্যাল ও মোরাল ফিলোসোফির মতো গুরুত্বপূর্ণ বিষয়গুলো আমাদের সাহিত্যে অনুপস্থিত থেকেছে? এর একটি কারণ হতে পারে, আমরা দর্শন বিষয়টিকে বুঝি না। আমি বহু মানুষকে দেখেছি, যাকে তাকে দার্শনিক ডাকতে। এমন কি যারা কবিতা, ছড়া, পদ্য, গল্প, ইতিহাস, রাজনীতিক কলাম ইত্যাদি লিখে থাকেন, তাদেরও আমি দার্শনিক ডাকতে দেখেছি। কাহলিল জিবরান বড় কবি ছিলেন। তাকে অনেকে বাঙালি-স্টাইলে দার্শনিক ডাকতো। কিন্তু জিবরান এর প্রতিবাদ করেছিলেন। তিনি বলেছিলেন, আমি কবিতা লিখেছি, দর্শন নয়। দর্শন অনেক উঁচু কাজ। দর্শন, মানুষ ও তার সমাজকে পথ দেখায়। কিছুদিন আগে একটি মেয়ে, নাম সম্ভবত জান্নাত প্রতিতি, আমাকে জিগ্যেস করেছিলো, আপনি কি মনে করেন জিবরান তাঁর ‘প্রফেট’-এ, জার্মান দার্শনিক নিটশার ‘দাজ স্পেইক জারাথুস্ট্রা’-কে অনুকরণ করেছেন? আমার উত্তর ছিলো— দর্শন ও কাব্যিক আবেগের মধ্যে গুরুতর মৌলিক পার্থক্য রয়েছে)। হ্যাঁ, বড় বড় দার্শনিক কাজকে উপজিব্য করে প্রচুর সাহিত্য রচিত হয়েছে, যা ইতোমধ্যে আমি দস্তয়েভস্কি এবং তলস্তয় ভাষণে দেখিয়েছি। কিন্তু জিবরান, নিটশার দর্শন দ্বারা প্রভাবিত হয়েছিলেন, না কি তিনি নিটশার লিটারারি স্টাইলকে তাঁর কবিতায় অনুসরণ করেছিলেন, তা আলোচনা করতে হবে অন্য কোনো ভাষণে। এখানে আরেকটি বিষয় উল্লেখ করা প্রয়োজন মনে করছি। বাংলা ভাষায় কোনো প্রকৃত দার্শনিক কখনোই ছিলো না। আমাদের শিক্ষা, আইন, রাজনীতি, ও সমাজ, এ চারটি গুরুত্বপূর্ণ ক্ষেত্র পুরোপুরি দর্শন ও দার্শনিকবঞ্চিত। কেউ কেউ এখানে গোবিন্দ্র চন্দ্র দেবের নাম করতে পারেন, কিন্তু তাঁর কোনো কাজ মৌলিক দর্শন ছিলো না। ওগুলো ছিলো অন্যের দর্শন নিয়ে আলোচনা। তিনি দর্শনের অধ্যাপক ছিলেন, ডিগ্রি অর্জনের খাতিরে, এবং বিশ্ববিদ্যালয়ে নিজের পদোন্নতি প্রক্রিয়ায়, এ একাডেমিক কাজগুলো তিনি করেছেন, কিন্তু এরকম কাজ আরও হাজার হাজার শিক্ষক, তাঁর আগে ও পরে অনেক করেছেন। তবে গুণগত মান আমলে নিলে, তাঁর মানের কাজ আমি এখন আর বাংলাদেশে কাউকে করতে দেখি না। এ দার্শনিকশূন্যতাই আমাদেরকে উদ্বুদ্ধ করছে, নানা ইঁদুর বিড়ালকে দার্শনিক ডাকতে। আমি যখন কলেজে ছিলাম, তখন আমাদের ইংরেজির এক শিক্ষক, আরজ আলি মাতুব্বরকে দার্শনিক বলে মন্তব্য করেছিলেন! আরেকজন বলেছিলেন, লালন ফকির দার্শনিক! আমরা যেহেতু দর্শন ও দার্শনিক কী তা জানতাম না, তাই আমরা মাননীয় শিক্ষকদের কথা বিশ্বাস করেছিলাম। এ বিশ্বাস নিশ্চয়ই অনেকের হৃদয়ে এখনও টিকে আছে। মিথ্যে, সত্য হিশেবে এভাবেই প্রতিষ্ঠিত হয়। বহু পত্রিকায় দেখি, রবীন্দ্রনাথ ও নজরুলকে দার্শনিক হিশেবে সম্বোধন করা হচ্ছে! আবার এ অঞ্চলে, অনেক মৃত ব্যক্তিকে মহান হিশেবে উপস্থাপন করতেও ‘দার্শনিক’ শব্দটির ব্যবহার করা হচ্ছে। এগুলো হলো পাগলামো। লেজ যাদের ভেতরে, তারা এসব কাজ করে থাকতে পারে (ছাগলের লেজ বাহিরে থাকে বলে দেখা যায়, কিন্তু মানুষের লেজ চিরকাল ভেতরে থাকে)। দর্শনের প্রসঙ্গ যখন উঠেছে, তখন এটিকে সামান্য লম্বা করা যাক। আগে প্রাকৃতিক বিজ্ঞানকেই দর্শন ডাকা হতো। নিউটন এবং লিবনিজ দার্শনিক ছিলেন, কারণ তাঁরা প্রাকৃতিক বিজ্ঞান, যেটি এখন পদার্থবিজ্ঞান ও গণিত, নিয়ে মৌলিক কাজ করেছিলেন। এরিস্টোটল কাজ করেছিলেন জীববিজ্ঞান, মহাবিশ্ব, সমাজ, রাজনীতি, ও শিক্ষা নিয়ে। পিথাগোরাস, ইউক্লিড, তাঁরা কাজ করেছিলেন জ্যামিতি নিয়ে। কিন্তু এখন আর ওরকমটি নেই। এখন বিজ্ঞান আবির্ভূত হয়েছে জ্ঞানের আলাদা শাখা হিশেবে। তবে দর্শন রয়ে গেছে তার আগের জায়গাটিতেই। প্রশ্ন আসতে পারে, দর্শন কী? এর উত্তরে আমি বার্ট্রান্ড রাসেলের সাহায্য নিতে পারি। রাসেল তাঁর ‘দি হিস্ট্রি অব ওয়েস্টার্ন ফিলোসোফি’-র ভূমিকায় দর্শনের একটি সংজ্ঞা দিয়েছেন। সংজ্ঞাটি আমার পছন্দ হয়েছে (যদিও দর্শনের ব্যাপারে আমার নিজস্ব সংজ্ঞা আছে)। 
অনেকের কৌতূহল জাগতে পারে, কেন তলস্তয় জিওর্গিজমে উদ্বুদ্ধ হয়েছিলেন। জিওর্গিজম মানুষের শ্রমের উপর (অর্থাৎ পরিশ্রম করে আয় করা টাকার উপর) ট্যাক্স আরোপ করতে নিষেধ করে থাকে। জিওর্গিজম বলে যে, রাষ্ট্রকে শুধুমাত্র জমির মূল্যের উপর ট্যাক্স বসাতে হবে, এবং এ ট্যাক্স দিয়েই তাকে চলতে হবে। এটিকে বলা হয় ‘ল্যান্ড-ভ্যালু-ট্যাক্স’। এডাম স্মিথও এরকম ট্যাক্স ব্যবস্থার প্রস্তাব করেছিলেন। তবে জিওর্গিজমের গুরুত্বপূর্ণ দিক হলো— জমিজমার কোনো মালিকানা থাকবে না। জমিজমা হবে সবার। মানুষ যা উৎপাদন করবে, তার মালিকানা সে ভোগ করবে, কিন্তু যা কিছু প্রাকৃতিক সম্পদ, যেমন জমিজমা, এবং জমিজমার নিচের খনিজ পদার্থ, সেগুলোর কোনো ব্যক্তিমালিকানা থাকবে না। সেগুলোর মালিক সবাই। জর্জ তাঁর ‘পোভার্টি অ্যান্ড প্রগ্রেস’ বইয়ে এ ব্যাপারে বিস্তারিত আলোচনা করেছেন। জর্জের এ ধারণা, তলস্তয়ের খুব মনে ধরেছিলো। কারণ জর্জের মতো, তলস্তয়ও দেখেছিলেন যে, মানুষের দারিদ্র্য ও দুর্দশার মূলে রয়েছে জমিজমার মালিকানা। কারও থাকবে এক হাজার বিঘা, আর কারও থাকবে এক বিঘা, এটি হতে পারে না। মানুষ তো জমি সৃষ্টি করে নি। তলস্তয় তাঁর ‘রেজারেকশন’ উপন্যাসে দেখান যে, কীভাবে নিখলাইয়োদোভ চরিত্রটি, একসময় তার সমস্ত ব্যক্তিসম্পত্তি, কৃষকদের বিলিয়ে দেন। আরেকটি ব্যাপার মনে পড়ছে। দস্তয়েভস্কি যেখানে তাঁর উপন্যাসগুলোতে নানাভাবে পতিতাদের চরিত্র এঁকেছেন, তলস্তয় সেখানে, বিশেষ করে ‘রেজারেকশন’ উপন্যাসে, দেখিয়েছেন কীভাবে একজন হতভাগ্য নারী ধীরে ধীরে পতিতা হয়ে ওঠেন। নিখলাইয়োদোভ যদি কাতিওশাকে ধর্ষণ না করতো, তাহলে হয়তো কাতিওশা পতিতাবৃত্তিতে যেতো না। কারণ ওই ধর্ষণের ফলেই সে গর্ভবতী হয়, এবং গর্ভবতী হওয়ার ফলে তাকে গৃহচ্যুত হতে হয়, আর গৃহচ্যুত হওয়ার পর তার জীবনে নেমে আসে একের পর এক দুর্দশা, যা তাকে ধীরে ধীরে নিয়ে যায় পতিতাবৃত্তিতে। সম্পত্তির লোভকে তলস্তয় খুব অপছন্দ করতেন। কতোটা অপছন্দ করতেন, তা সবচেয়ে ভালোভাবে ফুটে উঠেছে তাঁর ‘হাউ মাচ ল্যান্ড ডাজ আ ম্যান রিকোয়ার?’ গল্পটিতে। তলস্তয় গল্পটিতে দেখিয়েছেন, কীভাবে গল্পটির নায়ক, পর্যাপ্ত সম্পত্তি থাকার পরও, আরও সম্পত্তির লোভে পড়ে মৃত্যুবরণ করেন। গল্পটিতে পাহোম নামক একজন চাষীকে প্রস্তাব দেয়া হয়, সূর্যাস্তের আগ পর্যন্ত তুমি হেঁটে বা দৌড়ে, যতো জমি পরিভ্রমণ করতে পারবে, তার সব জমি তোমাকে মাত্র এক হাজার টাকায় (টাকা মানে রুবল) দিয়ে দেয়া হবে। শর্ত হলো, যেখান থেকে দৌড় শুরু করবে, সূর্যাস্তের আগে সেখানে ফেরত আসতে হবে। চাষী দেখলো এ তো বিরাট সুযোগ। সে কোদাল দিয়ে মাটিতে একটি কোপ দিলো। এ কোপটি হলো চিহ্ন, যেখানে তাকে সূর্যাস্তের আগে ফেরত আসতে হবে। সে দেখলো, হেঁটে পরিভ্রমণ করলে বেশি জমি পাওয়া যাবে না। তাই সে শুরু করলো দৌড়। দৌড়ে সে অনেক জমি নিজের করে নিলো, কিন্তু যেখান থেকে দৌড় শুরু করেছিলো, সেখানে ফেরত আসতে আসতে, দৌড়ের হাঁপানিতে তার প্রাণ চলে গেলো। দেখা গেলো, তাকে কবর দিতে মাত্র ছয় ফুট জমির প্রয়োজন পড়লো। বাকি জমি তার কোনো কাজে এলো না। বাংলাদেশে এরকম পাহোমের সংখ্যা কোটি কোটি। রাতদিন তারা কাজ করছে, টাকা উপার্জন করছে, কিন্তু এ উপার্জনের ক্লান্তিতেই একদিন মৃত্যুবরণ করছে। জেমস জয়েস, তাঁর মেয়েকে লেখা এক চিঠিতে গল্পটির খুব প্রশংসা করেছিলেন। তিনি বলেছিলেন, পৃথিবীতে মানুষ যতো গল্প লিখেছে, তার মধ্যে এটিই শ্রেষ্ঠ গল্প। আমাদের রবীন্দ্রনাথের গল্পগুলিতে, তলস্তয় এবং এলান পো, এ দুজনের গল্পের মিশ্র প্রভাব রয়েছে। আমি ভাষণটি আর বেশি লম্বা করবো না। তবে শেষ করার আগে, তলস্তয়ের আরেকটি বিখ্যাত উপন্যাস, ‘দি ডেথ অব ইভান ইলিচ’ নিয়ে কিছু বলা জরুরী। কারণ সাহিত্যকর্ম হিশেবে, উপন্যাসটি গুরুত্বপূর্ণ। উপন্যাসটি, মৃত্যুমুখে পতিত একজন অসুস্থ বিচারপতিকে নিয়ে। এখানে আমি একটি সম্ভাবনার কথা বলতে চাই। আমার দৃঢ় বিশ্বাস, আহমদ ছফা তাঁর ‘মরণ বিলাস’ উপন্যাসটি তলস্তয়ের ‘দি ডেথ অব ইভান ইলিচ’-কে নকল করে লিখেছেন। মরণ বিলাসের মন্ত্রীর উচ্চাভিলাষ, আর বিচারপতি ইভান ইলিচের উচ্চাভিলাষ একই ধরণের। আহমদ ছফা শুধু, বিচারপতির জায়গায় একজন বাঙালি মন্ত্রীকে বসিয়ে দিয়েছেন। ইভান ইলিচ, তাঁর মৃত্যশয্যায় সান্নিধ্য পায় জিরাসিম নামের একজন চাকরের, আর মরণ বিলাসের মন্ত্রী, তাঁর মৃত্যুশয্যায় সান্নিধ্য পায় মাওলা বক্স নামের এক দলকানা দাসের। ইভান ইলিচের মতে, তিনি জীবনে কোনো খারাপ কাজ করেন নি। তিনি যতো কাজই করেছেন, তার সবগুলোকেই তিনি, মনে মনে নানা অজুহাত দিয়ে, বৈধতা দিয়েছেন। একই চিত্র দেখা যায় মরণ বিলাসের মন্ত্রীর ক্ষেত্রেও। চাচাতো ভাইয়ের বউকে গর্ভবতী করা (যিনি পরে গলায় ফাঁস দিয়ে আত্মহত্যা করেছিলেন), ইশকুলের হেডমাস্টারের ঘর আগুন দিয়ে পুড়িয়ে দেওয়া, নিজের আপন ভাইকে হত্যা করা (আমি সাধারণত সৎ ভাই শব্দটি ব্যবহার করি না, এজন্য আপন ভাই লিখছি), এবং আরও নানা কাজকে মন্ত্রী, কোনো না কোনো অজুহাতে বৈধতা দিয়েছিলেন। স্ত্রী-সন্তানদের সাথে ইভানের সম্পর্ক, আর মরণ বিলাসের মন্ত্রীর সাথে মন্ত্রীর স্ত্রী-পুত্রদের সম্পর্ক, বলা যায় হুবহু এক। আমার ধারণা, যার ‘দি ডেথ অব ইভান ইলিচ’ পড়া আছে, তিনি সহজেই আমার মতের সাথে একমত পোষণ করবেন। 
আহমদ ছফা তাঁর এক সাক্ষাৎকারে, রবীন্দ্রনাথকে ‘তালি মারা’ বিদ্যায় অভিযুক্ত করেছিলেন। রবীন্দ্রনাথ, এর লেখা ওর লেখা থেকে নিজের লেখায় জোড়াতালি মেরেছেন, এটি বলে হয়তো এক ধরণের তাচ্ছিল্যসুখ পাওয়া যায়, কিন্তু আহমদ ছফা যে তলস্তয় থেকে অত্যন্ত ব্যর্থভাবে এ তালিটি মারলেন, এ প্রশংসা আমি কীভাবে করবো? তলস্তয় যেখানে মৃত্যু ও জীবন নিয়ে তাঁর নিজের দর্শনকে বর্ণনা করেছেন, আহমদ ছফা সেখানে এক মন্ত্রীকে দিয়ে, অত্যন্ত খাপছাড়াভাবে, উত্তেজনামিশ্রিত কয়েকটি নাটকীয় ঘটনা বর্ণনা করেছেন। তলস্তয়, ইভান চরিত্রটির মাধ্যমে, মূলত জীবনের সাথে মৃত্যুর যে-সংঘাত ও জটিলতা, সে-চিত্রই এঁকেছেন। জীবনকে যাপন করার আয়োজন, সে যে-রকমই হোক না কেন, মৃত্যুর মুখোমুখি হলে যে সে-আয়োজন অর্থহীন হয়ে পড়ে, সে-দর্শনটিকেই তলস্তয়, এ উপন্যাসে বর্ণনা করেছেন। উপন্যাসটির দার্শনিক মূল্য আছে। হেইডেগার তাঁর ‘বিং অ্যান্ড টাইম’-এ, এ উপন্যাসটির কথা উল্লেখ করেছিলেন। অবশ্য শুধু এ উপন্যাসটিতে নয়, তলস্তয় তাঁর শেষ জীবনের সব লেখাতেই ব্যক্তিগত দর্শনকে উপজীব্য করেছেন। তাঁর ‘ক্রিয়েতজোরোভা সানাতা’, এবং ‘দি ডেভিল’-ও এ ঘরানার উপন্যাস। ‘ক্রিয়েতজোরোভা সানাতা’-য় তাঁর যৌনতাবিরোধ ফুটে উঠেছে, যদিও তিনি নিজে ১৪টি সন্তানের জন্ম দিয়েছিলেন! এটিকে আমার ভণ্ডামো মনে হয়েছে। সারাজীবন সঙ্গম করে এসে, বুড়ো বয়সে তাঁর এ সঙ্গমবিরোধিতার কারণ আমার বোধগম্য নয়। আমি আর আলোচনা বাড়াচ্ছি না। ভাষণটিকে ছোট রাখতে, তলস্তয়ের সব লেখা আমি আলোচনা করি নি। যেগুলোকে গুরুত্বপূর্ণ মনে হয়েছে, সেগুলো নিয়েই কথা বলেছি। কিন্তু আমার আলোচনার বাইরেও, তলস্তয়ের বহু গুরুত্বপূর্ণ রচনা রয়েছে। বিশেষ করে, তাঁর প্রবন্ধের কথা পাঠক তেমন জানেনই না। তাঁর প্রবন্ধ অত্যন্ত শক্তিশালী। অনেক উপন্যাসের চেয়ে, তাঁর এ প্রবন্ধগুলোকে আমার অধিক গুরুত্বপূর্ণ মনে হয়েছে। ওয়ার অ্যান্ড পিস বা আন্না কারিনিনা পড়ার পাশাপাশি, তাঁর ‘হোয়াই ডু মেন ইনটোক্সিকেইট দেমসেলভস’ বা ‘হোয়াট ইজ টু বি ডান’ পড়াও সমান জরুরি। অন্যথায় তলস্তয়ের চিন্তা ও দর্শনের সাথে, আমরা অপরিচিতই থেকে যাবো। তলস্তয়ের জীবনী আমি এড়িয়ে গেছি। কারণ বিখ্যাতদের জীবনী এখন অনেকেই আলোচনা করেন। তিনি কতোটা জমিদার ছিলেন, কতো বছর বেঁচে ছিলেন, কখন কাকে বিয়ে করেছিলেন, তাঁর বংশ পরিচয় কী, এসব আমার আলোচনার বিষয় নয়। তবে একটি গুরুত্বপূর্ণ বিষয় বলতে ভুলে গেছি। তলস্তয় শুধু লেখক ছিলেন না, তিনি ছিলেন অনেকটা নবী। বহু রুশ তরুণ তাঁর কিছু মতবাদ দ্বারা আকৃষ্ট হয়েছিলো। এ তরুণদের ডাকা হতো তলস্তয়বাদী। একসময় এরা বলশেভিক পার্টির রোষানলে পড়েছিলো, এবং লেনিন-স্তালিন জুটি, তাদের অনেককেই পাকড়াও করেছিলো। লেনিন তাঁর নিজ দলের লোক ছাড়া, বাকি সবাইকে পোকামাকড় ভাবতেন। তাঁর পোকামাকড়ের সংজ্ঞায়, তলস্তয়বাদীরাও ছিলো। তাদের অপরাধ ছিলো, তারা মানুষ খুন করতে বন্দুক হাতে নিতে রাজি হয় নি। শোলঝিনিতসিনের ভাষায় (আমি উদ্ধৃত করছি ‘দি গুলাগ আর্কিপেলাগু’, হার্পার পেরেনিয়াল সংস্করণ ২০০৭, প্রথম খন্ড, ২৮ পৃষ্ঠা থেকে) :
তলস্তয় উপন্যাসটিতে, রিয়ালিজমের চর্চা এমন শৈল্পিকভাবে করেছেন যে এটিকে সাধারণ কোনো ফিকশনের কাতারে ফেলা সম্ভব ছিলো না। এটিতে কিছু চরিত্র তাঁর নিজের আদলে, এবং কিছু চরিত্র তাঁর আত্মীয় স্বজনের আদলে এঁকেছিলেন। ঐতিহাসিক চরিত্র, এবং ঐতিহাসিক ঘটনাগুলোকেও নিখুঁতভাবে বর্ণনা করেছেন। আবার যুদ্ধক্ষেত্রের বর্ণনাগুলো এমনভাবে দিয়েছেন যে, এগুলোতে অতিরঞ্জন বা কাল্পনিক নাটকীয়তা ছিলো, এমন অভিযোগ কেউ আনতে পারবে না (এর কারণ সম্ভবত ক্রিমিয়া যুদ্ধে তলস্তয়ের ব্যক্তিগত অভিজ্ঞতা)। ‘ওয়ার অ্যান্ড পিস’-এর যুদ্ধবর্ণনা পড়ে হেমিংওয়ে খুব অভিভূত হয়েছিলেন, এবং তিনি তাঁর একটি লেখায় তলস্তয়কে শ্রেষ্ট যুদ্ধসাহিত্যিক বলে উল্লেখ করেছিলেন। থমাস মানও একইরকম মন্তব্য করেছিলেন। মানের মতে, ‘ওয়ার অ্যান্ড পিস’-ই মানুষের লেখা শ্রেষ্ঠ যুদ্ধোপন্যাস। ‘ব্যাটল অব অস্টারলিজ’, যেটিকে অনেকে তিন সম্রাটের যুদ্ধ ডাকেন, এটির ঘটনাপ্রবাহকে তলস্তয় এমনভাবে তুলে ধরেছেন— যেন তিনি ১৮০৫ সালের ওই যুদ্ধে নিজে অংশগ্রহণ করেছিলেন। এখান থেকে আমি তলস্তয়ের ধৈর্য্যের পরিচয় পাই। দস্তয়েভস্কির মতো তাড়াহুড়ো করে লিখলে, তিনি অস্টারলিজের এমন চিত্র আঁকতে পারতেন না। অবশ্য তলস্তয় খুব খুঁতখুঁতেও ছিলেন। কোনো লেখা তাঁর মনমতো না হওয়া পর্যন্ত, এটির সম্পাদনা, পুনঃসম্পাদনা তিনি চালিয়ে যেতেন।
নাতাশা চরিত্রটির কথা একটু আলোচনা করতে চাই। চরিত্রটি রুস্তভ পরিবারের (‘ওয়ার অ্যান্ড পিস’-এর পাঁচ পরিবারের এক পরিবার)। পুরো নাম নাতালিয়া নাতাশা ইলিনিচনা রুস্তোভা। চরিত্রটি ইতিহাস-নির্ভর নয়, ফিকশোনাল। তলস্তয় তাঁর ব্যক্তিগত জীবনে কী ধরণের নারী পছন্দ করতেন, তার একটি নমুনা হতে পারে এই নাতাশা। উপন্যাসটিতে নাতাশার আগমন ঘটে তেরো বছর বয়সে, আর উপন্য্যাসটি যখন শেষ হয় তখন তার বয়স হয়েছিলো আটাশ। অভিনেত্রী অদ্রে হপবার্ন, কিং ভিদোরের ‘ওয়ার অ্যান্ড পিস’ সিনেমায়, এই চরিত্রে ভালো অভিনয় করেছিলেন। তবে তলস্তয়, নাতাশাকে নির্মাণে কিছু নাটকীয়তার আশ্রয় নিয়েছেন বলে মনে হয়েছে। তার বারবার প্রেমে পড়া, প্রিন্স কোরাতিনের সাথে ভেগে যাওয়ার চেষ্টা, ভেগে যেতে না পেরে আত্মহত্যার চেষ্টা, সুবোধ প্রেমিকার মতো প্রিন্স আদ্রেইর সেবাযত্ন করা, এবং আদ্রেইর মৃত্যুর পর পিয়েরের প্রেমে পড়া, পিয়েরেকে বিয়ে করে চার সন্তানের জননী হওয়া, এসব ঘটনার কনস্ট্রাকশনে নাটকীয়তা রয়েছে, যদিও উপন্যাসটি লম্বা হওয়ার কারণে এ নাটকীয়তা বুঝা যায় না। তবে জীবন যে কারও জন্য থেমে থাকে না, এবং কারও প্রেমে বুঁদ হয়ে যে জীবনের গতি থামিয়ে দিতে হয় না, তা তলস্তয়, নাতাশার মাধ্যমে খুব শৈল্পিকভাবে আমাদের বলেছেন। বাঙালি তরুণেরা নিশ্চয়ই নাতাশাকে খুব একটা পছন্দ করবে না। তাদের প্রয়োজন শাবানা, অথবা এমন কেউ, যাকে রোজ জুতোপেটা করা যাবে, কিন্তু ছেড়ে যাবে না। তবে তলস্তয় নাতাশাকে, পিয়েরের সাথে বিয়ের পর যেভাবে চিত্রিত করেছেন, সেটিকে আমার দিনা মরিসের মতো মনে হয়েছে। দিনা মরিস হলো জর্জ এলিয়টের ‘এডাম বিড’ উপন্যাসের একটি চরিত্র।
‘ওয়ার অ্যান্ড পিস’-এ তলস্তয়, তাঁর সাইকোলোজিক্যাল মুন্সিয়ানাও প্রদর্শন করেছেন। গুস্তাব ফ্লবেয়ার, তুর্গেনেভকে লেখা এক চিঠিতে এ ব্যাপারটি উল্লেখ করেছেন। তলস্তয় তাঁর চরিত্রগুলোর, মানসিক অবস্থার যে সাইকোলোজিক্যাল বিশ্লেষণ উপস্থাপন করেছেন, তা ঈর্ষণীয়। কিন্তু তলস্তয় যে ‘ওয়ার অ্যান্ড পিস’-কে উপন্যাসের বদলে মহাকাব্য বলতে চেয়েছিলেন, সে-ব্যাপারটি হয়তো অনেকে উপেক্ষা করে গেছেন। তবে পুরোপুরি উপেক্ষা করা হয়েছে বলে আমি মনে করি না। অনেকেই এটিকে রাশিয়ার ইলিয়াড হিশেবে আখ্যা দিয়েছিলেন। গঞ্চারোভ তো সরাসরিই এটিকে ইলিয়াড বলেছিলেন। পিওতোর গানজেনকে লেখা এক চিঠিতে এর উল্লেখ আছে। গানজেনকে তিনি পরামর্শ দিয়েছিলেন যে, আপনি ‘ওয়ার অ্যান্ড পিস’ ড্যানিশ ভাষায় অনুবাদ করুন। অবশ্য গানজেন তাঁর কথা আমলে নেন নি। তিনি ‘ওয়ার অ্যান্ড পিস’-এর বদলে অনুবাদ করেছিলেন ‘আন্না কারিনিনা’। এখানে একটি বিষয় উল্লেখ করা প্রয়োজন। ‘ওয়ার অ্যান্ড পিস’-এ ঘটনা ও চরিত্রের যে বিপুল বিস্তৃতি, এবং জটিলতা রয়েছে, তা আমার কাছে ইলিয়াড ও মহাভারতের চেয়ে গুরুত্বপূর্ণ মনে হয়েছে। ইলিয়াড ও মহাভারতের ভাষা অনেকটা লাঠির মতো, কিন্তু ‘ওয়ার অ্যান্ড পিস’-এর ভাষা চাদরের মতো। এটির বর্ণনাভঙ্গী, হৃদয়কে খুব কোমলভাবে আঘাত করে। এটি পড়লে হয়তো ইট-পাটকেলের স্বাদ পাওয়া যাবে না, কিন্তু এটি যে মনকে জলের মতো শান্ত করে দেয় তা অস্বীকার করা যাবে না। এজন্য এটিকে আমি বলবো আধুনিক মহাকাব্য। একটি নির্দিষ্ট সময়ের রাশিয়াকে, এটি অত্যন্ত চমৎকারভাবে ভিডিও করেছে। অন্তত এর মহাকাব্যিক বৈশিষ্ট্যের জন্য, ১৯০১ সালের নোবেল পুরষ্কারটি, সুলি পোদোমের মতো ফালতু কবির চেয়ে তলস্তয়ের অধিক প্রাপ্য ছিলো বলে মনে করি। ‘ওয়ার অ্যান্ড পিস’-এ প্রচুর ফরাসি ভাষার ডায়ালগ রয়েছে, যা নিয়ে অনেকের খেদ আমার চোখে পড়েছে। এ খেদ অমূলক। কারণ যে-সকল স্থানে তলস্তয় ফরাসি ভাষা ব্যবহার করেছেন, সে-সকল স্থানে রুশ ভাষা ওই সময়ে বেমানান ছিলো। আমাদের ভুলে গেলে চলবে না যে, তলস্তয় যে-সময়ের গল্প করেছেন, সে-সময়ে রুশ অভিজাত পরিবারগুলো ফরাসি ভাষা খুব ব্যবহার করতো। বলা যায় রুশ নয়, ফরাসিই ছিলো তাদের মাতৃভাষা। এ প্রসঙ্গে জুলি কারাজিনার কথা মনে পড়ছে। এ চরিত্রটি, নিজে রাশিয়ান হওয়া সত্ত্বেও রুশ ভাষা শেখার জন্য কোচিংয়ের আশ্রয় নিয়েছিলো। আমার মনে হয় ‘ওয়ার অ্যান্ড পিস’ নিয়ে আমরা আর আলোচনা না করি। আমাদের উচিত হবে এখন, তলস্তয়ের আরেক বিখ্যাত উপন্যাস ‘আন্না কারিনিনা’-র দিকে নজর দেয়া। 
‘আন্না কারিনিনা’ বই আকারে প্রকাশিত হয় ১৮৭৮ সালে। এর আগে এটি কিস্তি আকারে বেরিয়েছিলো ‘দি রাশিয়ান মেসেঞ্জার’ নামক একটি পত্রিকায়। তলস্তয় ‘ওয়ার অ্যান্ড পিস’-কে উপন্যাস হিশেবে দাবি না করলেও, ‘আন্না কারিনিনা’-কে তিনি দাবি করেছিলেন পূর্ণাঙ্গ উপন্যাস হিশেবে। উপন্যাসটির প্রধান চরিত্র আন্না কারিনিনা নামের এক নারী। তার পুরো নাম আন্না আরকায়দিভনা কারিনিনা। বাংলা সাহিত্যে উপন্যাসটির প্রভাব, আমার ধারণা, বিশ্বের অন্য যেকোনো উপন্যাসের চেয়ে বেশি। উপন্যাসটি আমাদের এ অঞ্চলে প্রেম ও পরকীয়ার ঢল বইয়ে দিয়েছে। এটি পড়েই সম্ভবত সুনীল গঙ্গোপাধ্যায়, বিমল মিত্র, সমরেশ মজুমদার, মানিক বন্দোপাধ্যায়, তারাসঙ্কর, এঁরা তাঁদের উপন্যাসে একের পর এক আন্না কারিনিনার সূচনা করেছেন। আন্নার স্বামীর নাম ছিলো কারিনিন। পেশায় ছিলেন উচ্চপদস্থ সরকারি কর্মকর্তা। কিন্তু স্বামী-সন্তান থাকার পরও আন্না প্রেমে জড়িয়ে পড়েছিলেন ব্রন্সকি নামের এক সৈনিকের সাথে। এই সরল পরকিয়ার প্লট, আমার ধারণা, তলস্তয় ধার করেছিলেন ফ্লবেয়ারের ‘মাদাম বোভারি’ উপন্যাস থেকে। আমাদের বিমল মিত্রের ‘স্ত্রী’, সুনীল গঙ্গোপাধ্যায়ের ‘সেই সময়’, তারাশঙ্করের ‘হাঁসুলীবাকের উপকথা’, শওকত আলীর ‘প্রদোষে প্রাকৃতজন’, মানিক বন্দোপাধ্যায়ের ‘পদ্মানদীর মাঝি’, এবং হুমায়ুন আহমেদের ‘ফেরা’ উপন্যাসেও এ ধরণের পরকিয়ার প্লট রয়েছে। অবশ্য এ মাত্র কয়েকটি নাম। এর বাহিরেও নাম আছে শতো শতো। আমাদের রবীন্দ্রনাথও, তাঁর ‘চোখের বালি’ এবং ‘ঘরে বাইরে’ উপন্যাসে পরকীয়াকে উপজীব্য করেছেন। তবে রবীন্দ্রনাথ একটু পাক পবিত্রতায় বিশ্বাসী ছিলেন। এজন্য মহেন্দ্র-বিনোদিনী, বা সন্দ্বীপ-বিমলার পরকীয়াকে রবীন্দ্রনাথ এঁকেছিলেন অনেকটা মশারির ভেতরে মশার চিৎকারের মতো। ভালো করে দেখা যায় না, কিন্তু কিছু একটা যে হচ্ছে, তা টের পাওয়া যায়। একই কৌশল মানিক বন্দোপাধ্যায়ও নিয়েছিলেন, যদিও রবীন্দ্রনাথের মতো করে পেরে উঠেন নি। হুমায়ূন আহমেদ আবার মানিক বন্দোপাধ্যায়ের ভক্ত ছিলেন, এজন্য মানিক বাবুর মতো তিনিও সীমিত আকারে এ কৌশল প্রয়োগ করেছিলেন। তাঁর ‘ফেরা’ পড়লে মনে হয়, মানিক বাবু তাঁর ঘাড়ে রামদা নিয়ে বসে আছেন। এখানে আরও একটি ঘটনা আমার মনে পড়ছে। বঙ্কিমের কৃষ্ণকান্তের উইল প্রকাশিত হয়েছিলো ১৮৭৮ সালে, যে-সালে তলস্তয়ের ‘আন্না কারিনিনা’ বই আকারে প্রকাশিত হয়েছিলো। কিন্তু আন্না কারিনিনা কিস্তি আকারে, প্রথম বের হওয়া শুরু হয়েছিলো ১৮৭৩ সালে, এবং এটি চলেছিলো ১৮৭৭ সাল পর্যন্ত। তাঁর কৃষ্ণকান্তের উইলের গোবিন্দলাল-রোহিণীর পরকীয়া, অনেকটা আন্না কারিনিনা ঘরানার পরকীয়া। তবে বঙ্কিম সম্ভবত, ‘আন্না কারিনিনা’ থেকে অনুপ্রেরণা নেয়ার আগে ওয়াল্টার স্কট থেকে নিয়েছিলেন। কারণ তাঁর বিষবৃক্ষ উপন্যাসও ছিলো একই ধরণের, কিন্তু বিষবৃক্ষ প্রকাশিত হয়েছিলো ‘আন্না কারিনিনা’ বের হওয়ার এক বছর আগে। বঙ্কিম তলস্তয়কে অনুসরণ করেছিলেন কি না জানি না, তবে বঙ্কিমকে যারা অনুসরণ করেছেন, তাঁরা সকলেই তলস্তয়কে অনুসরণ করেছেন, এটা বলতে পারি। আরেকটি ব্যাপার লক্ষণীয়। বঙ্কিম, রবীন্দ্রনাথ, শরৎ, এবং আরও কয়েকজন ছাড়া, যারাই বিশ্বসাহিত্য থেকে ধার করতে গিয়েছেন, তারাই হাতির বাচ্চা প্রসব করতে গিয়ে বাতারির বাচ্চা প্রসব করেছেন। ‘আন্না কারিনিনা’য়, তলস্তয় যেখানে প্রেম-পরকীয়ার সমান্তরালে, চরিত্রগুলোর রাজনীতি, সামাজিক সংকট, ভৌগোলিক প্রেক্ষাপট, এবং মানসিক উদ্বেগকে বিস্তৃতভাবে বর্ণনা করেছেন, সেখানে আমাদের বিমল-সুনীল-তারাশঙ্করেরা শুধু শরীর ও মনকেন্দ্রিক উত্তেজনা সৃষ্টি করে গেছেন। কেউ কেউ অবশ্য, যেমন মানিক বাবু, কিছু দারিদ্র্য আর কিছু টানাটানিকে, আধা বানোয়াট আধা বাস্তবিক উপায়ে বর্ণনা করেছেন, কিন্তু তা না হয়েছে ভর্তা না হয়েছে তরকারি। আমি ‘পদ্মানদীর মাঝি’-কে উচ্চমাধ্যমিক শ্রেণীর সিলেবাস থেকে বাদ দেয়ার প্রস্তাব করছি (যদি এখনও তা থেকে থাকে)। কিন্তু তার আগে ‘পদ্মানদীর মাঝি’-র বিকল্প কী তা আমাদের জানাতে হবে। অন্যথায় দেখা যাবে যে, কাওরানবাজার হক বা মিলনের কোনো ফালতু বিষ্ঠাকে মানিকের স্থলাভিষিক্ত করা হয়েছে। বাংলাদেশে এটি অস্বাভাবিক নয়। মানিক তাদের চেয়ে অনেক বড় ঔপন্যাসিক। কিন্তু মানিকের চেয়েও বহু উৎকৃষ্ট ঔপন্যাসিক বাংলা ভাষায় আছেন। আমি চাই, আমাদের ছেলেমেয়েরা সেগুলোই পড়ুক। আর এক উপন্যাস বছরের পর বছর পড়ানোর কোনো মানে হয় না। এখানে বৈচিত্র আনতে হবে। প্রতি এক বা দুই বছর পর পর, সিলেবাসে নতুন উপন্যাস অন্তর্ভুক্ত করতে হবে, এবং পুরাতন উপন্যাসকে ছুটি দিতে হবে। * (একজন পাঠক আমাকে জানিয়েছেন যে, ‘পদ্মানদীর মাঝি’ না কি উচ্চমাধ্যমিকের সিলেবাস থেকে বাদ দেয়া হয়েছে, এবং তার বদলে ঢুকিয়ে দেয়া হয়েছে সৈয়দ ওয়ালিউল্লাহর লালসালু। এটি হয়ে থাকলে, তা হবে আমার আশংকারই বাস্তবায়ন। লালসালু বড়জোর একটি গল্প হতে পারে, এটি কখনোই উপন্যাস নয়। ওয়ালিউল্লাহ ও তাঁর ভক্তরা এটিকে উপন্যাস দাবি করলেই হবে না। লালসালুর চেয়ে মানিকের ‘পদ্মানদীর মাঝি’ অনেক উৎকৃষ্ট ছিলো।) ‘ওয়ার অ্যান্ড পিস’-এর মতো আন্না কারিনিনাও অনেকটা ইতিহাস-নির্ভর। তবে এখানে ইতিহাসের যে-রূপ প্রকাশ পেয়েছে, সেটি অনেকটা ওই সময়ের বর্তমানকে ধারণের চেষ্টা। ঠিক ইতিহাস নয়, আবার ইতিহাসের চেয়ে কমও নয়। উপন্যাসটিতে সম্রাট দ্বিতীয় আলেকজান্ডারের লিবারেল সংস্কারের খুব ভালো আঁচ পাওয়া যায়। রাশিয়ায় যে তখন দ্রুতগতিতে শিল্প, ব্যাংক, রেলখাত, যোগাযোগ প্রযুক্তি, স্বাধীন গণমাধ্যম, নারী অধিকার, ও আরও অনেক কিছুর বিকাশ ঘটে চলছিলো, তা উপন্যাসটির বিভিন্ন চরিত্র ও ঘটনার মাধ্যমে, তলস্তয় আমাদের জানিয়েছেন। গ্রাম এবং নগর জীবনের একটি দ্বন্দ্বও এ উপন্যাসে প্রকাশ পেয়েছে। আমি লক্ষ করেছি, তলস্তয়ের অধিকাংশ চরিত্রই মস্কো এবং পিটার্সবুর্গ ভিত্তিক। কিন্তু এ চরিত্রগুলোর বর্ণনায় শহরের ছবি খুব একটা পাওয়া যায় না। এর কারণ সম্ভবত, তলস্তয়ের ব্যক্তিগত বিশ্বাস। তলস্তয় বিশ্বাস করতেন, শহর খুব একঘেয়ে, একে বর্ণনা করার কিছু নেই। এর উত্তর দক্ষিণ পূব পশ্চিম সব সমান। শুধু ভবন আর ভবন। — মহিউদ্দিন মোহাম্মদ (বাকি অংশ আগামী পর্বে। এর আগের পর্বগুলোর লিংক কমেন্টে দেয়া হলো)
পেটের আরেক নাম উদর, এবং এ নামটি এসেছিলো সংস্কৃত ভাষা থেকে। সংস্কৃতে 'উদর' শব্দের অর্থ ছিলো— যা থেকে বায়ু উদগত হয়। শব্দটি দিয়ে পচা ডোবা, এঁদো পুকুর ইত্যাদি বুঝানো হতো; কিন্তু বাঙালির পেটে এতো বিপুল পরিমাণ বায়ু উৎপন্ন হয় যে, উদর শব্দটি এক লাফেই সংস্কৃত থেকে বাংলায় ঢুকে পড়ে। পেট শব্দটিও আমাদের নয়। এটি এসেছিলো মারাঠি ভাষার 'পোট' থেকে। পোট অর্থ ছিলো— পায়খানার পোটলা। তবে এখন মনে হচ্ছে, আমাদের মাথাকেও পেট ডাকতে হবে। —মহিউদ্দিন মোহাম্মদ
ফেসবুক মুসলিমদের চিন্তার পরিধিটা দেখেন! ফিলিস্তিন নিয়ে দুই লাইন কপি-পেস্ট করে, ওখানে হ্যাশট্যাগ দিলে না কি কেয়ামতের দিন আল্লাহর প্রশ্নের উত্তর দেয়া যাবে! তাদের দাবি— আল্লাহ যখন বলবেন, তুই কী করছিলি, তখন না কি তারা অন্তত বলতে পারবে, হে আল্লাহ, আমি হ্যাশট্যাগ দিয়েছিলাম! তারা ভাবে, আল্লাহর বুদ্ধি, তাদের বুদ্ধির সমান। থিওলোজিক্যাল ফিলোসোফিতে একটি প্রোপোজিশন আছে এরকম— গাধাকে যদি তার ঈশ্বর সম্পর্কে বলতে বলা হয়, তাহলে সে একটি গাধার বর্ণনাই করবে। কারণ গাধার ধারণা, তার ঈশ্বরও নিশ্চয়ই গাধা। ঢাকাস্থ ফিলিস্তিন দূতাবাস, যুদ্ধপীড়িত মানুষদের জন্য সাহায্য চেয়ে একটি বিকাশ ও ব্যাংক একাউন্ট নাম্বার ফেসবুকে শেয়ার করেছে (একটি ভেরিফায়েড ফেসবুক একাউন্টে এরকম দেখলাম)। আমার বুঝে আসে না, ওই বিকাশ একাউন্টে যিনি ১০ টাকা দেন নি, তিনি কীভাবে 'আমি হ্যাশট্যাগ দিয়েছি' বলে আল্লাহর দরবারে পার পাবেন! আল্লাহকে কি আপনারা আপনাদের মতো মনে করেন? —মহিউদ্দিন মোহাম্মদ
শিক্ষা, দেশপ্রেমের যে-রূপটির সাথে শিশুদের পরিচয় করিয়ে দেয়, তা প্রাকৃতিক নয়। এটি দেশপ্রেমের একটি কৃত্রিম রাজনীতিক রূপ, যা দীর্ঘদিন ধরে বিবর্তিত হয়ে, আকার ধারণ করেছে পবিত্র বিশ্বাসের। এটির শুরু হয়েছিলো খ্রিস্টানদের চার্চে। খ্রিস্টান হুজুরদের দাবি ছিলো, চার্চের প্রতি আনুগত্য প্রকাশ করাই হবে একজন খ্রিস্টানের প্রধান কাজ। কিন্তু রাজারা এতে বাগড়া বাঁধালেন। তারা বললেন, চার্চ বা মসজিদের প্রতি নয়, রাজ্যের প্রতি আনুগত্য প্রকাশ করাই হবে একজন নাগরিকের প্রধান কাজ। আধুনিক শিক্ষা, রাজাদের এ আশা অনেকাংশেই পূরণ করেছে। পৃথিবীতে যে-যুদ্ধবাহিনীগুলো আছে, তাদের প্রধান শ্লোগান এখন— প্রাণ দেবো, কিন্তু দেশের মান হারাতে দেবো না। ওয়াশিংটন ডিসিতে যে ভিয়েতনাম ভেটেরান মেমোরিয়ালটি আছে, ওখানে এরকম ৫৮৩২০ জন দেশপ্রেমিক মৃত যোদ্ধার নাম লেখা আছে, যাদের সবাই ইশকুলে দেশপ্রেম ব্যাপারটির সাথে পরিচিত হয়েছিলো, এবং মৃত্যুকে আলিঙ্গন করার জন্য উদগ্রীব হয়ে উঠেছিলো। ভিয়েতনামে তাদের যাওয়ার কোনো প্রয়োজন ছিলো না। ভিয়েতনামের সাথে আমেরিকার কোনো যুদ্ধও ছিলো না। কিন্তু দেশপ্রেম তাদের ঠেলে দিয়েছিলো ভিয়েতনামের দিকে। ওখানে গিয়ে তারা অস্ত্র ধরেছিলো দক্ষিণ ভিয়েতনামের খুনীদের পক্ষে। তাদের একমাত্র লক্ষ্য ছিলো, উত্তর ভিয়েতনামের হাতে দক্ষিণ ভিয়েতনামের পরাজয় ঠেকানো। এ লক্ষ্যের কোনো যৌক্তিক ভিত্তি ছিলো না। কেনেডি, নিক্সন, লিন্ডন জনসন, সবাই শুধু অন্ধভাবে আমেরিকার ওই পতাকাটির পক্ষ নিয়েছিলেন, এবং ঢেকে দিয়েছিলেন পুরো এলাকাটি বারুদে। কেনেডিকে অনেকেই খুব ভালো প্রেসিডেন্ট ভাবেন, এবং তাঁর প্রশংসা করেন, কারণ তারা সম্ভবত তাঁর প্রকৃত চরিত্রটি জানেন না। কেনেডির হাতে লেগে আছে যে-পরিমাণ রক্ত, তা কিছু বালতিতে নিলে, তাঁর প্রতি শ্রদ্ধা অনেকেরই কমে যাবে। শিক্ষা, যে-উপায়ে একটি শিশুকে দেশপ্রেম শেখায়, তা বেশ শঠতাপূর্ণ। এতে দেশপ্রেমের প্রকৃত রূপটি তাদের কাছে উন্মোচিত হয় না। দেশপ্রেমের আড়ালে তাদের অহংকার এবং জাতিবিদ্বেষই বেশি শেখানো হয়। এ প্রক্রিয়ায় নিজ দেশের মৃত নেতাদের এমনভাবে উপস্থাপন করা হয় যে, ওই নেতারা যে রক্তমাংসের মানুষ ছিলেন, তা বুঝার কোনো উপায় থাকে না। তাঁদের কোনো সমালোচনা শিশুদের পড়তে দেওয়া হয় না (দেবতাদের আবার সমালোচনা কী?)। চীনের কোনো শিশুর পক্ষে, মাও-সে-তুংয়ের প্রকৃত চরিত্র জানা সম্ভব নয়। তারা পড়বে শুধু মাও-সে-তুংয়ের প্রশংসা। এখানে একটি ব্যাপার বেশ লক্ষণীয়। শিশুটিকে খুব কৌশলে বলে দেয়া হয় যে— তোমাকে অনুসরণ করতে অমুককে, কিন্তু অমুককে ছাড়িয়ে যাওয়া যাবে না। যেকোনো উপায়ে তোমাকে অমুকের চেয়ে ছোট থাকতে হবে। কিছুদিন আগে চীন দেশে, একজন সরকারি চাকুরিজীবীকে এ নিয়ে বেশ বিড়ম্বনায় পড়তে হয়েছিলো। তিনি আয়োজন করেছিলেন একটি ছবি আঁকা প্রতিযোগীতা। প্রতিযোগীতায় অংশ নিয়েছিলো ইশকুলের ছোট ছোট শিশুরা। শিশুরা একজন মহান নেতার ছবি এঁকে জমা দিয়েছিলো আয়োজনকারীর কাছে। আয়োজনকারী ভদ্রলোক, কয়েকটি ছবি বাছাই করে পুরস্কার ঘোষণা করলেন, এবং বিপদ ডেকে আনলেন নিজের চাকুরির জন্যে। কিছু উন্মাদ দাবি করলো— শিশুরা আমাদের মহান নেতার ছবি বিকৃত করেছে! উন্মাদদের ধারণা ছিলো, শিশুরা বুঝি লিওনার্দো দ্য ভিঞ্চি। তাদের হাত ফটোকপি মেশিন। আমি বিভিন্ন দেশের শিশুকবিতা, যেগুলোকে আমরা ছড়া বলি, বিশ্লেষণ করে দেখেছি— দেশপ্রেমের নামে ওগুলোতে দেশের জন্য মৃত্যুবরণ করাকেই বেশি ফুটিয়ে তোলা হয়েছে। সুকুমার বড়ুয়া লিখেছেন: " ধন্য সবাই ধন্য অস্ত্র ধরে যুদ্ধ করে মাতৃভূমির জন্য ধরল যারা জীবন বাজি হলেন যারা শহীদ গাজি লোভের টানে হয় নি যারা ভিনদেশিদের পণ্য " ছড়াটিতে, যুদ্ধে ভিনদেশীদের খুন করা, এবং খুন করতে গিয়ে নিজে খুন হওয়ার গুণগান গাওয়া হয়েছে। অনেকে বলতে পারেন, ছড়াটিতে একটি রাষ্ট্রের নাগরিকদের, নিজ দেশকে রক্ষার তাগিদে অস্ত্র ধরার কথা বলা হয়েছে, অন্য কিছু নয়। তাদের আমি বলতে চাই, আগ্রাসী রাষ্ট্রগুলোও কিন্তু আগ্রাসন চালানোর সময় এমনটিই মনে করে থাকে। ইসরায়েল প্রতিবার ফিলিস্তিনে হামলা করে এসে বলে, আমরা আত্মরক্ষার প্রয়োজনেই হামলা করেছি। বারাক ওবামা তাঁর একটি বক্তব্যে (সম্ভবত ন্যাশনাল ডিফেন্স কলেজের কোনো অনুষ্ঠানে) দাবি করেছিলেন যে, শুধু সেলফ-ডিফেন্স বা আত্মরক্ষার অধিকারই নয়, আমেরিকার প্রি-এম্পটিভ সেলফ ডিফেন্স বা আগাম আত্মরক্ষার অধিকারও আছে। এটি অত্যন্ত বিপজ্জনক ধারণা। ইরাকে আগ্রাসন চালানোর সময় প্রেসিডেন্ট বুশ, এ ধারণাটিকে যুক্তি হিশেবে ব্যবহার করেছিলেন। চাইলেই এ ধারণার আওতায়, সবল রাষ্ট্রগুলো যেকোনো দুর্বল রাষ্ট্রের উপর 
আমি গ্রামের মানুষদের সাথে, ইশকুলের সাথে যাদের খুব বেশি পরিচয় ঘটে নি, কিংবা ঘটলেও এতো আগে ঘটেছে যে শিক্ষার সাথে ওই সাক্ষাৎ তারা ভুলে গিয়েছে, কথা বলে দেখেছি যে ‘দেশপ্রেম’ ধারণাটির সাথে তারা মোটেও পরিচিত নন। বাংলা ‘দেশপ্রেম’ ও ইংরেজি ‘প্যাট্রিওটিজম’, দুটি শব্দই তাদের কাছে অপরিচিত ও অর্থহীন। দেশের প্রতি ও দেশের পরিচালকদের প্রতি তারা কোনো প্রেম অনুভব করেন না। তাদের সকল প্রেম তাদের ঘর, পরিবার, স্বজন, ধর্ম, ও চাষের জমি নিয়ে। এ পাঁচটির ব্যাপারে তারা আধুনিক সেনাবাহিনীগুলোর মতোই প্রাণ দিতে প্রস্তুত। ঢাকায় আপনি, রাস্তায় যে-কারও গায়ে হাত তুলে নির্বিঘ্নে প্রস্থান করতে পারবেন। হাতে পিস্তল থাকলে তো কথাই নেই। কিন্তু ব্রাহ্মণবাড়িয়ার কোনো গ্রামে, এটি করা সম্ভব হবে না। শিক্ষা যখন দেশপ্রেম ধারণাটিকে শিশুদের সামনে উপস্থাপন করে, তখন সেটিকে অনেকটাই ধর্মের আকারে উপস্থাপন করে। ধর্মে যেমন শুধু বিশ্বাস করলেই চলে, দেশপ্রেমেও ঠিক তাই; বিশ্বাসই এখানে মুখ্য। এই বিশ্বাসের একটি লাভজনক প্রতিক্রিয়া রয়েছে, যার ফসল ভোগ করেন রাজারা। রাজা ভালো হলে, এ ফসল প্রজারাও ভোগ করেন। ইউরোপ ও আমেরিকায়, এ ফসল এখন বহুলাংশেই প্রজারা ভোগ করছেন। দেশপ্রেম একটি কৌশল, যার মাধ্যমে রাজা, ভাগ বসাতে পারেন প্রজাদের সম্পত্তিতে। পাড়ার ক্লাবের মতো রাজ্য চালাতেও অর্থ লাগে, এ বার্তাটি শিক্ষা, দেশপ্রেমের মাধ্যমে প্রজাদের জানিয়ে দেয়। সংঘের ভাষায় যা মাসিক ও বার্ষিক চাঁদা, রাজার ভাষায় তা আয়কর, ভ্যাট, আমদানি শুল্ক, ইত্যাদি। শিক্ষার ব্যাপক প্রসারের মূলে রয়েছে, প্রজাদের কাছ থেকে এই অর্থ আহরণ। রাজার চোখে একজন শিক্ষিত মানুষের গুরুত্ব আর অশিক্ষিত মানুষের গুরুত্ব সমান নয়। শিক্ষিত মানুষকে রাজা ‘নাগরিক’ ভাবেন, আর অশিক্ষিত মানুষকে ভাবেন শুধুই ‘মানুষ’। মানুষ আর নাগরিক এক জিনিস নয়। নাগরিক হলো তারা, যারা শিক্ষার মাধ্যমে, রাজার প্রতি আনুগত্য প্রকাশের প্রশিক্ষণ গ্রহণ করেছে। আর মানুষ হলো জঙ্গলি ও স্বাধীন, যার উপর রাষ্ট্রের কার্যত কোনো কর্তৃত্ব নেই (তাকে গ্রেপ্তার করার ক্ষমতা ছাড়া)। বাংলাদেশ, মালি, নাইজেরিয়া, ভারত, ও লাইবেরিয়ার গ্রামগুলোতে এ মানুষের অস্তিত্ব রয়েছে। তাদের অনেকেই প্রধানমন্ত্রী, প্রাইম মিনিস্টার, রাষ্ট্রপতি, কিং, প্রেসিডেন্ট, অর্থমন্ত্রী, সাংসদ, সেক্রেটারি, সচিব, সিনেটর, এ শব্দগুলোর সাথে পরিচিত নন। এ শব্দগুলোর ক্ষমতা সম্পর্কেও তাদের কোনো ধারণা নেই। তাদের কাছে এ ক্ষমতাবান পদগুলো, আর পদগুলোতে আসীন ব্যক্তিগুলো, মূল্যহীন, এবং এ প্রান্তিক মানুষগুলোও, ওই পদধারী ক্ষমতাধর মানুষদের কাছে গুরুত্বহীন। বাংলাদেশ হয়তো একদিন, আমার লেখা পাঠ্যবইয়ে ঢুকিয়ে দিয়ে শিশুদের তা পড়তে বলতে পারে, কিন্তু সে চাইবে না শিশুরা আমার মতো লেখালেখি করুক। কারণ এতে তার কোনো নগদ প্রাপ্তি নেই। তার চোখে, আমার চেয়ে হাকিমপুরী জর্দার মালিকের গুরুত্ব বেশি (যদিও আমি মানুষের ফুসফুস উন্নত করছি, আর হাকিমপুরী ধ্বংস করছেন)। যেকোনো রাজ্যে, রাজাদের প্রধান চাওয়া— শিশুরা যেন বড় হয়ে হাকিমপুরী জর্দার মালিকের মতো কর পরিশোধ করে, এবং না পারলে, তারা যেন রাজার হয়ে, অন্যদের কাছ থেকে কর আদায় করে দেয়। কর আদায়ে কিছু রাজ্য, বইপত্রকেও ছাড় দেয় না। সম্প্রতি লন্ডন থেকে এক লেখকের কিছু বই (পুরাতন, ব্যক্তিগত পড়ার বই) আফ্রিকায় ঢুকতে চেয়েছিলো, কিন্তু বিনা বাধায় ঢুকতে পারে নি। কর আদায়কারীরা তা আটকে দিয়েছিলো। তাদের দাবি, কর দিয়েই বই খালাস করতে হবে। এর আগেও ওই লেখকের সাথে এমনটি ঘটেছে, এবং কর পরিশোধ করেই তাঁকে বই খালাস করতে হয়েছে। আমার ধারণা, বইপত্রের উপর আফ্রিকান রাজারা বেশ নাখোশ। তারা চায়, তাদের প্রজারা যেন সারাক্ষণ বিদেশ থেকে সাবান, শ্যাম্পু, স্নোয়ের ডিব্বা, মদের বোতল, আতরের শিশি, সেন্টের ক্যান, টেলিভিশন, পেট কমানোর বেল্ট, আর রেঞ্জ রোভার গাড়ি আমদানী করে। বিদেশ থেকে কেউ বই এনে পড়বে, এটি তারা কল্পনাও করতে পারেন না। সেদিক থেকে আমি নাগরিকদের দুই শ্রেণীতে ভাগ করবো। এক শ্রেণীর কাজ হলো কর দেয়া, আরেক শ্রেণীর কাজ হলো কর আদায় করা। শিক্ষা এই দুই শ্রেণীকেই প্রশিক্ষণ দিয়ে থাকে। রাজ্যের প্রতিটি বিভাগ কোনো না কোনো উপায়ে কর আদায়ের সাথে যুক্ত। এ প্রসঙ্গে আমি সরকারি মেডিক্যাল কলেজ ও হাসপাতালগুলোর কথা বলতে চাই। অনেকে মনে করতে পারেন, মেডিক্যাল কলেজের সাথে তো কর আদায়ের কোনো সম্পর্ক নেই, এখানে তো চিকিৎসার মতো একটি মহৎ কাজ সম্পাদন করা হয়ে থাকে। কিন্তু আমি বলবো, আপনার চিকিৎসার জন্য নয়, রাজারা মেডিকেল কলেজ স্থাপন করেছে তাদের করদাতা ও কর আদায়কারী নাগরিকদের বাঁচিয়ে রাখার স্বার্থে। একজন শিক্ষিত করদাতা নাগরিক রাজার কাছে দুধাল গাভীর মতো। গাভী মরে গলে রাজাকেও মরে যেতে হবে। এজন্য যেকোনো মূল্যে রাজা তার দুধাল গাভীদের বাঁচিয়ে রাখতে চায়। চিকিৎসকদের এতো প্রশংসা করা হয় কেন? কারণ রাজারা সব পারেন, শুধু চিকিৎসার কাজটি পারেন না। জ্বর হলেই তাদের ছুটে যেতে হয় ডাক্তারের কাছে। একটি সামান্য অসুখেও তুচ্ছ হয়ে উঠতে পারে রাজসিংহাসন, এজন্য রাজা কিছু মানুষকে ভুলিয়ে ভালিয়ে মেডিক্যাল কলেজে পাঠান, এবং তাদের প্রশিক্ষণ দেন চিকিৎসাবিদ্যায়। রাজা যে তাদের শুধু মিথ্যে প্রশংসাই করেন, তার প্রমাণ দেখতে চাইলে আমরা তাকাতে পারি 'কালেক্টর জেনারেল' ও 'চিফ সার্জন', এ দুটি পদের দিকে। তারা দুজনই আফ্রিকার একটি দেশের জন্য কর আহরণ করে থাকেন। কিন্তু প্রথম জন এ কাজটি সরাসরি করেন, আর দ্বিতীয়জন, এ কাজটি পরোক্ষভাবে, করদাতা ও কর আদায়কারীদের জীবন বাঁচিয়ে করেন। কালেক্টর জেনারেল হলেন দেশটির প্রশাসনিক পুলিশিংয়ের অংশ, আর চিফ সার্জন হলেন নাগরিকদের অসুখ পুলিশিংয়ের অংশ। কিন্তু কালেক্টর জেনারেল যাপন করেন বিলাসবহুল গুরুত্বপূর্ণ জীবন, আর চিফ সার্জন, যিনি একজন ডাক্তার, যাপন করেন অবহেলাময় অগুরুত্বপূর্ণ জীবন। —মহিউদ্দিন মোহাম্মদ (শিক্ষা / দ্বিতীয় খণ্ড) 
আমার ধারণা বাঙালি শব্দটির উৎপত্তি ঘটেছে ব্যাঙ থেকে। কারণ ব্যাঙের সাথে আমাদের চারিত্রিক মিল বিস্ময়কর। ব্যাঙ লাফিয়ে লাফিয়ে চলে, আমরাও লাফিয়ে লাফিয়ে চলি। টিভি খুললেই আমরা শুনতে পাই— লাফিয়ে লাফিয়ে আমাদের উন্নতি হচ্ছে। লাফ ছাড়াও যে ধীরে ধীরে আগানো যায় অনেক পথ, তা মানতে আমরা রাজি নই। ব্যাঙের আঁধার পছন্দ, আমাদেরও আঁধার পছন্দ। আলো আমাদের শত্রু। যা থেকেই আলো বেরোয়, তা আমরা দেখামাত্র ধ্বংস করি। একবার আমরা সূর্যকেও ধ্বংস করতে চেয়েছিলাম, শুধু নাগাল পাই নি বলে করি নি। তবে আকাশের সূর্যকে টিকিয়ে রাখলেও, মাটির বহু সূর্যকে আমরা ধূলোয় মিশিয়ে দিয়েছি। ব্যাঙের প্রিয় খাদ্য পোকামাকড়, আমাদেরও প্রিয় খাদ্য পোকামাকড়। মানুষের মধ্যে যারা ক্ষুদ্র ও ক্ষমতাহীন, তাদের পোকামাকড় ভেবে আমরা খেয়ে ফেলি। আমাদের জেলখানা ভরে আছে এরকম অজস্র পোকামাকড়ে। ব্যাঙ তার ডোবাকে বিশ্ব জ্ঞান করে, আমরাও তাই করি। আমরাও রাতদিন আমাদের ডোবা নিয়েই পড়ে থাকি। ডোবার বাইরেও যে জগত আছে, ওই জগতে যে রূপান্তর ঘটে যাচ্ছে, তা স্বীকার করতে আমরা প্রস্তুত নই। আমাদের সকল হাঁটা ব্যাঙের হাঁটা। হেঁটে আমরা কোনো দূরত্ব অতিক্রম করি না। হাজার মাইল হেঁটেও আমাদের অতিক্রান্ত দূরত্ব হয় শূন্যের সমান। ব্যাঙের মতো আমাদের চোখও মাথার উপরিভাগে। সারাক্ষণ আসমানের দিকে তাকিয়ে থাকি। কোনো কিছুকেই গভীরভাবে তলিয়ে দেখি না। ভাসা ভাসা গরিব দৃষ্টি নিয়ে আমরা মেঘের ভীড়ে খুঁজি ঈদের চাঁদ। ব্যাঙ পানি পান করে না, শরীরের চামড়া দিয়ে সে পানি শোষণ করে। আমরাও তাই করি। এক অঙ্গের কাজ আরেক অঙ্গ দিয়ে করি। সরল কাজ সরলভাবে করা আমাদের পছন্দ নয়। ব্যাঙ সমুদ্রে বাঁচতে পারে না, আমরাও পারি না। কোনো বড় এলাকায়ই আমরা টিকে থাকতে পারি না। এই ভয়ে আমরা বড় কোনো স্বপ্নও দেখি না। আমাদের সকল স্বপ্ন আমাদের ডোবার সমান। বাঙালি সমুদ্র পাড়ি দিয়ে কোনো নতুন দ্বীপ আবিষ্কার করেছে, এরকমটি শোনা যায় না। ব্যাঙের মতো আমরা পোনাও বেশি ছাড়ি, এবং এ পোনা পৃথিবীর খুব একটা কাজে আসে না। অকাজের জিনিস সংখ্যায় বেশিই হয়, এটিই নিয়ম। ব্যাঙের এ নিয়ম আমরা মেনে চলি। ব্যাঙ যেখানেই বাস করে সেখানেই কাদা তৈরি করে। আমরাও তাই করি। আমাদের জাতীয় ক্রীড়াকর্মের নাম— কাদা ছোড়াছুড়ি। কারও গায়ে ছুড়ে মারার মতো কাদা না পেলে, আমরা পেট থেকে কাদা বের করে ছুড়ে মারি। —মহিউদ্দিন মোহাম্মদ (সংজ্ঞাবলীর পদাবলী / বাঙালি)
ঈদ উপহার হিশেবে আমি বিশ্বসাহিত্যের ৩০০টি গুরুত্বপূর্ণ বইয়ের তালিকা আপনাদের জন্য তৈরি করেছি। কিন্তু ফেসবুক ৮০টির বেশি ছবি আপলোড করতে দিচ্ছে না। যাইহোক, দীর্ঘদিন ধরেই আমাকে আপনারা চাপ দিয়ে আসছিলেন, যেন একটি বইয়ের তালিকা তৈরি করি। কাজটি আমার জন্য মোটেও সহজ ছিলো না। চাইলে একটি যেনতেন তালিকা এক ঘন্টায়ই তৈরি করা যেতো, কিন্তু তালিকাটি আমার হতো না। যে-বইগুলো পড়ে আমার গুরুত্বপূর্ণ মনে হয়েছে, কেবল সে-বইগুলোকেই আমি তালিকায় স্থান দিয়েছি। মানুষের চিন্তাকে নাড়া দেয় না, এমন বহু জনপ্রিয় বইকে তালিকা থেকে বাদ দিয়েছি। এ কাজটি আমি ভেবেচিন্তেই করেছি। আমি সবসময়ই চেয়েছি, বই পড়ে যেন মানুষ স্বাধীনভাবে চিন্তা করতে শেখে। আমার এ নীতির সাথে আমি কোনো আপস করি নি। ফালতু বইয়ের বিরুদ্ধে আমি সবসময়ই সোচ্চার ছিলাম। তালিকাটি বিশ্বসাহিত্যের বলে বাংলা ভাষার কোনো বইকে এ তালিকায় রাখি নি। বাংলা ভাষার বইয়ের জন্য, সময় পেলে আলাদা তালিকা করবো। এ তালিকাটি কোনো র‍্যাংকিং নয়। আমার মোবাইল ফোনে তোলা ছবির ক্রম অনুযায়ী প্রথম ৮০টি বই এখানে দেয়া হলো। বাকিগুলোও পর্যায়ক্রমে দিয়ে দেয়া হবে। সাধারণ পাঠকদের কথা চিন্তা করে, সায়েন্টিফিক লিটারেচারের কিছু অতি গুরুত্বপূর্ণ বই বাদ দিতে হয়েছে। কারণ ওগুলো পড়তে গণিত জানা প্রয়োজন। যেমন— নিউটনের প্রিন্সিপিয়া, রাসেলের প্রিন্সিপিয়া, এবং আইনস্টাইনের রিলেটিভিটি। তালিকাটি প্রণয়ন করতে আমি আবেগ ও পক্ষপাতিত্বের উর্ধ্বে থেকেছি। একটি প্রশ্ন উঠতে পারে, তালিকাটিতে বার্ট্রান্ড রাসেলের বই এতো বেশি কেন? হ্যাঁ, ৩০০টি বইয়ের প্রায় চল্লিশটিই বার্ট্রান্ড রাসেলের। এর কারণ হলো— কেউ যদি একাই একশোটি গুরুত্বপূর্ণ বই লিখে ফেলেন, সেক্ষেত্রে আমার কী করার থাকতে পারে? বার্ট্রান্ড রাসেল বেঁচেছিলেন ৯৮ বছর (সাধারণত বুদ্ধিমান মানুষেরা এতো বছর বাঁচেন না), এবং তাঁর প্রকাশিত বই আছে ৭০টি। এ ৭০টি বই-ই আমার কাছে আছে, এবং পড়ে মনে হয়েছে— এ ৭০টি বই-ই গুরুত্বপূর্ণ। তিনি মূলত ছিলেন গণিতবিদ, লজিশিয়ান, এবং দার্শনিক। নোবেল পুরস্কার পেয়েছিলেন সাহিত্যে। তাঁর মাপের চিন্তাবিদ ও লেখক, তাঁর জন্মের আগে ও পরে, পৃথিবীতে আর আসেন নি (এটি আমার মতামত, এবং মতামতটি ফেলনা নয় বলেই মনে করি)। মানুষের ইতিহাসে প্রিন্সিপিয়া লেখা হয়েছে দুটি, যার একটি রাসেলের। মানুষের কথা বলার অধিকার, বেঁচে থাকার অধিকার, এবং স্বাধীনভাবে চিন্তা করার অধিকারের জন্য তিনি সারাজীবন সংগ্রাম করে গেছেন। যুদ্ধের বিরুদ্ধে অবস্থান নেয়ার জন্য জেলও খেটেছেন। পারমাণবিক যুদ্ধ কীভাবে এড়ানো যায়, তার অসংখ্য উপায় বাতলে দিয়ে গেছেন, এবং এ নিয়ে রাষ্ট্রনেতাদের সাথে বহু দেনদরবার করেছেন। অনেকের একটি প্রশ্ন আছে। আমি কার কার লেখা দ্বারা প্রভাবিত? যে-তিনশোটি বইয়ের তালিকা আমি তৈরি করেছি, তার সবগুলোরই সম্মিলিত প্রভাব আমার লেখায় রয়েছে। এর বাহিরেও আছে। এ প্রসঙ্গে আগনোনের কথা মনে পড়ছে। আগনোনকে আপনারা চেনেন কি না জানি না, নোবেল পেয়েছিলেন, পুরো নাম স্যামুয়েল জোশেফ আগনোন। তিনি এরকম প্রশ্নের উত্তরে বলতেন— আমি কোন কোন গাভীর দুধ খেয়ে বড় হয়েছি, তাদের সবার নাম কি মনে রাখা সম্ভব? — মহিউদ্দিন মোহাম্মদ
মুসলিমরা যে-হারে আহাজারি ও দোয়া করে, সে-হারে যদি তারা বিজ্ঞানে বিনিয়োগ করতো, তাহলে ফিলিস্তিনের এ দুর্দশা আমাদের দেখতে হতো না। বন্দুকের সামনে বাঁশের লাঠি নিয়ে দাঁড়ানো কোনো বীরত্ব নয়, এটি বোকামি। আল্লাহ বোকাদের কখনো সাহায্য করেছেন, এরকম প্রমাণ ইতিহাসে পাওয়া যায় না। পারমাণবিক বোমার যুগে যে সালাউদ্দিন আইয়ুবীর ঘোড়া কোনো কাজে দেবে না, এটি সবার আগে বুঝতে হবে। ইন্টেলিজেন্স কামিউনিটির এসেসমেন্ট হলো, ইসরায়েলের হাতে অন্তত আশিটি নিউক্লিয়ার ওয়ারহেড রয়েছে। তবে কৌশলগত কারণে ইসরায়েল এটি কখনো স্বীকার করে না। এটিকে জুজুর ভয় ভাবারও কোনো কারণ নেই। সিরিয়ান এবং ইরানিয়ান ইন্টেলিজেন্সও একই রকম এসেসমেন্ট করেছে। সুতরাং, মুসলিমদের ধরে নিতে হবে যে, ইসরায়েলের হাতে পারমাণবিক অস্ত্র আছে। এই মুহুর্তে মসজিদুল আকসা দখল করার চিন্তা মাথা থেকে বাদ দিতে হবে। এটি ইসরায়েলে আছে, এবং আরও অনেক দিন ইসরায়েলেই থাকবে, এ বাস্তবতা মেনে নিতে হবে। মেনে নিয়ে, বিজ্ঞান ও প্রযুক্তিতে বিনিয়োগ বাড়াতে হবে। শুধু বিনিয়োগ বাড়ালে চলবে না, মানুষকে স্বাধীনভাবে বিজ্ঞানচর্চা করতে দিতে হবে। ইসলামসম্মতভাবে বিজ্ঞানচর্চা, এই আজগুবি ধারণা থেকেও বেরিয়ে আসতে হবে। ইবনে সিনা, আবু রুশদ, যাদের নিয়ে মুসলিমরা এখন গর্ব করে, তাঁদের কিন্তু জীবদ্দশায় অনেকটা পালিয়ে বেড়াতে হয়েছিলো। গোঁড়া মুসলিমরা তাঁদের শান্তিতে থাকতে দেয় নি। যদি প্রভাবশালী কয়েকজন খলিফার আনুকূল্য তাঁরা না পেতেন, তাহলে তাদেরও গলা কাটা হতো। মুসলিমদের এ মানসিকতা এখনও আছে। এ মানসিকতা যতোদিন থাকবে, ইসরায়েল তাদের চেয়ে এগিয়েই থাকবে। আর ইসরায়েলের সাথে কূটনীতিক সম্পর্ক স্থাপন করলে অসুবিধাটা কোথায়? আমেরিকা ও রাশিয়ার সাথে তো ইসরায়েলের কোনো গুণগত পার্থক্য নেই। আমেরিকা-রাশিয়ার সাথে যদি কোলাকুলি করা যায়, তাহলে ইসরায়েলের সাথেও করা যাবে বলে মনে করি। এতে একটি লাভ হবে। মসজিদুল আকসা দখলের প্রয়োজনীয়তা আর থাকবে না। মসজিদুল আকসায় বিশ্বের সকল মুসলিম যেতে পারবে, এই শর্তে ইসরায়েলের সাথে কূটনীতিক সম্পর্ক স্থাপন করার কথা ভেবে দেখা উচিত। যারা গান গজল গেয়ে আর ফেসবুকে ছবি শেয়ার করে ফিলিস্তিনের পাশে দাঁড়াতে চান, তারাই মুসলিমদের প্রকৃত শত্রু। এরাই মুসলিমদের অগ্রযাত্রা থামিয়ে রেখেছে। আমরাই সেরা, আমরাই শ্রেষ্ঠ, এরকম আত্মপ্রসাদ এ পাগলদের মোহাবিষ্ট করে রেখেছে। এ আত্মপ্রসাদের ডিমটি আগে ভাঙতে হবে, এবং খতিয়ে দেখতে হবে তারা পৃথিবীর অন্যান্য অঞ্চল থেকে কী কী ক্ষেত্রে পিছিয়ে আছে। এ পিছিয়ে পড়া থেকে সামনে এগুনোর একটাই পথ। সেটি হলো আল্লাহকে কম বিরক্ত করা। আল্লাহ মগজ দিয়ে দিয়েছেন, এটিকে সবার আগে কাজে লাগাতে হবে। ইহুদি নাসারা নাস্তিক মালাউন এসব গালাগালি বাদ দিয়ে বিজ্ঞান ও প্রযুক্তিকে বুকে ধারণ করতে হবে। কিন্তু তার আগে বুকে গজানো গোবরের জঙ্গলটিও পরিষ্কার করতে হবে। —মহিউদ্দিন মোহাম্মদ 
আমি যখনই কোনো নতুন দেশে গিয়েছি, সবার আগে ওই দেশটির প্রধান বিশ্ববিদ্যালয়টিকে ঘুরে দেখেছি। বিশ্ববিদ্যালয়টিই আমাকে জানিয়ে দিয়েছে, কেমন চলছে দেশটি, কেমন তার রাজনীতি ও অর্থনীতি। একটি দেশ কারা চালাচ্ছে, দেশটির মানুষেরা কতোখানি স্বাধীনতা ভোগ করছে, কতোটুকো পিষ্ট হচ্ছে রাষ্ট্রযন্ত্র দ্বারা, কতোটা নিরাপদ তার পথঘাট, কী তার ভবিষ্যৎ, তা অনায়াসে জেনে গেছি বিশ্ববিদ্যালয়টির একটি ছোট্ট মাঠের দিকে তাকিয়ে। বিশ্ববিদ্যালয়টি হাসতে হাসতে বলে দিয়েছে— আমার দেশের প্রধানমন্ত্রীটি দূরদর্শী, রাষ্ট্রপতিটি ভবিষ্যৎমুখী, পাবলিক সার্ভেন্টরা সৎ ও করিৎকর্মা, ছাত্ররা পড়াশুনো করছে, শিক্ষকেরা ব্যস্ত সময় কাটাচ্ছেন ক্লাশ ও গবেষণায়, রাজনীতিকেরা রাজনীতি করছেন জনগণের অধিকার সমুন্নত রাখতে, নারীরা যাপন করছে নিরুপদ্রব স্বাধীন জীবন, নাগরিকেরা ভোগ করছে তাদের প্রাপ্য রাষ্ট্রীয় সুবিধা, সমাজে বিরাজ করছে বৈষম্যহীন জলবায়ু। একটি দেশ সম্পর্কে এরকম অসংখ্য দরকারি তথ্য আমি ছবির মতো পাই ওই দেশটির প্রধান বিশ্ববিদ্যালয়ে গেলে। এশিয়ার ছোট্ট দেশ তাইওয়ানের কথাই ধরা যাক। দেশটিতে আমি প্রথম যাই ২০১৪ বা ১৫ সালে, এবং গিয়েই সবার আগে ঘুরে দেখি দেশটির প্রধান বিশ্ববিদ্যালয় ন্যাশনাল তাইওয়ান ইউনিভার্সিটি। ওখানে পিএইচডি করছে আমার স্ত্রী। বিশ্ববিদ্যালয়টিতে পা রেখেই বুঝে যাই নদীর ধারে একটি সবুজ গ্রামে আমি পৌঁছে গেছি। পুরো ক্যাম্পাস জুড়ে ছোট ছোট হ্রদ, হ্রদের সুন্দর জলে সাতার কাটছে রাজহাঁস, ডাহুকের ছানা। কোথাও উঁচু পাথরের ঢিবির উপর চোখে শ্যেন দৃষ্টি নিয়ে তাকিয়ে আছে শাদা বক। পানির নিচে মাছের হল্লা, পাড়ে রোদ পোহাচ্ছে কচ্ছপ। কেউ মাছ ধরতে ঝাঁপিয়ে পড়ছে না জাল নিয়ে, ঢিল ছুঁড়ে বিরক্ত করছে না পাখিদের। ডাহুক ঘুরে বেড়াচ্ছে ছানা নিয়ে, কোনো বালক ও বুড়ো তাকে উত্যক্ত করছে না। হাঁস আর মাছের তুমুল হৈ-চৈতেও পানি ঘোলা হচ্ছে না। প্রতিটি হ্রদে প্রকৌশল বিভাগের ছাত্ররা, নিজেদের উদ্ভাবিত একপ্রকার বিদ্যুৎচালিত পানি-শোধন ব্যবস্থা স্থাপন করে দিয়েছে। কোথাও কোনো ব্যানার, দেয়াল-লিখন, জমির ভাইয়ের মুক্তি চাই দেখা গেলো না। কোনো জটলা নেই ভীতিকর কোনো ষন্ডাকে ঘিরে। কোনো হর্নের শব্দ কানে এলো না। সবাই পায়ে হেঁটে চলছে, কেউ কেউ সাইকেলে। প্রচুর সাইকেল- ছেলেরা, মেয়েরা অনায়াসে সাইকেল চালিয়ে চলে যাচ্ছে এক ভবন থেকে আরেক ভবনে। কোনো ট্রাক-ভ্যান-বাস-হোন্ডা-পাজেরো-গোঁ-গোঁ নেই। মাঝে মাঝে পাশ দিয়ে চলে যাচ্ছে শিক্ষকদের নিঃশব্দ গাড়ি। আচমকা কোনো মন্ত্রী এসে মতবিনিময়ের নামে বিরক্ত করছে না ছাত্রদের, শিক্ষকদের। শিক্ষকেরা দৌড়োচ্ছে না কোনো মন্ত্রীর দপ্তরে, রাষ্ট্রপ্রধান ফোন করে সময় নষ্ট করছে না উপাচার্যের। কোনো সমিতি নেই, সংঘ নেই, ভোটাভুটি নেই। প্রত্যেক অধ্যাপকেরই আছে পর্যাপ্ত তহবিলসহ নিজস্ব গবেষণাগার, তিনি গবেষণায় নেতৃত্ব দিচ্ছেন; তার তত্বাবধানে গবেষণা করছে কমপক্ষে এক থেকে পাঁচজন পোস্ট-ডক্টরাল ফেলো, এবং পাঁচ থেকে তিরিশজন পিএইচডি ফেলো। তিনি গবেষণার নামে তছরুপ করছেন না সরকারি ও বেসরকারি স্পন্সরদের তহবিল। ভুঁইফোঁড় প্রকল্প খুলে ঘাও করে দিচ্ছেন না মোটা অংকের টাকা। নৈতিক ও আর্থিক সততার ব্যাপারটি তিনি নিশ্চিত করছেন সতর্কতার সাথে। অধ্যাপকেরা যাপন করছেন শ্রেষ্ঠ জীবন। নির্বিঘ্ন চর্চা করছেন জ্ঞানের, মত্ত হচ্ছেন না দালালিতে, দালালির কোনো প্রয়োজনই পড়ে না ওখানে। নেই যোগ্য-অযোগ্যদের গোপন লড়াই, অযোগ্য কেউ নেই-ই ওখানে। ফাঁস হয় না একটি প্রশ্নও একশো বছরে। স্নাতক সম্পন্ন করেই কেউ ঢুকে পড়ছে না শিক্ষকতায়, স্নাতকে প্রথম স্থান অর্জন করেই ফ্যাকাল্টি বনে যাওয়ার কোনো সুযোগ ওখানে নেই। একটি পিএইচডি, কয়েকটি পোস্ট ডক্টরাল অভিজ্ঞতা, ও অনেকগুলো সৎ ও উঁচু মানের গবেষণাপত্র থাকলেই কেবল একজন বিবেচিত হতে পারে ফ্যাকাল্টি পদের জন্যে। প্রার্থীকে দেখাতে হয় তার গবেষণাপত্র কোন কোন জার্নালে প্রকাশিত হয়েছে, আন্তর্জাতিক অঙ্গনে জার্নালটির সুনাম আছে কি না, এবং জার্নালটির ইমপ্যাক্ট-ফ্যাক্টর কেমন। এখানেই শেষ নয়, সবকিছু চূড়ান্ত হওয়ার পরও হাওয়ায় গা ভাসানোর সুযোগ নেই। বিশ্ববিদ্যালয়ে আপনার নিয়োগটি হবে চুক্তিভিত্তিক, এবং প্রতি বছর শ্রেণীকক্ষে ও গবেষণায় আপনার পারফর্ম্যান্স পর্যালোচনা করে তারা আপনার চাকুরিটিকে নবায়ন করবে। চাইলেই ঝরাপাতা কলাপাতায় গবেষণাপত্র প্রকাশ করে আপনি চাকুরি নবায়ন করতে পারবেন না। আপনার পারফর্ম্যান্স হতে হবে সত্যিকার অর্থেই সন্তোষজনক। পদোন্নতির জন্য যা খুশি তা লিখে কোনো জার্গন জার্নালে ছাপিয়ে তা দাখিল করলে আপনার ধ্বংস আসন্ন। আর প্লেইজারিজাম? নকল গবেষণাপত্র? অন্যের লেখা চুরি করে দুএকটি ইট এদিক সেদিক করে নিজের স্থাপনা তৈরি? এটি ওখানে কল্পনাও করা যায় না। ‘প্রার্থীকে তাইওয়ানের নাগরিক হতে হবে’ এই ভূতুরে নিয়মও ওখানে নেই। তারা বিশ্বাস করে— গুণীজন দুশমন রাষ্ট্রের হলেও ক্ষতি নেই। কে কোনকালে মেট্রিক পরীক্ষায় কী ফল করেছিলো তা নিয়েও এখানে মাথা ঘামানো হয় না। প্রার্থীর বর্তমান এবং সর্বশেষ একাডেমিক পারফর্ম্যান্সকেই ভাইটাল ফ্যাক্টর হিশেবে বিবেচনা করা হয়। মেট্রিকে হাতি অর্জন করে পিএইচডিতে বকরি প্রসব করা প্রার্থীর সুযোগ ওখানে সীমিত হতে পারে, কিন্তু মেট্রিকে বকরি অর্জন করে পিএইচডিতে হাতি প্রসব করা প্রার্থীর সুযোগ ওখানে অসীম। ছাত্রদের ক্যান্টিনে খাবার খেতে গিয়ে দেখলাম পরিবেশন করা হচ্ছে ৫৪ রকমের পুষ্টিকর খাবার। খাবারের দামও অল্প, এবং মান, আমাদের তারকা হোটেলগুলোর চেয়ে ভালো ও স্বাস্থ্যকর। আমি খেয়েছিলাম আট পদ দিয়ে। কোথাও কোনো শ্লোগান নেই, লিখা নেই প্রধানমন্ত্রী ও প্রেসিডেন্টের নাম, কোনো স্থাপনায় ও বাসে। মাননীয় অমুকের উপহার, এমনটি কোথাও চোখে পড়লো না। ডরমেটরিগুলোতে খালি পড়ে আছে প্রচুর আসন। কোনো পোস্টার নেই, তবে ছোট বিলবোর্ড আছে অনেক। বিলবোর্ডে নোটিশ দেয়া আছে কোথায় কখন জ্ঞানের কোন শাখাটি নিয়ে আলোচনা হবে বিশদ। কোনো বড় ভাই নেই, দেখামাত্রই ‘স্লামালাইকুম’ নেই। র‍্যাগিং ওখানে ফৌজদারী অপরাধ। গ্রন্থাগার খোলা থাকছে সারাক্ষণ, গ্রন্থাগার কখনো বন্ধ হয় না। ঈদের ছুটি, পূজোর ছুটি, শবে বরাতের ছুটি, শবে কদরের ছুটি, বোশেখের ছুটি, জন্মের ছুটি, মরণের ছুটি, শোকের ছুটির নামে কেউ ফাঁকি দিচ্ছে না কাজে। ফলের জন্যে, মার্কশীটের জন্যে ছাত্রদের দৌড়োতে হচ্ছে না কোনো অলস ভবনে। অনলাইন পোর্টালে তারা লগ-ইন করেই পেয়ে যাচ্ছে সবকিছু। ছাত্র-শিক্ষক সবাই একই বাসে যান ও আসেন; কেউ নষ্ট করেন না একটি মিনিটও। কোনো অধ্যাপক মুখিয়ে থাকেন না কখন কৃপা পাবেন আসমানি শক্তির, আর নিয়োগ পাবেন একটি বড় পদে। বিশ্ববিদ্যালয়টির পুরো এলাকাটিই হয়ে উঠেছে জ্ঞানের এলাকা, কোথাও কোনো নেতার আওয়াজ নেই। কেউ লিপ্ত হচ্ছে না অসৎ ও সুবিধাবাদী রাজনীতিতে, সবাই মেরুদন্ডটিকে রাখছে সোজা ও পাঠযোগ্য। পৃথিবীর শ্রেষ্ঠ জার্নালগুলোতে বের হচ্ছে তাদের গবেষণাপত্র। কোনো আমলা ও জেনারেল এখানে দেন-দরবার করতে আসে না, ভুঁইফোঁড় পিএইচডির জন্য। সবাই মত-ভিন্নমত প্রকাশ করছে নির্ভয়ে, ও নিরুপদ্রবে। প্রতিটি ভবন চকচক করছে তারকা হোটেলগুলোর মতো। শৌচাগারগুলো থেকে আলো বেরোয়, নাক চাপতে হয় না দুর্গন্ধে। পোকার মতো কিলবিল করে না মানুষ, পুরো ক্যাম্পাস ঢেকে দেয়া হয়েছে সবুজ বৃক্ষে। প্রেম এখানে বিকৃত নয়, সাবলীল; অর্থাৎ বিশ্ববিদ্যালয়টি পাচ্ছে তার যা যা দরকার তার সবকিছু, এবং উৎপাদন করছে বিশুদ্ধ জ্ঞান। আর দ্বিজেন্দ্রলালের ধনধান্যের দেশে? যে-দেশের নামের প্রতিটি অক্ষর আমরা উচ্চারণ করি অত্যন্ত গর্বের সাথে, যে-দেশকে আমরা বিখ্যাত করে তুলেছি মুখে মুখে, সোনা-ফলা ভূখন্ড হিশেবে, সে-দেশে? সে-দেশে ছাত্ররা যাপন করছে মানবেতর জীবন। যৌবনের তীব্র শক্তি নিয়ে তারা লাফিয়ে পড়েছে বিশ্ববিদ্যালয় নামক একটি বস্তিতে, আর মুক্তি মিলছে না ওখান থেকে। প্রতিটি বিশ্ববিদ্যালয়ে বিরাজ করছে এ চিত্র। যে-সময়ে তাদের দরকার শ্রেষ্ট খাদ্য, মগজ ও শরীরের; শ্রেষ্ঠ স্থান, বিচরণের; শ্রেষ্ঠ আবহাওয়া, পড়াশুনোর; সে-সময়টি তারা পার করছে অত্যন্ত করুণভাবে। তারা শিকার হয়ে উঠেছে অসৎ ও ভন্ড রাজনীতিকদের। সরকারি গুন্ডারা তাদের জোর করে ভিড়োচ্ছে নিজ নিজ দলে। যাদের করার কথা ধ্যান, জ্ঞানের; যাদের মাতামাতি করার কথা নতুন উদ্ভাবন ও সৃষ্টি নিয়ে, তারা রাস্তায় হানাহানি করছে অসৎ শ্লোগান নিয়ে। তারা ব্যবহৃত হচ্ছে নির্মমভাবে। তাদের অনেকেরই কেড়ে নেয়া হয়েছে ভবিষ্যৎ, যদিও গুন্ডারা স্বপ্ন দেখিয়েছিলো সূর্যের চেয়েও উজ্জ্বল ভবিষ্যতের; কিন্তু তাদের ছুঁড়ে ফেলা হয়েছে অন্ধকারে। প্রতিটি হলে পরিবেশন করা হচ্ছে পশুখাদ্য। গেস্টরুমের নামে ভূয়া ছাত্রনেতারা তাদের উপর চালাচ্ছে সীমাহীন মানসিক অত্যাচার। কোনো হলেই আসন নেই পর্যাপ্ত। ছাত্ররা গণরুমে আসন ভাগাভাগি করছে ট্রেন না পেয়ে স্টেশনে রাত কাটানো যাত্রীর মতো। প্রেমিকারা তাদের শরীর পায় নি, কিন্তু পেয়েছে ছারপোকারা। মেধা নামক সোনালী অর্ঘ্যের জোরে ঢাকায় আসা গরিব কৃষক-মানিক, মায়ের একমাত্র যাদুধন, বিশ্ববিদ্যালয়ে ঢুকে খাদ্য হয়েছে ছারপোকার— এর চেয়ে নির্মম ঘটনা একুশ শতকে আর কী হতে পারে? দ্বিজেন্দ্রলাল বলেছিলেন— এমন দেশটি কোথাও খুঁজে পাবে নাকো তুমি। তাঁর জন্যে আমার দুঃখ হয়। একটি বিশ্ববিদ্যালয়ের সবচেয়ে বড় সম্পদ বিশ্ববিয়দালয়টির ছাত্ররা। ছাত্ররাই বিশ্ববিদ্যালয়ের প্রাণ, বিশ্ববিদ্যালয়ের সুগন্ধ। সারাবিশ্বে বিশ্ববিদ্যালয় প্রশাসনগুলো সর্বস্ব ঢেলে দেয় ছাত্রদের কল্যাণে। ছাত্ররা গোল্লায় গেলে গোল্লায় যাবে বিশ্ববিদ্যালয়, এটি সর্বজনবিদিত। কিন্তু সোনা-ফলা দেশে সবসময়ই ঘটে থাকে এর উল্টোটা। এখানে উপাচার্যের কক্ষে, শিক্ষকদের গল্পখানায়, ডিনের অফিসে শীতাতপের উৎপাতে কাঁপতে হয় থরথর করে, আর ছাত্ররা সিদ্ধ হয় গ্রন্থাগারে আলুর মতো। শিক্ষকেরা যাতায়াত করেন মনোরম মাইক্রোবাসে, আর ছাত্ররা আল্লার নামে বাঁদুরের মতো ঝুলতে থাকে বাসে। বাসেও কমিটি আছে, কমিটির সভাপতি সবাইকে নিয়ে ঝুলতে থাকে, দুলতে থাকে অনেক উঁচু তালগাছের আগায় বাবুই পাখির বাসার মতো। ছাত্রদের আহার নিশ্চিত না করেই খেতে বসেন শিক্ষকেরা। শিক্ষকেরা যখন মোকাররম ভবনের ক্যাফেটেরিয়ায় বসে খান মোটামুটি ভালো খাবার, ছাত্ররা তখন কোথাও দাঁড়িয়ে দাঁড়িয়ে খায় পোড়া তেলের তেহারি, ডিমের এক থালা খিচুড়ি, অথবা চা দিয়ে বনরুটি। আমার এক বন্ধু প্রায় এক বছর দুপুরে ভাত খায় নি, শুধু বনরুটি খেয়ে কাটিয়ে দিয়েছে। একটি সেতু নির্মাণ করতে গিয়ে আমরা খরচ করেছি চল্লিশ হাজার কোটি টাকা! কিন্তু বিশ্ববিদ্যালয়ের ছাত্রদের জন্য এক থালা ভালো ভাত, ও একটি ভালো কক্ষের ব্যবস্থা আমরা করতে পারছি না, এর চেয়ে লজ্জার আর কিছু আমি কল্পনা করতে পারি না। এর ফলাফলও আমরা পাচ্ছি। ওই সেতুটি বানিয়েছে চীন দেশের ছাত্ররা। কিন্তু আমাদেরও সুযোগ ছিলো, আমাদের ছাত্রদের, একটি সেতু বানানোর উপযোগী করে গড়ে তোলার। আমরা তা পারি নি, এবং পারার কোনো চেষ্টাও করি নি। — মহিউদ্দিন মোহাম্মদ (আমাদের বিশ্ববিদ্যালয়েরা)
কোনো সমাজে ন্যাংটো মানুষের সংখ্যা বেড়ে গেলে, ওই সমাজে পোষাক পরিধানই অশ্লীল হয়ে ওঠে। বনের মধ্যে হঠাৎ যদি কোনো পশু, চাদর পরে ঘোরাফেরা করে, তাহলে পশুসমাজ তা ভালোভাবে নেবে বলে মনে হয় না। চাদর পরাকে তারা গণ্য করবে— বৈপ্লবিক ও অসামাজিক কর্মকাণ্ড হিশেবে। একইভাবে কোনো সমাজে, মিথ্যুক ও দালালের সংখ্যা বেড়ে গেলে, ওই সমাজে সত্য উচ্চারণ করা মুশকিল হয়ে পড়ে। সত্য হয়ে উঠে এক অপরিচিত আগন্তুক। তাকে বরণ করতে হয় নিঃসঙ্গ কাকের ভাগ্য। সত্যের মিনমিনে গলা, মিথ্যের হাসির দুর্গ ভেদ করে এখন আর আমাদের কানে সহজে পৌঁছে না। চোখ ফোলা বধূর মতো তার গোঙানি মিইয়ে রয় বাতাসে। সত্যের মাজা, দালালেরা এমনভাবে ভেঙে দিয়েছে যে সে আর কিছুতেই দাঁড়াতে পারছে না সোজা হয়ে। তার দাঁড়ানোর ভঙ্গিমা, এখন বাঁকা কাঁচির মতো। ঘাস-গুল্ম ছাড়া কিছুই কাটতে পারছে না। সত্য তার জুতোজোড়া গুছাতে যে-সময় নেয়, মিথ্যে সে সময়ে পৃথিবী ভ্রমণ করে ফেলে— এরকম একটি কথা মার্ক টোয়াইন দুঃখ করে বলেছিলেন। তবে অনেক দেশেই, সত্য এখন আর তার জুতোজোড়া গুছানোর সময়ও পাচ্ছে না। এজন্য সে, মাঝেমধ্যেই খালি পায়ে বেরিয়ে পড়ে মিথ্যের ভীড়ে; যদিও ওই ভীড় ঠেলে, বেশিদূর এগিয়ে যাওয়া তার পক্ষে সম্ভব হয় না। সত্যের নাম শুনলে, এখন আর কেউ আমাদের মাইক ভাড়া দিতে চায় না। কিছুদিন আগে সত্যকে আমি কোদাল দিয়ে আঘাত করেছিলাম। আশা করেছিলাম, বরাবরের মতো এবারও আমার কোদালটিই ভেঙে যাবে। কিন্তু আমাকে অবাক করে দিয়ে, ঘুনে খাওয়া কাঠের মতো সত্য নিজেই ভেঙে পড়লো মর্মর করে। সত্যের এমন ভঙ্গুর শরীর আমি আর দেখি নি। সত্যকে ঢিল মারলে এখন পাওয়া যায় লোভনীয় পুরস্কার। সত্যের মাথা ফাটিয়ে হাতিয়ে নিয়েছে সুবিধা, এমন মানুষের সংখ্যা কোটি কোটি। শীত এলে, ঘুমোনোর জন্য সত্য একটি ভালো কম্বলও পায় না। কোথাও জামাকাপড় ছাড়া সত্য উপস্থিত হলে, সেখানে হুলুস্থুল লেগে যায়— কে কার আগে সত্যের পিঠে একটি বাড়ি মারতে পারবে তা নিয়ে। চড় মেরে কীভাবে সত্যের মুখ ঘুরিয়ে দিতে হয়, তা আমাদের চেয়ে ভালো আর কেউ জানে না। সত্যের মৃত্যু নেই, এ কথাটি সত্য নয়। বঙ্গোপসাগরের পাড়ে সত্য এখন বিলুপ্তির পথে। প্রতিদিন সত্যের লাশ মাড়িয়ে, আমাদের শিশুরা এগিয়ে যাচ্ছে তাদের কবরের দিকে। তারা জানে, তাদের ও সত্যের কবর, আমরা খুঁড়ে রেখেছি একই গোরস্থানে। —মহিউদ্দিন মোহাম্মদ (সংজ্ঞাবলীর পদাবলী / সত্য)
লিয়েভ নিকোলায়েভিচ তলস্তয়। অনেকে ডাকেন লিও তলস্তয়। আমি ডাকি মহাত্মা গান্ধীর জনক। গান্ধী তখন দক্ষিণ আফ্রিকায় ছাত্রলীগ করতেন। একদিন দৈবক্রমে একটি চিঠি পড়েন। চিঠিটি লিখেছিলেন তলস্তয়, বিপ্লবী তরকনাথ দাসকে (চিঠিটির নাম ছিলো— 'আ লেটার টু আ হিন্দু’)। চিঠিটিতে তলস্তয়, কীভাবে অহিংস ও অসহযোগ আন্দোলনের মাধ্যমে, ব্রিটিশদের কাছ থেকে ভারতের স্বাধীনতা আদায় করা যায়, তার কিছু উপায় বাতলে দিয়েছিলেন। চিঠিটি পড়ে, গান্ধী তলস্তয়ের শান্তিবাদের প্রেমে পড়েন। তিনি তলস্তয়ের ‘আ কিংডম অব গড...’ রচনাটি যখন পড়েন, তখন মোটামুটি নিশ্চিত হন যে— এ প্রক্রিয়ায় বড় রাজনীতিক আন্দোলন গড়ে তোলা সম্ভব। তলস্তয়ের শান্তিবাদের কাছে, ভারতের স্বাধীনতার এ ঋণ ভারতীয়দের মনে আছে কি না জানি না, তবে গান্ধী তাঁর আত্মজীবনীতে তলস্তয়ের এ ঋণ স্বীকার করেছিলেন। দস্তয়েভস্কির মতো তলস্তয়ও খ্রিস্টান ছিলেন, এবং প্রভাবিত ছিলেন পশ্চিমা পড়াশোনো দ্বারা। তিনি শোপেনহাওয়ারের ভক্ত ছিলেন। শোপেনহাওয়ারের ‘দা ওয়ার্ল্ড অ্যাজ উইল অ্যান্ড রেপ্রেজেন্টেশন’ পড়ে নিজেকে আবিষ্কার করেছিলেন নতুনভাবে। তলস্তয় তাঁর 'কনফেশন’-এর ষষ্ঠ অনুচ্ছেদে, শোপেনহাওয়ারের উইলের শেষ অনুচ্ছেদটি উদ্ধৃত করেছিলেন। তলস্তয়ের খ্রিস্টধর্মপ্রীতি, তাঁর ‘হোয়াট আই বিলিভ’ রচনায় বিস্তারিত উঠে এসেছে। তিনি শান্তিবাদ এবং নন-ভায়োলেন্সের ধারণাও নিয়েছিলেন যিশু খ্রিস্টের শিক্ষা থেকে। সে হিশেবে আমি মনে করি, ভারতের স্বাধীনতার পেছনে কোনো ধর্মের অবদান থাকলে, সেটা হিন্দু ধর্মের নয়, খ্রিস্ট ধর্মের (যদিও নরেন্দ্র মোদী আমার এ কথার সাথে একমত পোষণ করবেন না)। তলস্তয়ের কিংডম অব গড পড়ে আমার মনে হয়েছে, তিনি খ্রিস্টান চার্চগুলোকে বেশ সন্দেহের চোখে দেখতেন। তাঁর ধারণা, চার্চগুলো নিজেদের স্বার্থে খ্রিস্টের শিক্ষাকে বিকৃত করেছে। পৃথিবীতে ক্যাথোলিক ও প্রোটেস্টান্টরা যে পরিমাণ খুনোখুনি করেছে, তাতে তলস্তয়ের সন্দেহকে আমার যৌক্তিকই মনে হয়। তলস্তয় বিশ্বাস করতেন, যে-ব্যক্তি দাঙ্গাহাঙ্গামা করে, সে কখনো খ্রিস্টান হতে পারে না। এজন্য তিনি সেনাবাহিনীর চাকুরি ছেড়ে দিয়েছিলেন, এবং হয়ে উঠেছিলেন এনার্কিস্ট। এনার্কিস্টের বাংলা কারা যেন করেছে নৈরাজ্যবাদী। আমি এর সাথে একমত নই। বাংলা ভাষায় নৈরাজ্য শব্দটি সম্পূর্ণ ভিন্ন অর্থে ব্যবহৃত হয়। নৈরাজ্য শব্দটি শুনলেই মানুষ ভাবে, কোথাও বুঝি মারদাঙ্গা খুনোখুনি হচ্ছে। এজন্য নৈরাজ্যবাদকে আমি ‘এনার্কিজম’-এর সঠিক বাংলা অনুবাদ মনে করি না। এনার্কিজম হলো কারও কর্তৃত্ব না মানা। এনার্কিজম মানুষকে তার সম্পূর্ণ স্বাধীনতার কথা বলে। মানুষ কোনো রাজা বাদশার অধীনে বাস করবে না, বরং মানুষ এমনভাবে চলবে, যেন তার কখনো রাজা বাদশার দরকার না হয়— এনার্কিজম এটিই শিক্ষা দেয়। এনার্কিজম বলে— তুমি তোমার স্বাধীনতা এমনভাবে উপভোগ করো, যেন আরেকজনের স্বাধীনতা খর্ব না হয় (অবশ্য একই কথা বার্ট্রান্ড রাসেলও গণতন্ত্রের প্রসঙ্গে বলেছিলেন)। কিন্তু 'নৈরাজ্যবাদ' শব্দটি শুনলে কি এনার্কিজমের প্রকৃত চেতনা টের পাওয়া যায়? যায় না। এগুলো হলো ভাষার দূষণ। কারণ, এনার্কিজম ক্ষমতাধর মানুষদের শত্রু। তারা চায় না শব্দটির একটি ভালো অনুবাদ বাংলা ভাষায় থাকুক। এজন্য তারা তাদের ভাড়াটে বুদ্ধিজীবীদের দিয়ে, এ ধরণের কিছু দূষিত অনুবাদ বাংলা ভাষায় টিকিয়ে রেখেছে। শুধু বাংলা ভাষা নয়, পৃথিবীর আরও নানা ভাষায় এ ধরণের দূষিত অনুবাদের অস্তিত্ব রয়েছে। আমার প্রস্তাব হলো— এনার্কিজমের বাংলা হওয়া উচিত ‘স্বাধীনতাবাদ’। এজন্য তলস্তয়কে আমি নৈরাজ্যবাদী না বলে, বলবো স্বাধীনতাবাদী। তাঁর লেখায় ফরাসি এনার্কিস্টদের প্রভাব রয়েছে, বিশেষ করে যোশেফ প্রোদৌনের। প্রোদৌনের রাজনীতিক দর্শন, তলস্তয়কে গভীরভাবে নাড়া দিয়েছিলো। ‘ওয়ার অ্যান্ড পিস’ নামে তাঁর যে বিখ্যাত উপন্যাসটি আছে, সেটির নামও প্রোদৌন থেকে নেয়া।তলস্তয় শিক্ষাবিদও ছিলেন। প্রোদৌনের কিছু শিক্ষা-সংক্রান্ত ধারণা তিনি নিজের ধারণার সাথে মিশিয়েছিলেন, এবং কৃষকদের সন্তানদের জন্য, প্রতিষ্ঠা করেছিলেন তেরোটি ইশকুল (যদিও পুলিশের উৎপাতে ইশকুলগুলো তিনি বন্ধ করে দিয়েছিলেন। পুলিশের সন্দেহ ছিলো, ইশকুলগুলো নিয়ে তলস্তয়ের নিশ্চয়ই কোনো বদমতলব আছে)। তলস্তয় বিশ্ববিদ্যালয়ে গিয়েছিলেন, এবং পড়েছিলেন আইন, কিন্তু রবীন্দ্রনাথের মতো মাঝপথে ছেড়ে দেন। পড়াশোনা তাঁকে দিয়ে হবে না, এমনটিই মন্তব্য করেছিলেন তাঁর শিক্ষকেরা। দস্তয়েভস্কির মতো তিনিও জুয়াড়ি ছিলেন, এবং জুয়া খেলে নিঃস্ব হওয়ার পর যোগ দিয়েছিলেন সেনাবাহিনীতে। লেখালেখির শুরুও তখনই। তাঁর প্রথম উপন্যাস ‘চাইল্ডহুড’। এটি তাঁর নিজের শৈশবেরই আত্মজীবনী। নিকোলেঙ্কা নামের এক বালককে দিয়ে, এ উপন্যাসে তিনি বর্ণনা করেছেন তাঁর শৈশবকে। তলস্তয়ের বয়স তখন মাত্র তেইশ। উপন্যাসটি সাড়া ফেলেছিলো, এবং নজরে পড়েছিলো ইভান তুর্গেনেভের। তুর্গেনেভ মন্তব্য করেছিলেন, এ তরুণ একদিন রুশ সাহিত্যের বড় লেখক হবে। ‘চাইল্ডহুড’ ছিলো তাঁর পরবর্তী দুইটি উপন্যাসের প্রথম পর্ব মাত্র। এরপর তিনি লিখেন ‘বয়হুড’, এবং ‘ইয়োথ’। তিনটি উপন্যাসই লিখা হয়েছিলো ‘এক্সপ্রেশোনিস্ট’ স্টাইলে। কিছু সত্য, কিছু কল্পনা, আর কিছু আবেগের মিশ্রণ। তবে উপন্যাস তিনটির মান নিয়ে তলস্তয় সুখী ছিলেন না। এ নিয়ে তলস্তয় একসময় আক্ষেপ করেছেন। তবে তাঁকে দেবতা বানিয়েছিলো ‘ওয়ার অ্যান্ড পিস’। উপন্যাসটি নেপোলিয়নের রাশিয়া আক্রমণ নিয়ে লেখা। জারিস্ট রাশিয়ায় নেপোনিয়ন যুগের যে-প্রভাব পড়েছিলো, তা এ উপন্যাসে তলস্তয়, পাঁচটি অভিজাত রুশ পরিবারের মাধ্যমে বর্ণনা করেছেন (যদিও তলস্তয় এটিকে উপন্যাস হিশেবে দাবি করেন নি। তাঁর দাবি ছিলো, এটি হোমারের ইলিয়াড ঘরানার মহাকাব্য)। উপন্যাসটি লিখতে তিনি অনুকরণ করেছেন শোপেনহাওয়ার, এবং ভিক্টর হুগোকে। শোপেনহাওয়ারের ব্যাপারটি তলস্তয় নিজেই স্বীকার করেছিলেন, শেনশিনকে লেখা একটি চিঠিতে। শেনশিন বললে হয়তো অনেকে চিনবেন না, তাঁর আসল নাম আফানাসি। আফানাসিকে তলস্তয় জানিয়েছিলেন— আমি ‘ওয়ার অ্যান্ড পিস’-এ যা বলতে চেয়েছি, শোপেনহাওয়ার তা ওয়ার্ল্ড অ্যাজ উইলে বলে গেছেন। এখানে একটি ব্যাপার লক্ষণীয়। যাদের শোপেনহাওয়ার পড়া আছে, তাদের পক্ষে ‘ওয়ার অ্যান্ড পিস’-এর প্রশংসা করা কঠিন হবে। এজন্য সম্ভবত, ‘ওয়ার অ্যান্ড পিস’-কে আমার খুব গুরুত্বপূর্ণ কাজ মনে হয় নি। কিন্তু আমাদের কাওরানবাজার হককে দেখলাম, একদিন ফেসবুকে নাতাশার প্রশংসা করে, সোনামণি ঘরানার একটি পোস্ট দিতে। উপন্যাসটিতে যে-মোরালিস্টিক এপ্রোচ তলস্তয় ব্যবহার করেছেন, তা নিয়ে কাওরান বাজার হক কোনো কথা বলেন নি। তিনি কথা বলেছেন নাতাশা, যুদ্ধের পর শান্তি, শান্তির পর যুদ্ধ, এসব বাতুলতা নিয়ে। উপন্য্যাসটির যে-বর্ণনাভঙ্গী, বিশেষ করে যুদ্ধক্ষেত্রের ধারাভাষ্যগুলি, সেগুলোর সাথে মিল আছে ‘লা মিজারেবল'-এর। তলস্তয় ১৮৬০ সালের দিকে ইউরোপ ভ্রমণ করেছিলেন, এবং তখন তিনি ভিক্টর হুগোর ‘লা মিজারেবল’ পড়েছিলেন। আমার ধারণা, হুগোর এ উপন্যাস না পড়লে তিনি হয়তো ‘ওয়ার অ্যান্ড পিস’ অন্যভাবে লিখতেন, অথবা লিখতেনই না। তলস্তয় কেন নোবেল পান নি, তার একটি কারণ হতে পারে হুগো আর শোপেনহাওয়ারের প্রভাব। নোবেল ফাউন্ডেশনের শর্ত হলো— লেখার চিন্তা, বিষয়ের ধরণ, এবং বর্ণনাভঙ্গী অরিজিনাল হতে হবে। তলস্তয় এ শর্ত পূরণ করতে পেরেছিলেন বলে মনে হয় না। তবে তলস্তয়কে যারা অনুকরণ করেছেন, বিশেষ করে তাঁর মোরালিস্টিক এপ্রোচ এবং স্পিরিচুয়ালিটিকে, তাঁদের অনেকেই নোবেল পুরষ্কার পেয়েছেন। যেমন আমাদের রবীন্দ্রনাথ। রবীন্দ্রনাথের গদ্যে তলস্তয়ের মোরালিস্টিক এপ্রোচের প্রভাব রয়েছে (যদিও গদ্যের জন্য রবীন্দ্রনাথ নোবেল পান নি, তিনি নোবেল পেয়েছিলেন তাঁর রোম্যান্টিক ধারার কবিতার জন্যে)। তলস্তয়ের লেখার আরেকটি উপজিব্য ছিলো সত্যের সন্ধান, সার্চ ফর থ্রুদ। এটি সম্ভবত তাঁর ভেতরে, শোপেনহাওয়ার থেকে সংক্রমিত হয়েছিলো। কিন্তু শোপেনহাওয়ার ছিলেন অধার্মিক দার্শনিক, আর তলস্তয় ছিলেন ধার্মিক সত্যসন্ধানী। ফলে আমার ধারণা, তলস্তয় এখানে দর্শনের সাথে ধর্মের একটি গোলযোগ পাকিয়ে ফেলেছিলেন, কারণ ধর্মের পক্ষ নিয়ে দর্শন চর্চা করা সম্ভব নয়। দর্শন চর্চা করার সময় ত্যাগ করতে হয় ইহকাল ও পরকালের সমস্ত পক্ষ, এবং থাকতে হয় নিরপেক্ষ। অন্যথায় স্বাধীনভাবে সত্যের সন্ধান করা সম্ভব হয় না। রবীন্দ্রনাথও এরকম গন্ডগোল পাকিয়েছিলেন। তাঁর চতুরঙ্গ উপন্যাসে, শচীশকে প্রথমে নাস্তিক সাজিয়েছিলেন, এবং পরে ধার্মিক করে তুলেছিলেন। তবে শচীশের চাচা, জগমোহনকে নাস্তিকই রেখে দিয়েছিলেন। জগমোহনের বর্ণনা দিতে গিয়ে রবীন্দ্রনাথ লিখেছেন: “.....ঈশ্বরবিশ্বাসীর সঙ্গে তিনি এই পদ্ধতিতে তর্ক করিতেন— ঈশ্বর যদি থাকেন তবে আমার বুদ্ধি তাঁরই দেওয়া; সেই বুদ্ধি বলিতেছে যে, ঈশ্বর নাই; অতএব ঈশ্বর বলিতেছেন যে, ঈশ্বর নাই; অথচ তোমরা তাঁর মুখের উপর জবাব দিয়া বলিতেছ যে, ঈশ্বর আছেন। এই পাপের শাস্তিরূপে তেত্রিশ কোটি দেবতা তোমাদের দুই কান ধরিয়া জরিমানা আদায় করিতেছে।” এখানে আমার আরেকটি ব্যাপার নজরে পড়েছে। রবীন্দ্রনাথের চতুরঙ্গ প্রকাশিত হয় ১৯১৬ সালে, আর তলস্তয়ের কিংডম অব গড প্রকাশিত হয় ১৮৯৪ সালে। রবীন্দ্রনাথ সম্ভবত এটি পড়েই চতুরঙ্গের শচীশকে একবার নাস্তিক, ও আরেকবার ঈশ্বরপ্রেমী হিশেবে অঙ্কন করেছিলেন। ‘ওয়ার অ্যান্ড পিস’-এর দৈর্ঘ্য নিয়েও সমালোচনা আছে। অনেকের প্রশ্ন, তলস্তয় যা বলতে চেয়েছেন, তা তিনি আরও কম দৈর্ঘ্যের উপন্যাসে বলতে পারতেন কি না? এজন্য একটি কৌতুকের তৈরি হয়েছে, কৌতুটি এরকম: কেউ লম্বা আলোচনা শুরু করলে বলা হয়, জনাব, আমি ওয়ার অ্যান্ড পিস শুনতে চাই না, আসল ঘটনা কী সেটা বলুন। তবে এটি কেবলই কৌতুক, এটিকে আমি সমালোচনা বলবো না। ‘ওয়ার অ্যান্ড পিস’ একই সাথে ইতিহাস-নির্ভর উপন্যাস, আবার একই সাথে ফিকশোনাল। ইতিহাস আলোচনা করতে লম্বা দৈর্ঘ্যের প্রয়োজন আছে। আর তলস্তয় যে-স্টাইলে তাঁর চরিত্রগুলো এঁকেছেন, সে-স্টাইলে চরিত্র আঁকতে উপন্যাসকে লম্বাই হতে হবে। প্রায় ১৬০ জন বাস্তব মানুষের উল্লেখ আছে উপন্যাসটিতে, আর ফিকশোনাল চরিত্র তো আছে অনেক। 
কুকুরের মুখ বন্ধ করার একটি প্রাচীন পদ্ধতি হলো— তাকে এক টুকরো হাড্ডি খেতে দেয়া। প্রভুভক্তিতে কুকুরদের এক সময় খুব সুনাম থাকলেও, সম্প্রতি মানুষেরা তাদের এ সুনাম কেড়ে নিয়েছে। কুকুরেরা লক্ষ করেছে, পৃথিবীর কিছু কিছু এলাকায়, মানুষ প্রভুভক্তিতে কুকুরদেরও ছাড়িয়ে গেছে। মার্ক টোয়াইন ইচ্ছা প্রকাশ করেছিলেন— তাঁকে স্বর্গে নিলে যেন কুকুরদের স্বর্গে নেয়া হয়। কারণ, মানুষের স্বর্গে তিনি যেতে চান না। তাঁর এ ইচ্ছা অমূলক নয়। মানুষ পৃথিবীতে যা যা দেখিয়েছে, তাতে পরকালে তাকে আর বিশ্বাস করা চলে না। কিছুদিন আগে ঢাকায়, পুলিশ একজন প্রতিবাদকারীকে যখন গ্রেপ্তার করে নিয়ে যাচ্ছিলো, তখন একটি কুকুর লোকটিকে ছাড়াতে, তার কাপড় কামড়ে ধরে টানাটানি করছিলো। মানুষ পাশে দাঁড়িয়ে এ দৃশ্য উপভোগ করেছে, কিন্তু কুকুরটির মতো এগিয়ে আসার প্রয়োজন বোধ করে নি। কুকুরদের ধর্ম পালন করতে হয় না, ফলে ধর্মে নিয়ে তাদের মধ্যে কোনো গন্ডগোল নেই। কুকুরদের প্রতি ঈশ্বরের এ এক বিরাট অনুগ্রহ। তারা কাটাচ্ছে পাপপূণ্যহীন চমৎকার উপাসনামুক্ত জীবন। রাম মন্দির ও বাবরি মসজিদ নিয়ে তাদের কোনো উদ্বেগ আছে বলে মনে হয় না। কুকুরদের কোনো পীর নেই, এবং এটা ওটা চেয়ে তারা পীরের দরবারে গিয়ে পড়ে থাকে না। ভবিষ্যৎ নিয়েও তাদের কোনো দুশ্চিন্তা নেই। ঘুমের আশায়, বিছানায় শুয়ে তারা মানুষের মতো ছটফট করে না। এজন্য কবি হুইটম্যান কুকুরদের খুব ঈর্ষা করতেন। কুকুর সমাজ মাননীয়মুক্ত। কুকুরদের কাউকে মাননীয় বলতে হয় না। মর্যাদায় সকল কুকুরই সমান, এটিই তাদের প্রতিষ্ঠিত নীতি। তাদের কোনো ‘স্যার’, স্যালুট, ও হরিলুট নেই। কুকুর প্রয়োজনের অতিরিক্ত আহার করে না। তার শরীর মেদমুক্ত। সে বারবার আয়নার সামনে গিয়ে আক্ষেপ করে না— আহারে! চুল পেকে গেলো! রূপ নিয়ে তার কোনো মাথাব্যথাই নেই। সে যখন বিয়ে করে, তখন তার কোনো কাবিন লাগে না। কুকুরের বংশ পরিচয় আছে। তার পূর্বপুরুষ নেকড়ে ছিলো। সে-হিশেবে তাদের হিংস্র হওয়ারই কথা। কিন্তু মানুষের হিংস্রতা দেখে তারা থমকে গেছে। তারা দেখেছে যে, এক বছরে মানুষ যতো মানুষকে খুন করে, ততো মানুষ তারা একশো বছরেও খুন করতে পারবে না। এজন্য হিংস্রতাকে তারা বিদায় জানিয়ে দিয়েছে। আধুনিক নগরগুলো আদমশুমারির মতো কুকুরশুমারিও করে থাকে। কিন্তু এতে কুকুরদের প্রকৃত সংখ্যা উঠে আসে না। তারা শুধু রাস্তায় ঘুরে বেড়ানো সুস্থ কুকুরদেরই গণনা করে; প্রাসাদের ভেতরের পাগলা কুকুরদের কথা তারা হিশেবে আনে না। কুকুর গাছের উপর প্রস্রাব করতে পছন্দ করে, এবং কুকুরদের এ চরিত্র, সম্প্রতি মানুষও রপ্ত করে ফেলেছে। তবে গাছের বদলে, মানুষ এ কাজের জন্য বেছে নিয়েছে মানুষেরই মাথা। মানুষ এখন রাতদিন প্রস্রাব করছে একে অন্যের মাথার উপর। ‘কুত্তার মতো পেটাবো’— এ বাক্যটি থেকে কুকুরদের প্রতি আমাদের ভালোবাসার প্রমাণ পাওয়া যায়। কোনো সমাজে, মানুষ মানুষের সাথে কেমন আচরণ করে, তা আমি টের পাই ওই সমাজে কুকুরদের প্রতি মানুষের আচরণ দেখে। কোনো নতুন দেশে গেলে, দেশটি নিরাপদ কি না তা বুঝতে আমি কিছুক্ষণ রাস্তার দিকে তাকিয়ে থাকি। যদি দেখি, রাস্তায় কুকুরদের নির্বিঘ্ন আনাগোনা আছে, মানুষ ও কুকুর পাশাপাশি বন্ধুর মতো হাঁটছে, তাহলে ধরে নিই— দেশটি নিরাপদ। —মহিউদ্দিন মোহাম্মদ (সংজ্ঞাবলীর পদাবলী / কুকুর)
মানুষ বাঁচে সময়কে খুন ক'রে। কেউ মারা গেছে, এর অর্থ হলো তার হাতে আর খুন করার মতো সময় অবশিষ্ট ছিলো না। কারও জীবন ব্যর্থ হয়ে গেছে, এটি দিয়ে বুঝায়— লোকটি সময়কে খুব বেশি হত্যা করতে পারছে না। এজন্য সফলতাকে আমি বলি সময়ের লাশ, যেরকম ঘীকে বলি দুধের লাশ। এক গ্লাশ ঘী পেতে আমাদের হত্যা করতে হয় অনেক গ্লাশ দুধ, আর একটি সফল বছর কাটাতে আমাদের হত্যা করতে হয় অনেক বছর সময়। কম সময়ে বেশি সময় খুন করার জন্য মানুষ উদ্ভাবন করেছে বিমান ও মোটরগাড়ি, স্মার্টফোন ও কম্পিউটার। মানুষ এখন, আগের চেয়ে অধিক দ্রুতগতিতে মৃত্যুর কাছাকাছি পৌছুতে পারছে। সময় সবসময় সমান যায় না। ডাইনোসরদের সময়ে পৃথিবীতে বছর হতো ৩৭০ দিনে, কিন্তু এখন হয় ৩৬৫ দিনে। সময়ের বাজারমূল্য শূন্য, কারণ সময় কেউ কেনে না। তবে সময়কে কাজে রূপান্তর করে, তা বেচে আদায় করা যেতে পারে মূল্য, যদিও সবার সময়ের মূল্য এক নয়। একজন চাষী চার মাসে ফলাতে পারেন চার মণ ধান। একজন রাজনীতিক একদিনে ধ্বংস করতে পারেন অনেক দিনের সম্ভাবনা। একজন বিজ্ঞানী, এক প্রজন্মে নির্মাণ করতে পারেন বহু প্রজন্মের ভবিষ্যৎ। একজন শ্রমিক এক বছরে উৎপাদন করতে পারেন বহু বছরের শোষণ। সবাই একই সময়ে একই দূরত্ব অতিক্রম করে না। মানুষ পৌনে এক কিলোমিটার হাঁটতে যে-সময় নেয়, ওই সময়ে আলো সূর্য থেকে পনেরো কোটি কিলোমিটার হেঁটে পৃথিবীতে চলে আসে। একই সময়ে স্বাধীন হওয়া দুটি রাষ্ট্র সমান সময়ে সমান উন্নতি নাও করতে পারে। একটি পরিণত হতে পারে উদ্যানে, অপরটি ভ'রে উঠতে পারে কারাগারে। চিকিৎসক হিশেবে সময়ের সুনাম আছে। সময় সারিয়ে তুলতে পারে শরীর ও মনের অনেক অচিকিৎস্য অসুখ। তবে রূপের সাথে সময়ের শত্রুতা পুরোনো। ২০২০ সালে যিনি রূপসী, ২০৩০ সালে তার রূপ নাও থাকতে পারে। সময় অদৃশ্য, কিন্তু সময়ের কামড়ের দাগ সহজে মুছা যায় না। যার গায়ে কোনো কলংক নেই, তারও গালজুড়ে থাকতে পারে সময়ের গোপন কামড়ের দাগ। আমরা সবাই মেখে আছি সময়ের অমোচনীয় কালি। সময় খাওয়া যায় না, তবে সময়ের সাথে ঘাম মিশিয়ে তাকে পরিণত করা যেতে পারে খাদ্যে। কোথাও ভিখেরি দেখলে, আমি ধরে নিই— লোকটির সময়ের সাথে ঘাম মেশানোর কৌশল জানা নেই। সময় থেকে শিক্ষা লাভ করে নি, এমন মানুষ খুঁজে পাওয়া ভার। শিক্ষক হিশেবে সময়ের নিষ্ঠুরতা অতুলনীয়। সময়ই একমাত্র শিক্ষক, যিনি পাঠদান শেষে তার ছাত্রদের মেরে ফেলেন। —মহিউদ্দিন মোহাম্মদ (সংজ্ঞাবলীর পদাবলী / সময়) 
আগেই বলেছি, ‘ক্রাইম অ্যান্ড পানিশমেন্ট’-এর রাসকোলনিকোভ চরিত্রটি ফ্রাঁসোয়া লাসোনেয়ারের আদলে তৈরি। লাসোনেয়ার খুন করার আগে, মনে মনে খুনের কিছু মহৎ উদ্দেশ্য তৈরি করতো। সে কল্পনা করতো, অমুককে খুন করলে এই এই উপকার হবে। ফলে, অমুককে খুন করে অনুতপ্ত হওয়ার কিছু নেই। এটি হলো কোনো অপরাধ করার আগে, তার মোরাল গ্রাউন্ড তৈরির একটি কৌশল। এ কৌশল দস্তয়েভস্কি, রাসকোলনিকোভের ভেতর সঞ্চারিত করেছিলেন। এজন্য রাসকোলনিকোভ, খুনগুলো করার আগে, খুনের কিছু কাল্পনিক উপকারিতা আবিষ্কার করেছিলো। সে তার মনকে বুঝিয়েছিলো, আমি যাকে খুন করবো, তার আর পৃথিবীতে বেঁচে থাকার অধিকার নেই। সে অত্যন্ত খারাপ। তাকে খুন করা একটি মহৎ কাজ হবে। হিটলারও এ রোগে ভুগতেন। ইহুদি খুন করা তাঁর কাছে মহৎ কাজ ছিলো। বিরোধী মতের যে-কাউকে খুন করা, অথবা জেলে ঢুকোনো, এটিকে লেনিন এবং স্তালিন, দুজনই মহৎ কাজই ভাবতেন। এগুলো হলো সেন্টিমেন্টালিজম। সেন্টিমেন্টাল মানুষ অত্যন্ত বিপজ্জনক। এরা অনায়াসে শিশুদের মাথায় হাত বুলিয়ে দিতে পারে, আবার কোনো শিশুর চোখের সামনে তাদের বাবা-মাকে গুলি করতে পারে। বাহির থেকে দেখলে এদের খুবই জনদরদী মনে হয়, কিন্তু এদের ভেতরে ঢুকলে টের পাওয়া যায়, এরা কতোটা নিষ্ঠুর। লেনিন, অপেরা বা নাটক দেখে কাঁদতেন, আহারে আহারে করতেন, খুব কষ্ট পেতেন, আর চোখ মুছেই নির্দেশ দিতেন, যাও, অমুকের মায়ের বুকটা খালি করে এসো (ত্রাভিয়াতা নামের একটি অপেরা নাটক দেখে লেনিন সত্যি সত্যি কেঁদেছিলেন!)। বাংলাদেশের গ্রামাঞ্চলে যে মারদাঙ্গাগুলি হয়ে থাকে, বিশেষ করে ব্রাহ্মণবাড়িয়া ও বানিয়াচঙে, এগুলো সাধারণত মানুষের সেন্টিমেন্টালিজমের কারণে হয়ে থাকে। এরা খুব সহজেই, এক প্রতিবেশীর বিপদে আরেক প্রতিবেশী হিশেবে এগিয়ে যায়, কিন্তু একই সাথে স্বার্থের একটু বনিবনা না হলে, বুকে শাবলও ঢুকিয়ে দেয়। এখানে আমার আরেকটি বিষয় নজরে পড়েছে। রাসকোলনিকোভ যে-প্রক্রিয়ায় খুনের মোরাল গ্রাউন্ড তৈরি করতো, এবং খুনকে মনে মনে মহিমান্বিত করতো, তা সম্ভবত দস্তয়েভস্কি, ধার করেছিলেন ম্যাকিয়াভেলির ‘এন্ড জাস্টিফায়েস দা মিনস’ নীতি থেকে। ক্রাইম অ্যান্ড পানিশমেন্ট নিয়ে আমি আর আলোচনা লম্বা করবো না। আমি এবার নজর দেবো, দস্তয়েভস্কির আরেক বিখ্যাত উপন্যাস ‘দি কারামাজোব ব্রাদার্জ’-এর দিকে। এটি ছিলো তাঁর শেষ উপন্যাস, এবং এটির প্রথম খন্ড প্রকাশের চার মাসের মাথায় তিনি মারা যান (দ্বিতীয় খন্ড লেখা শুরু করেছিলেন, কিন্তু শেষ করতে পারেন নি)। উপন্যাসটি গুরুত্বপূর্ণ, এবং তাঁর লেখা সমস্ত উপন্যাসের মধ্যে এটিই সবচেয়ে প্রভাববিস্তারকারী। কারণ দস্তয়েভস্কি এটিতে, কিছু দর্শনিক বিষয়কে বিভিন্ন চরিত্রের মাধ্যমে আলোচনা করেছেন। তবে যিশু খ্রিস্টের পক্ষে তাঁর পক্ষপাতিত্ব অটুট ছিলো (আমি আগেই বলেছি, দস্তয়েভস্কি ছিলেন গোঁড়া খ্রিস্টান)।
বাংলা ভাষায় দস্তয়েভস্কির কাজের কোনো ভালো অনুবাদ আমার চোখে পড়ে নি। এর কারণ সম্ভবত, আমাদের এ অঞ্চলে যারা অনুবাদ করেন, তারা ইংরেজি, বাংলা, রুশ, কোনো ভাষারই শিল্পরূপটি আয়ত্ত করতে পারেন নি। অনুবাদ করার সময় ভাষার সাহিত্যমান সম্পর্কে যে-সচেতনতা থাকা দরকার, তা এখানে কারও নেই বললেই চলে। এজন্য আমার পরামর্শ হবে, দস্তয়েভস্কির কাজের ইংরেজি অনুবাদ পড়া। রিচার্ড পিবিয়ার, কনস্ট্যান্স গার্নেট, এবং ডেভিড ম্যাকডাফ, দস্তয়েভস্কির কাজের ভালো ইংরেজি অনুবাদ করেছেন। আরও অনেকের অনুবাদ আমার নজরে পড়েছে, যেগুলোর মান ভালো। দস্তয়েভস্কি যা বলতে চেয়েছেন, তা তারা বেশ অবিকৃতভাবে তুলে এনেছেন। আর একটি কথা না বললেই নয়। লেখালেখি ব্যাপারটি কখনো বাতাস থেকে আসে না। এর জন্য তিনটি জিনিসের প্রয়োজন— এক, পড়াশোনো; দুই, অভিজ্ঞতা; তিন, কল্পনা। দস্তয়েভস্কির এ তিনটিই ছিলো। অনেকের ধারণা, পড়াশোনো না থাকলেও চলে, শুধু অভিজ্ঞতাই যথেষ্ট। আমি এর সাথে একমত নই। অভিজ্ঞতা প্রকাশের জন্য ভাষার প্রয়োজন হয়। উঁচু মানের অভিজ্ঞতা প্রকাশের জন্য উঁচু মানের ভাষা দরকার, এবং এজন্য প্রয়োজন উঁচু মানের পড়াশোনার। আর কল্পনা? এটি পড়াশোনা ও অভিজ্ঞতার সরাসরি ফসল। পড়াশোনো যতো কম হবে, কল্পনার পরিধি ততো ছোট হবে। অভিজ্ঞতায়ও বৈচিত্র থাকতে হবে। একঘেয়ে অভিজ্ঞতা জন্ম দেয় একঘেয়ে সাহিত্যের। হালচাষ, দারিদ্র্য, প্রেম, চাকুরি, ব্যবসা-বাণিজ্য, রাজনীতি; অভিজ্ঞতা হিশেবে এগুলো খুব সাধারণ ও একঘেয়ে। যেকোনো অঞ্চলে, লাখ লাখ কোটি কোটি মানুষ এ ধরণের অভিজ্ঞতার ভেতর দিয়ে যায়। এজন্য এগুলো পুঁজি করে বড়জোর কিছু উদাস করা কবিতা ও গান লেখা যেতে পারে, সৃষ্টি করা যেতে পারে একই লেখার অনাবশ্যক পুনরুৎপাদন। আমাদের বাংলা সাহিত্য দীর্ঘকাল ধরে এ চক্রে আটকে রয়েছে। আমাদের যে অভিজ্ঞতা ও পড়াশোনো, তা দিয়ে বড় আকারের কোনো কল্পনা করা সম্ভব নয়। এজন্য বড় দর্শন, বড় সাহিত্য, বড় কবিতা, বড় গবেষণা, আমাদের ভাষায় নেই বললেই চলে। আমাদের এক ধরণের আত্মপ্রসাদও রয়েছে। এগিয়ে যাওয়ার জন্য যে সবার আগে পিছিয়ে থাকার ব্যাপারটি উপলব্ধি করা প্রয়োজন, তা আমাদের কেউই বুঝতে রাজি নন। দীর্ঘদিন ভালো খাবার না খেয়ে খেয়ে, আমাদের মুখের রুচি বিগড়ে গেছে। আমরা নিকৃষ্টকে বিবেচনা করছি উৎকৃষ্ট, আর উৎকৃষ্টকে বিবেচনা করছি নিকৃষ্ট। জ্ঞান বিজ্ঞানের বড় কাজগুলোর সাথে আমাদের তেমন কোনো দেখা সাক্ষাৎই ঘটছে না। আমরা পারমাণবিক বোমার সামনে দাঁড়াতে চাই তিতুমিরের বাঁশের কেল্লা নিয়ে। এই হলো আমাদের আক্কেল। —মহিউদ্দিন মোহাম্মদ
আজ আমার স্ত্রীর জন্মদিন। সে অনেক ভালো মানুষ। চার্চিলকে একবার জিগ্যেস করা হয়েছিলো— আপনার জীবনের সবচেয়ে বড় সফলতা কী? তিনি উত্তর দিয়েছিলেন: আমার স্ত্রী যে আমাকে বিয়ে করতে রাজি হয়েছিলো, সেটিই আমার জীবনের সবচেয়ে বড় সফলতা।
'বিয়ের প্রলোভন' ব্যাপারটি নারীর জন্য অত্যন্ত অমর্যাদাকর। আর প্রলোভন দেখিয়ে ধর্ষণ, এটি খুব হাস্যকর। ধর্ষণের মতো গুরুতর বিষয়কে এটি লঘু শরবতে পরিণত করেছে। নারীদের উচিত, তাদের নিজেদের স্বার্থেই এসব নকল ধর্ষণের প্রতিবাদ করা। আর বাংলাদেশের আইনে, ধর্ষণের সংজ্ঞায় যে 'প্রতারণামূলকভাবে সম্মতি আদায় করিয়া' নামক ভুতুরে বাক্যটি ঢুকানো হয়েছে, তা বাতিল করা উচিত। কোনো সভ্য দেশের আইনে, ধর্ষণের 'মেন্স রিয়া'র সংজ্ঞায় 'প্রতারণামূলকভাবে সম্মতি আদায়'-এর কোনো উদাহরণ নেই। কারণ এটি ধর্ষণের চেতনার সাথে সাংঘর্ষিক। সঙ্গম আর ধর্ষণ এক জিনিস নয়। ধর্ষণ একটি ট্রমাটাইজড ব্যাপার, যা ভুক্তভোগীকে অনেকটা লাশ বানিয়ে ফেলে। আর সঙ্গম উপভোগের ব্যাপার, যার কোনো ভুক্তভোগী নেই। কিন্তু আমাদের বিচক্ষণেরা এমনভাবে আইন বানিয়েছেন, যেন এর উদ্দেশ্যই হলো বিচারের পরিবর্তে অবিচারকে উৎসাহিত করা। অভিনয়শিল্পী আর ব্যবসাশিল্পীরা যখন আইন প্রণয়ন করেন, তখন এর চেয়ে ভালো আর কী আশা করি? প্রলোভন শব্দটিতে লুকিয়ে আছে বড়শী দিয়ে মাছ শিকারের গন্ধ। আমাদের নারীরা কি মাছ? আর বিয়ে কি কোনো টোপওয়ালা বড়শি? এটি কি নারীর আত্মমর্যাদার সাথে যায়? একটি নারী, কোনো পুরুষের ঘর করার লোভে দেহ সঁপে দিচ্ছে, এটি কি নারীর জন্য কোনো শ্রবণসুন্দর ব্যাপার? ধর্ষণের যে ট্রমা ও ভয়াবহতা, তার কি কোনো তুলনা হয় এ সঁপাসঁপির সাথে? বিয়ে একটি প্রথা ও প্রতিষ্ঠান। যে-সমাজে বিয়ে করা কঠিন হয়ে পড়ে, সে-সমাজে নারীপুরুষ, বিয়েকে সামনে রেখে পরস্পরের কাছাকাছি আসে। ঘনিষ্ঠ হয়। আদান-প্রদান করে মন ও শরীর। কিন্তু এ ঘনিষ্ঠতা চিরকাল নাও থাকতে পারে। এটি খুব স্বাভাবিক ব্যাপার। কিন্তু একে পুঁজি করে এক পক্ষ আরেক পক্ষের উপর মামলা ঠুকে দেবে, তা উচিত নয়। এরকমটি চললে, সমাজে নারী-পুরুষের দেখাসাক্ষাৎও বিপজ্জনক হয়ে উঠবে। আর বিয়ের প্রলোভন ব্যাপারটি এতো একপেশে কেন, তাও আমার বোধগম্য নয়। একজন নারীও তো একজন পুরুষকে বিয়ের প্রলোভন দেখাতে পারে। সেক্ষেত্রে প্রতারিত পুরুষটি কোন আইনে প্রতিকার চাইবে? আমার মনে হয়, মানুষের স্বাভাবিক জৈবিক সম্পর্কগুলিকে আইন দ্বারা বাধাগ্রস্ত করা উচিত নয়। কিছু বিষয়, আইন ও রাষ্ট্রের হস্তক্ষেপের বাহিরে থাকা উচিত। কে কাকে বিয়ের প্রলোভন দেখালো, কার সাথে কার মনোমালিন্য ঘটলো, কে কাকে নিয়ে পার্কে বসে থাকলো, এসব ব্যাপার মানুষের ব্যক্তিগত পরিমন্ডলেই থাকুক। অন্যথায়, সমাজে অশান্তি ও বিশৃঙ্খলা আরও বাড়তে থাকবে। —মহিউদ্দিন মোহাম্মদ
পুরো নাম ফিওদোর মিখায়েলোভিচ দস্তয়েভস্কি। বাঙালিরা ডাকে দস্তোয়ভোস্কি। কিন্তু সঠিক উচ্চারণ হবে— দ-স্তাইয়েব-স্কি। পেশায় ছিলেন প্রকৌশলী। প্রকৌশলী হিশেবে ভালো আয়ও করতেন, কিন্তু স্বভাব ছিলো আমাদের মতো, বিশ টাকা আয় করলে চল্লিশ টাকার বিলাসিতা করতেন। তাঁকে লেখক বানিয়েছিলো জুয়া খেলা। জুয়া খেলে ভিখেরি হয়েছিলেন বলেই শুরু করেছিলেন লেখালেখি। আশা ছিলো, বই বিক্রি হলে কিছু অতিরিক্ত টাকা আসবে। তাঁর পড়াশোনোর পরিধি বড় ছিলো। শুরুতে ইংরেজি ও ফরাসি সাহিত্যের কিছু বই অনুবাদ করেছিলেন। কিন্তু বাজারে তেমন কাটে নি। ভালো বই বাজারে কাটবে না, এটিই স্বাভাবিক।বালজাকের প্রভাব, দস্তয়েভস্কির বহু লেখায়, বিশেষ করে প্রথম দিকের লেখাগুলোয় আমি লক্ষ করেছি। তবে তাঁকে সবচেয়ে বেশি প্রভাবিত করেছিলেন গোগল এবং পুশকিন। এ প্রভাব একসময় কেটে যায়, কিন্তু তখন তাঁর লেখায়, এক-দুইজনের বদলে প্রভাব আসতে শুরু করে বহুজনের। স্কট ডিকেন্স, অগাস্তিন, ভিক্টর হুগো, এলান পো, হারজেন, কান্ট, বেলিনস্কি, লর্ড বায়রন, প্লেটো, শিলার, সারভান্তেস, বাকুনিন, সলোভিয়ভ, হেগেল, লারমান্তোভ, শেক্সপিয়ার, হোমার, হফম্যান, ও আরও অনেকের লেখা এবং চিন্তা, দস্তয়েভস্কির লেখা ও চিন্তাকে প্রভাবিত করেছিলো। হ্যাঁ, শুধু দস্তয়েভস্কিই প্রভাবিত হয়েছিলেন, কিন্তু দস্তয়েভস্কি কাউকে প্রভাবিত করেন নি, ব্যাপারটি এরকম নয়। জাঁ পল সাঁত্রের যে-এক্সিসটেনশিয়ালিজম, সেটির জন্ম, আমি মনে করি দস্তয়েভস্কির হাত ধরে। তাঁর ‘নোটস ফ্রম দি আন্ডারগ্রাউন্ড’ পড়ে প্রভাবিত হয়েছিলেন জার্মান দার্শনিক নিটশা, যিনি এক্সিসটেনশিয়ালিজমকে, সাঁত্রের আগেই একটি কাঠামো দান করেছিলেন। ফ্রয়েডের যে-সাইকোএনালাইসিস, তার প্রাথমিক ধারণাও দস্তয়েভস্কি থেকেই নেয়া। শোলজিনিৎসিন এবং চেখভ, এ দুজনও দস্তয়েভস্কি দ্বারা প্রভাবিত হয়েছিলেন। তবে পৃথিবীর নানা অঞ্চলে, দস্তয়েভস্কি নানা মহামনীষীদের প্রভাবিত করলেও, বাংলাভাষী অঞ্চলে তিনি প্রভাবিত করেছেন হুমায়ূন আহমেদ, সুনীল গঙ্গোপাধায়, ও শীর্ষেন্দু মুখোপাধ্যায়কে। দস্তয়েভস্কি, ও তাঁর দ্বারা প্রভাবিত অন্য ভাষার লেখকেরা, যেখানে নির্মাণ করেছেন পর্বত, সেখানে আমাদের তিনজন নির্মাণ করেছেন উঁইপোকার ঢিবি। হিমু নামের যে-ভবঘুরে চরিত্রটি এ অঞ্চলে জনপ্রিয় হয়েছে, এ চরিত্রটিও দস্তয়েভস্কির কিছু এক্সিস্টেনশিয়াল ক্যারেক্টারের হাত-পা-মাথা কেটে বানানো হয়েছে। ‘আজ রবিবার’ নাটকে যে আনিস নামের গর্দভটি আছে, সেটিও দস্তয়েভস্কির ‘দ্য ইডিয়ট’ উপন্যাসের মিশকিনের আদলে গড়া।
সম্মান একটি সামাজিক রোগ। কোনো সমাজে ভালোবাসা কমে গেলে, এ রোগের প্রাদুর্ভাব ঘটে। কোনো ব্যক্তি যখন দেখেন যে, তাকে ভালোবাসার কোনো কারণ মানুষের নেই, তখন তিনি সম্মান দাবি করেন। সম্মান হলো, ভালোবাসার ঘাটতি পূরণের একটি কৌশলমাত্র। এ কৌশল বাস্তবায়নে, মানুষ প্রথমেই আশ্রয় নেয় ক্ষমতার। ক্ষমতা কী? কাজ করার হারই ক্ষমতা, এরকম একটি সংজ্ঞা পদার্থবিজ্ঞানে পাওয়া গেলেও, আমি মনে করি— মানুষকে ভয় দেখানোর সামর্থ্যই ক্ষমতা। যার ভয় দেখানোর সামর্থ্য যতো বেশি, তার ক্ষমতা ততো বেশি। ভয় দেখানোর এ সামর্থ্য, আগে নির্ভর করতো মানুষের হাতে থাকা অস্ত্রের উপর। তবে আধুনিক রাষ্ট্রগুলোতে, এ সামর্থ্য নির্ভর করে মানুষের পেশা ও পদপদবীর উপর। কোনো পেশার মানুষের অতীত কর্মকাণ্ড বিশ্লেষণ করে আমরা সিদ্ধান্ত নিতে পারি— ওই পেশার মানুষটি ক্ষমতাধর কি না। লেনিনের রাশিয়াতে, কেউ এসে যদি পরিচয় দিতো— আমি চেকা পুলিশ বা বলশেভিক পার্টির সদস্য, তখন তাকে সম্মান না জানিয়ে উপায় ছিলো না। তার পেশা ও সংঘপদবী শুনে, মানুষ মুহুর্তে বুঝে যেতো— লোকটির ভয় দেখানোর ক্ষমতা অপরিসীম। যেকোনো মুহুর্তে সে, যে-কাউকে তুলে নিয়ে যেতে পারে লুবিয়াঙ্কায়। তৃতীয় বিশ্বের দেশগুলোতে, কোনো রাজনীতিক নেতাকে দেখামাত্রই যে মানুষের ভীড় লেগে যায়, তার কারণও সম্মান। লোকজন আতংকে থাকেন, যদি নেতাটির চারপাশে জটলা পাকিয়ে তার প্রতি সম্মান প্রদর্শন করা না হয়, তাহলে তিনি রুষ্ট হতে পারেন। তিনি রুষ্ট হলে, তার করুণা লাভ করা মুশকিল হয়ে উঠতে পারে। কিন্তু বরিস জনসন রাস্তা দিয়ে হেঁটে গেলে এমনটি ঘটে না। কারণ নাগরিকেরা জানে, তাঁর ভয় দেখানোর সামর্থ্য শূন্য। তাঁর অতীত কর্মকাণ্ড বিশ্লেষণ করে দেখা গেছে, তিনি কাউকে জেল খাটাতে পারেন নি। যে-রাষ্ট্রপ্রধান মানুষকে জেল খাটাতে পারেন না, তাঁর আবার ক্ষমতা কী? সম্মান তাঁর প্রাপ্য নয়। তাঁর প্রাপ্য— শ্রদ্ধা ও ভালোবাসা। একজন কৃষককে কি আমরা সম্মান করি? করি না। তার নামের আগে কি মাননীয় বসাই? বসাই না। এর কারণ— কৃষকদের যা ইতিহাস, তা ক্ষমতাহীনতার ইতিহাস। তাকে দেখে কেউ ভয় পেয়েছে, এরকমটি শোনা যায় না। কিন্তু তিনি যদি তার কাচি ও কোদাল অন্য কাজে ব্যবহার করতেন, সংঘবদ্ধ হয়ে খুন খারাবি করতেন, তার উৎপাদিত ফসল বিক্রি না করে দেশে খাদ্যসঙ্কট তৈরি করতেন, তাহলে বদলে যেতো পরিস্থিতি। তাকে তখন সবাই ভয় পেতো, এবং প্রদর্শন করতো উপযুক্ত সম্মান। কাউকে সম্মান প্রদর্শন করা, এর অর্থ হলো তাকে যে আপনি ভয় পাচ্ছেন তা জানিয়ে দেয়া। আমরা পত্র লেখার সময় যে 'যথাবিহিত সম্মান প্রদর্শপূর্বক বিনীত নিবেদন' বাক্যটি ব্যবহার করি, তা ভয় থেকেই করি। এ ভয়টুকো প্রকাশ না করে পত্র লিখলে, আপনাকে ধরা হবে 'বেয়াদব', এবং বেয়াদবের আবেদন এদেশে মঞ্জুর হয় না। আমেরিকাতে যে প্রেসিডেন্টকে 'মিস্টার প্রেসিডেন্ট' বলে সম্বোধন করা হয়, এর কারণ হলো— আমেরিকানরা তাদের প্রেসিডেন্টকে ভয় পায় না। তারা জানে যে, প্রেসিডেন্ট তাদের ভৃত্য। কোনো সমাজে ক্ষমতা প্রদর্শনের অনেকগুলো উপায় আছে। এর একটি হলো ভাষা। এ উদ্দেশ্যে কিছু শব্দ দিয়ে প্রথমেই ভাষার দূষণ ঘটানো হয়। এমন কিছু শব্দ উদ্ভাবন করা হয়, যা ব্যবহার করতে পারবে শুধু ক্ষমতাধর মানুষেরা। এ শব্দগুলো সাধারণ মানুষের মনে এক ধরণের ছবি আঁকতে পারে। ধরা যাক মাইকে ঘোষণা করা হলো— মাননীয় অমুক। এই 'মাননীয়' শব্দটি মুহুর্তেই নাগরিকদের মনে একটি ভয়ের ছবি এঁকে ফেলে, এবং এ ছবি অনেকটা জর্জ অরওয়েলের বিগ ব্রাদারের ছবির মতো (ব্যক্তিভেদে এ ছবির ধরণে হেরফের হতে পারে)। ছবিটি যখন আমাদের মানসপটে ঝলমলিয়ে ওঠে, তখন মাননীয় অমুকের প্রতি সম্মান প্রদর্শন করা ছাড়া আমাদের সামনে আর কোনো বিকল্প থাকে না। আমরা বুঝতে পারি যে, মাননীয় ব্যক্তিটি একজন বিশেষ ব্যক্তি, তার কেশাগ্র কেউ ছুঁতে পারবে না। কিন্তু তিনি চাইলে, আমাদের সকলের কেশাগ্র তো বটেই, ঘাড়ও মটকে দিতে পারবেন। আমরা তখন হাততালি দিয়ে, ফুল ছিটিয়ে, দীর্ঘসময় ধরে রোদে দাঁড়িয়ে, জানিয়ে দিই যে— আমরা আপনাকে ভয় পাচ্ছি। আপনি সম্মানীত অতিথি, আমাদের ভীতি আপনি গ্রহণ করুন। ম্যাকিয়াভেলি তাঁর প্রিন্সকে পরামর্শ দিয়েছিলেন, ভালোবাসা নয়, রাজার লক্ষ্য হওয়া উচিত মানুষের ভয় অর্জন করা। রাজাকে করতে হবে এমন এমন কাজ, যা দেখে মানুষ সর্বদা তাকে ভয় পাবে। আমার ধারণা, ম্যাকিয়াভেলির এ কৌতুকের আধুনিক রূপই সম্মান। আধুনিক রাষ্ট্রগুলোতে রাজাদের সংখ্যা বেশি হয়ে থাকে। এজন্য এখানে সম্মানের দাবিদারও এখন অনেক। কেউ যখন বুঝতে পারে, মানুষ তাকে রাজা হিশেবে স্বীকার করছে না, বা দিচ্ছে না রাজার প্রাপ্য সম্মান, তখন তিনি প্রদর্শন করেন ক্ষমতা। কয়েকদিন আগে, ক্ষমতার এরকম একটি প্রদর্শনী, ঢাকার এলিফ্যান্ট রোডে হয়ে গেছে। এতে অংশ নিয়েছিলো ম্যাজিস্ট্রেট, ডাক্তার, ও পুলিশ। নানা জায়গায় নাগরিকদের কান ধরানোর যে-ঘটনাগুলো ঘটছে, তাও এ প্রদর্শনীরই অংশ। সম্মানের সরবরাহ টিকিয়ে রাখতে, এ প্রদর্শনীর প্রয়োজন আছে। প্রশ্ন উঠতে পারে, মানুষ কেন সম্মানকে এতো উপভোগ করে? আমি শুরুতেই বলেছি, সম্মান একটি রোগ, এবং রোগটি মানসিক। এর জন্ম হীনমন্যতা থেকে। মানুষ হীনমন্যতায় ভুগতে শেখে শৈশবকালে। কোনো শিশু যদি ভয়ের পরিবেশে বড় হয়, এবং তার সক্ষমতাকে যদি আশেপাশের লোকজন তুচ্ছতাচ্ছিল্য করে, তাহলে শিশুটি ভেতরে ভেতরে প্রতিশোধপরায়ণ হয়ে ওঠে। এ প্রতিশোধপরায়ণতা তাকে অন্যদের থেকে আলাদা করে ফেলে। বাংলাদেশে, পরিবার ও ইশকুলে, শিশুদেরকে প্রায়ই শারীরিক ও মানসিকভাবে লাঞ্চিত করার ঘটনা ঘটে থাকে। এ লাঞ্চনার রূপটি, আক্রান্ত শিশুরা প্রথম প্রথম বুঝতে না পারলেও একসময় বুঝে ফেলে। তাকে যে অপমান করা হচ্ছে, এটি সে ধরে ফেলে। এরপর তাকে নিয়ে কেউ হাসিঠাট্টা করলে, বা তার চেয়ে শক্তিমান কেউ তার শরীরে আঘাত করলে, সে তার উপর ক্ষিপ্ত হওয়া শুরু করে। এ ক্ষিপ্ত হওয়ার অভ্যাসটি একধরণের আত্মরক্ষার কৌশল। সে এ কৌশলে তার আত্মসম্মান সুরক্ষিত রাখতে চায়। অনেকের ধারণা, শিশুদের কোনো আত্মসম্মানবোধ নেই। এটি ভুল ধারনা। শিশুদের আত্মসম্মানবোধ প্রবল, এবং বহু ক্ষেত্রেই এটি প্রাপ্তবয়স্কদের চেয়ে বেশি। যে-শিশুরা শৈশবে পীড়নের শিকার হয়, তাদের ভেতরে একটি সুপ্ত শত্রুতাবোধ জেগে থাকে। এ বোধ তাকে, পরবর্তী জীবনে মানুষের সমীহ আদায় করতে প্ররোচিত করে। শত্রুকে পদানত করার যে-সুখ, সে-সুখের কাছে অন্য সকল সুখ নস্যি, শিশুটি এ সত্য একসময় জেনে যায়, এবং সে উপায় খুঁজতে থাকে— কীভাবে আদায় করা যায় সম্মান। যখন সে ক্ষমতাহীন থাকে, তখন তার এ ইচ্ছা অচরিতার্থই থাকে, কিন্তু যখনই সে ক্ষমতার সান্নিধ্যে আসে, তখনই তার শৈশবের ওই হীনমন্যতা মাথাচাড়া দিয়ে ওঠে, এবং উপভোগ করতে শুরু করে সম্মান। চারপাশে যে হট্টগোল দেখি, তার প্রধান কারণ— এদেশের অধিকাংশ মানুষের শৈশব সুখের ছিলো না। যার শৈশব সুখে কেটেছে, তার তো জানার কথা নয় কীভাবে মানুষকে ভয় দেখাতে হয়। হিটলার, লেনিন, স্তালিন, মোবারক, এদের কারও শৈশব সুখের ছিলো না। রবীন্দ্রনাথের শৈশব যদি লেনিনের শৈশবের মতো হতো, তাহলে আমরা গীতাঞ্জলি পেতাম না। হিটলারের শৈশব যদি জে এস মিলের শৈশবের মতো হতো, তাহলে হয়তো দ্বিতীয় বিশ্বযুদ্ধটি হতো না। — মহিউদ্দিন মোহাম্মদ
আপনি কী করেন? এ প্রশ্নটি যিনি করেন তার দিকে আমি অনেকক্ষণ তাকিয়ে থাকি। এটি মোটেও নিরীহ কোনো প্রশ্ন নয়। প্রশ্নকর্তা একটি বিশেষ উদ্দেশ্যে এ প্রশ্নটি করেন, এবং উদ্দেশ্যটি অত্যন্ত অসৎ। তিনি নিশ্চিত হতে চান যে, আমি তার চেয়ে ক্ষমতাধর কেউ কি না। এ প্রশ্নটির উত্তরই নির্ধারণ করে, তিনি আমার সাথে কেমন ব্যবহার করবেন। তিনি যদি বুঝতে পারেন আমি সাধারণ গফুর, আমার আয় সামান্য, আমি টেনেটুনে চলি, যাকে পাই তাকেই সালাম দিই, আমার পড়াশুনো কম, আমার কোট-টাই নেই, আমাকে কেউ স্যার ডাকে না, আমার আত্মীয়দের মধ্যে কেউ অস্ত্র বহন করে না, আমার ব্যাংক হিশাবে খরা লেগে আছে, আমাকে একটি চড় দিলে প্রতিবাদ করার কেউ থাকবে না— তাহলে তিনি খুব খুশি হন। তিনি নিরাপদ বোধ করেন, এবং নিজের কাজে মন দেন। আমার প্রতি তার আর কোনো কৌতুহল থাকে না। আমার ওজন তার কাছে এক লাফে শূন্যে গিয়ে ঠেকে। কিন্তু যদি টের পান আমি বড় শিল্পপতি, আমি একটি মন্ত্রণালয় চালাই, একটি জেলার মালিকানা আমার ঘাড়ে, আমি অনেকগুলো সমিতির সভাপতি, আমি মানিক মিয়া এভিন্যুতে বকাবকি করি, অস্ত্রের সাথে আমার আত্মীয়তা আছে, আমাকে টিভিতে দেখা যায়, লন্ডন আমেরিকা নিয়মিত দৌড়ঝাঁপ করি, লোকজন আমাকে স্যার ডাকে, আমার নামের আগে মাননীয় বসানো হয়, ব্যাংক হিশাব নয়, আমার নিজেরই একটি ব্যাংক আছে— তাহলে তিনি লাফ দিয়ে উঠেন। চেয়ার এগিয়ে দেন, হাত বাড়িয়ে দেন, তোলপাড় করে তুলেন চারপাশ, এবং মনে মনে অনিরাপদ ও বিপন্ন বোধ করেন। এর কারণ তিনি একটি সংকটে ভোগেন, এবং তার সংকটটি সরল নয়। তিনি একই সাথে ক্ষমতাকে পছন্দ ও ঘৃণা করেন। যদি তিনি ক্ষমতাকে শুধুই পছন্দ, কিংবা শুধুই ঘৃণা করতেন তাহলে তার এ সংকট হতো না। এমন কি ক্ষমতার প্রতি ভাবলেশহীন থাকলেও তার চলতো। তখন 'আমি কী করি', এ নিয়ে তাকে উদ্বেগে থাকতে হতো না। আমার ক্ষমতার অস্তিত্বও তাকে আলোড়িত করতো না। তিনি আমার সাথে করতে পারতেন সাধারণ ও স্বাভাবিক আচরণ। কিন্তু একই সাথে প্রীতি ও ভীতিতে আক্রান্ত হয়ে তিনি ক্ষমতাকে করে তোলেন গুরুত্বপূর্ণ। ফলে আগন্তুকের সাথে সাক্ষাতের শুরুতেই তিনি উদগ্রীব হয়ে উঠেন তার ক্ষমতা নিরূপণে। কেন একজন মানুষ একই সময়ে ক্ষমতাকে পছন্দ ও ঘৃণা করেন? অথবা গুরুত্বহীন ক্ষমতাকে করে তোলেন গুরুত্বপূর্ণ? এর প্রধান কারণ তিনি একটি রাষ্ট্রের বাসিন্দা। রাষ্ট্র তার উপর কিছু সংস্কৃতি আরোপ করে। একটি সংস্কৃতি হলো— রাষ্ট্র উৎপাদনকে উৎসাহিত করে। কিন্তু আপনি আপনার পরিবারের জন্য যতোটুকো প্রয়োজন ঠিক ততটুকো উৎপাদন করলে রাষ্ট্র খুশি হয় না। রাষ্ট্র খুশি হয় তখন, যখন আপনি আপনার প্রয়োজনের অতিরিক্ত উৎপাদন করেন। কারণ: কেবল প্রয়োজনের অতিরিক্ত উৎপাদন করলেই আপনি কিছু পণ্য ও সেবা বিক্রি করবেন, এবং লিপ্ত হবেন বেচাকেনায়। রাষ্ট্র তার পরিচালনা খরচ আহরণ করে নাগরিকদের বেচাকেনা থেকে। যে-রাষ্ট্রে বেচাকেনা শূন্য, সে-রাষ্ট্র মৃত রাষ্ট্র। এ জন্য রাষ্ট্র চায় যেকোনো মূল্যে বেচাকেনা চালু রাখতে। এর সাথে রাষ্ট্র যারা চালায় তাদের আরাম-আয়েশের সরাসরি সম্পর্ক রয়েছে।
রাষ্ট্র প্রশংসা করে শুধু দুটি গোষ্ঠিকে— এক: যারা অতিরিক্ত উৎপাদন করেন, এবং উৎপাদিত পণ্য ও সেবা বেচাকেনা করেন। কৃষক, স্বর্ণকার, শিল্পপতি, দোকানদার, ট্রাভেল এজেন্সি, বেসরকারি চাকুরীজীবী, স্বাধীন পেশাজীবী, বেসরকারি ভোক্তা, এরা হলো এ শ্রেণীর নাগরিক। এ শ্রেণী ভোগযোগ্য সম্পদ সৃষ্টি করেন, এবং রাষ্ট্র পরিচালনার খরচের যোগান দেন। দুই: যারা প্রথম গোষ্ঠির অতিরিক্ত উৎপাদন থেকে রাষ্ট্রের জন্য ট্যাক্স আহরণ করে তা খরচ ও অপচয় করেন। যে-রাষ্ট্র যতো উন্নত সে-রাষ্ট্রে অপচয় ততো কম ঘটে। দুর্নীতির মাধ্যমে লুটপাটও এ অপচয়ের অন্তর্ভুক্ত। রাষ্ট্র যারা চালান তারা এ শ্রেণীর নাগরিক। রাষ্ট্র কারা চালান? রাষ্ট্র চালান তারা যারা রাষ্ট্র থেকে বেতন নেন, কিংবা বেতনের সমতুল্য বৈষয়িক সুবিধাদি গ্রহণ করেন। এই দুই শ্রেণীর মধ্যে দ্বিতীয় শ্রেণীর প্রশংসা রাষ্ট্র সবসময় করে, এবং প্রথম শ্রেণীর প্রশংসা শুধুমাত্র শর্তসাপেক্ষে করে। শর্তটি হলো অতিরিক্ত উৎপাদন ও ভোগ। কোনো রাষ্ট্রে প্রথম শ্রেণীটি বিলুপ্ত হলে দ্বিতীয় শ্রেণীটি স্বয়ংক্রিয়ভাবে বিলুপ্ত হয়। প্রথম শ্রেণীটি হলো রাষ্ট্রের আর্থিক যোগানদাতা, এবং দ্বিতীয়টি ওই যোগানকৃত অর্থের ভোক্তা ও পাহারাদার। রাষ্ট্র তার টিকে থাকার স্বার্থে দ্বিতীয় শ্রেণীটিকে প্রথম শ্রেণীর চেয়ে বাড়তি নিরাপত্তা দিয়ে থাকে। এ উদ্দেশ্যে প্রণয়ন করা হয় বৈষম্যমূলক আইন ও বিধি। দ্বিতীয় শ্রেণীর অনেকে ভোগ করতে থাকেন অতুলনীয় রাষ্ট্রীয় সুবিধা। প্রথম শ্রেণীর নাগরিকেরা হয়ে থাকেন নিরস্ত্র (একমাত্র ব্যতিক্রম আমেরিকা, আমেরিকায় সাধারণ নাগরিকেরাও অস্ত্র বহন করতে পারেন), এবং দ্বিতীয় শ্রেণীর নাগরিকেরা নিজে অস্ত্র বহন করেন অথবা অন্য অস্ত্রবাহকের দ্বারা সুরক্ষিত থাকেন। তবে প্রথম শ্রেণীর নাগরিকেরাও দ্বিতীয় শ্রেণীর নাগরিকদের অস্ত্রের সুরক্ষা পান, যেমন পুলিশের, কিন্তু সেটিও নির্বিঘ্ন উৎপাদন ও বেচাকেনার স্বার্থে। ফলে স্বতঃস্ফূর্তভাবে প্রথম শ্রেণীর নাগরিকদের মনে একটি হীনমন্যতার জন্ম হয়। হীনমন্যতা থেকে জাগে ক্ষমতাপ্রীতি ও ভীতি। তাদেরও লোভ জাগে, প্রথম শ্রেণী থেকে দ্বিতীয় শ্রেণীতে যাওয়ার। শ্রেণীবদলের এ স্বপ্ন কারও কারও সফল হয়, কিন্তু অধিকাংশেরই সফল হয় না। কারণ দ্বিতীয় শ্রেণীর চেয়ে প্রথম শ্রেণী সংখ্যাবহুল, এবং দ্বিতীয় শ্রেণীতে লোকবলের চাহিদা কম। চাহিদার চেয়ে আগ্রহীর সংখ্যা বেশি হওয়ায় তৈরি হয় জুতোক্ষয়ী প্রতিযোগিতা। বাংলাদেশে সরকারি চাকুরির জন্য যে-মরিয়া যুদ্ধ তার মূল কারণ প্রথম শ্রেণীর নাগরিকদের এই শ্রেণী পরিবর্তনের লোভ। আবার প্রথম শ্রেণীর কিছু সদস্য খুব সহজে দ্বিতীয় শ্রেণীতে যেতে পারেন। যেমন- ধনী ব্যবসায়ী, শিল্পপতি, প্রভাবশালী টিভিমুখ, ও পেশাজীবী। উদাহরণ হিশেবে বাংলাদেশের সংসদের কথা বলা যায়। এ আইনসভার সিংহভাগ সদস্য ধনী ব্যবসায়ী ও শিল্পপতি। যেহেতু অধিকাংশই শ্রেণী পরিবর্তন করতে ব্যর্থ হয়, সেহেতু ব্যর্থ দ্বিতীয়শ্রেণীলোভী প্রথম শ্রেণীর নাগরিকেরা শুরু করেন ক্ষমতাকে ঘৃণা। এ ঘৃণার জন্ম হয় হিংসা থেকে। কিন্তু একই সাথে তারা ক্ষমতাকে ভালোও বাসতে থাকেন। প্রথম শ্রেণী থেকে দ্বিতীয় শ্রেণীতে উত্তরণের স্বপ্নকে তারা ভেতরে ভেতরে বাঁচিয়ে রাখেন। মর্মান্তিক হলো, প্রথম শ্রেণী থেকে যারা দ্বিতীয় শ্রেণীতে সফলভাবে গমন করেন, তারাও সমানভাবে ভুগেন এ অসুখে। তারা আতংকে থাকেন, কে কখন এসে কেড়ে নিয়ে যায় তার ক্ষমতা। এটি একটি সংকটময় পরিণতি। এ সংকট থেকেই কেউ কেউ আমাকে জিগ্যেস করেন— আপনি কী করেন? জিগ্যেস করে নিশ্চিত হতে চান যে, তার ক্ষমতা আমি কেড়ে নেবো কি না। তবে এ প্রশ্নের সবচেয়ে বড় শিকার শিশুরা। ইশকুলে গিয়েই তারা শোনে— তোমার বাবা কী করেন? শিশুরা নিজে যেহেতু কিছু করে না (যদিও আমি জানি শিশুরা অনেক কিছুই করে), তাই প্রশ্নকর্তা শিশুটির ক্ষমতা মাপতে চান শিশুটির বাবার ক্ষমতা দ্বারা। বাবার পেশা ও পরিচয়ই নির্ধারণ করে শিশুটিকে ইশকুলে কতোখানি সমীহ, ও কতোখানি অবহেলা করা হবে। এটি শুধু ইশকুলে নয়, বিশ্ববিদ্যালয়গুলোতেও এ চর্চা আমি প্রত্যক্ষ করেছি। যাদের জন্ম কৃষক ও শ্রমিক পরিবারে, তারা ‘তোমার বাবা কী করেন’ এ প্রশ্নে খুবই বিব্রত হন, এবং যাদের জন্ম স্যার পরিবারে, তারা এ প্রশ্নে খুব খুশি হন। এর কারণ কী? এর কারণ রাষ্ট্রের আচরণ। রাষ্ট্র সবার সাথে একই আচরণ করে না। কৃষক, শ্রমিক, দিনমজুর, দোকানদার, ছোট উদ্যোক্তা, গরুর দালাল, ট্রাকচালক, মেথর, মুচি, রিকশাওয়ালা, রাজমিস্ত্রী, কাঠমিস্ত্রী, সবজি পাইকার, প্রাইভেট টিউটর, নাপিত, বাবুর্চি, নার্স, ভ্যানচালক, ফেরিওয়ালা, বাসচালক, ঝাড়ুদার, বিড়িওয়ালা, চৌকিদার, লেখক, তাদের সাথে রাষ্ট্রের আচরণ একরকম; আর মন্ত্রী, সাংসদ, রাষ্ট্রপতি, মেয়র, শিল্পপতি, উপাচার্য, গভর্ণর, সচিব, ডিসি, চেয়ারম্যান, ইউএনও, অভিনেতা, দালাল, ভাড়াটে লেখক, সাংবাদিক, ছদ্মকবি, আমদানীকারক, শিল্পী, নাট্যকার, চলচ্চিত্রকার, বিউটিশিয়ান, বৈমানিক, পুলিশ, আর্মি, ন্যাভি, রাজনীতিক, অধ্যাপক, ঠিকাদার, ফায়ার সার্ভিস, ম্যাজিস্ট্রেট, ব্যারিস্টার, বিচারপতি, বাবুল হুদা, সংঘবাদী, খেলোয়াড়, চিকিৎসক, লিপস্টিক, ব্যাংকার, প্রশংসাকার, তাদের সাথে রাষ্ট্রের আচরণ অন্যরকম। রাষ্ট্রের আচরণই এখানে নির্ধারণ করছে মানুষের সামাজিক নিয়তি। শিশুদের বোকা ভাবার কোনো কারণ নেই। তারা বুঝতে পারে, তার বাবা-মা সমাজে গৃহীত না কি নিগৃহীত। সে যদি টের পায়, রাষ্ট্রের চোখে তার বাবা-মা একটি ভাঙা ছাতার সমান, তাহলে সে আর ইশকুলে ওই প্রশ্নটি শুনতে চায় না। এটি তার ভেতরে একটি প্রতিক্রিয়ার সৃষ্টি করে। সে মনে মনে সংকল্প করে, আমাকেও তাদের মতো হতে হবে, যারা রাষ্ট্রের চোখে ভাঙা ছাতা নয়। এ সংকল্প শিশুটিকে নষ্ট করে ফেলে। সে আর সে থাকে না। তার স্বাভাবিক প্রতিভাগুলো বিকৃত হতে শুরু করে। তার হয়তো ভালো লাগতো ঘুড়ি উড়ানো, কিন্তু তার আর ঘুড়ি উড়াতে ইচ্ছে করে না। সে ছবি আঁকা ছেড়ে দেয়, খেলাধুলো ছেড়ে দেয়, ছড়া লেখা ছেড়ে দেয়, গান গাওয়া ছেড়ে দেয়, প্রশ্ন করা ছেড়ে দেয়, তার যা যা করতে ভালো লাগতো তার সবই ছেড়ে দেয়। সে ধীরে ধীরে, মানুষ থেকে হয়ে উঠে প্রতিযোগী। সে অংশ নেয় শ্রেণী পরিবর্তনের একটি কুৎসিত ইঁদুর দৌড়ে। এ দৌড়ে জয়ী হওয়া ছাড়া, তার সামনে আর কোনো বিকল্প থাকে না। সে জানে, বিয়ের সময়ও তাকে শুনতে হবে, আপনি কী করেন? তাই, এ প্রশ্নের একটি ভালো উত্তর খোঁজাই, শিশুটির জীবনের লক্ষ্য হয়ে ওঠে। — মহিউদ্দিন মোহাম্মদ
মনে বিজ্ঞান বিদ্বেষ পোষণ করেন, এরকম কয়েকজন বাংলাদেশীর সাথে আমার কথা হয়েছে। তাদের দাবি— ‘বানর থেকে মানুষ এসেছে’ এরকম একটি কথা না কি বিজ্ঞান বলেছে, এবং এ কারণে তারা বিজ্ঞান থেকে মুখ ফিরিয়ে রেখেছেন। শুনে আমি খুব অবাক হলাম। তাদের জিগ্যেস করলাম, এটি আপনারা কোথায় শুনেছেন বা পড়েছেন? তারা বিভিন্ন ওয়াজ মাহফিল ও পত্রপত্রিকার রেফারেন্স দিলো, এবং বললো— ডারউইন নামের একজন নাস্তিক বিজ্ঞানী এটি বলেছেন। আমি বললাম, কথাটি সত্য কি না তা কি আপনারা যাচাই করেছেন? তাদের উত্তর— না। যেহেতু কথাটি ছাপা অক্ষরে বিভিন্ন পত্রিকা ও ম্যাগাজিনে বলা হয়েছে, এবং ওয়াজ মাহফিলের সত্যবাদীরা কথাটিকে বিজ্ঞানের বলে প্রচার করেছে, সেহেতু তারা ধরে নিয়েছেন যে কথাটি সত্য! তারপর আমি ওয়াজ করেন, এরকম একজন ভালো মৌলানার সাথে কথা বললাম, যিনি ‘বানর থেকে মানুষ এসেছে’ এ কথাটি বিভিন্ন মাহফিলে প্রচার করেছেন। জিগ্যেস করলাম, আপনি ডারউইনের ‘দি অরিজিন অব স্পিসিস’, ‘দি ডিসেন্ট অব ম্যান’, এবং ‘দি ভয়েজ অব দি বিগল’ বই তিনটি পড়েছেন কি না? তিনি স্বীকার করলেন, পড়া দূরের কথা, বই তিনটির নামও কখনও শোনেন নি। একই প্রশ্ন কয়েকজন শিক্ষককে করলাম, তারাও না-বোধক উত্তর দিলেন, কিন্তু তারা জানালেন যে এ বিষয়ে তারা বিভিন্ন টেক্সট বইয়ে পড়েছেন, কিন্তু ‘বানর থেকে মানুষ এসেছে’ এরকম কোনো কথা তারা পান নি। 
আমার স্ত্রীর অনুরোধে, আমি আমার লেখা সমালোচনাগুলো আনপাবলিশড করে দিয়েছি। তার নিষেধ আমাকে শুনতে হয়। আশা করি আবহাওয়া এবার শান্ত হবে। আমি আমার কোনো ব্যক্তিগত লাভের আশায় সমালোচনাগুলো লিখি নি, লিখেছিলাম আপনাদেরই স্বার্থে। আপনারা যেন অন্ধকারের ওপাড়ের আলোটুকোও দেখতে পান, সে জন্যে। কারণ দীর্ঘদিন মানুষ আঁধারের সংস্পর্শে থাকলে, সে আঁধারকেই আলো ভাবতে শুরু করে। আমি কখনো কাউকে নিয়ে সমালোচনামূলক প্রবন্ধ লিখি নি। সবসময় নিজের লেখা নিয়েই ব্যস্ত থেকেছি। এই প্রথম লিখেছিলাম। যে-দুজনকে নিয়ে লিখেছি, তাদের একজন নারী, আরেকজন পুরুষ। যিনি নারী, তিনি আমার সমালোচনার সুন্দর জবাব দিয়েছেন, এবং তার লেখা বইয়ের ভুলগুলো সংশোধন করার উদ্যোগ নিয়েছেন। আর যিনি পুরুষ, তিনি আমার সমালোচনার জবাবে আমাকে 'বেজন্মা' আখ্যা দিয়েছেন। আমাদের শিক্ষার মান যে খুব পড়ে গেছে, তা আমি এ কয়দিনে খুব টের পেয়েছি। তবে কিছু গুণ মানুষ পরিবার থেকে অর্জন করে। এর একটি হলো— অন্যের মতামতকে শ্রদ্ধা জানিয়ে, তা যুক্তির মানদন্ডে গ্রহণ অথবা বাতিল করা। আমাদের বহু মানুষ, পরিবার থেকে, অথবা ব্যক্তিগত অভিজ্ঞতা থেকে এ গুণ অর্জন করতে ব্যর্থ হয়েছে। স্বাধীন মানুষের চেয়ে তারা পরাধীন ভক্তে পরিণত হওয়াকে অধিক গৌরবের মনে করেছে। আমি সবসময় আমার লেখায় মানুষের স্বাধীন চেতনা, স্বাধীন বুদ্ধির কথা বলেছি। মানুষ যেন তার নিজের মাথাটিকে শেকলমুক্ত রাখতে পারে, সে চেষ্টা করেছি। দৃশ্য ও অদৃশ্য সকল শেকল থেকে মানুষের চিন্তাকে স্বাধীন রাখার উপর আমি গুরুত্ব আরোপ করেছি। এতে ক্ষতি ছাড়া, আমার এক পয়সার কোনো লাভ জড়িত ছিলো না। প্রশংসা ও নিন্দা, দুটো শোনার জন্যই মানুষের প্রস্তুতি থাকা উচিত। প্রশংসাকারীকে মিত্র ভাবা, আর সমালোচনাকারীকে শত্রু ভাবা, এ মানসিকতা থেকে আমাদের বের হয়ে আসতে হবে। না হলে যে-সামাজিক অস্থিরতার ভেতর দিয়ে আমরা যাচ্ছি, তা আরও বাড়তে থাকবে। মানুষের উপর রাগ করার অভ্যাসও আমাদের পরিত্যাগ করতে হবে। মতের অমিলকে ক্ষোভের কেন্দ্র না বানিয়ে, বন্ধুত্বের কেন্দ্র বানাতে হবে। যিনি ভিন্নমত পোষণ করবেন, তার কথা মনযোগ দিয়ে শুনতে হবে, এবং আমিই সঠিক, এরকম মনোভাব পরিহার করতে হবে। মনে রাখতে হবে, গোয়ার্তুমির সাথে বুদ্ধির কোনো সম্পর্ক নেই। যেকোনো মত প্রকাশ করার সময়, নিজের বিবেকের কাছে সৎ থাকতে হবে। বিশেষ কোনো উদ্দেশ্যে, কোনো ব্যক্তি বা প্রতিষ্ঠানের আশীর্বাদ পাওয়ার লোভে, কাউকে খুশি করার জন্যে, কখনো মত প্রকাশ করা উচিত নয়। মত প্রকাশ করতে হবে নিজের হৃদয়কে সন্তুষ্ট করার জন্য। কে কী বলবে তা নয়, হৃদয় কী বলতে চায় তা আমলে নিতে হবে। হৃদয় যদি বলে এটি মন্দ কাজ, তাহলে এটিকে মন্দই বলতে হবে, ভালো বলা যাবে না। আবার হৃদয় যদি বলে এটি ভালো কাজ, তাহলে এটিকে ভালোই বলতে হবে, মন্দ বলা যাবে না। এবং তারপর অপেক্ষা করতে হবে। চারপাশের আরও মানুষজনের মতামতও মনযোগ দিয়ে শুনতে হবে। শোনার পর যদি মনে হয়— আপনার হৃদয় সঠিক কথা বলে নি, তাহলে হৃদয়কে নতুন মতামত গ্রহণ করার জন্য প্রস্তুত করতে হবে। এতে হারানোর কিছু নেই। আর সব বিষয়ে ধর্মকে টেনে আনার প্রয়োজন নেই। ধর্মকে একান্ত নিজের জন্য রেখে, তারপর অন্যের বক্তব্য শুনতে হবে। ধর্ম যেন আপনার চিন্তার স্বাধীন বিকাশে বাধা না হয়ে দাঁড়ায়, সেদিকে খেয়াল রাখতে হবে। আপনি স্বাধীনভাবে একা একা আপনার ধর্ম পালন করুন, অন্যকেও একা একা, স্বাধীনভাবে তার ধর্ম পালন করতে দিন। সবাইকে ধন্যবাদ।
একটা বিষয় আমি দ্ব্যর্থহীনভাবে বলতে চাই, গালাগালির জন্য আমি কোনো লেখা আনপাবলিশড করি না। আর আমি কারও গালি ডিলিটও করি না। আর গালাগালি আমাকে তেমন কেউ করেনও নি, শুধু যার লেখাকে সমালোচনা করেছি তিনিই করেছেন, এবং তার গালিকেও আমি ডিলিট করি নি। ওই ক্ষুদ্র গালিকে সামান্য আমলে নেয়ারও প্রশ্ন উঠে না। আমাকে গালি দিয়ে আহত করতে হলে, ওই গালির শিল্পমান অত্যন্ত উৎকৃষ্ট হতে হবে। এ ধরণের বুনো শূয়োরের মতো দাঁত দেখানোকে আমি গালিই মনে করি না। অধিকাংশ মানুষই আমার সমালোচনার প্রশংসা করেছে, এবং অধিকতর গ্রহণযোগ্য মতামত হিশেবে বিবেচনা করেছে।
জ্বী হুজুর বলার জন্য মগজ থাকার প্রয়োজন নেই, এ কাজে জিহ্বাই যথেষ্ট। আমার কোনো লেখায় যদি কেউ ভিন্নমত পোষণ করে, আমি তার উপর খুব খুশি হই। আজ পর্যন্ত কেউ বলতে পারবে না, আমার সাথে দ্বিমত পোষণ করার কারণে, বা আমাকে গালি দেয়ার কারণে, আমি কাউকে আনফ্রেন্ড বা ব্লক করেছি। একমুখী নয়, আমি চাই মতামতের বহুমুখী প্রবাহ। আমি ডগমাটিস্ট বা গোঁড়া নই। আমার কথাই শেষ কথা, আমার মতামতই সঠিক মতামত, এরকমটি আমি মনে করি না। আমি কখনো আমার মতামতকে ডিফেন্ডও করি না। আমি চাই, যে কেউ এসে আমার মতামতকে আরেকটি অধিক গ্রহণযোগ্য মতামত দ্বারা উড়িয়ে দিক। আমি হীনমন্যতায় ভুগি না, কারণ আমি মোটামুটি নির্মোহ মানুষ। যেকোনো বিষয় ও ব্যক্তিকে, সকল প্রকার বৈষয়িক স্বার্থের উর্ধ্বে উঠে বিশ্লেষণ করার সক্ষমতা আমার রয়েছে। আর আমি ক্ষুদ্র নই, এজন্য কখনো মত প্রকাশ করার সময় গালাগালির আশ্রয় নিই না। কারও প্রতি হিংসা বা বিদ্বেষও পোষণ করি না। আমি চিন্তা করার সময় স্বাধীনভাবে চিন্তা করি, এবং এ চিন্তা অবিকৃতভাবে প্রকাশ করি। আমার মতামতকে, আপনাদের সাধ্য অনুযায়ী যেকোনো ভাষায় আক্রমণ করার অধিকার আপনাদের রয়েছে। আপনারা নির্ভয়ে আমার লেখার সমালোচনা করুন। — মহিউদ্দিন মোহাম্মদ
আপনাদের অনেকের সমালোচনার ভাষা আমার পছন্দ হয় নি। শূদ্রজাত মস্তিষ্ক থেকে যখন শূদ্রজাত শব্দ নির্গত হয়, তখন তা ভদ্রতার সকল গন্ডি অতিক্রম করে যায়। এক্ষেত্রেও তাই হয়েছে। বিশেষ করে ‘বই নয়, মুনজেরিন তার রূপ বিক্রি করেছে’ এ ঘরানার ক্ষোভগুলো বেশ শ্রুতিকটু ভাষায় প্রকাশ করা হয়েছে। এটিকে চাইলে আমি ফ্রয়েডীয় রিপ্রেসোন দিয়ে ব্যাখ্যা করতে পারি। মুনজেরিনের সৌন্দর্যকে মনিটাইজড করা হয়েছে, এ অভিযোগ যদি সত্যি হয়ে থাকে, তাহলে এর জন্য মুনজেরিনের চেয়ে বেশি দায়ী বাঙালি তরুণদের অবদমিত (রিপ্রেসড) কামনা বাসনা। বাঙালি তরুণেরা মনে মনে যে-ধরণের নারীসঙ্গ খুঁজে, তা এ দেশে বেশ অপ্রতুল। চারদিকের কদর্য মাড়িয়ে সৌন্দর্যের দেখা তারা খুব কমই পায়। এজন্য কোথাও একটু সৌন্দর্যের আভাস পেলে, তারা সেখানে দলবেঁধে ঝাঁপিয়ে পড়ে। এ সৌন্দর্য যদি কোনো নারীর হয়, তাহলে ঘটে আরেক বিপত্তি। সবাই মনে মনে নারীটিকে নিজের করে পেতে চায়। কিন্তু একজন নারীর পক্ষে তো এক লক্ষ তরুণের ডাকে সাড়া দেয়া সম্ভব নয়। ফলে সব তরুণের আকাঙ্ক্ষাই অবদমিত থেকে যায়। এ অবদমিত বাসনা, সবসময় তক্ষে তক্ষে থাকে, কীভাবে বিকৃত হয়ে সম্পূর্ণ অন্যরূপে বিস্ফোরিত হওয়া যায়। কিছু তরুণ, গতকাল থেকে এ বিস্ফোরণই ঘটাচ্ছে। অবশ্য এজন্য আমি তরুণদের দোষ দেবো না, দোষ দেবো বুড়োদের। বুড়োরা চারপাশকে এমন ভাগাড় বানিয়ে রেখেছে যে, তরুণদের মন খুব বিক্ষিপ্ত হয়ে আছে। ষাটোর্ধ সাধু-সন্তরা ভাবছে, তরুণদের শরীরও বুঝি তাদের মতোই সাধু-সন্ত (যদিও জামালপুরের এক সন্ত দেখিয়ে দিয়েছে যে বুড়োরা মোটেও সন্ত নয়)। সলিমুল্লাহ খানকে দেখলাম, নানা জায়গায় ফ্রয়েড ও ফ্রয়েডের বইয়ের নাম উচ্চারণ করতে, কিন্তু এ বিষয়গুলো তিনি কখনোই তরুণদের বুঝিয়ে বলেন না, না বললে আমরা কী করে বুঝবো তিনি নিজে ফ্রয়েড পড়েছেন কি না? না কি শুধু বইয়ের নাম মুখস্ত করেছেন? আর অনেকেই বলেন রূপ আল্লাহর দান। কিন্তু তারা বুঝতে চান না, জন্মের সময় এটি আল্লাহর দান থাকলেও, জন্মের পর এটি নিজের পরিচর্যার ফসল হয়ে ওঠে। মানুষের পরিবেশ তার বাহির ও ভেতরের রূপকে প্রভাবিত করে। দরিদ্র ঘরের নারীরা জন্মের সময় এক রূপ পায়, আর জন্মের পর পায় আরেক রূপ। কেউ যদি সঠিক পরিচর্যা দিয়ে তার নিজের রূপ (হোক সেটা বাহ্যিক) অক্ষুণ্ণ রাখে, তাহলে এটাকে আমি তার নিজের কৃতিত্বই বলবো। এটিকে হিংসা করার, বা এটি নিয়ে হাসি ঠাট্টা করার কিছু নেই। 
মুনজেরিনের বহু ভক্ত (ভক্ত শব্দটির অর্থ খাদ্য, কেউ কোনো লেখকের ভক্ত, এর অর্থ হলো- ব্যক্তিটি ওই লেখকের খাদ্যে পরিণত হয়েছে) আমাকে প্রশ্ন করেছেন, আপনি কী করেছেন? আপনি কেন বইটি লিখলেন না? দেশের জন্য আপনার অবদান কী? অক্সফোর্ড প্রসঙ্গও এসেছে। তাদের জন্য আমার উত্তর হলো: প্রাণ কোম্পানির ম্যাঙ্গো জুসের সমালোচনা করতে আমার জুস ফ্যাক্টোরি খোলার প্রয়োজন নেই। ওবামার সমালোচনা করতে আমাকে ওবামা হতে হবে, এগুলো পাগলের যুক্তি। এ পাগলদের জন্য আমার পরামর্শো হলো, আপনারা বার্ট্রান্ড রাসেলের ‘লজিক অ্যান্ড নলেজ’ বইটি পড়ুন, যদিও এ বই পড়ার সক্ষমতা যার আছে তার উন্মাদ হওয়ার কথা নয়। সব কাজ সবার জন্য নয়। মুনজেরিন তার কাজ করছে, আমি আমার কাজ করছি, এবং কাজের বাহিরে এসে ওই বিতর্কে অংশ নিয়েছি। যদি আমার আগেই আপনারা কেউ তাকে শুধরে দিতেন, তাহলে আমাকে এ পরিশ্রম করতে হতো না। আমি সারাদিন পড়াশোনা করি ও লিখি, যদিও পরিস্থিতির কারণে আমি আমার লেখা প্রকাশ করতে পারি না। তাছাড়া আমি কৃষিকাজ করি। আমি যে-ভাত খাই, তা আমি নিজে উৎপাদন করি; আমি যে-মাছ ও শাক সবজি খাই, তাও আমি নিজে উৎপাদন করি। এমন কি, দুধ-দই খাওয়ার জন্য আমি একটি গাভীও লালন-পালন করি। দেশে কখনো দুর্ভিক্ষ দেখা দিলে, আপনাদের চেয়ে আমার বেঁচে থাকার সম্ভাবনা বেশি। আমার কবিতা, প্রবন্ধ, ও উপন্যাস, আপনাদের পড়ার হয়তো সৌভাগ্য হবে না, কিন্তু আপনাদের ছেলেমেয়েরা ওগুলো পড়েই বাঁচবে। বুলগাকভ তাঁর মাস্টার অ্যান্ড মার্গারিতা শুরু করেছিলেন ১৯২৮ সালে, শেষ করেছিলেন ১৯৪০ সালে, কিন্তু প্রকাশ করেছিলেন মৃত্যুর পর, ১৯৬৭ সালে। কেন একটি উপন্যাস প্রকাশ করতে ৩৯ বছর লেগেছিলো, এ খবর আপনাদের জানার কথা নয়। পাঠক হিশেবে আপনারা অত্যন্ত উঁচু মানের। আর অক্সফোর্ডে আমি প্রথম যাই ২০১০ বা ১১ সালের দিকে। তারপর অনেকবার গিয়েছি। অক্সফোর্ডের সাঈদ বিজনেস ইশকুলে (মুনজেরিন চিনবে) এক ওয়ার্কশপে, আমি একটি প্রবন্ধও উপস্থাপন করেছিলাম। তখন আমি এখনকার মতো পরিণত লেখক ছিলাম না। ছিলাম কৌতুহলী ছাত্র। আর আমার সমালোচনার কারণেই তো মুনজেরিন তার বহুল বিক্রিত বইয়ের সংশোধনের উদ্যোগ নিয়েছে, এটা কি দেশের জন্য অবদান রাখা নয়? 
অনেকে প্রশ্ন করেছেন, আপনি অন্য বেস্ট সেলার লেখকদের নিয়ে কেন লিখলেন না? একজন তো অভিযোগ করেছেন, আরিফ আজাদ আপনার লেখার ভক্ত বলে আপনি আরিফ আজাদের সমালোচনা করেন না। কয়েকজন ঔপন্যাসিকের নামও এসেছে। দেখুন, আমি যখন রকমারিতে ঢুকি, তখন ওই বেস্ট সেলার লিস্টের শীর্ষে অবস্থান করছিলেন মুনজিরিন। স্বাভাবিকভাবেই আমি মুনজিরিনের নামের উপর ক্লিক করি, এবং লেখা শুরু করি তাকে নিয়ে। যদিও আমার ওই লেখাটিকে আমি লেখা বলবো না, কারণ একটি লেখা লিখার জন্য যে-সময় ও পরিশ্রম আমি ব্যয় করি তার কোনোটাই আমি ওই লেখায় দিই নি। অনেকটা ফোন হাতে নিয়ে তৎক্ষণাৎ প্রতিক্রিয়া জানানোর মতো লেখা। যদি ওই নামটি মুনজিরিনের না হয়ে আরিফ আজাদ বা মিজানুর রহমান আজহারীর হতো, তাহলে আমি তাদের কাউকে নিয়েই লিখতাম। আবার আমি সমালোচনা করলেই যে সেটা ভালো সমালোচনা হবে, সেটাও ঠিক নয়। আপনারা যে কেউ তাদের লেখা নিয়ে সমালোচনা লিখতে পারেন, এবং সেটি আমার লেখা সমালোচনার চেয়ে ভালোও হতে পারে, কিন্তু আপনারা বসে আছেন হাত গুটিয়ে, আর নির্দেশ দিচ্ছেন আমাকে। যে-ঔপন্যাসিকদের নাম এসেছে, তাদের অনেকেই হুমায়ুন আহমেদ, আনিসুল হক, জাফর ইকবাল, ইমদাদুল হক মিলন, কাশেম বিন আবু বকর, ও হ্যারি পটারের বংশধর। আমি তো শোলঝিনিতশিন বা সিঙ্গার পড়ে এ ঔপন্যাসিকদের ঔপন্যাসিক বলতে পারি না। আপনারা তাদের ঔপন্যাসিক ডাকতে পারেন, কারণ কুয়োর ব্যাঙের মিল্কি ওয়ে হলো কুয়ো। তবে বাংলা ভাষায় যারা আসলেই উপন্যাস লিখেছেন, তাদের উপন্যাস নিয়ে আমার সমালোচনা লেখার ইচ্ছা আছে। সাহিত্য সমালোচনায়, বাংলাদেশে কোনো নবোকভ আছেন বা ছিলেন বলে আমার মনে পড়ে না। সুকুমার সেনেরা ইতিহাস লিখে গেছেন, কিন্তু সমালোচনা? সমালোচনার মতো মাথা ঘামানোর কাজটি কেউই করেন নি। কেউ কেউ অবশ্য করেছেন, কিন্তু তা সমালোচনা নয়, প্রশংসা ও গালাগালি। 
অনেকে প্রশ্ন করেছেন, কেন ভালো মানের সাহিত্য সৃষ্টি হচ্ছে না, বা কেন ভালো মানের বই বেস্ট সেলার হচ্ছে না। এর উত্তরে আমি বলবো: খাবার উৎপাদনকারী প্রতিষ্ঠানগুলো খাবার তৈরি করে তার ভোক্তাদের কথা মাথায় রেখে। বছরের পর বছর ধরে এদেশে পোড়া তেলে ভাজা সিঙ্গারা বিক্রি হচ্ছে কেন? তেল (ভেজিটেবল অয়েল) হলো ফ্যাটি এসিড, যা শরীরের জন্য ক্ষতিকর নয়, কিন্তু তেলকে যখন অতিরিক্ত তাপে পোড়ানো হয়, তখন তা আর ফ্যাটি এসিড থাকে না, পরিণত হয় ক্ষতিকর অ্যালডিহাইডে। চিকিৎসকেরা বারবার নিষেধ করার পরও এগুলো তৈরি হচ্ছে কেন? কারণ বাজারে সিঙ্গারার ভোক্তা আছে। আমাদের খাবারে এতো ভেজাল কেন? কারণ ভেজাল খাবারেরও ভোক্তা আছে। ইয়াবা বিক্রি নিষিদ্ধ, কিন্তু এতো আইন এতো ক্রসফায়ারের পরও ইয়াবা বিক্রি হচ্ছে কেন? কারণ বাজারে ইয়াবার ভোক্তা আছে। আর আমি তো বলেছিই যে, কোনো দেশে রাজনীতিকদের চরিত্র নির্ধারিত হয় ভোটারদের চরিত্র দ্বারা, এবং লেখকদের চরিত্র নির্ধারিত হয় পাঠকদের চরিত্র দ্বারা। পাঠক যে-মানের হবে, লেখকও সে-মানেরই হবে। আমি বহু সাহিত্যানুরাগীকে দেখেছি, যারা রবীন্দ্রনাথের উপন্যাস হিশেবে ‘শেষের কবিতা’-কে খুব চেনে, কিন্তু ‘চতুরঙ্গ’-কে চেনে না। আবার জীবনানন্দের ‘বনলতা সেন’ খুব জনপ্রিয়, কিন্তু আমি যদি বলি কবিতাটি লর্ড বায়রনের ‘শি ওয়াকস ইন বিউটি’ এবং এলান পো’র ‘টু হেলেন’ কবিতা দুটির নকল করে লেখা, তখন বাংলা ভাষার ছড়াকার এবং ক্ষুদ্র কবিরা আমার মাথা কাটতে আসবেন (যদিও জীবনানন্দ দাশ বাংলা ভাষার বড় কবিদের একজন, এবং লর্ড বায়রন নকল করাও অনেক বড় প্রতিভার ব্যাপার)। 
কিছু পাঠক উদ্বেগ প্রকাশ করেছেন, কেন কিছু বই এতো বিক্রি হচ্ছে। এ প্রশ্নের উত্তরে আমার আগের একটি লেখা এখানে প্রাসঙ্গিক, লেখাটি তুলে দিচ্ছি: “দেখুন, বই না পড়ে যদি শুধু বই কেনেন, তাহলে এতে আপনার কোনো লাভ হবে না। লাভ হবে বই বিক্রেতার। বিক্রেতার কাছে বই হলো মাছ মাংসের মতোই পণ্য। বই তখনই বই হয়ে উঠে, যখন এটিকে পড়া হয়। কোনো বইকে আমি বই বলতে পারি না, যদি এটিকে আমি না পড়ি। বই কোনো আসবাব সামগ্রী নয়। ফুল দেখে চোখ জুড়াতে পারে, কিন্তু বই দেখে নয়। বই চোখ জুড়াতে পারে তখনই, যখন এর আলোটুকো হৃদয়ে প্রবেশ করে। বহু বই আছে যার ভেতরে কোনো আলোই নেই। এ বইগুলো কেনা উচিত নয়। এগুলো কিনে ও পড়ে, কেবল অপচয় ঘটে টাকা ও সময়ের। মানুষের আয়ু অসীম নয়। পৃথিবীতে প্রতিদিন যে পরিমাণ বই প্রকাশিত হয়, তার সবগুলো পড়তে গেলে আপনার আয়ু লাগবে লাখ বছর। কিন্তু এতো বছর তো আপনি বাঁচবেন না। এজন্য বই কেনার সময় খুব হিশেব করে কিনতে হবে, যেন জীবনের মূল্যবান ঘন্টাগুলির অপচয় না ঘটে। একটি ফালতু বই পড়ার চেয়ে, এক ঘন্টা আকাশের দিকে তাকিয়ে থাকা বেশি উপকারি। এতে হৃদয় প্রশান্ত হয়। অনেককে দেখেছি, ঘর সাজানোর জন্য বই ক্রয় করে থাকেন। তারা এসব বইয়ের ছবি, এক কাপ চা, একটি জবা ফুল, আর এক জোড়া ফর্সা পায়ের সাথে তুলে ফেসবুকে দিয়ে থাকেন। এরকম কিছু ছবি আমি সম্প্রতি বিশ্লেষণ করেছি। লক্ষ্য করেছি, এসব বইয়ের কোনোটিই বই নয়। এগুলো মুদ্রিত টেলিভিশন। বিনোদন সামগ্রী। এসব বই অন্ধকে আরও অন্ধ করে তোলে। সভ্যতার নির্মাণে এসব বইয়ের কোনো ভূমিকা নেই। উল্টো এসব ছবি দেখে, চারপাশের অন্ধরা ভাবে- আরে, এসবই তো বই। এর বাইরে নিশ্চয়ই কোনো বই নেই। এ বই আমাকে কিনতেই হবে, এবং কিনে একটি ছবি আমাকেও পোস্ট করতে হবে। বাংলাদেশে হাজার হাজার ফালতু বই এভাবে বিক্রি হয়েছে। আমি যখন ছোট ছিলাম, তখন বাজারের লাইব্রেরিগুলোতে কাশেম বিন আবু বকর, ইমদাদুল হক মিলন, হুমায়ুন আহমেদ, ও এমডি মুরাদ, এ চারজনের কিছু বই থাকতো। বিক্রেতারা এগুলোকে বলতো উপন্যাস। আমরা যেহেতু উপন্যাস কী, বই কী, তা চিনতাম না, তাই বিক্রেতাদের কথা বিশ্বাস করেই বই কিনতাম। এ বইগুলোর প্রধান ক্রেতা ছিলো কিশোর কিশোরীরা, যারা বহু কষ্টে লিপ্ত হতো প্রেমে। ঈদ এলে, তারা একে অন্যকে উপহার দিতো এসব বই। কৈশোরে, মানুষের শরীর ও মনে যে-পরিবর্তন ঘটে, তা বেশ সাংঘাতিক অভিজ্ঞতা। ওই সময়ে মন শুধু হাসতে চায়, অথবা কাঁদতে চায়, আর পেতে চায় উত্তেজনা। বাংলাদেশে যেহেতু বন-জঙ্গলে ঘুরে উত্তেজনা ভোগের তেমন সুযোগ নেই, তাই এ কিশোর-কিশোরীরা খুঁজে নিয়েছে বিকল্প উপায়। তারা কাল্পনিক সম্ভোগের মাধ্যম হিশেবে ব্যবহার করছে বইকে। আর প্রকাশকেরা এটিকেই নিয়েছে সুযোগ হিশেবে। তারা কিছু লেখক জোগাড় করলো, যারা প্রতি মাসে বের করতে লাগলো আবেগঘন উত্তেজনাকর বই। এখানে অধিকাংশ কিশোর-কিশোরীর প্রেম অচরিতার্থ থাকে। এজন্য এরা সারাক্ষণ কল্পনায় প্রেমিক ও প্রেমিকার, শরীর ও মন নিয়ে উদ্বিগ্ন থাকে। এ উদ্বেগকেই তারা খুঁজে পায় কাশেম বিন আবু বকর, ইমদাদুল হক মিলন, এমডি মুরাদ, আনিসুল হক, জাফর ইকবাল, শির্ষেন্দু, সমরেশ, ও হুমায়ুন আহমেদের বইয়ে। গ্রামসি যে-সাব-অল্টার্ন শ্রেণীর কথা বলেছিলেন, সেরকম একটি সাব-অল্টার্ন শ্রেণী বাংলাদেশের পাঠক সমাজেও আছে। এদের মধ্যে একটু শিক্ষিত যারা, তারা বেছে নিয়েছেন হুমায়ুন আহমেদ, জাফর ইকবাল, ও বিভিন্ন থ্রিলার অনুবাদককে। এই লেখকদের মধ্যে হুমায়ুন আহমেদ সবচেয়ে শিক্ষিত ছিলেন, এবং তিনি সম্ভবত ফ্রয়েডের ‘দ্য ইন্টারপ্রিটেশন অব ড্রিম’ পড়েছিলেন, আর ওখান থেকে কিছু মশলা নিয়ে তৈরি করেছিলেন মিসির আলিকে। মিসির আলি ও হিমু, আমাদের কিশোর-কিশোরীদের দীর্ঘকাল ধরে বুঁদ করে রেখেছে। এখানে আমি আরেকটি বিষয় যোগ করতে চাই। অনেকে দাবি করেন— এসব পড়ে অন্তত বই পাঠের অভ্যাস হয়। আমি এর সাথে একমত নই। আপনি পশ্চিম বঙ্গের 'রাশি' সিরিয়ালের দর্শককে 'দ্য সিন্ডলার্জ লিস্ট' দেখাতে পারবেন না। এসব বইয়ের যারা পাঠক, তারা চিরকাল এ ঘরানার বইই পড়তে চায়। তাদের আপনি দাজ স্পেইক জারাথুস্ট্রা পড়াতে পারবেন না। এসব বই নিয়ে আরেকটা মুশকিল হলো, এগুলো পাঠক তৈরি করে না। তৈরি করে ভক্ত। ভক্ত শব্দের অর্থ তো খাদ্য। যে ছিলো মানুষ, সে ওই বিনোদন সামগ্রী পড়ে পরিণত হয় লেখকের খাদ্যে। এটি এক ট্র‍্যাজেডি। পুরো বইমেলা ঘুরে, পড়ার মতো পাওয়া যাবে হয়তো বিশটি বই। কিন্তু বই সাজিয়ে রাখা হয়েছে হাজার হাজার। যে-দেশে এতো বই, এতো লেখক, এতো পাঠক, এদেশের এতো দুরবস্থা কেন তা আমার বোধগম্য নয়।” আর আপনারা যারা আমাকে ইনবক্সে প্রশ্ন পাঠান, তারা দয়া করে কোনো প্রকার ভূমিকা ছাড়া সরাসরি প্রশ্ন লিখে পাঠাবেন। সালাম দিয়ে এক ঘন্টা বসে থাকার প্রয়োজন নেই। — মহিউদ্দিন মোহাম্মদ ১৮/০৪/২০২১
কবিতাটি আমি শুরু করেছিলাম ২০২০ সালে, শেষ হলো আজ, ২০২১ সালে। এক বছরেরও বেশি সময় ধরে আমি কবিতাটিকে লিখছিলাম। মাঝেমধ্যে ফেসবুকে প্রকাশও করেছিলাম। কবিতাটি আমি উৎসর্গ করলাম কবি হেলাল হাফিজকে। কবিতাটি পড়ুন: মাংস নয়, আমাদের হাড়গুলিকে মুক্তি দিন আপনাদের গায়ে আমাদের মাংসের শার্ট আপনাদের গাড়িতে আমাদের মাংসের পতাকা আপনাদের ব্যাংকে আমাদের মাংসের বান্ডিল আপনাদের স্যুটকেসে আমাদের মাংসের ঋণপত্র আমরা দীর্ঘকাল আমাদের মাংসের পেছনে ছুটছি আপনাদের কোট থেকে ঝরছে আমাদের মাংসের সেলাই আপনাদের ঠোঁট থেকে খসছে আমাদের মাংসের লিপস্টিক আপনাদের চুল থেকে উড়ছে আমাদের মাংসের গন্ধ আমরা জন্মের পর থেকে আমাদের মাংস আপনাদের শরীরে দেখে আসছি আপনাদের স্থাপনায়, আমাদের মাংসের কংক্রিট আপনাদের মসজিদে, আমাদের মাংসের মিনার আপনাদের সংসদে, আমাদের মাংসের উল্লাস আপনাদের টয়লেটে, আমাদের মাংসের শ্যাম্পু আপনাদের সূর্য ধীরে ধীরে ডুবছে আমাদের মাংসের দিগন্তে আমাদের অনেক মাংস, সমান, আপনাদের এক ব্যাগ ক্রিশ্চিয়ান ডাইয়োর আমাদের অনেক মাংস, সমান, আপনাদের থ্রি নাইটস হলিডে ইন প্যারিস আমাদের অনেক মাংস, সমান, আপনাদের কানে সারাদিন স্যার স্যার স্যার আপনারা যখন টয়োটায় এক লিটার তেল পোড়ান আমরা তখন কারখানায় এক কেজি মাংস পোড়াই কিন্তু আমাদের শরীরে আর পোড়াবার মতো মাংস অবশিষ্ট নেই আপনারা যখন এক গ্লাস ফ্রেশলি স্কুইজড কমলার জুস হাতে নেন আমরা তখন কারখানায় এক মগ মাংসের জল পান করি কিন্তু আমাদের শরীরে আর পান করার মতো মাংস অবশিষ্ট নেই আপনাদের ঈদ, আমাদের ঈদ থেকে আলাদা আপনাদের লুঙ্গি, আমাদের লুঙ্গি থেকে ভিন্ন আপনাদের সিগারেট, আমাদের সিগারেট থেকে আলাদা আপনাদের ঈশ্বর, আমাদের ঈশ্বর থেকে ভিন্ন আপনাদের খাটে, আমাদের মাংসের পেরেক আপনাদের বালিশে, আমাদের মাংসের তুলো আমরা টেলিভিশনে, দেখি আপনারা ঘাসের মতো আমাদের মাংস চিবিয়ে চিবিয়ে খাচ্ছেন আর উৎকৃষ্ট ব্রাশ দিয়ে দূর করছেন দাঁত থেকে আমাদের মাংসের গন্ধ আমাদের স্ত্রীদের বক্ষ ও পেট সমতল আমাদের কন্যাদের বিয়ে আমাদের ঘুমের মতোই নিঃশব্দ আর আমাদের চোখের জল আপনাদের চোখের জলের সাথে কখনোই মেলে না আপনাদের জুতোয় আমাদের মাংসের চুমো আপনাদের স্তনে আমাদের মাংসের ব্রা আপনাদের রিংটোনে আমাদের মাংসের আর্তনাদ আপনারা বাজার থেকে যে-গরুর-মাংস কিনে আনেন তা আমাদেরই মাংসের গবাদি সংস্করণ আমাদের ঘামের রঙ আপনাদের ঘামের রঙ থেকে আলাদা আমাদের হাসির শব্দ আপনাদের হাসির শব্দ থেকে ভিন্ন আমরা ভিডিওতে দেখেছি আপনাদের ম্যাট্রেসে আমাদের মাংসের আহাজারি আপনাদের বুটের তলায় আমাদের মাংসরা ছটফট করছে তাদের মুক্তি দিন আপনাদের বিমানের আসনে আমাদের মাংসরা ছটফট করছে তাদের মুক্তি দিন আপনাদের অধিবেশনে আমাদের মাংসরা ছটফট করছে তাদের মুক্তি দিন আপনাদের সংবাদপত্র, মেখে আছে আমাদের মাংসের কালি আপনাদের যখন প্রশংসা করেন তখন মূলত আমাদের মাংসের সাথে বিশ্বাসঘাতকতা করেন আপনাদের নাক বেয়ে বেয়ে পড়ছে আমাদের মাংসের সর্দি আপনাদের হাসিতে আমাদের মাংসের বিলাপ আপনাদের প্রজ্ঞাপনগুলি, ছাপা আমাদের মাংসের অক্ষরে তা প্রত্যাহার করুন আপনাদের বিজ্ঞাপনগুলি, তৈরি আমাদের মাংসের ক্যামেরায় তা প্রত্যাহার করুন আপনাদের পুষ্পমাল্য, পড়ে আছে আমাদের মাংসের বেদীতে তা প্রত্যাহার করুন আমাদের মাংসের অন্ধকারে ঢেকে গেছে আপনাদের সমস্ত আলো আপনারা উপরে উঠছেন, আমাদের মাংসের মই বেয়ে কিন্তু আমরা এখন হাঁটলে আমাদের পায়ের নিচ থেকে কবরের ঘ্রাণ ওঠে মনে হয় আমরা হেঁটে যাচ্ছি অনেকগুলো হাড়ের কাঠামো আমাদের শরীর, আর এক মুঠো হাড়— এখন আর কোনো আলাদা অর্থ প্রকাশ করে না এজন্য মাংসের বদলে এখন আমরা, আমাদের হাড়গুলোরই মুক্তি চাই হাড়গুলো নিয়ে বাড়ি ফিরে যাবো — মহিউদ্দিন মোহাম্মদ (মাংস নয়, হাড়ের মুক্তি চাই) কবিতাটি আমার 'আধুনিক গরু-রচনা সমগ্র' বইয়ের 'দুঃসময়ের পদাবলী' অংশে পাওয়া যাবে।
আ******ন প্রশ্ন করেছেন— একটি মেয়েকে আমি খুব ভালোবাসি, কিন্তু ইদানিং আমার সাথে যোগাযোগ করছে না। মোবাইল কেটে দিচ্ছে। সে অন্য ছেলের সাথে প্রেম করছে। আমি খুব হতাশায় ভুগছি। বাঁচার আগ্রহ হারিয়ে ফেলেছি। আমাকে কি দয়া করে কিছু পরামর্শ দেবেন? উত্তর: অধিকাংশ বাঙালি তরুণ বেকার। বেকার তরুণদের প্রেম সবচেয়ে তীব্র হয়। আপনি বেকার কি না তা স্পষ্ট করেন নি। তবে আপনার প্রোফাইল ঘেটে আমি বুঝেছি যে আপনি বেকার। এজন্য আপনি ঘুমের সময়টুকো বাদে বাকি সকল সময়ে মেয়েটিকে নিয়ে ভাবছেন। এ নিরন্তর ভাবনার ফলে আপনার মস্তিষ্কে অধিক ডোপামিন ও সেরোটোনিন ক্ষরণ হচ্ছে। এতে আপনার ভালো ঘুম হওয়ারও কথা নয়। মেয়েটির সান্নিধ্য পেলে আপনার মস্তিষ্কে কিছু অক্সিটোসিন ও ভাসোপ্রেসিনের ক্ষরণ ঘটতো। এতে আপনার শরীর ও মন শান্ত হতো। কিন্তু এটি ঘটছে না, যেহেতু মেয়েটি আর আপনার ডাকে সাড়া দিচ্ছে না। এ পর্যায়ে আপনার মনে দেখা দিয়েছে হিংসা। আপনি হিংসা করছেন ওই ছেলেটিকে, যার দিকে মেয়েটি সম্প্রতি ঝুঁকেছে। আপনি হাহাকার করছেন, হায় হায় আমার সম্পত্তি আরেকজন ছিনিয়ে নিয়ে গেলো। বাঙালি তরুণ তরুণীরা যখন প্রেমে লিপ্ত হয়, যেহেতু কামে লিপ্ত হওয়ার সুযোগ তাদের কম, তখন তারা একে অন্যকে নিজের সম্পত্তি ভাবে, এবং এক ধরণের ইউফোরিয়া উপভোগ করে। একটি মানুষ আমার, একান্তই আমার, এরকম ফ্যান্টাসি তাদের খুবই পছন্দ। এ ফ্যান্টাসি থেকেই তারা বেশি বেশি উপহার, এস এম এস, ইত্যাদি আদান প্রদান করে থাকে। বাবু খাইছো নামে যে-গানটি তৈরি হয়েছে, তা এরকম ফ্যান্টাসি থেকেই হয়েছে। শরীর পাওয়ার বাসনা এখানে রূপান্তরিত হয় মন পাওয়ার বাসনায়। মন একটি বিস্তৃত ব্যাপার। এটিকে সম্পূর্ণভাবে পাওয়া অসম্ভব। কে কতোজনকে মন দিয়ে বসে আছে তা জানারও উপায় নেই। শরীরের তুলনায় মন বিনিময় করাও সহজ। ফলে প্রায়ই মন ভাগিয়ে নেয়ার ঘটনা ঘটছে, এবং মনের ধর্মই হলো ভেগে যাওয়া। কাঙ্ক্ষিত রসদ না পেলে, সে সারাক্ষণ তক্ষে তক্ষে থাকে, কীভাবে ভেগে যাওয়া যায়। কিন্তু যার কাছ থেকে ভেগে যাওয়া হয়, সে ব্যাপারটিকে সহজভাবে নেয় না। নেয়ার কথাও নয়। কারণ সে মন হারিয়ে খুবই বিপর্যস্ত থাকে। আপনার ক্ষেত্রেও এটিই ঘটেছে। এর সমাধানও আছে। প্রেম ব্যাপারটি ঘটে থাকে কাম চরিতার্থ করার উদ্বেগ থেকে। এ উদ্বেগে হঠাৎ ভাটা পড়ার ঘটনাকেই আমরা বিরহ বলি। আপনাকে নতুন করে এ উদ্বেগ তৈরি করতে হবে। এজন্য প্রয়োজন নতুন কাউকে প্রেম নিবেদন করা, যাকে দেখে আপনার আপন করে পাওয়ার লোভ জাগবে। এতে কয়েকদিনেই আপনার হারানো উদ্বেগের পুনরুত্থান ঘটবে। প্রেম শাশ্বত, প্রেম একবারই আসে, প্রেম পবিত্র, এসব মিথ্যে ও বানোয়াট ধারণা থেকে বেরিয়ে আসতে হবে। আর আপনি বাঁচার আগ্রহ হারিয়ে ফেলেছেন, এটি মিথ্যে কথা। বাঁচার আগ্রহ আছে বলেই পরামর্শ চেয়েছেন। — মহিউদ্দিন মোহাম্মদ
কৃষক হলো ধানক্ষেতের ক্রীতদাস। ধানক্ষেত যখন যা আদেশ করে, কৃষক চোখ বুজে তাই পালন করেন। ধানক্ষেত যখন পানি চায়, কৃষক তখন পানির ব্যবস্থা করেন। ধানক্ষেত যখন সার চায়, কৃষক তখন সারের ব্যবস্থা করেন। এভাবে তিন-চার-মাস খাটানোর পর ধানক্ষেতের মন খারাপ হয়। কৃষকের শরীর দেখে তার মায়া জাগে। ধানক্ষেত তখন একটি কঠিন সিদ্ধান্ত নেয়। সে কৃষককে আদেশ করে— আমাকে মেরে লাশ বাড়ি নিয়ে যাও। কৃষক তখন একটি কাচি নিয়ে আসেন। কাটতে থাকেন মনিবের দেহ। কিছু ধান এসময় বিদ্রোহ করে। এগুলোর নাম হয় চোঁচা ধান। কৃষক এদের খোলসটা পান, কিন্তু ভেতরটা পান না। বাড়ি এসে মনিবের স্মৃতি স্বরূপ, কিছু ধান কৃষক আলাদা করে রাখেন। কিছু ধান বিক্রি করেন। বাকিগুলো খেতে থাকেন। একদিন আলাদা করে রাখা, ওই ধানগুলোর কথা কৃষকের আবার মনে পড়ে। মনিবের আত্মত্যাগের কথা তার বারবার চোখে ভাসতে থাকে। কৃষক তখন একটি কঠিন সিদ্ধান্ত নেন। তিনি ধানগুলো ডোল থেকে বের করে পুনরায় হাঁটা শুরু করেন ধানক্ষেতের দিকে। ক্রীতদাস আবার ক্রীতদাস হয়ে ওঠে। —মহিউদ্দিন মোহাম্মদ (সংজ্ঞাবলীর পদাবলী / কৃষক)
এখন অনেক শিক্ষকই ছাত্রকে গাধা ডাকতে লজ্জা পান। তিনি আতংকে থাকেন, কখন তার ভেতরের গাধাটি বেরিয়ে পড়ে। নারী ও গাভীর পর, বাংলাদেশে যে-প্রাণীটি এখন সবচেয়ে নিরীহ জীবন যাপন করছে, তার নাম শিক্ষক। সমাজে তিনি আছেন কি নেই, তা আর আমরা আগের মতো টের পাই না। তার ভেতরে ঢুকিয়ে দেয়া হয়েছে একটি গাধা মাছের পোনা। তার বেতন ও নিয়তি, আগে আল্লার হাতে থাকলেও এখন আছে তার ক্ষমতাবান ছাত্রদের হাতে। ছাত্ররা সচিবালয়ে ঢুকেই এক হাত দেখে নিচ্ছে তাদের গুরুদের। প্রতিদিন ঘুম থেকে উঠে তিনি ছাত্রদের খোঁজ খবর নেন। পত্রিকাগুলোই তাকে এ সংবাদ জানায়। গতকাল তিনি জানতে পেরেছেন, তার ৩২ জন ছাত্র ঘাসের চাষাবাদ শিখতে বিদেশে যাচ্ছেন। কিছুদিন আগে, তার এক ছাত্র মন্টু, টেলিভিশনে জানিয়েছে— আমেরিকারও বাংলাদেশ থেকে শেখার আছে। তার আরেক ছাত্র, ডক্টর মুছাব্বির, ঢাকায় এসে প্রায়ই লস এঞ্জেলস আবিষ্কার করছে। তিনি এসবের কিছুই বুঝতে পারেন না। তিনি শুধু আশায় আশায় থাকেন, একদিন ছাত্ররা তার খোঁজ নিতে আসবে। শিক্ষক হবো, এই স্বপ্ন এখন আর কেউ দেখে না। চাকুরির সব পথ যখন রুদ্ধ হয়ে যায়; ব্যাংক, বীমা, বিসিএস, আর্মি, সব রসগোল্লা যখন বন্ধ হয়ে যায়, ঠিক তখনই একজন বেকারের গন্তব্য হয়ে উঠে শিক্ষকতা। সরকারি হলে ভালো, অসরকারি হলেও ক্ষতি নেই, একটি ইশকুলে তিনি ঢুকে পড়েন; এবং কিছুদিন পর, দুটি গামছা আর কিছু মুড়ি নিয়ে তিনি রওয়ানা হন শহীদ মিনারের দিকে। বেতনের দাবিতে তিনি আমরণ অনশনে বসেন। কিন্তু বেতন তিনি পান না। পুলিশ এসে এমন বেতন দিয়ে যায় যে, ঘরে ফিরে তার আর মুখ দেখানোর উপায় থাকে না। বড় শিক্ষকেরা, যারা পড়াচ্ছেন বিশ্ববিদ্যালয়গুলিতে, মেতে আছেন সাদা ও নীল রঙ নিয়ে। এক রঙ গুঁতো দিচ্ছে আরেক রঙকে। এই গুঁতোগুঁতিতে পড়ে, ছাত্ররা বেছে নিয়েছে মরিচের জীবন। এরিস্টোটল বলতেন— বাবা-মা শুধু জীবনই দেন, কিন্তু ওই জীবন কীভাবে কাটাতে হয় তা শিখিয়ে দেন শিক্ষক। তবে বিসিএসের ফলের দিন, এ বক্তব্যের কোনো সত্যতা পাওয়া যায় না। ম্যাজিস্ট্রেট, পুলিশ, কাস্টমস, ও পররাষ্ট্রদের ফোন-ফেইসবুক যখন অভিনন্দনে ভরে ওঠে, তখন শিক্ষক একটি ছোট ‘আলহামদুলিল্লাহ’ লিখে ঘুমিয়ে পড়েন। এতে অবশ্য ওই শিক্ষকেরও দায় আছে। কারণ তিনি নিজেও চান নি যে তিনি শিক্ষক হবেন। শিক্ষা ছিলো তার পছন্দতালিকার তলানীর ক্যাডার। সুযোগ পেলেই এ ক্যাডার ছাড়ার তার পরিকল্পনা আছে। শিক্ষকের জীবন আকর্ষণীয় করার কোনো উদ্যোগ রাষ্ট্র নিবে বলে মনে হয় না। একজন সচিব গাড়ি পেলেও একজন অধ্যাপক গাড়ি পান না। নানা নামের ভাতা থেকেও তিনি বঞ্চিত। ভ্রমণ ও শপিংয়ের সুযোগ নেই বললেই চলে। যা বেতন পান, তা দিয়ে একটি ভালো বাসা নিলে, তার আর একটি লাউ কেনার টাকাও থাকে না। তার ক্ষমতা শূন্য বলে, সমাজে তার দামও শূন্য। ইশকুলের শিক্ষকদের, জেলার ডিসিরা চাকরবাকর মনে করেন। নানা অনুষ্ঠানে, একজন হেডমাস্টারের চেয়ে থানার ওসি এখন বেশি দাওয়াত পান। অনেক শিক্ষক ভেকও ধরে থাকেন। ছাত্রদের সামনে তিনি অভিনয় করেন যে, পৃথিবীর সকল জ্ঞানের ঘুঘু তার ভেতরেই বাসা বেঁধে আছে। ছাত্রদের কোনো কথা তিনি আমলে নেন না। বহু ছাত্রকে চিনি, যারা শুধু শিক্ষকের অপমানের শিকার হয়ে পড়াশোনো ছেড়েছে। —মহিউদ্দিন মোহাম্মদ (সংজ্ঞাবলীর পদাবলী / শিক্ষক) 
জিপিএ ফাইভ পদ্ধতির উদ্ভব ঘটেছিলো জুতোর ফ্যাক্টোরিতে। প্রতিটি ফ্যাক্টোরিতে একজোড়া আদর্শ জুতো থাকতো, যা দেখে দেখে শ্রমিকেরা জুতো করতো। কারও তৈরি করা জুতোজোড়ার মান, ওই আদর্শ জুতোজোড়ার মানের কাছাকাছি হলেই কেবল তিনি পারিশ্রমিক পেতেন। উৎপাদিত জুতোজোড়া ‘আপ টু দা গ্রেড’ কি না, অর্থাৎ জুতোগুলো বাজারে বিকোবে কি না তা এ প্রক্রিয়ায় নিশ্চিত করা হতো। তখন শ্রমিকদের কোনো নির্দিষ্ট মাসিক বেতন ছিলো না। যে-শ্রমিক যতো সংখ্যক ‘আপ টু দা গ্রেড’ জুতো তৈরি করবেন, সে-শ্রমিক ততো সংখ্যক ‘আপ টু দা গ্রেড’ জুতোর পারিশ্রমিক পাবেন, এটিই ছিলো নিয়ম। জুতোর মান নিয়ন্ত্রণের এ গ্রেডিং পদ্ধতি ধার করেন ক্যামব্রিজের উইলিয়াম ফারিশ। ফারিশ তখন, ক্যামব্রিজ বিশ্ববিদ্যালয়ে কেমিস্ট্রি ও ন্যাচারাল ফিলোসোফি পড়াতেন। ফারিশ দেখলেন যে, এ পদ্ধতিতে তিনি আগের চেয়ে দ্রুত ও সহজে ছাত্রদের ডিগ্রি দিতে পারছেন। কোনো ছাত্র ডিগ্রি পাবে কি না, তা নিশ্চিত করতে আগে তাকে ঘন্টার পর ঘন্টা ওই ছাত্রের সাথে কথা বলতে হতো, দিনের পর দিন নিবিড় সময় কাটাতে হতো। ছাত্রভেদে তাঁকে প্রশ্নের ধরণও পাল্টাতে হতো। একেক দিন কথা বলতে হতো একেক বিষয় নিয়ে। এটি ছিলো শ্রমসাধ্য ও সময়সাপেক্ষ ব্যাপার। এ প্রক্রিয়ায় একজন শিক্ষক সর্বোচ্চ দশ থেকে বিশজন ছাত্রকে পড়াতে পারতেন। এটি আঠারো শতকের শেষ দিকের কথা, এবং হাজার হাজার বছর ধরে এ মানুষ এ প্রক্রিয়াতেই জ্ঞান অর্জন ও বিতরণ করে আসছিলো। কিন্তু জুতোপ্রক্রিয়ায় এতো শ্রম ও সময় লাগছে না। ফারিশ, জুতোর মতো ছাত্রদেরও ভাগ করলেন কয়েকটি গ্রেডে: গ্রেড এ— খুব ভালো জুতো গ্রেড বি— ভালো জুতো গ্রেড সি— জুতো গ্রেড ডি— মোটামুটি জুতো এবং উদ্ভাবন করেছিলেন আজকের এই গ্রেডিং পদ্ধতি। গ্রেডিংয়ের অংশ হিশেবে তিনি প্রচলন ঘটান লিখিত পরীক্ষার। এটি তাঁকে আরাম এনে দিলো। বিশজনের জন্য বিশটি আলাদা প্রশ্ন তাঁকে আর তৈরি করতে হতো না, এবং বিশজনের পরীক্ষা নিতে তাঁকে বসতে হতো না বিশটি আলাদা দিনে। কেন তিনি এ পদ্ধতি উদ্ভাবন করেছিলেন? কারণ টাকা ও অলসতা। তখন শিক্ষকেরাও নির্দিষ্ট বেতন পেতেন না। একজন শিক্ষক কতোজন ছাত্র পড়াচ্ছেন, সেটি হিশেব করেই তাকে বেতন দেয়া হতো, যেরকম একজন শ্রমিককে বেতন দেয়া হতো তার উৎপাদিত জুতোর সংখ্যা হিশেব করে। ফারিশ কি বুঝতে পেরেছিলেন যে, বিশজনকে পড়িয়ে তাঁর পুষোবে না, তাঁকে পড়াতে হবে দুশো জন? না কি তিনি অলস ছিলেন? আমার ধারণা, ছাত্ররা যে পণ্য তা ফারিশ টের পেয়েছিলেন। তিনি দেখেছিলেন যে জুতোর মতো ছাত্রও বিক্রি হয়। ছাত্রেরও বাজারদর আছে। জুতো কোম্পানি কী চায়? জুতো কোম্পানি চায় ক্রেতাকে মানসম্মত জুতো উপহার দিতে। ক্রেতা উপযুক্ত দাম দিয়ে এ জুতো কিনে নেবেন। কিন্তু বিশ্ববিদ্যালয় কি জুতো কোম্পানি? না, বিশ্ববিদ্যালয় জুতো কোম্পানি নয়, কিন্তু জুতো কোম্পানির সাথে বিশ্ববিদ্যালয়ের সাদৃশ্য আছে। জুতো কোম্পানির মতোই বিশ্ববিদ্যালয়েরও নিজস্ব প্রোডাক্ট আছে। বিশ্ববিদ্যালয়ের প্রধান প্রোডাক্ট ছাত্র। ছাত্র এক প্রকার কাঁচামাল, এবং বিশ্বে এ কাঁচামালের চাহিদা জুতোর চেয়েও বেশি। ক্রেতা এ কাঁচামাল কিনে তা দিয়ে উৎপাদন করতে পারেন প্রধান নির্বাহী, ব্যাংকার, একাউন্টেন্ট, মিলিটারি জেনারেল, প্রেসিডেন্ট, বিজ্ঞানী, সিনেটর, প্রধানমন্ত্রী, শ্রমিক, প্রকৌশলী, আমলা, চিকিৎসক, আইনজীবী, ব্যবস্থাপক, ও সবকিছু। সরকার, ব্যাংক, ফার্মাসিউটিক্যালস, বাটা, গুগল, নাসা, বিশ্ববিদ্যালয়, সুপ্রিম কোর্ট, গবেষণাগার, বিস্কুট কোম্পানি, সেনাবাহিনী, পুলিশ, সবাই এ কাঁচামালের ক্রেতা। জুতোর ক্রেতার মতোই এ ক্রেতারাও চান মানসম্মত জুতো। বিশ্ববিদ্যালয়গুলো এ মানসম্মত জুতো উৎপাদন ও সরবরাহ করে। এ জুতো পায়ে দেয়া যায় না, কিন্তু পদানত করে করিয়ে নেয়া যায় পৃথিবীর সমস্ত কাজ। তবে কিছু ক্ষেত্রে ছাত্র নিজেই নিজের ক্রেতা হতে পারে, যদি সে আর কোথাও বিক্রি না হয়ে লিপ্ত হয় স্বাধীন অর্থনীতিক কর্মকান্ডে। যেমন— ফ্রিল্যান্স চিকিৎসক, ফ্রিল্যান্স সাংবাদিক, ফ্রিল্যান্স গবেষক, ফ্রিল্যান্স উদ্যোক্তা, ফ্রিল্যান্স আইনজীবী, ও ফ্রিল্যান্স লেখক। বিশ্ববিদ্যালয় যে-সনদ দেয়, তা তার উৎপাদিত ছাত্রটির মানের সনদ, এবং জুতোর মানের সাথে এ মানের সাদৃশ্য আছে। জুতোর গ্রেড ‘এ’— এটি দিয়ে বুঝায় যে জুতোটি মোটামুটি নিখুঁত, এটিকে পরা যাবে দীর্ঘদিন; আর ছাত্রের গ্রেড ‘এ’— এটি দিয়ে বুঝায় যে ছাত্রটি ক্লাশের পড়া মন দিয়ে পড়েছে, শিক্ষকের নির্দেশনা নিয়মিত শুনেছে, ইশকুলে ফাঁকি দেয় নি, পরিশ্রম করেছে, সে নরম কাদামাটি, তাকে দিয়ে নির্মাণ করা যাবে ইচ্ছেমতো ভাস্কর্য। ক্রেতা এটিই চায়। বিশ্ববিদ্যালয় ক্রেতাকে এটি নিশ্চিত করে। এখানে খেয়াল রাখতে হবে যে, বিশ্ববিদ্যালয় কোনো জ্ঞানের সনদ দেয় না। জ্ঞানের কোনো গ্রেডিং পদ্ধতি আবিষ্কৃত হয় নি। জ্ঞানীর কথা মুখে মুখে, ও বইয়ে বইয়ে রটে। রিচার্ড ফাইনম্যান বলতেন, পিএইচডির পরও কেউ গর্দভ থাকতে পারে। প্রশ্ন উঠতে পারে, যে-ছাত্র ‘এ’ গ্রেড পেয়েছে, সে কি জ্ঞানী হতে পারে না? এ প্রশ্নের সাধারণ উত্তর— না। অসাধারণ উত্তর— হ্যাঁ। বিশ্ববিদ্যালয় যে-সনদ দেয়, সে-সনদ সাধারণ অর্থে একটি ছাত্রের কর্মদক্ষতার সনদ। সনদটি নির্দেশ করে ছাত্রটি ভালো কর্মী কি না। এটি নির্দেশ করে না যে ছাত্রটি জ্ঞানী। তবে বিশ্ববিদ্যালয় আরও একটি কাজ করে, এবং এটিই সবচেয়ে গুরুত্বপূর্ণ কাজ। বিশ্ববিদ্যালয়ের সনদটি বলে দেয় যে, ছাত্রটির জ্ঞান অর্জনের ক্ষমতা রয়েছে। ছাত্রটি পড়তে ও লিখতে জানে। চাইলেই জ্ঞান অর্জন ও উৎপাদন সে শুরু করে দিতে পারে। কিন্তু এটি ঐচ্ছিক ব্যাপার। বিশ্ববিদ্যালয় তাকে এ কাজে বাধ্য করতে পারে না। তবে বিশ্ববিদ্যালয়েরও গ্রেডিং আছে। কিছু স্বাধীন সংস্থা এ গ্রেডিং করে থাকে। এটিকে আমরা র‍্যাংকিং বলি। ভালো বিশ্ববিদ্যালয়গুলো সিলেবাস এমনভাবে সাজায়, এবং পাঠদান এমনভাবে সম্পন্ন করে যেন ছাত্রটি পাশ করার পাশাপাশি কিছু জ্ঞানও অর্জন করে। একটি ভালো বিশ্ববিদ্যালয়ের ‘এ’ গ্রেড ও একটি খারাপ বিশ্ববিদ্যালয়ের ‘এ’ গ্রেড সমান নয়, যেরকম বাটা কোম্পানির জুতোর মান আর ভৈরব কোম্পানির জুতোর মান এক নয় (ব্যতিক্রম থাকতে পারে)। গ্রেডিং পদ্ধতির আগের ও পরের শিক্ষা ব্যবস্থায় যে-পার্থক্য, তা আসমান ও জমিনের পার্থক্যের সমান। যখন গ্রেডিং পদ্ধতি ছিলো না, তখন জেরেমি বেন্থাম একটি বড় হলঘরে, অথবা গাছের নিচে দাঁড়িয়ে দীর্ঘ বক্তৃতা করতেন। ছাত্ররা বক্তৃতাটি মনযোগ দিয়ে শুনতো, এবং ওখানেই কিছুক্ষণ বেন্থামের সাথে তর্কাতর্কি করতো। পরের সপ্তাহে, বেন্থামের বক্তব্য খন্ডন করে ছাত্ররা তাদের পাল্টা বক্তব্য উপস্থাপন করতো। এতে জ্ঞানের একটি দ্বিমুখী প্রবাহ তৈরি হতো। ছাত্র শিখতো বেন্থাম থেকে, বেন্থাম শিখতেন ছাত্র থেকে। সক্রেটিসও তাঁর ছাত্রদের এভাবেই পাঠদান করতেন। শুনো, পড়ো, এবং তর্কাতর্কি করো, ডিগ্রী দানের জুতো পদ্ধতি আবিষ্কারের পূর্বে এটিই ছিলো পাঠদান ও গ্রহণের আদর্শ পদ্ধতি। শিক্ষক ও ছাত্র একে অপরকে গভীরভাবে জানতেন। তখন গ্রেড বা বিশ্ববিদ্যালয় নয়, চাকুরিতে ঢোকার সময় নিয়োগকর্তা জানতে চাইতেন— তোমার শিক্ষক কে? শিক্ষকের নামই নিশ্চিত করতো, ছাত্রটির ডিগ্রি ভালো কি না। শিক্ষক ডিগ্রি দেয়ার আগে খতিয়ে দেখতেন, ছাত্রটি পর্যাপ্ত জ্ঞান অর্জন করেছে কি না। ডিগ্রি দেয়ার সময় তিনি ছাত্রদের একটি র‍্যাংকিং তৈরি করতেন, কিন্তু এটি কোনো গ্রেডিং ছিলো না। এটি থাকতো গোপন, এটি প্রকাশ করা হতো না। জেফারসনের গ্রেড কী ছিলো? দেকার্তে, গ্যালিলিও, এঞ্জেলো, প্লাতো, হবস, বেকন, নিউটনের গ্রেড? হ্যাঁ, নিউটনের বিএ, ও এমএ ডিগ্রি ছিলো, কিন্তু গ্রেড? ছিলো না! নিউটন যদি এখন কবর থেকে উঠে এসে বলেন, আমি ঢাকা বিশ্ববিদ্যালয়ে পড়াতে চাই, তাহলে কি তাঁকে নেয়া হবে? হবে না। তাঁর বদলে নেয়া হবে টেলিভিশনের কোনো সৌন্দর্যকে। গ্রেডিং পদ্ধতির মূলে রয়েছে ‘সবার জন্য এক পরীক্ষা’ পদ্ধতি। মাছ, হাতি, ও বানরকে আমি একসঙ্গে বলতে পারি না গাছে উঠতে। সবাইকে গাছে উঠতে বলা কোনো পরীক্ষা হতে পারে না। কারণ ওই পরীক্ষায় শুধু বানরই পাশ করবে। আমাকে মাছের পরীক্ষা পানিতে, ও বানরের পরীক্ষা জঙ্গলে নিতে হবে। ফারিশ এ পরিশ্রম করতে রাজি ছিলেন না, এজন্য তিনি উদ্ভাবন করেছিলেন ‘সবার জন্য একই পরীক্ষা’ পদ্ধতি। কিন্তু ফারিশ তো এ পদ্ধতি উদ্ভাবন করেছিলেন বিশ্ববিদ্যালয়ের ছাত্রদের জন্য, এটি প্রাথমিক ও মাধ্যমিক ইশকুলে ছড়িয়ে পড়লো কেন? প্রাচীন চীনে, সপ্তম শতকের দিকে, সুই বংশের রাজারা বিশেষ পরীক্ষার মাধ্যমে সিভিল সার্ভেন্ট বা আমলা নিয়োগ দিতেন। এ চল ১৯০৫ সাল পর্যন্ত ছিলো। ফারিশ যখন ক্যামব্রিজে লিখিত পরীক্ষা চালু করলেন, তখন ব্রিটিশ রাজপরিবার ভাবলো— সিভিল সার্ভেন্ট নিয়োগের চাইনিজ পদ্ধতি আমরাও চালু করতে পারি। ঊনিশ শতকের শুরুর দিকে, সম্ভবত ১৮০৬ সালে, ব্রিটিশ সরকার সরকারি কর্মচারি নিয়োগে লিখিত পরীক্ষা পদ্ধতি চালু করে, এবং এ পদ্ধতি, সংক্রামক ব্যাধির মতো ছড়িয়ে পড়ে বিশ্বের সমস্ত ইশকুলে। স্বাস্থ্যের চেয়ে ব্যাধি সবসময়ই দ্রুত ছড়ায়। কেন গ্রেডিং পদ্ধতি এতো জনপ্রিয় হলো? কারণ এ পদ্ধতিতে একজন শিক্ষক কম সময় ও পরিশ্রমে বেশি টাকা উপার্জন করতে পারেন; যদিও এ পদ্ধতিতে এখন আর খুব বেশি টাকা উপার্জন করা যায় না। রাষ্ট্র শিক্ষকের বেতন নির্দিষ্ট করে দিয়েছে। তবে কিছু কিছু দেশে, শিক্ষকদের বেতন এতো কম যে, বাধ্য হয়ে তাদের চালু করতে হয়েছে প্রাইভেট টুইশান ও কোচিং প্রথা। কেউ কেউ অবশ্য এক বিশ্ববিদ্যালয়ে পূর্ণকালীন, এবং আরেক বিশ্ববিদ্যালয়ে খন্ডকালীন, এ প্রথাও চালু করেছেন। কিন্তু তারা আটকা পড়লেন তাদের নিজেদেরই উদ্ভাবিত ফাঁদে, এবং এ ফাঁদ থেকে বের হওয়ার কোনো তৎপরতা তাদের আছে বলে মনে হয় না। গ্রেডিং পদ্ধতি শিক্ষকতাকে সহজ করেছে, কিন্তু কঠিন করে তুলেছে শিক্ষাকে। শিক্ষা এখন আর কোনো সহজ ব্যাপার নয়, এটি ছাত্রদের ঘন্টার পর ঘন্টা পানির নিচে দম বন্ধ করে থাকতে বলছে। ছাত্ররা হয়ে উঠেছে ক্লান্ত গাধার মতো এক দুখি প্রাণী। এ পদ্ধতির উপকার খুব সামান্য, কিন্তু অপকার অসামান্য। এর বড় অপকারগুলোর কয়েকটি আমি এখানে উল্লেখ করছি: (১) এটি শিক্ষার উপভোগ্যতাকে নষ্ট করেছে। শিক্ষালাভ করা যে একটি উপভোগের ব্যাপার ছিলো, তা এ পদ্ধতি আমাদের ভুলিয়ে দিয়েছে। যে-শিশু স্বাদ নিতে চায় দুধের, সে-শিশু এ পদ্ধতিতে এসে, চুন মেশানো ঘোলা পানি খেতে উদ্বুদ্ধ হচ্ছে। শিশুদের কৌতূহলকে দমন করা হচ্ছে জোরপূর্বক। এমন কি মাদাম মন্তেসোরির পরামর্শগুলোও আমলে নেয়া হচ্ছে না। বহু দেশে এখন, শিয়ালেরা তৈরি করছে মোরগদের জন্য শিক্ষানীতি। (২) পেটের মতো মস্তিষ্কেরও ক্ষুধা রয়েছে, এবং এ ক্ষুধা পেটের ক্ষুধার চেয়ে মারাত্মক। গ্রেডিং পদ্ধতি মস্তিষ্কের এ ক্ষুধাকে নষ্ট করেছে। যা খেলে পেট ভরবে, তা খেলে মস্তিষ্কও ভরবে, ব্যাপারটি এরকম নয়। পেট ও মস্তিষ্কের খাবার আলাদা। পেট অন্যের ছোঁয়া খাবার খেতে পারে, কিন্তু মস্তিষ্ক পারে না। যা সবাই পড়ে তা আমি পড়বো কেন? যা সবাই শেখে তা আমি শিখবো কেন? এটি মস্তিষ্কের অত্যন্ত সাধারণ প্রতিক্রিয়া। গ্রেডিং পদ্ধতি মস্তিষ্কের এ প্রতিক্রিয়াকে বলপূর্বক দমন করছে, এবং বাধ্য করছে তা খেতে, যা খাওয়ার কথা ছাত্রদের ছিলো না। (৩) এ পদ্ধতি মস্তিষ্কের রুচিতে গুরুতর পরিবর্তন এনেছে। মানুষ এখন আর সহজে নতুন ও অভিনব কিছু গ্রহণ করতে পারে না, তীব্র প্রতিক্রিয়া দেখায়। কাজী নজরুল তাঁর অনেক কবিতা এ যুগে প্রকাশ করতে পারতেন না, যেরকম আমি আমার অনেক কবিতা ও প্রবন্ধ এখন আর প্রকাশ করতে পারি না। গ্রেডিং পদ্ধতির আগে যারা ইশকুল ও বিশ্ববিদ্যালয়ে যেতো তারা এরকম প্রতিক্রিয়া দেখাতো না। (৪) কিছু কাগজ ও চকের ধুলো ছাড়া এ পদ্ধতিতে শিক্ষক ও ছাত্রের মাঝে আর কিছুর বিনিময় ঘটে না, যেরকম মাছবাজারে মাছ ও টাকা ছাড়া আর কোনো কিছুর অদল বদল হয় না। গ্রেডিং পদ্ধতির আগে শিক্ষক তার ছাত্রদের সাথে নিবিড় সময় ব্যয় করতেন। শিক্ষক মাঝেমধ্যে ছাত্র হয়ে উঠতেন, ছাত্র মাঝেমধ্যে শিক্ষক হয়ে ওঠতো। এতে ছাত্র ও শিক্ষক, দুজনের মস্তিষ্কই ক্রিয়াশীল থাকতো। (৫) এ পদ্ধতি সকলকে একই জিনিস পড়তে বাধ্য করে। মানুষের স্বাভাবিক প্রবৃত্তি হলো, সে স্বাধীন থাকতে চায়। সে আরোপিত কাজ সম্পাদন করতে চায় না, যদি না এতে কোনো ভালো নগদ প্রাপ্তির সম্ভাবনা থাকে। একটি ছাত্র বিনা পারিশ্রমিকে কেন বছরের পর বছর ইশকুলে যাবে, যদি তাকে ওখানে গিয়ে করতে হয় তা, যা সবাই করছে? এটি একটি একঘেয়ে ব্যাপার। একঘেয়েমির সাথে জিপিএ ফাইভের সম্পর্ক থাকতে পারে, কিন্তু জ্ঞানের কোনো সম্পর্ক নেই। (৬) গ্রেডিং পদ্ধতি শিক্ষককে তেজী ষাঁড় থেকে অনুগত গাধায় পরিণত করেছে। এ পদ্ধতির আগের শিক্ষক ও পরের শিক্ষক এক নয়। মহৎ চিন্তা, মহৎ আবিষ্কার, মহৎ লেখা, ও মহৎ জ্ঞানদানের সাথে আর্থিক স্বার্থের কোনো যোগসূত্র নেই (থাকলেও তা খুবই সামান্য)। গ্রেডিং পদ্ধতি শিক্ষকদের মাঝে একটি নতুন আর্থিক সংস্কৃতির সৃষ্টি করেছে। এর কারণ কী? এর কারণ হলো, গ্রেডিং পদ্ধতির উদ্দেশ্য— ছাত্রটি ভালো কর্মী কি না তার সনদ দেয়া, কিন্তু এই কর্মীদের মধ্য থেকেই পুনরায় শিক্ষক তৈরি হচ্ছেন। কর্মীর প্রধান কাজ নিয়োগকর্তার আরোপিত কাজ সম্পাদন করে আর্থিক পারিশ্রমিক নেয়া। কর্মীর উদ্দেশ্য থাকে পণ্যের গ্রেড ভালো করা। পণ্যটি বাজারে বিকোবে কি না তা নিশ্চিত করা। ক্রেতার রুচি যতো খারাপ হবে, উৎপাদিত পণ্যের মানও ততো খারাপ হবে। শিক্ষক এখন এ কাজটিই করছেন। তিনি বাজারের চাহিদা অনুযায়ী ছাত্রের গ্রেডের দিকে খেয়াল রাখছেন। কিন্তু গ্রেডিং পদ্ধতির আগে, শিক্ষক এমন ছিলেন না। তিনি তখন বাজারের চাহিদার বদলে, খেয়াল রাখতেন সভ্যতার চাহিদার দিকে। (৭) এ পদ্ধতি এক প্রকার বিকৃত প্রতিযোগীতা তৈরি করেছে। এ প্রতিযোগীতা মুলো খাওয়ার প্রতিযোগীতা। ছাত্রদের সামনে এক বল মুলো রেখে বলা হচ্ছে খাও। সবাই কি মুলো খেতে পারে? হয়তো পারে, কিন্তু সবাই কি সমান সময়ে সমান মুলো খেতে পারে? পারে না। মুলোর জায়গায় আপেল বা আমড়া রাখলে কি ফলাফল একই হতো? হতো না। মুলোতেও কিছু ফল পাওয়া যেতো, কিন্তু মুলোকে তারা রান্না করারও প্রয়োজন বোধ করেন নি। তারা এ পরিশ্রমটুকোও করতে রাজি নন। মুলো ছাত্রকেই রান্না করতে হবে, ছাত্রকেই খেতে হবে। সবার ঘরে কি আছে মুলো রান্নার সরঞ্জাম? সবাইকে মুলোই খেতে হবে কেন? কিন্তু জিপিএ ফাইভ পদ্ধতি সব ছাত্রকে মুলো খেতেই বলছে। (৮) গ্রেডিং পদ্ধতি বৈচিত্র সহ্য করে না। এটি ইশকুলকে করে তোলে পাতাছাটা চা-বাগান, এবং ভেঙে দেয় ছাত্রদের মনোবল। কারও মনোবল ভেঙে দিলে তার আর কিছু থাকে না। সে ভুগতে থাকে মনোবৈকল্যে। সে যার দিকে তাকায় তাকেই তার উঁচু মনে হয়, শুধু নিজেকে বামন মনে হয়। গ্রেডিং পদ্ধতি হয়তো দৈবক্রমে জন্ম দিতে পারে লাখে একজন উঁচু মানুষের, কিন্তু এজন্য সে নিরানব্বই হাজার নয়শো নিরানব্বই জনেরই মাথা কেটে নেয়। এই রক্তপাত দেখা যায় না, কিন্তু চারপাশে তাকালে তা টের পাওয়া যায়। (৯) এ পদ্ধতির শিকার ছাত্ররা একসময় বিয়েশাদী করে অভিভাবক হয়, এবং তাদের অভিভাবকত্বের মান হয় অত্যন্ত করুণ। তারা তাদের সন্তানদের নিজেদের ছাঁচে বড় করতে মরিয়া হয়ে ওঠে। গাধার ঘরে সিংহছানা বেশ অস্বাভাবিক ব্যাপার। গাধা যদি দেখে তার ঘরে জন্ম নিয়েছে সিংহছানা, তাহলে সে খুব চিন্তিত হয়ে ওঠে। গ্রেডিং পদ্ধতি তাকে এ চিন্তা থেকে মুক্তি দেয়। সিংহছানা পুনরায় গাধা হয়ে ওঠে। জুতোর ঘরে জন্ম নিতে থাকে বংশপরম্পরায় জুতো। (১০) গ্রেডিং পদ্ধতি উত্থান ঘটাতে পারে ফ্যাশিবাদ ও গোঁড়ামির। এ পদ্ধতিতে ছাত্র ও শিক্ষক কেউই ভিন্নভাবে চিন্তা করতে শেখে না। সবকিছুকেই তারা একটি নির্ধারিত ছকের ভেতর দেখতে পছন্দ করে। এতে স্বাধীন চিন্তা বাধাগ্রস্ত হয়, এবং উগ্র চরমপন্থার বিকাশ ঘটে। কেউ ভিন্নভাবে কথা বললে তাকে আক্রান্ত করা হয়। ক্ষমতাবানদের নিজস্ব চিন্তা ছাড়া আর কোনো চিন্তা ওই সমাজে বেড়ে উঠতে পারে না। গ্রেডিং পদ্ধতি ছাগলকে উপস্থাপন করতে পারে মহিষরূপে, এবং মহিষকে চালিয়ে দিতে পারে ছাগলরূপে। সিলেবাসই এখানে সব। সিলেবাস যদি পাগলামোকে স্বাস্থ্য ঘোষণা করে, তাহলে ছাত্রকেও বলতে হবে— পাগলামোই স্বাস্থ্য। (১১) কোন কোনো দেশে, যেমন বাংলাদেশে, এ পদ্ধতি জন্ম দিতে পারে অসততার চক্রের। কবে থেকে বাংলাদেশে চালু আছে গ্রেড পদ্ধতি? অনেক আগে থেকে। প্রথমে এটির নাম ছিলো ডিভিশন বা বিভাগ। ফার্স্ট ডিভিশন, সেকেন্ড ডিভিশন, থার্ড ডিভিশন। এই ডিভিশন পদ্ধতিকে আমি তুলনা করতে পারি এজরা স্টাইলির ডায়েরির সাথে। এজরা স্টাইলি ইয়েল বিশ্ববিদ্যালয়ের প্রেসিডেন্ট ছিলেন। তিনি তার ডায়েরিতে পরীক্ষায় অংশ নেয়া ছাত্রদের চারটি ভাগে ভাগ করার কথা উল্লেখ করেছিলেন। প্রথমটি ‘অপটিমি’, দ্বিতীয়টি ‘সেকেন্ড অপটিমি’, তৃতীয়টি ‘ইনফেরিয়োরি’, চতুর্থটি ‘পারজোরি’; যেগুলোর বাংলা আমি করবো— সবচেয়ে ভালো, ভালো, খারাপ, এবং সবচেয়ে খারাপ। মানুষের মর্যাদার সাথে কি এই শ্রেণি বিভাগ যায়? যায় না। মানুষ চায় না তার হাতে এমন কোনো কাগজ থাকুক যেটি বলবে— লোকটি খারাপ ছিলো। পরীক্ষায় খারাপ করা কি মানুষ হিশেবে খারাপ হওয়া? না, তা নয়। কিন্তু গ্রেডিং পদ্ধতি দেয় উল্টো বার্তা। মানুষ ধরে নেয় যার জিপিএ পাঁচ, সে জিপিএ চারওয়ালার চেয়ে ভালো। যার জিপিএ চার, সে জিপিএ তিনওয়ালার চেয়ে ভালো। আর যার জিপিএ এক, সে ঘোড়ার ডিম, সে কিছুই না; তার জন্ম একটি দুর্ঘটনা। এটি ছাত্রদের মনে একটি প্রতিক্রিয়ার সৃষ্টি করে। ছাত্র যেকোনো মূল্যে তার সার্টিফিকেটে জিপিএ পাঁচ লেখাতে চায়। ‘কাগুজে ভালো’ হওয়ার জন্য সে মরিয়া হয়ে ওঠে। সে উপায় খুঁজতে থাকে, পরীক্ষার আগের রাতেই কীভাবে পরীক্ষার প্রশ্নপত্রটি সংগ্রহ করা যায়! আমি অনেক অভিভাবককে, এমন কি শিক্ষককেও , এ কাজে ছাত্রদের সহায়তা করতে দেখেছি। কিন্তু গ্রেডিং পদ্ধতি যদি তার প্রকৃত বার্তাটি দিতো তাহলে এমন ঘটতো না। গ্রেডিং পদ্ধতি যদি গ্রেডের সাথে সাথে সনদে এটিও লিখে দিতো যে— “সতর্কতা: এই সনদ ছাত্রটির মোট অর্জিত জ্ঞানের কোনো পরিমাণ নির্দেশ করে না। এটি ইশকুলে ছাত্রটির নিয়মিত হাজিরা, ও সিলেবাসে নির্ধারিত পাঠ্যবই পড়ার পরিমাণ নির্দেশ করে মাত্র। ছাত্রটি সিলেবাসের বাইরেও পড়ে থাকতে পারে অনেক বই, অর্জন করে থাকতে পারে অনেক জ্ঞান, যা এ সনদে প্রতিফলিত হয় নি। ছাত্রটি হয়তো এমন অনেক কাজ জানে, যার খবর এ সনদ রাখে না। ছাত্রটি পরীক্ষার আগেই পরীক্ষার প্রশ্নপত্র জোগাড় করে ফেলেছিলো কি না, এ সম্পর্কে কর্তৃপক্ষ নিশ্চিত নয়। ইশকুল ও সিলেবাসকে ছাত্রটি ভালোবেসেছিলো কি না, এ ব্যাপারেও কর্তৃপক্ষ নিশ্চিত নয়। ছাত্রটির আর্থিক, পারিবারিক, ও মনোদৈহিক অবস্থা পরীক্ষার ফলাফলে প্রভাব ফেলে থাকতে পারে। তাই এ সনদকে বিশ্বাস করতে হবে অত্যন্ত সাবধানতার সাথে।” তাহলে অক্ষত থাকতো মানুষের মর্যাদা। যে-মানুষ বুঝতে পারে তার আর মর্যাদা নেই, তার মর্যাদা কেড়ে নেয়া হয়েছে, সে হতাশ হয়ে পড়ে, এবং কেড়ে নিতে পারে নিজেই নিজের জীবন। (১২) গ্রেডিং পদ্ধতির সবচেয়ে বড় শিকার শিশুরা। বাংলাদেশে পঞ্চম ও অষ্টম শ্রেণীর শিশুদের এ পদ্ধতির আওতায় আনা হয়েছে। আমি একটি লেখায় বলেছিলাম— শিশুরা দিন দিন পরিণত হচ্ছে ভারবাহী আধুনিক গাধায়। গ্রেডিং পদ্ধতি তাদের পিঠে চাপিয়ে দিয়েছে কাগজের বস্তা। কাগজে বিশ্বাস স্থাপন করতে বাধ্য করা হচ্ছে শিশুদের। তারা খেলার মাঠে যেতে পারছে না, ঘুড়ি উড়াতে পারছে না। তারা জানতে পারছে না প্রকৃতিকে। ফলে প্রকৃতির প্রতি তাদের কোনো মমত্ববোধও সৃষ্টি হচ্ছে না। তারা নিষ্ঠুর ও অপরাধপ্রবণ হয়ে উঠছে। জড়াচ্ছে খুন খারাবিতে। মদকাসক্তি এখন আগের যেকোনো সময়ের চেয়ে বেশি। গ্রেডিং পদ্ধতি এ দায় এড়াতে পারে না। উপরে, জিপিএ ফাইভ পদ্ধতির যে-বারোটি অপকার আমি উল্লেখ করেছি, তার বাইরেও এ পদ্ধতির আরও নানা অপকার আছে। হ্যাঁ, কিছু উপকারও আছে। গ্রেডিং পদ্ধতি না থাকলে এতো বিপুল পরিমাণ শিক্ষার্থীর শিক্ষাগ্রহণ নিশ্চিত করা যেতো না। কিন্তু এর জন্য যে-শিক্ষানীতির প্রয়োজন ছিলো, তা আমরা প্রণয়ন করি নি। আমরা ছাত্রদের গিনিপিগ বানিয়ে, একেক সময় একেক শিক্ষানীতি চাপিয়ে দিয়েছি, যা প্রতি বছর কেড়ে নিচ্ছে ছাত্রদের প্রাণ। আমাদের সময় হয়েছে এ পদ্ধতি তুলে দেয়ার, এবং তুলে নিয়ে একটি নতুন পদ্ধতি চালু করার। যে-ক্ষতি এ পদ্ধতি করেছে তা অপূরণীয়। যে-প্রাণগুলো ঝরে গেলো, সে-প্রাণগুলো আমরা আর ফিরে পাবো না। ওই শিশুরা, যাদের বেঁচে থাকার কথা ছিলো আরও অনেক বছর, যারা ফুলের চেয়ে কম শুদ্ধ ছিলো না, তাদের কাছে আমরা আর ক্ষমা চাওয়ার সুযোগ পাবো না। প্রশ্ন উঠতে পারে— আমেরিকা ও ইউরোপে তো এ পদ্ধতি চলছে, আমাদের এখানে চলতে অসুবিধা কোথায়? না, আমেরিকা ও ইউরোপে এ পদ্ধতি চলছে না। আমাদের কাছে মনে হতে পারে চলছে, কারণ তাদের সমাজ ও রাষ্ট্রনেতারা আমাদের মতো অসৎ নন। তারা এ পদ্ধতিতেও উৎপাদন করছে কিছু জ্ঞান। কারণ তারা, অন্তত মাদাম মন্তেসোরি ও বার্ট্রান্ড রাসেলের পরামর্শগুলো আমলে নিয়েছে। আর তাদের জ্ঞান আরও এক হাজার বছর থেমে থাকলেও ক্ষতি নেই, কারণ তারা ইতোমধ্যে অর্জন করেছে যথেষ্ট উৎকর্ষ। কিন্তু আমাদের তো পাড়ি দিতে হবে এমন সুড়ঙ্গ, যার দৈর্ঘ্য পৃথিবীর দুই মেরুর দূরত্বের চেয়ে কম নয়। —মহিউদ্দিন মোহাম্মদ (গ্রেডিং ও জিপিএ ফাইভ) //বাংলাদেশে, ২০২০ সালে, এসএসসি পরীক্ষার ফল প্রকাশের পর ২২ জন ছাত্রছাত্রী আত্মহত্যা করেছিলো। এর প্রেক্ষিতে আমি লেখাটি লিখেছিলাম।
ভুঁড়ি হলো একজনের শরীরে বেড়ে উঠা আরেকজনের মাংস। কোথাও কেউ না কেউ না খেয়ে থাকে বলেই জন্ম হয় ভুঁড়ির। তবে পেটের উপরে যা গজায়, তা আমাদের আসল ভুঁড়ি নয়। আসল ভুঁড়ি অন্যখানে। ধরা যাক, গ্রামে সৈয়দ আব্দুল আলির একটি বাড়ি আছে। টাকা হওয়ার পর তিনি ঢাকায় আরেকটি নতুন বাড়ি করলেন। এই নতুন বাড়িটিই তার আসল ভুঁড়ি। এরকম আসল ভুঁড়ি সৈয়দ আব্দুল আলির আরও অনেক থাকতে পারে। পকেটে যে টাকা-সমৃদ্ধ ভারী ডেবিট কার্ডটি নিয়ে তিনি ঘোরেন, সেটিও তার একটি আসল ভুঁড়ি। আমাদের সম্মানিত স্যারেরা, সম্প্রতি তাদের কিছু ভুঁড়ি কানাডায় পাচার করে দিয়েছেন। এ নিয়ে পররাষ্ট্রমন্ত্রী সংবাদ সম্মেলন করেছেন। ভুঁড়ি ফেরত আনার জন্য, তিনি ও তার সরকার, এখন দেন-দরবার করছেন কানাডা সরকারের সাথে। তবে ভুঁড়ি একবার বেহাত হলে, তা পুনরায় হাত করা বেশ মুশকিলের ব্যাপার। রাজউকের এক চেয়ারম্যান, কয়েকদিন আগে অন্যের ভুঁড়ি নিজের নামে লিখিয়ে নিয়েছেন। ভুঁড়ি দখলের এরকম ঘটনা, বাংলাদেশে প্রায়ই ঘটে থাকে। বাঙালির জন্য এক স্ত্রী আর এক ভুঁড়িতে তৃপ্ত থাকা খুবই কঠিন কাজ। ভুঁড়ি একা একা ভোগ করা যায় না। ভুঁড়ির একটি ভাগ নিয়মিত রাষ্ট্রকে দিয়ে দিতে হয়। কিছুদিন আগে অর্থমন্ত্রী, বিশ্ববিদ্যালয়গুলোর কাছ থেকেও ভুঁড়ির ভাগ আদায় করতে চেয়েছিলেন; কিন্তু ভুঁড়িহীন পরিবারের ছাত্ররা রুখে দাঁড়ানোয় তা নস্যাৎ হয়ে পড়ে। তবে সবার কাছ থেকে রাষ্ট্র ভুঁড়ির ভাগ আদায় করতে পারে না। আমাদের মাননীয় সাংসদেরা প্রতি পাঁচ বছর পরপর উপভোগ করেন শুল্কমুক্ত ভুঁড়ি সুবিধা। যে-ভুঁড়ি জনগণের কিনতে চার কোটি পাঁচ কোটি টাকা লাগে, সে-ভুঁড়ি তাঁরা লাখের ঘরেই আনতে পারেন। মানুষের জন্য যে-হাড়ভাঙা দুশ্চিন্তা তারা করেন, তার বিপরীতে এ সুবিধা তাদের প্রাপ্য বলেই মনে করি। শেখ মুজিব ও জিয়াউর রহমানের ভুঁড়ি না থাকলেও, তাদের অনুসারীদের ভুঁড়ি আছে ভূরি ভূরি। শাহেদ নামের ওই ভুঁড়িওয়ালাটিকে না ধরলে, আমরা জানতামই না যে মুজিব কোটের ভেতরেও লুকিয়ে থাকতে পারে এতো বড় ভুঁড়ি। ইদানিং নারীরাও ভুঁড়ির দিকে ঝুঁকেছে। বিয়ে করার সময় পাত্রের ভুঁড়ির ব্যাপারে তারা ভালো করে খোঁজখবর নিচ্ছে। যার ভুঁড়ি নেই, তাকে তারা বিয়ে করছে না। পড়াশুনো জানা বেকার ছেলেরা, একটি ভালো ভুঁড়ির অভাবে বিয়ের স্বাদ নিতে পারছে না। এজন্য তরুণেরা এখন রাতদিন তপস্যা করছে— হে আল্লাহ, আমাদের একটি বিসিএস ভুঁড়ি দাও। নতুন চাকুরিতে ঢোকা এক ছেলেকে চিনি, যার বিয়ের স্বপ্ন ভেঙে গেছে পাত্রীর ভুঁড়ির দাবি মেটাতে গিয়ে। পাত্রীর দাবি, নগদ দশ লাখ টাকা কাবিন না দিলে সে স্বজনদের কাছে মুখ দেখাতে পারবে না। পৃথিবীতে মুখ দেখাতে যে এতো টাকা লাগে, তা বাংলাদেশে না জন্মালে আমার জানা হতো না। —মহিউদ্দিন মোহাম্মদ (সংজ্ঞাবলীর পদাবলী / ভুঁড়ি)