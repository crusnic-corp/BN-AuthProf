এই সব পরিস্থিতি আস্থাহীনতার জন্ম দেয়। মহামারী ব্যবস্থাপনা ও সরকারের দেওয়া তথ্যের ওপরে আস্থার অভাব সুস্পষ্ট। এর মধ্যে এসব অনিশ্চয়তা অবস্থার আরও অবনতিও ঘটাবে। সরকারের কাজে সমন্বয়হীনতা, সুনির্দিষ্ট পরিকল্পনার অভাব, দায়িত্বজ্ঞানহীন আচরণ ও দুর্নীতির কারণে নাগরিকদের অনেক ধরনের মাশুল গুণতে হচ্ছে। টিকা দেওয়ার ক্ষেত্রে ভুল করলে তার বিপদ হবে ভয়াবহ।
কাবুলে ক্ষমতাসীন সরকারের বিরুদ্ধে তালেবানের অন্যতম অভিযোগ হচ্ছে, এই সরকার আফগানিস্তানের জনগণের এক বড় অংশের প্রতিনিধিত্ব করে না। প্রশ্ন হচ্ছে, তালেবান যদি ক্ষমতায় যায়, তারা আফগানিস্তানের বহুত্ববাদিতাকে, ভিন্নমতকে সম্মান করবে কি না। নাগরিকদের রাজনৈতিক ও নাগরিক অধিকার, নারীদের সমানাধিকার, সাংস্কৃতিক কর্মকাণ্ড, শিক্ষার বিস্তারসহ বিভিন্ন বিষয়ে গত দুই দশকে যেসব পরিবর্তন ঘটেছে; সেগুলোকে তালেবান ধ্বংস করে দেবে না, এর নিশ্চয়তা কোথায়? মৌলিক মানবাধিকার রক্ষার গ্যারান্টি তালেবানের পক্ষ থেকে দেওয়া হয়েছে, এমন নয়।
কথিত লকডাউন থেকে রপ্তানীমুখী শিল্পকে ছাড় দেবার নামে যে লক্ষ লক্ষ গার্মেন্টস শ্রমিককে অবর্ণনীয় কষ্টের শিকার করে ঢাকা এবং আশেপাশের শিল্প এলাকায় আনা হল তার কারণ বোঝার জন্যে খুব বেশি বুদ্ধি বিবেচনার দরকার হয়না। এই নিয়ে সমালোচনা হচ্ছে, সামাজিক ও গণমাধ্যমে ঝড় উঠেছে। এই রকম ঘটনা আগেও ঘটেছে সেটাও কেউ বিস্মৃত হননি। কিন্ত গণপরিবহন বন্ধ রেখে, যখন ভাইরাস সংক্রমণ নিয়ন্ত্রনের বাইরে, টিকা দেবার ক্ষেত্রে অগ্রগতি এতটাই ধীর গতি যে তার হার দক্ষিণ এশিয়ায় সবচেয়ে কম সেই সময় কেন এই ব্যবস্থা নেয়া হলো? হাসপাতালগুলোতে জায়গা নেই, অক্সিজেন নেই - সে কথা সরকার জানেন না এমন নয়। তা স্বত্বেও এই শ্রমিকদের কারখানায় আনার উদ্দেশ্য হচ্ছে কারখানা চালু করে রপ্তানী অব্যাহত রেখে জিডিপি’র হার বাড়ানো। এই শিল্পখাতের মালিকদের প্রনোদনার নামে অর্থ দেয়ার ক্ষেত্রে গত দেড় বছরে কোনও রকম কার্পণ্য করা হয়নি। বাংলাদেশের নাগরিকদের করের অর্থ এবং বিদেশ থেকে ধার করে আনা টাকা দেয়া হয়েছে। সেই টাকা পাওয়া স্বত্বেও পোশাক কারখানা বন্ধ হয়েছে, শ্রমিকদের বেতন-ভাতা দেয়া হয়নি, দেয়া হলেও তা যথাযথ সময়ে দেয়া হয়নি। এই খাতের মালিকরা চাইলেই অর্থ দেয়া হয়েছে, কিন্ত ছোট-মাঝারি শিল্পখাত সুবিধা বঞ্চিত থেকেছে, সাধারণ মানুষদের কথা বাদই দিলাম। মধ্যবিত্ত দরিদ্র হয়েছে, দরিদ্রের ত্রাহি ত্রাহি অবস্থা। কিন্ত পোশাক শিল্প মালিকদের চাইবার শেষ হয়নি। তাঁরা চাইলে পান, না চাইলেও পান। কেন একটি শিল্প দুই দশক ধরে লাভ করার পরেও শ্রমিকদের এক সপ্তাহ বেতন দিতে পারেনা, ঐ শিল্পের মালিকরা শ্রমিকদের জীবন রক্ষার জন্যে টিকা বিদেশ থেকে কিনে আনার জন্যে সরকারকে সাহায্য করার বদলে যে টাকায় টিকা আনা যেতো তাতে ভাগ বসান সেই সব প্রশ্ন আমরা করতেই পারি। কিন্ত তারচেয়েও বড় বিষয় হচ্ছে শ্রমিকদের এই অবর্ণনীয় কষ্ট, তাঁদের জীবন বিপদাপন্ন করা এবং সারা দেশের জনস্বাস্থ্যকে ঝুঁকির মুখে ফেলার পেছনে যে নীতি সেটা বোঝার চেষ্টা করা। এই ঘটনা অমানবিক, তার প্রতিবাদ অবশ্যই করতে হবে; কিন্ত এটি কেবল মানবিকভাবে দেখবার বিষয় নয়। গত এক দশকের বেশি সময় ধরে উন্নয়নের যে ধারণা ও নীতি গ্রহণ করা হয়েছে সেখানে কিভাবে জিডিপি বাড়লো সেটা বিষয় নয়, বিষয় হচ্ছে জিডিপি বাড়লো কিনা। ক্রমবর্ধমান বৈষম্য এখানে ধর্তব্যের বিষয় নয়, কেননা অর্জিত অর্থের যারা ভাগীদার হবেন তাদের এই কষ্ট স্বীকার করতে হচ্ছেনা। তাঁরা ভাল আছেন, ভালো থাকবেন। গার্মেন্টস শিল্পের মালিকরা শ্রমিকদের যেভাবেই পারেন শ্রমিকদের কারখানায় হাজির করছেন কিন্ত সরকার তাঁদেরকে বন্ধ করছেন না কেন। এর কারণ একাধিক, প্রথমত ক্ষমতাসীনদের এক বড় অংশের নির্ভরশীলতা – প্রত্যক্ষ ও পরোক্ষভাবে – এই খাতের ওপরে, ব্যবসায়ী শ্রেণির ওপরে। দ্বিতীয়ত সরকারের ‘উন্নয়ন’-এর আদর্শ। এই যে উন্নয়নের আদর্শ সেটা দেখিয়ে গণতন্ত্র থেকে মানুষকে বঞ্চিত করা হচ্ছে। যতক্ষন না পর্যন্ত ‘গণতন্ত্রের আগে উন্নয়ন’ তত্ত্বকে আপনি মোকাবেলা করতে পারছেন ততক্ষণ পর্যন্ত এই ধরণের পরিস্থিতি অব্যাহত থাকবে। যতক্ষন এটা আপনার-আমার মনে হচ্ছে ‘ভোটের অধিকার না থাক, উন্নয়ন তো হচ্ছে’ ততক্ষণ পর্যন্ত শ্রমিকদের এই অবর্ণনীয় কষ্ট নিয়ে কথা বলা এক ধরণের মায়াকান্নাই। খুব সহজ করে বলি, ধরা যাক বাংলাদেশে যদি অবাধ, সুষ্ঠূু নির্বাচনের ব্যবস্থা থাকতো তা হলে কী ক্ষমতাসীন কোন দল কেবল একটি খাতের মালিকদের সুবিধার জন্যে এই লক্ষ লক্ষ ভোটারকে এই রকম ভাবে লাঞ্ছিত করার ঝুঁকি নিতো? আমার ধারণা কোনও রাজনৈতিক দলই সেটা করতো না। বিশেষ করে বাংলাদেশের ১৯৯১ সালে থেকে ২০০৮ সালের নির্বাচনের ফল তাই বলে – ক্ষমতাসীনরা বিজয়ী হননি। নির্বাচন কেবল ভোটের বিষয় নয়; এটি হচ্ছে জবাবদিহির প্রথম ধাপ, অনিবার্য দিক। ফলে যখন তা থাকেনা তখন ক্ষমতাসীনদের আর কোন জবাবদিহি থাকেনা। জবাবদিহির ব্যবস্থা নিয়ে কথা না বলে, অধিকারের কথা না বলে, যে আদর্শের কারণে এই সব ঘটছে তাকে প্রশ্ন না করে প্রতিবাদ করে ফলোদয় হবে না। যে কারণে ২০২০ সালে যা ঘটেছে তার পুনরাবৃত্তি গত দুই দিনে দেখা গেচ্ছে।
এ রকম পরিস্থিতিতে যা দরকার, তা হচ্ছে একটি জরুরি পরিকল্পনা। স্বাস্থ্য, অর্থনীতি, দরিদ্র মানুষের জীবিকা এবং শিক্ষা—এই চার খাতকে সামনে রেখে সুস্পষ্ট পদক্ষেপ চিহ্নিত করা এখন অবশ্যকরণীয় কাজ। এর কেন্দ্রবিন্দুতে থাকবে টিকা দেওয়ার পরিকল্পনা—কবে নাগাদ কত টিকা পাওয়া যাবে, কবে নাগাদ কীভাবে কতজনকে টিকা দেওয়া যাবে, সে বিষয়ে স্বচ্ছ পরিকল্পনা। এই পরিকল্পনার মেয়াদ ৯ মাস হবে না ৬ মাস হবে, সেটা নির্ধারিত হবে টিকা পাওয়া ও দেওয়ার ভিত্তিতে।
“ঢাকায় এতো যে ‘ড্রাই ক্লিনার্স’ সেগুলোর কাপড় ধোওয়া হয় কোথায়?” পাড়া-মহ্ল্লার একেবারে গলি ঘুপচির মধ্যে যে সব লন্ড্রি সেগুলোর সাইনবোর্ডেও লেখা থাকে ‘ড্রাই ক্লিনার্স’, এগুলো তো ড্রাই ক্লিনার্স হবার কারণ নেই, একমাত্র ‘লীফা’ ছাড়া আর কারোই ড্রাই ক্লিনিংয়ের ব্যবস্থা নেই। তা হলে কাপড় ধোয় কোথায়? সেটা ১৯৮২ সালের কথা, আমি তখন সংবাদের ডেস্কে কাজ করি কিন্ত মাঝে মাঝে ফিচার লিখি, শেষ পাতায় ছাপা হয়। সেই সময়ে একদিন আমাদের ফটোগ্রাফার লুৎফুর রহমান বীনু'র সঙ্গে আড্ডায় এই রকমই কথা হল। বীনু বলে উঠলো – ‘রীয়াজ ভাই, চলেন এইগুলো খোঁজাখুঁজি করি।’ মহল্লার ছোট একটি লন্ড্রিতে কাপড় দিয়ে সেটাকে অনুসরণ করলাম, ছবি তুললো বীনু কখন কাপড় ধোয়ার জন্যে নেয়, কারা নেয় – শেষ পর্যন্ত কামরাঙ্গির চড়ের খালের পাশে কাপড়-ধোয়া আর শুকানো পর্যন্ত যাওয়া গেলো। সেই নিয়ে ফিচার ছাপা হলো। আরেকবার আমার মাথায় প্রশ্ন আসলো – ঢাকায় সকালে সবচেয়ে আগে কারা কাজে যোগ দেন। ঢাকা তখনো এতটা ব্যস্ত হয়ে ওঠেনি। শীতকালের কাকডাকা কয়েকটি ভোর বীনুর মটর সাইকেলের পেছনে কাটলো আমার। ছবি তোলা হল, ফিচার লেখা হলো, ছাপা হল। কিন্ত তারচেয়ে বেশি যা হল তা হল বীনুর সঙ্গে ঘনিষ্ঠতা। বীনুর সঙ্গে ঘনিষ্ঠ হতে চেষ্টা লাগতো না, সারাক্ষন যার মুখে হাসি লেগে থাকে সেই বীনু যে কোনও কাউকেই সহজে আপন করে নেয়। তারপরে এক পর্যায়ে আমি রিপোর্টিংয়ে এলাম, এক সাথে এ্যাসাইনমেন্ট থাকলে বীনুর সঙ্গেই যাই। আমি সংবাদ ছাড়লাম, কিন্ত বীনুর সঙ্গে দেখা হয় রাজপথে – মিছিলের ছবি তুলতে এসে বীনু ‘কেমন আছেন?’ বলতে ভোলে না। মিছিলের সামনে থাকলে বীনু সামনে অনেকটা পথ ঘুরে এসে জানিয়ে দিয়ে যায় কোথায় পুলিশের প্রস্ততি কি। প্রেস ক্লাবে দেখা হলে বলে, ‘চা তো খাবেনই, আর কি খাবেন?’ তারপরে আমাদের পথ ভিন্ন ভিন্ন দিকে চলে গেছে। ১৯৯৫ সালে বিবিসি সূত্রে সাংবাদিকতায় ফেরার কারণে ঢাকার সাংবাদিক মহলে আমার যোগযোগ তৈরি হলো, ঢাকায় নিয়মিত যাওয়া হতো, বীনু আমাকে দেখলেই এমন ভাবে কথা বলে উঠতেন যেন তাঁর সঙ্গে গতকালই কথা হয়েছে। গত কয়েক বছরে মাঝে মাঝে কথা হয়েছে, বীনু এমেরিকা এলে কথা হয়েছে, দেশে থাকলেও। আজ যখন শুনলাম বীনু নেই তখন আবারো মনে হল আসলেই জীবন খুব ছোট। এখন প্রতিদিনই কেবল মৃত্যু সংবাদ শুনতে হয়। বড় দুঃসময়। করোনা ভাইরাসে আক্রান্তের মৃত্যুর খবর পাই, অপঘাতে মৃত্যুর খবর পাই, অকস্মাৎ পরিচিত জনের জীবনাবসানের খবর পাই। আহা! জীবন।
আমরা এমন এক সময়ে বাস করি যখন ‘মুখ ঢেকে যায় বিজ্ঞাপনে’; আত্মপ্রচার আর কলরবের এই সময়ে একজন নিভৃতচারী গবেষকের জীবনাবসানের সংবাদ অনেকের চোখে পড়বেনা – তাঁকে চিনতে পারবেন এমন লোকের সংখ্যাই বা কতজন? তদুপরি তিনি থেকেছেন রাজধানীর বাইরে – দীর্ঘ সময় ধরে। কিন্ত গবেষণার কাজে তাঁর আত্মনিবেদনের কথা কী আসলেই বিস্মৃত হওয়া যায়? ভূঁইয়া ইকবালের মৃত্যু সংবাদ শুনে এই কথাগুলো মনে হলো। চট্টগ্রাম বিশ্ববিদ্যালয়ে যুক্ত হয়েছিলেন গবেষক হিসেবে ১৯৭৩ সালে , পরে অধ্যাপনা করেছেন - অবসর নেয়ার আগে পর্যন্ত। কিন্ত তারও আগে তিনি সাংবাদিকতা করেছেন, দৈনিক বাংলায় – প্রথমে ঢাকা বিশ্ববিদ্যালয় সংবাদদাতা হিসেবে, পরে রিপোর্টার হিসেবে স্বাধীনতার অব্যবহিত পরে। ইকবাল ভাইকে চেনার সুযোগ হয়েছে অগ্রজ আলী মনোয়ারের সূত্রে, স্বাধীনতার আগেই। মনোয়ার ভাইয়ের ঘনিষ্ঠজনদের একজন ইকবাল ভাই। আমার কৈশোরে ভারী চশমা পড়া ইকবাল ভাইকে দেখে একধরনের সমীহার ভাব জাগতো – খানিকটা ভয়েরও। ভূইয়া ইকবালের প্রায় সার্বক্ষনিক সঙ্গী ছিলেন গোলাম মোস্তফা। ইকবাল ভাইয়ের সঙ্গে আলাদা করে যোগাযোগ গড়ে ওঠে ১৯৭৪ সালের দিকে অগ্রজ আলী মনোয়ার প্রবাসী হবার পরে, সেটা সম্ভব হয়েছিল রেবু বৌদির (সুলতানা রেবু) কারণে। সেই সময়েই ইকবাল ভাইয়ের সম্পাদনায় প্রকাশিত হয়েছিলো ‘মানিক বন্দ্যোপাধায়’ গ্রন্থটি। তখনও মানিক বন্দ্যোপাধ্যায় নিয়ে আলোচনার শক্তিশালী ধারা বাংলাদেশে গড়ে উঠেছিল বলে মনে হয়না। কিন্ত সেই কাজটি নিষ্ঠার সঙ্গে করেছিলেন ভুঁইয়া ইকবাল। নিভৃতচারী, স্বল্পবাক কথাগুলো সম্ভবত তাঁর জন্যেই তৈরি হয়েছিলো। একটি সাক্ষাতকারে তিনি বলেছিলেন যে, আলস্যের কারণে তাঁর লেখালেখি কম; পরিকল্পিত অনেক কাজ তিনি করে উঠতে পারেন না। কিন্ত আসল কারণ কী আলস্য নাকি গবেষণার প্রতি নিষ্ঠাই তাঁর স্বল্প রচনার কারণ? ‘সমাজ ও সংস্কৃতি’ শিরোনামে তাঁর একটি বই আছে – সেটি পাঠ করলেও বোঝা যায় বিষয়ের গভীরে প্রবেশ না করে তিনি আলোচনা করেন না; নতুনভাবে দেখা ও দেখানোর কাজটি তিনি করতে চান – সেই কারনেই তাঁর সময়ের দরকার। ভূঁইয়া ইকবালের গবেষণার একটি অন্যতম বিষয় ছিলো রবীন্দ্রনাথ। এই মুহুর্তে তাঁর তিনটি গ্রন্থের কথা স্মরণে আসে, ‘রবীন্দ্রনাথঃ তাঁর চিঠি, তাঁকে চিঠি’, ‘বাংলাদেশে রবীন্দ্র সংবর্ধনা’, এবং ‘রবীন্দ্রনাথ ও মুসলমান সমাজ’। ভিন্ন আলোয় রবীন্দ্রনাথকে চেনার কাজে এগুলোর ভূমিকা অসামান্য। লক্ষ্যনীয় বিষয় হচ্ছে ভুঁইয়া ইকবালের অনেকগুলো সম্পাদিত গ্রন্থ আছে। কিন্ত এগুলো কেবল সংগ্রহ নয়, প্রত্যেকটি সম্পাদিত গ্রন্থ তাঁর গবেষণার ফসল। ‘নরেশ গুহকে অমিয় চক্রবর্তীর স্মৃতিকথা ও পত্রাবলি’ তার একটি উদাহরণ। কয়েক দশক ধরে তাঁর সঙ্গে যোগাযোগ না থাকলেও তাঁকে বিস্মৃত হবার সুযোগ ছিলোনা। কেবল ব্যক্তিগত কারণে আমার তাঁকে বিস্মৃত না হবার কথা নয়, তাঁকে আরেকটি কারণে সকলেরই জানা থাকার কথা; আমার স্মৃতি আমার সঙ্গে বিশ্বাসসঘাতকতা না করলে ১৯৭১ সালের শেষ দিকে বা ১৯৭২ সালের গোড়াতে দৈনিক বাংলায় তাঁর একটি প্রতিবেদন ছিলো রাও ফরমান আলীর একটি ডায়েরির কয়েকটি পাতা নিয়ে করা; সেখানেই লেখা ছিলো, বুদ্ধিজীবী হত্যার তালিকা। এখন অনেকভাবে ইতিহাস লেখা হয়, কিন্ত এই ধরণের দলিলগুলো খুঁজে পাওয়া যায়না। রাজধানীর পাদপ্রদীপের আলোর বাইরে, প্রতিষ্ঠা ও পরিচিতির বাইরেই সমস্ত জীবন কাটালেন ইকবাল ভাই। কিন্ত তাই বলে তাঁকে বিস্মৃত হওয়া যাবেনা, আমাদের নিজেদের প্রয়োজনেই।
এই ছবিটা কবেকার? ফটো সাংবাদিক এ কে এম মহসিনের দেয়া পোস্টের কারণে আজকে এটা ফেসবুকে পাওয়া গেলো। ঢাকা বিশ্ববিদ্যালয়ের কলা ভবনের সামনে একটি ছোট মিছিলের ছবি, যার অগ্রভাগে উপস্থিত আছি। অবস্থাদৃষ্টে এবং এই ধরণের মিছিলের যে সব স্মৃতি মনে পড়ে তা থেকে অনুমান করি অকস্মাৎ ঘটে যাওয়া কোন ঘটনার প্রতিবাদে এই মিছিল। লক্ষনীয় হচ্ছে মিছিলে অংশগ্রহণকারীরা বিভিন্ন ছাত্র সংগঠনের নেতা ও কর্মী; এটি কোনো একক ছাত্র সংগঠনের নয়।
কসম খোদার / আলী রীয়াজ কসম খোদার আর পীর, মুরশিদ, দরবেশ, আউলিয়ার কসম মায়ের নামে যে এখনো অপেক্ষায় আমার বোনের, তার নামে মাটিতে আণত হয়ে পায়ে ধরি আপনার আজ আমার মাথার কসম আপনারা যা কিছু বলতে পারেন পারেন সাজাতে যত কথার বাগান ভদ্দর লোকেরা যারা আমার মালিক আইনে কানু্নে যারা আমাকে বেচেন দিনে তিনবার সবার পায়ের কাছে বসে মাফ চাই – চৌদ্দ পুরুষ আমার যদি করে অপরাধ; ভাগের জমিতে করা ফসলের শেষ বিন্দু তুলে দেবো আপনাদের হাতে বোনের বিয়ের জন্যে তুলে রাখা মায়ের নথের সোনা আপনারাই পাবেন। কসম খোদার আমি আর আমার বংশে কেউ কোনদিন চাইবেনা বিচার কারও দিকে আঙ্গুলও তুলবো না আমি আজ শুধু এইটুকু দয়া করে শোনেন আরজি লক্ষ হাজার মন ইটের পাথরে ঢাকা আমার বোনের লাশ খুঁজে দেন আমাকে এবার সাড়ে তিনহাত জমি ছাড়া আমি আর কিছুই দেবোনা তাকে আপনাদের যা ইচ্ছে তাই বলে ঢাকা দিন এই বড় বাড়ী ঢাকা দিন যা কিছু ঢাকতে চান, আপনাদের যা আছে যাকে ইচ্ছা রাখুন আদরে চাইতে আসবো না কিছু আপনাদের কাছে। কসম খোদার আর পীর, মুরশিদ, দরবেশ, আউলিয়ার আমার পরের বংশে কেউ কোনদিন চাইবেনা বিচার; আমার বোনকে দিন হাওলায় আমার সাড়ে তিনহাত জমি ছাড়া আমি আর কিছুই দেবোনা তাকে। [২৫ এপ্রিল ২০১৩] [‘আমি নেই আমার না থাকা আছে’ বইয়ে অন্তর্ভুক্ত]।
দেশের সবচেয়ে বড় কোলাপসিবেল গেটটা যে তালা দিয়ে বন্ধ করা আছে সেটা বুঝতে না পারলে এই প্রশ্ন তোলা যথেষ্ট নয় কেনো হাশেম ফুড অ্যান্ড বেভারেজ লিমিটেডের কারখানার কোলাপসিবেল গেট খোলা ছিলোনা| সেই বড় কোলাপসিবেল গেটের বিষয় বিবেচনায় না নিলে জবাবদিহিহীন শাসন আর একচেটিয়াতন্ত্রের রাজনীতিতে জোর গলার উত্তর পাবেন ‘আমি তো আর যেয়ে আগুন লাগিয়ে দেইনি। … এর দায় কি আমার?’ 
এ পরিস্থিতিকে আমলা-রাজনীতিবিদের দ্বন্দ্ব বলে বিবেচনা না করে বিবেচনা করা দরকার গত এক দশকে বাংলাদেশের শাসনব্যবস্থায় যে ধরনের পরিবর্তন ঘটেছে, তার পরোক্ষ স্বীকৃতি হিসেবে। শাসনব্যবস্থার এ পরিবর্তনের দুটি পরস্পর সংশ্লিষ্ট দিক আছে। প্রথমত, নির্বাহী বিভাগের হাতে ক্ষমতা কেন্দ্রীকরণ, দ্বিতীয়ত, সমাজ ও রাজনীতির বিভিন্ন শক্তির মধ্যে নতুন রাজনৈতিক বন্দোবস্তের উদ্ভব।
পাবলিক বিশ্ববিদ্যালয়গুলোর দিকে তাকিয়ে এটাই মনে হয় যারা এগুলোর নেতৃত্ব আছেন, এইসব বিশ্ববিদ্যালয় পরিচালনা করেন, এইসব বিশ্ববিদ্যালয়ের উপাচার্য নিয়োগ দেন তাঁরা এবং শিক্ষকদের এক বড় অংশ বিস্মৃত হয়েছেন যে বিশ্ববিদ্যালয়ের কাজ কী। ঐতিহাসিকভাবে বিশ্ববিদ্যালয় প্রতিষ্ঠার ধারণা কিভাবে এসেছিলো, কেনো ও কীভাবে তৈরি করা হয়েছিলো উচ্চশিক্ষার প্রতিষ্ঠান তা তাঁদের স্মরণে নেই। ঢাকা বিশ্ববিদ্যালয়ের ক্ষেত্রে এটাই হচ্ছে সবচেয়ে মর্মান্তিক যে, এই প্রতিষ্ঠানের একশো বছরের মাথায় এসে এই প্রশ্ন করতে হচ্ছে। ঢাকা বিশ্ববিদ্যালের একশো বছরের ইতিহাস নিয়ে গর্বের আগে, তার উদযাপনের আগে স্মরণ করা দরকার আসলে একটি বিশ্ববিদ্যালয়ের কাজ কী?
বিশ্ববিদ্যালয়ের দলীয়করণ প্রক্রিয়ার ধারা গত দেড় দশকে ভয়াবহ রূপ লাভ করেছে। বিশ্ববিদ্যালয়ে নিয়োগপ্রক্রিয়ার দলীয়করণের পেছনে যা কাজ করেছে তা হচ্ছে শিক্ষকদের দলীয় আনুগত্য। শিক্ষকেরা বিভিন্ন গোষ্ঠীতে বিভক্ত হয়েছেন সেটা অস্বাভাবিক নয়, সুস্থ ভিন্নমতের অনুপস্থিতি বরং বিপজ্জনক বলে বিবেচনা করা যেত। কিন্তু তাঁদের এই বিভক্তি দলের বিবেচনাপ্রসূত—তাঁদের পেশার উন্নয়নের প্রশ্নে বা বিশ্ববিদ্যালয়ের পরিবেশের বিষয় নিয়ে ভিন্নমত থেকে তৈরি নয়। যদিও এসব বিভক্তিকে আদর্শিক মোড়ক দেওয়া হয়, কিন্তু তার কতটা আদর্শিক সেটা নিয়ে প্রশ্ন আছে। এসব বিভক্তির উদ্দেশ্য অধিকাংশ ক্ষেত্রেই পুরস্কার প্রাপ্তির প্রত্যাশা থেকে। দলের প্রতি আনুগত্যের পুরস্কার কেবল বিশ্ববিদ্যালয়ের ভেতরেই পাওয়া যাবে তা নয়, অন্যত্র নিয়োগের মধ্য দিয়েও তা করা হয়েছে।
ঢাকা বিশ্ববিদ্যালয়ের শতবর্ষের অর্জনের হিসাব করতে গেলে বিবেচনা করতে হবে যে নতুন জ্ঞান উৎপাদনের লক্ষ্যে বুদ্ধিবৃত্তিক চর্চার জন্য যে অত্যাবশ্যকীয় শর্ত—বিদ্যায়তনিক স্বাধীনতা বা একাডেমিক ফ্রিডম—ঢাকা বিশ্ববিদ্যালয় সেটা নিশ্চিত করতে পেরেছে কি না।
‘নিখোঁজ গণতন্ত্র: কর্তৃত্ববাদের পথরেখা ও বাংলাদেশের ভবিষ্যৎ’ শিরোনামের বইটি প্রকাশিত হয়েছে মার্চ মাসে। অনেকেই এই বই বিষয়ে উৎসাহ দেখিয়েছেন, ইতিমধ্যে অনেকে আলোচনা করছেন। অনেকের মন্তব্য শোনার সুযোগ হয়েছে। পাঠকদের আগ্রহের কারণে এর দ্বিতীয় মুদ্রণ শেষ হতে চলেছে। আজকে অ্যাডাম নট্রিয়েল আমাকে তাঁর করা ভিডিও রিভ্যুয়ু পাঠিয়েছেন; এতে তিনি তুলে ধরেছেন বইয়ের সারাংশ এবং তাঁর সমালোচনা। তাঁকে আন্তরিক ধন্যবাদ। তাঁর এই সংক্ষিপ্ত কিন্ত গুরুত্বপূর্ণ রিভিয়্যুটি আমি আপনাদের সঙ্গে শেয়ার করলাম। (নির্মাতার অনুরোধ হচ্ছে এটি আপনি যেন হেডফোন ব্যবহার করে শোনেন অথবা সাব-টাইটেল চালু রাখেন)।
বাংলাদেশের প্রকাশনা জগতের পথিকৃৎ ও মহীরুহ মহিউদ্দিন আহমেদ আর নেই – এই সংবাদ আমার কাছে অবিশ্বাস্য বলেই মনে হয়। মহিউদ্দিন ভাই দীর্ঘ দিন ধরে অসুস্থ্য ছিলেন; কিন্ত অপরিমেয় জীবনী শক্তি দিয়ে তিনি তা মোকাবেলা করেছেন। পরিণত বয়স বা অসুস্থ্যতা আমাদেরকে কোনও মৃত্যুর জন্যেই প্রস্তত করেনা। যাঁদের ছায়া দীর্ঘ, যাঁদের কাজ একটি ক্ষেত্রকে আমূল বদলে দিয়েছে তাঁদের জীবনাবসানের সংবাদ আমাদেরকে কেবল বেদনাহতই করেনা, আমাদের স্মরণ করিয়ে দেয় তাঁদের কাজ কী করে অন্যদের জীবনকে বদলে দিয়েছে। যাঁদের কাজ অন্যদের সৃজনশীলতা এবং গবেষণাকে বদলে দিয়েছে তাঁদের অনুপস্থিতি স্মরণ করিয়ে দেয় তাঁরা কতটা প্রয়োজনীয় ছিলেন। মহিউদ্দিন আহমেদকে প্রচলিত পরিচয়ে আমরা ইউনিভার্সিটি প্রেস লিমিটেডের প্রতিষ্ঠাতা হিসেবেই বর্ণনা করবো। কিন্ত তাঁর পরিচয় আমার কাছে বাংলাদেশে আন্তর্জাতিক মান সম্পন্ন গবেষণার ক্ষেত্রকে প্রতিষ্ঠিত করার একজন নিবেদিত মানুষ হিসেবে। বাংলাদেশে বাংলাদেশ বিষয়ে যে সব কাজ হচ্ছে তার সঙ্গে বিশ্বকে পরিচয় করিয়ে দেয়া, একই সঙ্গে সারা পৃথিবীতে বাংলাদেশ বিষয়ে যে সব গবেষণা হচ্ছে তাঁকে বাংলাদেশের পাঠকের হাতে তুলে দেয়া – এটাই তিনি করেছেন সারা জীবন ধরে। এক বাক্যে যত সহজে তা লেখা যায় সেই কাজ করা যে কতটা কঠিন সেটা কেবল তাঁর কাজের প্রভাব থেকেই উপলব্ধি করা সম্ভব। অন্তরালের মানুষ ছিলেন তিনি। কিন্ত তাঁকে বাদ দিয়ে বাংলাদেশের প্রকাশনা শিল্প এবং মানসম্পন্ন প্রকাশনার ইতিহাস রচনা করা যাবেনা। সাংবাদিকতা দিয়ে তাঁর জীবনের সূচনা হয়েছিলো। স্থায়ীভাবে একাডেমিক জগতে প্রবেশের ডাক এসেছিলো তাঁর, যখন তিনি স্ট্যানফোর্ড বিশ্ববিদ্যালয়ে পিএইচডি-তে ভর্তির সুযোগ পান, কিন্ত অক্সফোর্ড ইউনিভার্সিটির (ওইউপি) প্রকাশনা ও সম্পাদনা তাঁকে বেশি আকর্ষণ করেছিলো, সেটা ১৯৬৯ সাল। এক সময় সাংবাদিকতার পাশাপাশি পাঞ্জাব বিশ্ববিদ্যালয়ের সাংবাদিকতা বিভাগে শিক্ষকতাও করেছিলেন। মহিউদ্দিন ভাই ১৯৯৭/৮ সালে লন্ডনে আমাকে তাঁর জীবনের এই পর্বের কথা বললে আমার স্বতস্ফূর্ত প্রতিক্রিয়া ছিলো যে – ভাগ্যিস আপনি পিএইচডি না করে ওইউপি’র সঙ্গে যুক্ত হয়েছিলেন। তাঁর স্বভাবসিদ্ধ হাসিতে উজ্জ্বল মুখে বলেছিলেন – ‘আমিও তাই ভাবি’। তারপরে আরও কথা হয়েছিলো। কি করে ১৯৭৫ সালে ইউপিএল প্রতিষ্ঠা পেলো সেই সব গল্প। বাংলাদেশে গবেষণা-ভিত্তিক ইংরেজি বইয়ের প্রকাশনার যে ধারা তিনি প্রতিষ্ঠা করেছেন তা কি অন্য আর কারও হাতে তৈরী হতে পারতো? যে সময়ে তিনি প্রকাশনার জগতের জন্যে নিজেকে নিবেদন করলেন, যেভাবে একটি প্রতিষ্ঠান গড়ে তুললেন তা কেবল ধৈর্য্য, নিষ্ঠা আর ভালোবাসা দিয়েই সম্ভব। যে দেশে প্রতিষ্ঠান গড়ে ওঠেনা, যেখানে প্রতিষ্ঠানের অকাল মৃত্যুই ভবিতব্য বলে বিবেচিত সেখানে মহিউদ্দিন ভাই তৈরি করেছেন এমন প্রতিষ্ঠান যা নিয়ে বাংলাদেশ গর্ব করতে পারে। বাংলাদেশ সময় সোমবার দিবাগত রাতে মহিউদ্দিন আহমেদ ৭৭ বছর বয়সে ঢাকায় পরলোক গমন করেন। তাঁর আপনজনদের প্রতি আমার সমবেদনা।
ঢাকা বিশ্ববিদ্যালয় ও উপাচার্য অধ্যাপক মো. আখতারুজ্জামানকে নিয়ে সামাজিক যোগাযোগ মাধ্যমে ব্যঙ্গ-বিদ্রুপ করলে ঢাকা বিশ্ববিদ্যালয় (ঢাবি) কর্তৃপক্ষ আইনি পদক্ষেপ নেবে বলে জানিয়েছে। আনুষ্ঠানিকভাবে সংবাদ বিজ্ঞপ্তি দিয়েই এই কথা জানানো হয়েছে। দেশের একটি শীর্ষস্থানীয় সংবাদপত্রে একটি কার্টুন প্রকাশিত হবার পরে বিশ্ববিদ্যালয় কর্তৃপক্ষ এই সিদ্ধান্ত নিয়েছে। ‘জাতীয় ও আন্তর্জাতিক পরিমণ্ডলে যাতে বিশ্ববিদ্যালয়ের ভাবমূর্তি ও মর্যাদা হেয় প্রতিপন্ন না হয় সেজন্য’ এই সিদ্ধান্ত। এই খবর পাঠ করেই আমার স্মরণ হল যে, আর কয়েক দিনের মধ্যে ঢাকা বিশ্ববিদ্যালয়ের শতবার্ষিকী। একশো বছরের মাথায় ঢাকা বিশ্ববিদ্যালয় কোথায় গিয়ে দাঁড়িয়েছে এই বিজ্ঞপ্তি হচ্ছে তার একটি উদাহরণ। যে বিশ্ববিদ্যালয় এবং তার উপাচার্য সামান্য ব্যঙ্গ-বিদ্রুপ সহ্য করতে পারেনা, সেই প্রতিষ্ঠান কী করে শেখাবে সহিষ্ণুতা এবং মতপ্রকাশের অধিকার? একটি স্বায়ত্ত্বশাসিত পাবলিক বিশ্ববিদ্যালয় যদি স্বাধীনভাবে মতপ্রকাশের অধিকারকেই না সহ্য করতে পারে তবে বিশ্ববিদ্যালয় শেখাবে কি? একটি বিশ্ববিদ্যালয়, আসলে যে কোনও শিক্ষা প্রতিষ্ঠান – এমনকি প্রাথমিক বিদ্যালয়ও, কেবল ক্লাশরুমের চার দেয়ালের মধ্যে শেখায় না। সবচেয়ে বড় কথা, নাগরিকের করের অর্থে চলা প্রতিষ্ঠানের বিষয়ে নাগরিকরা কিছু বললে তার জন্যে ‘আইনি’ ব্যবস্থার হুমকি তো পাকিস্তানী আমলে ষাটের দশকেও শোনা যায়নি। ঢাকা বিশ্ববিদ্যালয়ের শিক্ষার্থী এবং শিক্ষকদের কি কিছুই অর্জন নেই? অবশ্যই আছে। কিন্ত প্রাতিষ্ঠানিকভাবে এই সিদ্ধান্ত বলে দিচ্ছে যে, কর্তৃপক্ষের অবস্থান কী। কর্তৃপক্ষ বিশ্ববিদ্যালয়ের ‘ভাবমূর্তি’ নিয়ে উদ্বিগ্ন, যেন ‘ভাবমূর্তি’ একটা বায়বীয় বিষয়। ভাবমুর্তি তৈরি হয় আচরণ দিয়ে, কর্মকান্ড দিয়ে। বিশ্ববিদ্যালয়ের শিক্ষার্থীদের হলগুলোতে কথিত ‘গণরুমে’ শিক্ষার্থীরা অস্বাস্থ্যকর ও অমানবিকভাবে জীবনযাপন করে, তাঁদের ওপরে নির্যাতনের ঘটনার কথা জানা যায়, তাঁদের বাধ্য করা হয় ক্ষমতাসীন দলের ছাত্র সংগঠনের হয়ে কাজ করতে, এই রকমভাবে প্রাণ সংহার হয় শিক্ষার্থীর - এইসব কারণে বিশ্ববিদ্যালয়ের ভাবমুর্তি কোথায় যায় তা নিয়ে বিশ্ববিদ্যালয় কর্তৃপক্ষের উদ্বেগ নেই। উদ্বেগ নেই এই নিয়েও যে বিশ্ববিদ্যালয় গবেষনায় বরাদ্দ খুব সামান্য – মোট ব্যয়ের ৫ শতাংশের মতো। আর সেই বরাদ্দ করা অর্থও ব্যয় করতে ঢাকা বিশ্ববিদ্যালয় সক্ষম হয়না। ২০১৯-২০ সালে বরাদ্দ করা ৪০ কোটি টাকার মধ্যে ২৮ কোটি টাকা ব্যয় হয়েছিলো। অথচ ২০১৯-২০২০ সালে বরাদ্দ আগের বছরের তুলনায় কমানো হয়েছিলো। এগুলোই একটি বিশ্ববিদ্যালয়ের ভাবমূর্তি তৈরি করে। ভাবমুর্তির ভাবনা বিশ্ববিদ্যালয়ের নয়, বিশ্ববিদ্যালয়ের কাজ হচ্ছে স্বাধীনভাবে জ্ঞান উৎপাদন, জ্ঞান বিতরণ, জ্ঞান চর্চা এবং সকলের মতপ্রকাশের অধিকার নিশ্চিত করা – শিক্ষকের, শিক্ষার্থীর; স্বাধীনভাবে প্রশাসন পরিচালনা করা। এইগুলো নিয়ে ভাবলে ভাবমুর্তি নিজেই গড়ে উঠবে, তার জন্যে সংবাদ বিজ্ঞপ্তি দিতে হবেনা। আর অন্যভাবে বললে, ঢাকা বিশ্ববিদ্যালয় নিয়ে একশোটা ব্যঙ্গচিত্র যা করতে পারতোনা একটি সংবাদ বিজ্ঞপ্তি সেটাই পেরেছে।
আমরা আশা করি যে আদনানসহ যাঁরা এখন ‘নিখোঁজ’ হয়েছেন, তাঁরা ফিরে আসবেন। যাঁরা দীর্ঘদিন ধরেই নিখোঁজ, তাঁরাও তাঁদের স্বজনদের কাছে ফিরুন—সেটাই প্রত্যাশা। সঙ্গে সঙ্গে এটাও মনে রাখতে হবে, আশাবাদ কোনো কৌশল হতে পারে না। নাগরিকদের ‘নিখোঁজ’ হওয়ার যে ধারা গড়ে উঠেছে, তার পেছনে যে রাজনীতি এবং শাসনব্যবস্থা আছে, তাকে মোকাবিলা না করে কেবল আশাবাদ দিয়ে এ প্রবণতা বন্ধ করা যাবে না।
বীর মুক্তিযোদ্ধাদের ‘গার্ড অব অনার’ দেওয়ার ক্ষেত্রে নারী কর্মকর্তাদের বাদ দেবার সুপারিশ করেছে সংসদীয় একটি কমিটি। খবরটি একাধিক কারণে কৌতুহলোদ্দীপক। এই কমিটি হচ্ছে মুক্তিযুদ্ধ বিষয়ক মন্ত্রণালয় সম্পর্কিত সংসদীয় স্থায়ী কমিটি। বাংলাদেশের মুক্তিযুদ্ধ বিষয়ে আলোচনা তাঁদের এখতিয়ার কিন্ত মুক্তিযুদ্ধের মধ্য দিয়ে সকল নাগরিকের যে সমতা প্রতিষ্ঠিত হওয়ার কথা তাঁদের এই ধারণা যে, তার সম্পূর্ণ বিপরীতে সেটা কী তাঁরা বুঝতে অপারগ নাকি অনীহ? নাগরিকের সমতার অধিকার বিষয়টি বাংলাদেশে বিভিন্নভাবেই অপসৃত; জেন্ডারের ক্ষেত্রে তো আরও প্রকটভাবে প্রকাশিত। অথচ বাংলাদেশের সরকার এবং অন্যান্যরা নারীদের অগ্রযাত্রাকে সাফল্য বিবেচনা করেন। মুক্তিযুদ্ধের চেতনার কথা না হ্য উল্লেখ নাই ক্রলাম। কিন্ত কেনো কমিটিকে হঠাৎ করে এই নিয়ে সিদ্ধান্ত নিতে হচ্ছে? “কোন যুক্তিতে এই সুপারিশ জানতে চাইলে সংসদীয় কমিটির সভাপতি শাজাহান খান বিডিনিউজ টোয়েন্টিফোর ডটকমকে বলেন, “মহিলা ইউএনও গার্ড অব অনার দিতে গেলে স্থানীয় পর্যায়ে অনেকে প্রশ্ন তোলেন।” আমার নিবোর্ধ মনে প্রশ্ন হচ্ছে – এই অনেকে কারা? আগামীকাল এই ‘অনেকে’ যদি মুক্তিযোদ্ধাদের গার্ড অব অনার দেয়া নিয়েও প্রশ্ন তোলেন তাহলে কি তারও বিকল্প খোঁজা হবে? এই সুপারিশের জেন্ডারের দিকটা তো আপনি চাইলেও এড়াতে পারবেনা না। সেটা নিয়ে বিস্তর কথাও হচ্ছে। কিন্ত জেন্ডারের প্রশ্নে এই ধরণের সিদ্ধান্ত কি আসলেই নতুন? ‘উপজেলা নির্বাহী কর্মকর্তা (ইউএনও) নারী হলে সহকারী কমিশনার (ভূমি) বা এসিল্যান্ড হবেন পুরুষ। এসিল্যান্ড পদে নারী কর্মকর্তা পদায়নের ক্ষেত্রে যে উপজেলায় ইউএনও পুরুষ সেই উপজেলাকে প্রাধান্য দিতে হবে। এসব বিধান রেখে প্রশাসন ক্যাডারের কর্মকর্তাদের পদায়ন নীতিমালা করছে সরকার’ – এই খবরটি ১ ফেব্রুয়ারির। অনেকের চোখে পড়েছে, অনেকের হয়নি। এই নিয়ে খুব আলোচনা হয়েছে এমনটা মনে করতে পারিনা। কিন্ত এর সার কথাটি বোধগম্য। যোগ্যতা বা প্রশাসনের প্রয়োজন নয় – জেন্ডার হচ্ছে পদায়নের ক্ষেত্রে প্রধান বিবেচ্য বিষয়। এটাই হচ্ছে সরকার। রাষ্ট্র নিজেই একটা লিঙ্গায়ীত প্রতিষ্ঠান - জেন্ডার্ড এনটিটি। এর মধ্যে যদি সরকারের বিবেচনার বিষয় হয় এই ব্যবস্থাকে অক্ষত রাখা এবং তাঁকে শক্তিশালী করা তবে এটাই স্বাভাবিক। সেই স্বাভাবিকতার ধারাবাহিকতায়ই বিয়ে নিবন্ধনে নারীরা কাজী হতে পারবে না বলে আইন মন্ত্রণালয়ের সিদ্ধান্ত। এই বিষয়ে আইনি চ্যালেঞ্জের সূচনা হয় ২০১৪ সালে, ছয় বছরে ধরে এই মামলা চলেছে। ২০২০ সালের ফেব্রুয়ারি মাসে এসে আইন মন্ত্রণালয়ের সিদ্ধান্তের বিরুদ্ধে করা রিটের রায় দেয়া হয়। সেই রায়ের পূর্নাঙ্গ রায়ের বিবরণ পাওয়া যায় এই বছরের জানুয়ারিতে। এর বিরুদ্ধে আপিলের প্রস্তুতি নিচ্ছে সংক্ষুব্ধ পক্ষ। কিন্ত এটা কেবল আইনি বিষয় নয়, এমনকি কেবল নিকাহ রেজিষ্ট্রার নিয়োগের প্রশ্নও নয়। এই মামলায় আয়েশা সিদ্দিকার পরিবর্তে যাকে নিয়োগ দেয়া হয়েছিলো সেই সেকান্দার আলীর পক্ষের আইনজীবী আদালতে যুক্তি দিয়েছিলেন যে, ‘নিকাহ রেজিস্ট্রারের মৃত্যু বা অবসরে যাওয়ার কারণে পদটি শূন্য হলে তাঁর পুত্রসন্তান যোগ্যতা থাকলে অগ্রাধিকার পাবেন’ – এটা আইনেই লেখা আছে। ফলে এক ধরণের জেন্ডার ডিস্ক্রিমিনেশনের ব্যবস্থা আইনেই আছে। তদুপরি যারা আদালতের রায় নিবিড়ভাবে পড়েছেন তাঁরা নিশ্চয় যুক্তিগুলো দেখেছেন। রায়ে বিচারকরা বলেছেন ‘এটা বাস্তবসম্মত প্রয়োজনীয়তার প্রশ্ন।’ বাস্তবতার যুক্তি হচ্ছে যে কোন ধরণের অন্যায্য ব্যবস্থাকে বহাল রাখার চেষ্টা মাত্র। গার্ড অব অনারের বিষয়টি একেবারে আলাদা করে ভাবার অবকাশ নেই। একে দেখতে হবে রাষ্ট্রের অন্যান্য আচরণের সঙ্গে মিলিয়ে – কী করে নাগরিকের সমতার ধারণাটি এখন আর কারো বিবেচনায় থাকেনা। সমতার ধারণাই যখন অনুপস্থিত হয় তখন সকলেই কোন না কোন ভাবে বঞ্চিত হবেন। আর বুঝতে হবে প্রতিকী সাফল্য বা উপস্থিতি ক্ষমতায়নের উপায় নয়; প্রতিষ্ঠান এবং আইনি ব্যবস্থাগুলোকে বহাল রেখে কেবল প্রতীক দিয়ে এই অসাম্যকে লুকিয়ে রাখা সম্ভব নয়। আরও বিভিন্নভাবেই এই অসমতা প্রকাশিত হয়। আপনার চারপাশে তাকালেই দেখতে পাবেন।
বিশুদ্ধ আর্য বর্ণ বা এ্যরিয়ান রেস তৈরির জন্যে এ্যাডলফ হিটলার ‘বিশুদ্ধ রক্তের’ কথা বলেছিলেন। নাৎসিরা সগৌরবে বলতো বিশুদ্ধ রক্ত নিশ্চিত করা গেলে রাইখ টিকবে হাজার বছর। সেই সময়ে ডিএনএ-এর আবিষ্কার হয়নি। তারপরে বিজ্ঞানের অগ্রগতি হয়েছে। ডিএনএ প্রযুক্তি দিয়ে রক্ত পরীক্ষার চেয়ে বেশি কাজ হয়। ২০২১ সালে যারা বিশুদ্ধ জাতি গঠনের জন্যে ডিএনএ পরীক্ষার পরামর্শ দিচ্ছেন তাঁদের কথা শুনে মনে হল নাৎসিবাদের উত্তরসুরিরা কেবল পশ্চিমা দেশেই থাকেনা।
বাংলাদেশের গণমাধ্যগুলোর প্রকৃতি ও ভূমিকা নিয়ে সাম্প্রতিককালে আলোচনার প্রেক্ষাপটে প্রথম আলো'তে ২০ থেকে ২৩ মে চার পর্বে প্রকাশিত আলোচনা একত্রে প্রকাশিত হয়েছে কথকতা'য়। উৎসাহীদের জন্যে
জবাবদিহিহীন রাজনৈতিক ব্যবস্থায় নাগরিকের অন্যান্য অধিকার, বিশেষ করে মতপ্রকাশের অধিকার যখন সীমিত হয়ে যায়, তখন সংবাদপত্রের স্বাধীনতা আলাদাভাবে টিকে থাকে না; সাংবাদিকেরা আলাদা করে স্বাধীনতা ভোগ করবেন, এমন আশা করার কারণ নেই।
বাংলাদেশের গণমাধ্যমের রাজনৈতিক অর্থনীতি যদি আমরা বুঝতে পারি, তাহলে এটা বোঝা দুরূহ নয়, কেন দু-একটি ব্যতিক্রম ছাড়া সব গণমাধ্যমই তাদের দায়িত্ব পালনে ব্যর্থ হচ্ছে। এ জন্য কেবল কে মালিক সেটা দেখাই যথেষ্ট নয়, নজর দিতে হবে লুটেরা অর্থনীতির বিকাশের নীতি এবং জবাবদিহিহীন রাজনীতি ও শাসনব্যবস্থার দিকে যেগুলো এ ধরনের গণমাধ্যমব্যবস্থা তৈরি করেছে।
বিশিষ্ট রাষ্ট্রবিজ্ঞানী জিল্লুর রহমান খান শনিবার বিকেলে ফ্লোরিডার অরলান্ডোতে মৃত্যুবরণ করেছেন। তাঁর পরিবার ও নিকটজনের প্রতি আমার গভীর সমবেদনা, আমার গভীর শোক। তাঁর জীবনাবসান বাংলাদেশ স্টাডিজের জন্যে একটা বড় ক্ষতি। তাঁর প্রকাশিত গ্রন্থের সংখ্যা বারোটি। এর মধ্যে অনেক বইই আছে যেগুলো বাংলাদেশের রাজনীতি বোঝা এবং সেই বিষয়ে একটা সুস্পষ্ট দৃষ্টিভঙ্গি বোঝার জন্যে অবশ্যপাঠ্য। তাঁর লেখা পাঠ করে আমার মনে হয়েছে রাজনৈতিক প্রতিষ্ঠান এবং নেতৃত্বের প্রশ্নটি তিনি অত্যন্ত গুরুত্বের সঙ্গে বোঝার চেষ্টা করেছেন এবং সে বিষয়ে আলোচনা করেছেন। ১৯৮৩ সালে প্রকাশিত বই লিডারসিপ ইন লিস্ট ডেভেলপড নেশান, বাংলাদেশ ১৯৮৪ সালে প্রকাশিত লিডারসিপ ক্রাইসিস ইন বাংলাদেশ: মারসাল ল টু মারসাল ল এবং ১৯৯৬ সালে প্রকাশিত বই থে থারড ওয়ার্ল্ড কারিসমেট: শেখ মুজিব এন্ড দা স্ট্রাগল ফর ফ্রিডম তার অন্যতম উদাহরণ। তাঁর একাডেমিক কাজে বাংলাদেশের সেনাবাহিনীর ভুমিকার প্রশ্ন এসেছে বারবার – সেটি নেতৃত্বের প্রশ্নকে বিবেচনা করার দিক থেকেই। বাংলাদেশের রাজনীতি বিষয়ক বৈঠকি আলোচনায় নেতৃত্বের প্রশ্নটি যতটা আলোচিত হয়, একাডেমিক পর্যায়ে সেই তুলনায় আলোচনা কম। জিল্লুর রহমান খান সেই ধরণের কাজ করেছেন বলেই তাঁর আলোচনাগুলো আমাদের পাঠ করা দরকার। অধ্যাপক জিল্লুর রহমান খানের সঙ্গে গত প্রায় দুই দশকে যুক্তরাষ্ট্র এবং বাংলাদেশসহ পৃথিবীর অন্যত্র একাধিক সন্মেলনে অংশগ্রহণের সুযোগ হয়েছে। ডক্টর জিল্লুর রহমান খানের কাজের সঙ্গে আমার পরিচয়ের সূত্রপাত ১৯৮০-এর দশকের মাঝমাঝি থেকে, কিন্ত ব্যক্তিগত যোগাযোগ ও কথাবার্তার সূচনা ১৯৯৫ সালের পরে। বিবিসি বাংলা বিভাগে কাজের সময় বিভিন্ন সময়ে বাংলাদেশের এবং যুক্তরাষ্ট্রের রাজনীতি বিষয়ে তাঁর সাক্ষাতকার গ্রহণ করেছি। পরে ২০০১ সালে যুক্তরাষ্ট্রে ফিরে আসার পরে আমার সঙ্গে তাঁর সাক্ষাত ঘটে একাডেমিক সম্মেলনে। জিল্লুর ভাই একাধিক অনুষ্ঠানে আমাকে পরিচয় করিয়ে দিতে গিয়ে আমাদের এই যোগাযোগের কথা অত্যন্ত আনন্দের সঙ্গে বলতেন। আমি খানিকটা বিব্রত হতাম আমার বিষয়ে ব্যবহৃত বিশেষণে। জিল্লুর ভাই ছিলেন প্রানোচ্ছল মানুষ, তাঁর সঙ্গে বিতর্ক করাও ছিলো একটা আনন্দজনক অভিজ্ঞতা। সন্মেলনের বিবিধ ব্যস্ততার মাঝেও দাঁড়িয়ে বা কফির আড্ডায় আমার ভিন্নমতগুলো গুরুত্ব দিয়ে শুনতেন, আলোচনায় অংশ নিতেন। অত্যন্ত ধীর স্থিরভাবে গুরুত্ব দিয়ে ভিন্নমত শোনা ছিলো তাঁর স্বভাবজাত। তাঁর একটা বড় দিক ছিলো অন্যদের সংগঠিত করার, ইন্টারন্যাশনাল পলিটিক্যাল সায়েন্স এসোসিয়েশনের একটি রিসার্চ গ্রুপের প্রধান হিসেবে তিনি সারা পৃথিবীর বিভিন্ন প্রান্তের রাষ্ট্রবিজ্ঞানীদের সঙ্গে যোগাযোগ রাখতেন, সন্মেলনের প্যানেলের উদ্যোক্তা ছিলেন। প্রতিষ্ঠিত এবং বিকাশমান রাষ্ট্রবিজ্ঞানীদের মধ্যে তিনি মেলবন্ধনের কাজ করতেন, সেটা করে আনন্দ পেতেন। জিল্লুর ভাইয়ের সঙ্গে যখনই দেখা হয়েছে তাঁর আন্তরিকতায় আমি মুগ্ধ হয়েছি। তাঁর অন্যতম আকর্ষণ ছিলো যে, তিনি সবাইকে বন্ধুজন বলেই বিবেচনা করতেন, সবাইকেই সমতার মর্যাদায় সন্মান করতেন। তাঁর অনুপস্থিতি যুক্তরাষ্ট্রে এবং ইন্টারন্যাশনাল পলিটিক্যাল সায়েন্স এসোসিয়েশনে বাংলাদেশ স্টাডিজের জন্যে একটা বড় ধরণের শুন্যতার সৃষ্টি করবে। আগামিতে কোন সন্মেলনে গেলে কেমন আছি আন্তরিকভাবেই জানতে চাওয়া এমন একজন মানুষ থাকবেন না।
সাংবাদিকতার দায় একমাত্র জনসাধারণের কাছে; এমনকি যখন এই সাংবাদিকতার পৃষ্ঠপোষক ব্যক্তি এবং সাংবাদিকতার প্রতিষ্ঠান ব্যক্তিমালিকানায়। বিশ্বাসযোগ্যতা অর্জনের একমাত্র উপায় এই দায়ের প্রতি নিষ্ঠাবান হওয়া। আর তার জন্যই সাংবাদিকতাকে থাকতে হয় স্বাধীন; নিরপেক্ষতাই যথেষ্ট নয়। এই স্বাধীনতা বজায় রাখতে হলে সাংবাদিকতাকে পেশা ও প্রতিষ্ঠান হিসেবে এবং সাংবাদিককে ব্যক্তি হিসেবে যাঁদের বিষয়ে সংবাদ বা সম্পাদকীয় প্রকাশ করবে, তাঁদের থেকে স্বাধীন থাকতে হবে; কেবল তবেই গণমাধ্যম ওয়াচডগের ভূমিকা পালন করতে পারবে।
মিডিয়া জগৎ কঠিন বিধিনিষেধের বেড়াজালে বন্দী থাকার পরও বিপুল সংখ্যক মিডিয়া আউটলেট গড়ে ওঠার এ চিত্রে প্রশ্ন জাগে: বাংলাদেশের মিডিয়া জগতের মালিক আসলে কারা?
বস্তুনিষ্ঠতা, সত্যতা ও সামাজিক দায়িত্ব পালনের মৌলিক শর্ত পূরণ করা ছাড়া, যার অন্যতম হচ্ছে ক্ষমতাসীনদের জবাবদিহির মুখোমুখি করা, গণমাধ্যম কখনো গণমাধ্যম হয়ে ওঠে না; নাগরিকের মৌলিক যে অধিকার, সেটিকে পাশ কাটিয়ে গণমাধ্যম তার অন্য দায়িত্ব পালন করছে, এমন মনে করার কারণ নেই।
রাষ্ট্রের দায়িত্বে থাকা একজন মানুষ যখন মারা যায় তখন তার দায় রাষ্ট্রের, সরকারের। এই কথাগুলো বহুবার বলা হয়েছে। কিন্ত তারপরেও রাষ্ট্রের হেফাজতে থাকা মানুষের মৃত্যুর ঘটনা কমছেনা। ২০১৮ সালে আগের বছরগুলোর ঘটনাপ্রবাহ বিচার করে প্রশ্ন করেছিলাম – “হেফাজতে মৃত্যু কি এখন ‘স্বাভাবিক’”(প্রথম আলো, ১৪ মার্চ, ২০১৮)। তার ৫ বছর আগে আইন করে হেফাজতে মৃত্যুর বিরুদ্ধে বিধান করা হয়েছিলো। কিন্ত তাতে কাজ হয়নি। ২০২১ সালের জানুয়ারি মাসে প্রশ্ন করেছিলাম – “হেফাজতে মৃত্যু বেআইনি, কিন্ত বিচার হয়না কেন?” (প্রথম আলো, ৬ জানুয়ারি ২০২১)। কে তদন্ত করে, কে কার বিরুদ্ধে অভিযোগ দেয়? ডিজিটাল সিকিউরিটি এ্যাক্টের আওতায় আটক অবস্থায় লেখক মুশতাক আহমেদ মারা গেলেন জেলের ভেতরে, সেটা ফেব্রুয়ারি মাসের ঘটনা। কারাবন্দী অবস্থায় হেফাজতে ইসলামের নেতা ইকবাল হোসেন মারা গেছেন বৃহস্পতিবার। তাঁর সংগঠনের পক্ষ থেকে অভিযোগ করা হয়েছে যে, তাঁকে যথাযথ চিকিৎসা দেয়া হয়নি। সহিংসতাসহ একাধিক অভিযোগে আটক অবস্থায় তাঁকে তিনবার রিমান্ডে নেয়া হয়েছিলো। তাঁর মৃত্যু আবারও প্রশ্ন তুললো এই মৃত্যুর তদন্ত হবে কিনা, কে করবে। ২০১৮ সালে যেমন বলেছি, ২০২১ সালে যেমন বলেছি তেমনি বলি – মানবাধিকার সংস্থাগুলো এক নিরবতার মধ্যে আছে কিন্ত এই প্রশ্নগুলো তো নিরব থাকছেনা।
আমাদের জীবনের কোন এক অতীত সময় কখন কীভাবে এসে সামনে দাঁড়াবে, আমাদের স্মৃতির শেকড় ধরে নাড়া দেবে কেউ তা বলতে পারে না। অন্যথায় কেনো আজকে চট্টগ্রাম থেকে রাজীব নন্দী আমার দৃষ্টি আকর্ষন করবেন ইসরাইল খানের দেয়া একটি পোস্টের দিকে? ১৯৮৪ সালের ডাকসুর প্রকাশনা ‘নিপীড়িত জনতার জয়’ সংকলনের ছবিগুলোর দিকে? আমার সম্পাদনায় প্রকাশিত হয়েছিলো কবিতার সংকলনটি – আট পাতার, ট্যাবলয়েড আকারে, দুই রঙে। তখন বিশ্ববিদ্যালয়ের পরিচিত কবিদের প্রায় সকলের কবিতা-ছড়ায় সাজানো হয়েছিলো, অলংকরণ করেছিলো লুৎফর রহমান রিটন। রিটনের হয়তো মনেও নেই যে এই ছবিগুলো সে এঁকেছিল মাত্র দুইদিনে; সম্ভবত ট্রেসিং পেপারের ওপরে। আসলে পুরো সংকলনটি পরিকল্পনা, লেখা সংগ্রহ এবং ছাপার কাজ হয়েছিলো সাত দিনের মধ্যে। কবিতাগুলো সিলেফেনে ছেপে নিয়ে পেস্টিং করা হয়েছিলো। ইসরাইল খান তাঁর পোস্টিংয়ে সংকলনের সম্পাদকীয় বিষয়ে লিখেছেন “প্রকাশনার নাম ‘নিপীড়িত জনতার জয়' নামেই কবিতায় সম্পাদকীয়টি লিখেছিলেন কবি নজরুল ইসলামের উত্তরসূরি, একালের কোনো কবি, যাঁর নামটি আছে অনুল্লিখিত। কিন্তু কে লিখেছিলেন সেটা তো অচিরেই জানাজানি হয়ে যাবে। হয়তো দেখা যাবে, যিনি বে-নামে লিখেছিলেন তখন, হয়তো এতোদিনে তাঁর কবিতার বইয়ে এটি সংকলিত হয়ে গেছে । গেছে অনেক আগেই। হোক, আর না-ই হোক,কবিতাটি ইতিহাসের স্মারক। তাই,' সম্পাদকীয়' কবিতাটা পুরোই উদ্ধৃত করা হলোঃ নিপীড়িত জনতার জয় ‘‘এখন আমার ভাই ফের যদি ফিরে যেতে চায় একাত্তরে পুনর্বার রণাঙ্গন ডাক দেয় তাকে তা হ'লে কি বলে রাখবো ঘরে? প্রিয় ভাই মরে গেছে বিগত ফাল্গুনে জীবনেরও অধিক এক মৃত্যু এসে ছুয়ে গেছে তার প্রিয় চোখ। মিছিলে উচ্চকিত আর ভাই নিরুদ্দেশ, কোথা গেছে ? কারা তাকে নিয়ে গেছে? জলপাই সবুজ উর্দি ' সঙ্গীন ' উঁচিয়ে আসে মিছিলের মুখোমুখি.... .... প্রিয়তম ভাইয়ের নামে আবার কসম কসম বরকত, রফিকের, আসাদের, ছোট ভাই মতিউর জাফর জয়নাল আর কাঞ্চনের নাম ধরে আবার কসম ফের যদি কেউ আসে নিয়ে যেতে ভাষা, ফের যদি কেউ আসে নিয়ে যেতে রক্তে বোনা ধান লাশ যদি টেনে নিয়ে যেতে চায় পুরনো শকুন আমিও দাড়াবো সশস্ত্র অজস্র মৃত্যুতে সশস্ত্র আমরাও দাড়াবো সাহসে। যে মিছিল ' কথা বলা অধিকার ' পাবে বলে নেমে গেছে পথে যে ভাইয়েরা মিছিলের অধিকার দাবি করে দিয়ে গেছে প্রাণ তাদের প্রাণের নামে আমি এই হাতে তুলে নেমে যাই পথে লাঞ্ছিত যারা আজো শত জনপদে বঞ্চিত কথা থেকে, ভাষা থেকে, অন্ন থেকে আজো নিপীড়িত আজো যারা শোষণের জালে তাদের মুক্তির নামে / জয়ধ্বনি তুলে আজ এসো সবে নেমে যাই পথে, অজস্র মিছিল।’’ এই সম্পাদকীয়টি সম্পাদক হিসেবে আমারই লেখা; সেই কারনেই লেখকের নাম দেয়া হয়নি, তা ছাড়া সেই সময়ের পরিচিত কবিদের পাশাপাশি কবিতা হিসেবে লেখা এই সম্পাদকীয়তে নিজের নাম লিখতে দ্বিধা তো ছিলোই। লক্ষ্য করলে দেখা যাবে ‘সম্পাদকীয়’ কথাটি হাতে লেখা, কিন্ত তা রিটনের শিল্পকর্ম নয়। কার হাতের লেখা অনুমান করা দুরূহ নয়। এই সংকলনটির আরেকটি গুরুত্ব আছে আমার কাছে, এটি ছিলো ডাকসু থেকে আমার সম্পাদিত শেষ প্রকাশনা। এটি খুঁজে বের করার জন্যে ঈসরাইল খানকে অসংখ্য ধন্যবাদ।
বাংলাদেশে সাংবাদিকতার সঙ্গে সংশ্লিষ্ট এবং সাংবাদিকতা বিষয়ে উৎসাহীরা নিসন্দেহে ১৯৭১ সালে যুক্তরাষ্ট্রের প্রধান দুই সংবাদপত্রে প্রকাশিত ‘পেন্টাগন পেপার্স’ বিষয়ে অবগত আছেন। আগে না জানলেও গত ২৪ ঘন্টায় এই বিষয়ে অনেকটাই জেনেছেন। ভিয়েতনাম যুদ্ধ বিষয়ে মার্কিন সরকারের প্রতিরক্ষা দফতর একটি সমীক্ষা করে ১৯৬৭ সালে, সেই সমীক্ষা যারা করেন তাঁদের একজন ড্যানিয়েল এলসবার্গ, এই গোপন দলিলগুলো নিউইয়র্ক টাইমসের সাংবাদিকের হাতে তুলে দেন ১৯৭১ সালে কেননা তিনি সরকারী ভাষ্যের সঙ্গে একমত ছিলেন না। তাঁর বক্তব্য ছিলো এগুলো মার্কিন নাগরিক, যাদের অর্থে ভিয়েতনামে যুদ্ধ চালানো হচ্ছে, তাঁদের জানার অধিকার আছে। তিনি মনে করেছেন যে সরকার মিথ্যাচার করছে। একই সময় ওয়াশিংটন পোস্টের হাতেও এই দলিলগুলো পৌঁছে। দুই পত্রিকাই এগুলো ছাপার উদ্যোগ নেয়। নিউইয়র্ক টাইমস ১৩ জুন থেকে ধারাবাহিকভাবে এই বিষয়ে প্রতিবেদন এবং দলিল ছাপতে শুরু করার পরে তিন দিনের মাথায় আইন মন্ত্রণালয় আদালতের কাছ থেকে সাময়িক রেস্ট্রেইনিং অর্ডার লাভ করে। এর আগে হোয়াইট হাউস এগুলো না ছাপতে অনুরোধ করেছিলো পরে হুমকি দিয়েছিলো যে তাঁদের রিপোর্টারদের হোয়াইট হাউসে প্রবেশাধিকার থাকবেনা। সরকারের বক্তব্য ছিলো এগুলো প্রকাশিত হলে ‘জাতীয় নিরাপত্তা’ বিঘ্নিত হবে। নিউইয়র্ক টাইমস এর বিরুদ্ধে সুপ্রিম কোর্টে উপস্থিত হয়। সেই সময়ে নিউইয়র্ক টাইমসের সঙ্গে যোগ দেয় ওয়াশিংটন পোস্ট; দুটি প্রতিদ্বন্দ্বী সংবাদপত্র একত্রে সরকারের বিরুদ্ধে লড়েছিলো এ কথা বলে যে নাগরিকের জানার অধিকার রয়েছে। সুপ্রিম কোর্ট ৬-৩ ভোটে রায় দিয়েছিলো যে, সরকার এটা প্রমাণে ব্যর্থ হয়েছে যে কেনো এইসব দলিল প্রকাশের ফলে জাতীয় নিরাপত্তা বিঘ্নিত হবে। এরপরে বোস্টন গ্লোব এবং অন্যান্য কাগজেও এইসব গোপন দলিল প্রকাশিত হয়। এক পর্যায়ে এসে সিনেটের এক সাব-কমিটির শুনানিতে সিনেটর মাইক গ্রাভেল এই সব দলিলের অংশবিশেষ জোরে জোরে পড়ে শুনিয়েছিলেন যাতে করে এই দলিলগুলো প্রকাশ্য হয়ে পড়ে। পরে নিক্সন প্রশাসন এলসবার্গ আর তাঁর সহযোগী এন্থনিও রুশোর বিরুদ্ধে ষড়যন্ত্র, গোয়েন্দাবৃত্তি এবং সরকারী সম্পত্তি চুরির মামলা করেছিলো, সেই মামলায়ও সরকার পরাজিত হয়েছিলো। সাংবাদিক রোজিনা ইসলামের বিরুদ্ধে অফিসিয়াল সিক্রেটস এ্যাক্ট ১৯২৩ এর আওতায় আনা মামলার পরিপ্রেক্ষিতে এই ঘটনাগুলো আবার স্মরণ করলাম; কারণ একটি -- তা হচ্ছে কি করে সংবাদপত্রের স্বাধীনতা রক্ষার জন্যে প্রতিদ্বন্দ্বী সংবাদপত্রগুলো একত্রিত হয়েছিলো। (যারা এই সময়ে ওয়াশিংটন পোস্টের মালিক, পরিচালক এবং সম্পাদক কিভাবে সিদ্ধান্ত নিয়েছিলেন তা দেখতে উৎসাহী তাঁরা স্টিভেন স্পিলবার্গের তৈরি করা ছায়াছবি দ্য ‘পোস্ট’ দেখতে পারেন)। বাংলাদেশের সাংবাদিকতার জন্যে এই রকম মুহুর্ত তৈরী হয়েছে বলেই আমার ধারণা। রোজিনা ইসলামের বিরুদ্ধে আনা মামলার মেরিট ইত্যাদি নিয়ে আইনজীবীরা ইতিমধ্যেই বলেছেন, তাঁরা রোজিনা ইসলাম বা তাঁর পক্ষ থেকে কীভাবে মামলা করা যায় সেই বিষয়েও পরামর্শ দিয়েছেন। কিন্ত এই মামলার মর্মবস্ত কেবল তাঁর বিরুদ্ধে আনা কোনও ব্যক্তিগত মামলা বলে বিবেচিত হতে পারেনা। তাঁর বিরুদ্ধে আনা অভিযোগের জন্যে যে আইন ব্যবহৃত হয়েছে সেটা নিয়েই প্রশ্ন তোলা দরকার। আশা করি আগামীকাল বা পরশু রোজিনা উচ্চ আদালত থেকে জামিন লাভ করবেন, হয়তো এই মামলা এক সময় হিমাগারে গিয়ে উপস্থিত হবে। কিন্ত এই মামলার মধ্য দিয়ে সাংবাদিকতার বিরুদ্ধে এই আইনের প্রয়োগের সূচনা হল। সেটার কারনেই এখন এই কথাগুলো বলা দরকার। ফলে কেবল রোজিনা ইসলামের জামিনের মধ্যেই যেন সন্তষ্টি না খুঁজি। জামিন হলেই যেন ব্যক্তি বা প্রতিষ্ঠানকে ধন্যবাদ দিয়ে আনন্দের বন্যা না বইয়ে দেই। জামিন প্রাপ্তি নাগরিক হিসেবে তাঁর অধিকার। তিনি বা তাঁর পক্ষে মামলা করা হবে কীনা সেটাও আলাদা বিষয়। যা বিবেচনার তা হচ্ছে অফিসিয়াল সিক্রেটস এ্যাক্টের ব্যবহার। আমি জানি বাংলাদেশের সংবাদপত্রের মালিকানার ধরণ, গণমাধ্যমের দলীয় সংশ্লিষ্টতা এবং দেশে গণতন্ত্রের অনুপস্থিতির কারণে আমার এই প্রত্যাশাকে অনেকে নির্বোধসুলভ মনে করতে পারেন, আমি তাঁদের সঙ্গে ভিন্নমত প্রকাশ করবোনা। কিন্ত ঘটনাপ্রবাহের কারণে এই কথাগুলো ইতিহাসের স্বার্থে হলেও বলে রাখা কর্তব্য মনে করে লিখে রাখলাম। বাংলাদেশের নাগরিক সমাজের এবং সাংবাদিকতার সঙ্গে যুক্তরা ভেবে দেখতে পারেন। 
একজন সাংবাদিককে সচিবালয়ে পাঁচ ঘণ্টা ধরে আটক করে, হেনস্তা করার পরে অসুস্থ্য অবস্থায় তাঁকে পুলিশের হাতে তুলে দেয়া হয়েছে। প্রথম আলো’র সাংবাদিক রোজিনা ইসলামকে পেশাগত দায়িত্ব পালনের সময় হেনস্তা করা, তাঁকে আটক করার ঘটনা বিষয়ে স্বাস্থ্য সচিব সাংবাদিকদের সঙ্গে কথা পর্যন্ত বলেননি। এই ঘটনার নিন্দা জানানোই যথেষ্ট নয়, এর বিরুদ্ধে গণমাধ্যম কর্মীদের প্রতিবাদ এবং এই ধরণের নিপীড়নমূলক আচরণের জন্যে যারা দায়ী তাঁদের বিচার নিশ্চিত করার জন্যে এখনই পদক্ষেপ নেয়া জরুরি। দলীয় পরিচয়ে বিভক্ত সাংবাদিক ইউনিয়নগুলো এই বিষয়ে কিছু করবেন, বা বিবৃতি দেয়ার বেশি কোন ধরণের পদক্ষেপ নেবেন তেমন আশা করার কারণ নেই। কিন্ত সাংবাদিকতার সঙ্গে যুক্তদের সকলেরই এই মুহুর্তে দরকার সম্মিলিত পদক্ষেপ নেবার কথা বিবেচনা করা। দেশের সম্পাদকদের সংগঠন সম্পাদক পরিষদের দায়িত্ব ও কর্তব্য হচ্ছে অবিলম্বে এই বিষয়ে সরকারের কাছে ব্যাখ্যা দাবি, রোজিনা ইসলামের নিরাপত্তা নিশ্চিত করা, তাঁর চিকিৎসার ব্যবস্থা করা এবং এই ধরণের আচরণ বন্ধের নিশ্চয়তা আদায় করা। রোজিনা ইসলামকে হেনস্তা করার ঘটনা সাংবাদিকদের ওপরে হামলার নতুন অধ্যায়, কিন্ত নতুন ঘটনা নয়। দেশের বিভিন্ন জায়গায় বিভিন্ন সময়েই সাংবাদিকরা বিভিন্নভাবে আক্রান্ত হচ্ছে, নির্যাতিত হচ্ছেন। তাঁদের পাশে দাড়ানোর লোক পর্যন্ত নেই। সাংবাদিকদের অনৈক্য, দলীয় বিভক্তি এবং পেশাদারী মনোভাবের অনুপস্থিতি এই ধরণের নির্যাতন নিপীড়নকে ক্রমাগতভাবে স্বাভাবিক ঘটনায় পরিণত করেছে। এই ঘটনা এবং আগেও অসংখ্য ঘটনায় সাংবাদিকদের ওপরে নির্যাতনের কারণ স্পষ্ট – যখনই কোনও সাংবাদিক ক্ষমতাসীনদের – স্থানীয় বা জাতীয় পর্যায়ে – জবাবদিহির মুখোমুখির চেষ্টা করেছেন সেই সময়েই তাঁদেরকে হয়রানি, নির্যাতনের মুখোমুখি হতে হয়েছে। জবাবদিহির অনুপস্থিত রাজনৈতিক ব্যবস্থায় যে কোনও ধরণের জবাবদিহি দাবি করলেই তার পরিণতি হয় নির্যাতন, নিপীড়ন। এই ঘটনা অন্য সাংবাদিকদের জন্যে সুস্পষ্ট বার্তা – তাঁরা সেটা শুনতে/বুঝতে পারছেন কিনা সেটাই আমার প্রশ্ন।
গাজায় ইসরাইলের হামলা অব্যাহত আছে এক সপ্তাহের বেশি সময় ধরে। এই হামলায় নিহত হচ্ছেন ফিলিস্তিনি নাগরিকরা, যার মধ্যে শিশুদের সংখ্যা ইতিমধ্যেই ৫৫ জন ছাড়িয়েছে। নির্বিচার হত্যাকাণ্ডের শিকার হচ্ছেন বেসামরিক ব্যক্তিরা, বিমান আক্রমনের লক্ষ্যবস্ত থেকে গণমাধ্যম বাদ যায়নি। একই ভবনের সাতটি গণমাধ্যমের অফিস, স্টুডিও গুড়িয়ে দেয়া হয়েছে। এর বিপরীতে গাজা থেকে হামাসের রকেট নিক্ষেপ অব্যাহত আছে। ২০১৪ সালের পরে গাজায় এতো বড় আকারের হামলা হয়নি। হতাহতের সংখ্যা বাড়ছেই। ২০১৪ সালে ৫০ দিন এই হামলা চলেছে। এক বছর পরে জাতিসংঘের প্রতিবেদনে বিবাদমান দুই পক্ষের বিরুদ্ধেই যুদ্ধাপরাধের অভিযোগ আনা হয়েছিলো। কিন্ত হতাহতের সংখ্যা থেকেই বোঝা যায় কার দায় কতটুকু। ফিলিস্তিনি নাগরিক নিহত হয়েছিলেন ২২৫১ জন, যার মধ্যে বেসামরিক ব্যক্তি ছিলো ১৪৬২ জন; অন্যদিকে ইসরাইলের ৬৭ জন সৈন্য এবং ৬ জন বেসামরিক ব্যক্তি নিহত হয়েছিলো। এই দফা আর কত দিন এই হামলা চলবে তা বলা মুশকিল। ইসরাইলের এই আগ্রাসী হামলা আন্তর্জাতিক আইন এবং মানবাধিকারের প্রতি বৃদ্ধাঙ্গুষ্ঠি প্রদর্শন; অথচ আন্তর্জাতিক সমাজের কোন প্রতিক্রিয়া নেই। জাতিসংঘের পক্ষ থেকে কোনও উদ্যোগ নেই। যুক্তরাষ্ট্রের প্রেসিডেন্ট জো বাইডেন যুক্তরাষ্ট্রের অতীতের ধারাবাহিকতায় ইসরাইলের প্রতি অকুন্ঠ সমর্থন জানিয়ে কার্যত ইসরাইলের এই অমানবিক অপরাধের ভাগীদার হয়েছেন। প্রেসিডেন্ট বাইডেন ভিন্ন কোনও ভূমিকা নেবেন বলে যারা আশা করেছিলেন তাঁরা হতাশ হয়েছেন। কিন্ত মার্কিন রাজনীতির কাঠামো এবং ইসরাইল বিষয়ে মার্কিন পররাষ্ট্র নীতির সঙ্গে যারা পরিচিত তাঁরা এটা সহজেই অনুমান করতে পেরেছিলেন যে, বাইডেনের পক্ষে নতুন কোন ধরণের নীতি গ্রহণ করা সম্ভব হবেনা। যে যুক্তরাষ্ট্র প্রতি বছর ইসরাইলকে প্রায় ৩ দশমিক ৩ বিলিয়ন ডলার সামরিক সাহায্য দেয় এবং যুক্তরাষ্ট্র-ইসরাইল ৫০০ মিলিয়ণ ডলার ব্যয় করে মিসাইল প্রতিরক্ষা গবেষণায় ব্যয় করে সেই যুক্তরাষ্ট্র ইসরাইলের ওপর কোনও প্রভাব বিস্তার করতে পারে তা নয়, বরঞ্চ ঘটে উল্টোটা। এখানে ইসরাইল লবির প্রভাব এতটাই যে, ফিলিস্তিনিদের জমি দখল থেকে বাস্তচ্যুত করা, তাঁদের ওপরে যুদ্ধ চাপিয়ে দেয়া, নির্যাতন-নিপীড়ন অব্যাহত রাখা স্বত্বেও এই সাহায্যের ব্যত্যয় ঘটানো সম্ভব হয়নি। ফলে বাইডেন প্রশাসন এই আক্রমণের সময় মানবিক বিবেচনা দিয়ে প্রভাবিত হয়নি, ইসরাইলী লবির প্রভাবে তৈরি পররাষ্ট্র নীতি অনুসরণ করেছে। ২০১৬ সালে ইসরাইলের সঙ্গে যুক্তরাষ্ট্রের স্বাক্ষরিত সহযোগিতা স্মারকে বলা হয়েছে আগামী দশ বছরে যুক্তরাষ্ট্র ৩৩ বিলিয়ন ডলার দেবে; আর ৫ বিলিয়ণ ডলার ব্যয় করবে। কিন্ত এই ধরণের সাহায্য সহযোগিতা নিয়ে অতীতে মূলধারার রাজনীতিতে প্রশ্ন না উঠলেও গত বছর থেকে এই নিয়ে প্রশ্ন উঠেছে। গাজায় হামলার বিরুদ্ধে কংগ্রেসে ইসরাইলের সমালোচনা হয়েছে এবং বাইডেন প্রশাসনের ভূমিকা নিয়ে প্রশ্ন উঠেছে। সিনেট এবং হাউসের সদস্যদের মধ্যে অনেকেই দাবি তুলেছেন বাইডেন প্রশাসন যেন আরও সক্রিয় ভূমিকা নেয়। ডেমোক্রেটদের একাংশ এই নিয়ে অত্যন্ত সুস্পষ্টভাবেই অবস্থান নিয়েছে। সিনেটের পররাষ্ট্র বিষয়ক কমিটির চেয়ারম্যান রবার্ট মেনেনডেজ গতকাল একটি বিবৃতিতে ইসরাইলের যে সমালোচনা করেছেন তা আগে কখনোই দেখা যায়নি। হোয়াইট হাউস থেকে বলা হচ্ছে দুই পক্ষের মধ্যে মধ্যস্ততা করার জন্যে ইতিমধ্যেই হেডি এমির ইসরাইল পৌছেছেন। কিন্ত তাঁর পক্ষে যে কোনও ধরণের মধ্যস্ততার সুযোগ নেই কেননা হামাসের সঙ্গে যুক্তরাষ্ট্রের কোনো ধরণের প্রত্যক্ষ যোগাযোগ নেই, মাহমুদ আব্বাসের সঙ্গে এই নিয়ে আলোচনায় কোনও ফলোদয় হবেনা। অন্যদিকে বেনিয়ামিন নেতানিয়াহু তাঁর উদ্দেশ্য অর্জন না হওয়া পর্যন্ত এই সামরিক অভিযান অব্যাহত রাখবে। তদুপরি যুক্তরাষ্ট্র এই সংঘাতে আগে যেমন মধ্যস্ততাকারী ভূমিকা পালনে ব্যর্থ হয়েছে তেমনি এবারও কোনও কার্যকর ভূমিকা পালন করতে পারবে না। কেননা যুক্তরাষ্ট্র এখানে ইসরাইলের স্বার্থের প্রতিনিধিত্বই করে। ডেমোক্রেটিক পার্টির মধ্যেকার চাপে আশু এই নীতি বদলাবেনা। তবে আগের যে কোনও সময়ের চেয়ে এখন ফিলিস্তিনীদের প্রতি সমর্থন বাড়ছে। ইসরাইলের অন্যায় আচরণের বিরুদ্ধে প্রতিবাদ হচ্ছে। এই সংকটে লক্ষনীয় বিষয় হচ্ছে ইউরোপের দেশগুলো যারা অতীতে ফিলিস্তিনিদের পক্ষে সরব এবং সক্রিয় ভূমিকা রেখেছে তারাও এখন অবধি সমন্বিত কোনও পদক্ষেপ নিতে পারেনি। মঙ্গলবার ইউরোপীয় ইউনিয়নের বৈঠক ডাকা হয়েছে। কিন্ত সেই বৈঠকের ফলে ইসরাইলের হামলা বন্ধ হবে, কিংবা হামাসের পক্ষ থেকে ক্ষেপনাস্ত্র নিক্ষেপে বিরতি দেয়া হবে এমন আশাবাদের কোনও কারণ দেখিনা। যার অর্থ হচ্ছে আরও প্রাণনাশ ঘটবে। দীর্ঘ মেয়াদে তা না ইসরাইলের জন্যে, না যুক্তরাষ্ট্রের জন্যে ইতিবাচক কিন্ত এই দুই দেশের নীতি নির্ধারকদের মধ্যে সেই বোধোদয় নেই। ফিলিস্তিনিদের এই অবস্থার অবসান কবে হবে কেউ তা বলতে পারেনা।
"ইলিনয় স্টেট ইউনিভার্সিটির রাষ্ট্রবিজ্ঞানের ডিস্টিংগুইশড প্রফেসর আলী রীয়াজ গত বছর যুক্তরাষ্ট্রের দেয়া একটি সংকেতের কথা উল্লেখ করেন- সে সময় (তৎকালীন) মার্কিন উপ-পররাষ্ট্রমন্ত্রী স্টিফেন বিগান ঢাকা সফর করেছিলেন এবং ওয়াশিংটনের ইন্দো-প্যাসিফিক স্ট্র‍্যাটেজিতে বাংলাদেশের গুরুত্ব তুলে ধরেছিলেন। রীয়াজ বলেন, “চীনা রাষ্ট্রদূতের মন্তব্যটি বাংলাদেশের কোয়াডে যোগদানের ভবিষ্যত সম্ভাবনা রোধ করার পূর্ব-উদ্যোগমূলক পদক্ষেপ। সেই সাথে যুক্তরাষ্ট্রের খুব কাছাকাছি যাওয়ার ব্যাপারে বাংলাদেশকে সতর্ক করে দেয়াও।'"
ভারতের পশ্চিমবঙ্গ রাজ্যের নির্বাচনে তৃনমূল কংগ্রেসের বিজয় নিঃসন্দেহে স্বস্তিকর সংবাদ, আনন্দজনকও বটে। এর কারণ হচ্ছে বিজেপি’র সম্ভাব্য বিজয়কে রোধ করে দেয়া। নির্বাচন-পূর্ব জনমত জরিপের ইঙ্গিত ছিলো যে দুই পক্ষের লড়াই হবে হাড্ডাহাড্ডি এবং পাল্লা ঝুঁকছে বিজেপি’র দিকে। শেষ পর্যন্ত তা হয়নি; জনমত জরিপের চেয়ে ফলাফল ভিন্ন হয়েছে। এই নির্বাচন নিয়ে বাংলাদেশে উৎসাহ আগের যে কোন সময়ের চেয়ে বেশি ছিলো। যারা নরেন্দ্র মোদি’র বিজয়ের আশা করছিলেন তাঁরা এবং যারা মমতা ব্যানার্জি’র পক্ষে থেকেছেন তাঁদের বাইরেও যারা ভারতের রাজনীতির দিকে নজর রাখেন এবং এই অঞ্চল/ উপ-অঞ্চলের রাজনীতির ডাইনামিকস বুঝতে চান তাঁরাও শ্বাস বন্ধ করেই এই নির্বাচন লক্ষ্য করেছেন। অতীতে ভারতের কোনো অঙ্গরাজ্যের নির্বাচন এতটা মনোযোগ পেয়েছে তা বলা যাবেনা। এ থেকে এটা স্পষ্ট যে, এখন সকলেই বুঝতে পারছেন যে ভারতের অভ্যন্তরীণ রাজনীতির প্রভাব বাংলাদেশে কতটা ব্যাপক। অন্যদিকে ভারতের রাজনীতিতে বাংলাদেশের গুরুত্বও প্রমাণিত হয়েছে। বাংলাদেশের রাজনীতিতে ‘ভারত কার্ড’ নিয়ে যারা উদ্বিগ্ন থাকতেন তাঁরা ভারতের রাজনীতিতে ‘বাংলাদেশ কার্ড’- এর এই খেলা কী লক্ষ্য করেছেন? করুন অথবা না করুন এটাই বাস্তবতা। এই আঞ্চলিক রাজনীতির প্রভাব কিন্ত কেবল পশ্চিমবঙ্গে নেই, থাকবেনা – ভারতের কেন্দ্রীয় রাজনীতিতেও আছে। বাংলাদেশের রাজনৈতিক দলগুলো আশা করি সেটা বুঝতে সক্ষম হবেন। পশ্চিমবঙ্গে বিজেপি জিততে পারে এমন সম্ভাবনা দেখা দিয়েছিলো – এই বাস্তবতা মাথায় রেখে প্রশ্ন করা দরকার কেন পশ্চিমবঙ্গে বিজেপি’র এই উত্থান? বিজেপি'র ফল এখানে তাঁদের নাটকীয় উত্থানেরই প্রমাণ দেয়। এর কারণ আপাতদৃষ্টে তিনটি – প্রথমত ভারতের জাতীয় রাজনীতিতে বিজেপি’র একচ্ছত্র আধিপত্য এবং ভারতের নাগরিকের একাংশের ধর্ম-ভিত্তিক উগ্র জাতীয়তাবাদদের প্রতি সমর্থন। একাংশ বললাম, কেননা বিজেপি গত নির্বাচনে ভোটে পেয়েছে ৩৮ শতাংশ। কিন্ত ভোটের চেয়েও বড় বিষয় হচ্ছে আদর্শিক আধিপত্য। ভারতে ‘হিন্দুত্ববাদী’ আদর্শের আধিপত্য তৈরি হয়েছে। ভারতের যাত্রা এখন স্বৈরাচারী ব্যবস্থার দিকে। এর বিরুদ্ধে প্রতিরোধও বহাল আছে। দেশের সিভিল সোসাইটি তাঁদের জায়গা থেকে চেষ্টা করছেন। দ্বিতীয় কারণ হচ্ছে গত এক দশকে পশ্চিমবঙ্গে তৃনমূল যেভাবেই পেরেছে বাম রাজনীতিকে ধ্বংস করতে চেষ্টা করেছে। মমতা ব্যানার্জির শাসন নির্বাচিত কিন্ত কতটা গণতান্ত্রিক সেটা নিয়ে প্রশ্ন তোলা যায়। এই আচরণের ফলে রাজনীতিতে যে শুণ্যতা তৈরি হয়েছে সেই জায়গা নিয়েছে বিজেপি। এটা আসলে খুব বিরল বিষয় নয়; অন্যান্য দেশেও জাতীয়ভাবেই এই ঘটনা ঘটেছে। শক্তি প্রয়োগ করে বিরোধীদের সরিয়ে দিলে সেই জায়গায় সাজানো কিছু নাও আসতে পারে। আপনি-আমি প্রশ্ন করতে পারি কেনো অন্যরা পারলোনা কিন্ত বিজেপি পারলো। তার কারণও অস্পষ্ট নয়। ভারতের অন্যত্র এবং বৈশ্বিকভাবে এখন উগ্র জাতীয়তাবাদীদের সুদিন চলছে। তদুপরি অন্যরা সাংগঠনিক এবং নৈতিকভাবে দুর্বল। কংগ্রেসের ভূমিকা নিয়েও প্রশ্ন আছে। তৃতীয় কারণ হচ্ছে বাম দলগুলোর জীবনাবসান। যে রাজ্যে এক সময় বাম দলগুলো তিন দশক শাসন করেছে সেখানে বাম দলগুলো এখন নিশ্চিহ্ন। কিন্ত এর সমর্থক ও ভোটাররা কোথায় গেলেন? গত নির্বাচনের ফল এবং এই নির্বাচনের এখন পর্যন্ত পাওয়া ফল ইঙ্গিত করে যে তাদের সমর্থন পেয়েছে বিজেপি। এটা এখনো অবজারভেশন। পরে ফলের বিস্তারিত থেকে এই বিষয়ে আরও জানা যাবে। এই ভোটাররা কেন বিজেপিকে ভোট দিলেন? তৃণমূলের পরাজয় নিশ্চিত করতে? আদর্শিকভাবে বিজেপি’র প্রতি সমর্থন করে? সেই প্রশ্নের উত্তরের ওপরে নির্ভর করছে বিজেপি’র ভবিষ্যৎ এবং পশ্চিমবঙ্গের রাজনীতির ভবিষ্যৎ। ফলে তৃণমূলের বিজয়ে স্বস্তি এবং আনন্দের সময় পেরিয়ে যাবার পরে এই সব প্রশ্নের মোকাবেলা করতে হবে। ‘মোদি ট্রেন বন্ধ হয়েছে’ বলে আত্মতৃপ্তি হবে ভয়াবহ। ভারতে গণতন্ত্র এখন ক্ষয়িষ্ণু। তা স্বত্বেও অংশগ্রহণমূলক গ্রহণযোগ্য নির্বাচনের ব্যবস্থা টিকে আছে সেটা দেখা গেলো; কেবলমাত্র পশ্চিমবঙ্গে নয় – কেরালা এবং অন্যত্রও। গণতন্ত্র চর্চার জন্যে কেবল নির্বাচন যথেষ্ট নয়, কিন্ত গ্রহণযোগ্য নির্বাচনের মধ্য দিয়েই তাকে অগ্রসর হতে হয়। এর বিকল্প নেই। বাংলাদেশে যারা মনে করেন যে, অংশগ্রহণমূলক গ্রহণযোগ্য নির্বাচন ছাড়াই ‘গণতন্ত্র’ সম্ভব তাঁরা আশা করি এখান থেকে কিছুটা হলেও শিক্ষা নেবেন, যদি নিতে চান।
পাতা ঝরে, জীবনের বৃক্ষ থেকে ঝরে পড়ে পাতা, তুমি তাকে মৃত্যু বলো বলো অবসান; শব্দহীন কলরবহীন পাতা ঝরে হেমন্তে কি বর্ষায়, এ কেমন শেষ যাত্রা শুধুমাত্র নিসর্গ জানে, একাকী যাত্রা আজ - ঝরে পড়ে জীবনের বৃক্ষ থেকে; পাতা ঝরে - কি অসামান্য এই ঝরে পড়া|
আহমেদ মুসা এবং তারেক শামসুর রেহমান-এর মৃত্যু সংবাদে শোকাহত| মনে হয় পায়ে পায়ে মৃত্যু ঘুরছে| দুরারোগ্য ব্যাধি কিংবা হঠাৎ - কী অনিশ্চিত এই বেঁচে থাকা| পেছনে পড়ে থাকবে স্মৃতি - পড়ে থাকবে কাজ| স্বজন আর বন্ধুদের মনে রাখাই শেষ চিহ্ন| আমাদের নির্মান করে তাঁরা, ভালোবাসায় তাঁরা যতটা ধারণ করবে - জীবনে ও মৃত্যুতে আমরা কেবল ততটাই - এর বেশি আর কিছু নয়|
এখন বড় দুঃসময়ের মধ্যে আছি আমরা সবাই; সুসংবাদের প্রত্যাশা প্রায় নেইই – শুধু প্রত্যাশা যেন দুঃসংবাদ না শুনতে হয়। এই দুঃসময়ের সূচনা গত বছর, সারা বিশ্ব জুড়েই -- কিন্ত তার শেষ দেখতে পাইনা; দফায় দফায়, ঢেউয়ের মত এসে তা যেন জানান দেয় যে এখনো দুঃসময়। আমাদের মরণশীল জীবন, তার অস্থায়ীত্ব যে কতটা সহজে দৃষ্ট সেটা আমাদের সামনে এসে হাজির হয়। আহা এই হচ্ছে জীবন! গত কয়েক দিন ধরে বাংলাদেশ থেকে কেবল হারানোর খবর পাই – চেনা, পরিচিত, অর্ধ-পরিচিত মানুষের খবর আসে; তার সঙ্গে আসে আরও অনেক মৃত্যুর সংবাদ। তরতর করে যা বাড়ছে তা তো সংখ্যা নয়, কেবল পরিসংখ্যান নয় – কারো না কারো আপনজন, আশ্রয়স্থল, ভরসার জায়গা, ভালোবাসার মানুষ। তাঁদের কাউকে কাউকে আমি বা আপনি ব্যক্তিগতভাবে চিনি, কাউকে চিনি না। কিন্ত তাঁরা সবাই ছিলেন – এখন নেই। তাঁদের না থাকাগুলো আমাদের চারপাশে। আজ সাজেদুল আউয়াল শামীমের মৃত্যুর খবর দেখলাম। অনেক অনেক বছর শামীমের সঙ্গে দেখা হয়নি, কিন্ত এক সময় আমাদের সময় কেটেছে একত্রে – হাসি, ঠাট্টা, বিতর্কে – সত্তরের শেষ দিকের বছরগুলোতে শুরু হয়ে মধ্য-আশির দশক অবধি। ঢাকা বিশ্ববিদ্যালয়ের চত্ত্বরে। দেখা হয়েছে কবিতা পাঠের আসরে আয়োজনে, দেখা হয়েছে লেখালেখির আড্ডায়। নির্বিরোধ শামীমের হাসির মধ্যে কি যেন একটা ছিলো যা অন্যদের মধ্যেই সহজেই সংক্রমিত হতো। যে বয়সে আমাদের হওয়ার কথা ছিলো রাগি, সেই সময়ে শামীম ছিলো সজ্জন – যেন হাসির মধ্যেই সবকিছু ধারণ করা যায়। আমার স্মৃতি আমাকে প্রতারণা না করলে সেই সময়ে- সেটা ১৯৭৮/৭৯ সাল - ‘নির্জন ক্রোধ’ নামে একটি সংকলন প্রকাশের সঙ্গে যুক্ত ছিলো – সম্ভবত শামীম সম্পাদনা করেছিলো। কে জানে; হয়তো তা নয়। তারপরে কতটা সময় চলে গেছে। কবিতা, নাটক কিংবা নেহাৎই অর্থহীন আড্ডার সেই সব সময় পেরিয়ে এসেছি অনেক দিন; শামীমের সঙ্গে দেখা হয়নি তাও এক যুগ তো হবেই – তার চেয়েও বেশি। কিন্ত এখানে সেখানে নাম দেখি, স্মৃতি এসে হানা দেয়। এখন বড় দুঃসময়, যাদের চিনি তাঁদের হারাই, যাদের চিনিনা তাঁদের হারানোর খবর এসে পৌঁছায়।
গণতন্ত্র শাসকদের ইচ্ছে নির্ভর ব্যবস্থা নয় গণতন্ত্রের কোনো সর্বজনীন সংজ্ঞা নেই—এ কথার মানে এই নয় যে গণতন্ত্রের মূলনীতি বলে কিছু নেই। গণতন্ত্র কোনো ধরনের বিশেষ শাসনব্যবস্থাকে আদর্শ বলে বিবেচনা করে না—এ কথার অর্থ এই নয় যে গণতান্ত্রিক শাসনব্যবস্থার কিছু উপাদান অত্যাবশ্যকীয় নয়। গণতন্ত্র একাদিক্রমে একটি আদর্শ ও একটি শাসনব্যবস্থা। এর দুটি দিককে আলাদা করে দেখার সুযোগ নেই।
‘নিখোঁজ গণতন্ত্র: কর্তৃত্ববাদের পথরেখা ও বাংলাদেশের ভবিষ্যৎ’ বইয়ের প্রথম মুদ্রণ শেষ হয়েছে বলে জানালেন প্রথমা’র পক্ষ থেকে অরুণ বসু। দ্বিতীয় মুদ্রণ আজ-কালের মধ্যেই বাজারে আসবে। স্বল্প সময়ের মধ্যে প্রথম মুদ্রণ শেষ হওয়া এই বিষয়ে পাঠকদের উৎসাহের লক্ষণ। এই বইয়ের ব্যাপারে আগ্রহ এবং উৎসাহ দেখানোর জন্যে পাঠকদের আন্তরিক ধন্যবাদ; যারা এখনো হাতে পাননি, আশা করছি তাঁরা শিগগিরই সংগ্রহ করতে পারবেন।
যে কোনও বই প্রকাশিত হওয়া এবং তার কপি হাতে পাওয়ার মধ্যে সময়ের ব্যবধান থাকে, আমার বইয়ের প্রকাশকদের কাছ থেকে অবিলম্বে হাতে হাতে বই পাবার উপায় নেই, নির্ভর করতে হয় ডাক ব্যবস্থার ওপরে। ফলে পাঠক-ক্রেতারা পান আগে – আমি দেখি পরে। সব বইয়ের ক্ষেত্রেই তাই, তার প্রকাশক যে দেশেরই হোক না কেন। এই নিয়ে এক ধরণের অপেক্ষা তো থাকেই; কিন্ত সাত বছর পরে প্রকাশিত বাংলা বই নিয়ে আমার অপেক্ষা ছিলো অন্য যে কোন বইয়ের চেয়ে বেশি। আজ বই হাতে এসেছে – ‘নিখোঁজ গণতন্ত্র: কর্তৃত্ববাদের পথরেখা ও বাংলাদেশের ভবিষ্যৎ’। বই স্পর্শ করার, নেড়ে দেখার আনন্দ অন্য রকম। আর তা যদি হয় অনেক নিদ্রাহীন রাতের প্রয়াস, অনেক দিনের সব ফেলে লেগে থাকার ফসল, অনেক খসড়া লেখালেখির সংশোধনের পরিণতি – তখন সেই অনুভুতি ভিন্ন, একবারেই আলাদা। এই বইয়ের প্রস্ততি এবং রচনার পেছনের অনেক কিছুই বলা হবেনা, কিন্ত এ যাবত প্রকাশিত আমার ইংরেজি এবং বাংলা যে কোনও বইয়ের চেয়ে এর যে আলাদা মূল্য সেটা কেবল বাংলায় লেখা বলে নয় অন্য কারণেও। হাতে বই নিয়ে এই আনন্দটা আপনাদের সঙ্গে ভাগ করে নেয়ারও একটা আনন্দ আছে। বইয়ের আলোচনার জন্যে এই কথাগুলো বলা নয়, সেটা পাঠক/সমালোচকদের জন্যে আলাদা করে আলাদা সময়ের জন্যে তোলা থাকলো।
আজ নির্বাচনের দিন, সকালের প্রথম কাজ ছিলো ভোট দেয়া। স্থানীয় নির্বাচন, মেয়র, সিটি কাউন্সিল, স্কুল বোর্ড ইত্যাদি বিভিন্ন পদে নির্বাচন। প্রেসিডেন্ট বা কংগ্রেসের নির্বাচন নয়, ফলে উত্তেজনা কম – কিন্ত গুরুত্ব মোটেই কম নয়। গণতন্ত্রের একটি বড় মৌলনীতি হচ্ছে শাসিতের সম্মতি, আবার অন্যভাবে বললে প্রতিনিধিত্বের ম্যান্ডেট। গণতন্ত্রের যে চারটি মৌলিক আদর্শ তা হচ্ছে জনগণের সার্বভৌমত্ব, প্রতিনিধিত্ব, দায়বদ্ধতা ও মতপ্রকাশের স্বাধীনতা। নির্বাচন - যা সুষ্ঠু, অবাধ, অংশগ্রহণমূলক এবং যার মাধ্যমে একাদিক্রমে এই চারই প্রতিফলিত হতে পারে তাকে বাদ দিয়ে গণতন্ত্র হতে পারেনা। নির্বাচনই গণতন্ত্র নয়, কিন্ত নির্বাচনকে বাদ দিয়ে গণতন্ত্র হয়না। গণতন্ত্রে কে অংশগ্রহণ করবেন সেটা কারো ইচ্ছে নির্ভর নয়, কেউ সিদ্ধান্ত দিতে পারেননা; সেটা সিদ্ধান্ত নেয়ার পথও হচ্ছে সকলের অংশগ্রহণের নির্বাচন। জনগণ যাকে চাইবেন না তাঁকে প্রত্যাখান করবেন; কিন্ত তাঁর অর্থ এই নয় যে, তাঁকে রাজনীতি থেকেই বাতিল করে দিচ্ছেন। এখন তাঁকে চাইছেন না, আগামীতে চাইতেও পারেন – সেই সিদ্ধান্তও তাঁর। গণতন্ত্র হচ্ছে একমাত্র রাজনৈতিক ব্যবস্থা যেখানে ভুল করার এবং ভুল শোধরানোর উপায় আছে এবং সেই ক্ষমতা কেবল জনগণের হাতেই আছে। গণতন্ত্র এবং প্রতিনিধিত্ব কেবল জাতীয় বিষয় নয়, স্থানীয়ও – যে কারণে স্থানীয় নির্বাচনের গুরুত্বকে খাটো করে দেখার উপায় নেই। যে কারণে গত এক মাসের বেশি সময় ধরেই এখানে প্রচারণা হয়েছে – প্রার্থীদের হয়ে বাড়িতে এসে প্রচারণা পত্র দেয়া হয়েছে, ভোট দিয়ে ফেরার পর ঘরের দরজায় এসেছেন একজন প্রার্থীর প্রচারক। আমি আমার শিক্ষার্থীদের বলি যে, ভোট দেবে, যাকে চাইবে তাঁকে ভোট দেবে; মনে রেখো যা তুমি সহজেই পাচ্ছো তার জন্যে এই দেশের অনেককে অনেক সংগ্রাম করতে হয়েছে – সেই সংগ্রাম শেষ হয়নি। এই অধিকার এখন স্বীকৃত, কিন্ত তার অবসান হওয়ার আশংকাকে উড়িয়ে দেয়া যায়না। গণতন্ত্র একবার প্রতিষ্ঠা করলেই তা টিকে থাকবে তার নিশ্চয়তা নেই। স্মরণ করিয়ে দেয়ার চেষ্টা করি এখনও পৃথিবীর বিভিন্ন দেশে ভোট দেবার অধিকার প্রতিষ্ঠার জন্যে সংগ্রাম চলছে।
আমার জন্মদিন উপলক্ষে যারা শুভেচ্ছা জানিয়েছেন তাদের সবাইকে ধন্যবাদ। আপনাদের শুভ কামনায় আমি সমৃদ্ধ হয়েছি। সবাই ভালো থাকুন, নিরাপদে থাকুন|
সবার জন্য আইনিভাবে ভোটাধিকার নিশ্চিত করা এবং নিয়মিতভাবে নির্বাচন অনুষ্ঠান আপাতদৃষ্টে গণতন্ত্রের দুটি আবশ্যকীয় শর্ত পূরণ করলেও নির্বাচন যদি অবাধ ও অংশগ্রহণমূলক না হয়, তবে সেগুলো আসলে দেশকে গণতন্ত্রের পথে তো অগ্রসর করেই না, বরং উল্টো পথে ঠেলে দেয়।
বাংলাদেশ রাষ্ট্র তাঁর পঞ্চাশ বছর পূর্ণ করেছে। স্বপ্ন, সম্ভাবনা এবং সাফল্যের এই পঞ্চাশ বছর। এর পাশে আছে অনেক অপুরিত স্বপ্ন, আছে প্রত্যাশা ও প্রাপ্তিতে পার্থক্য, আছে অগ্রযাত্রার পথে প্রতিবন্ধকতা। কিন্ত এই পঞ্চাশ বছরের ইতিহাস হচ্ছে অপরিমেয় প্রাণশক্তিতে সকল প্রতিকূলতা জয়ের ইতিহাস, এগিয়ে চলার পথ উদ্ভাবন করার ইতিহাস। সেই ইতিহাস, সেই সাফল্য মানুষের। রাষ্ট্রের কাছে প্রত্যাশার চেয়ে মানুষ দিয়েছে বেশি; মানুষের ঐকান্তিকতা সব ধরণের বিভেদকে অতিক্রম করে দেশকে নিয়ে গেছে সামনে, আরও বেশি মর্যাদার জায়গায়। বাংলাদেশ বিশ্বের মানচিত্রের রেখার চেয়েও অনেক বড় কিছু হয়ে উঠেছে। এই অগ্রযাত্রা যুগিয়েছে সাহস, অনুপ্রাণিত করেছে কোটি মানুষকে, তৈরি করেছে স্বপ্ন, দিয়েছে দৃঢ়তা। এই যাত্রা একদিন এক মানবিক বাংলাদেশ গড়ে তুলবে, অন্তর্ভুক্তিমূলক রাষ্ট্র গড়ে তুলবে। বাংলাদেশ রাষ্ট্রের সুবর্ণ জয়ন্তীতে মানুষের সাফল্যের উদযাপন হোক, তাঁদের জয়গাথায় পূর্ণ হোক এই মাহেন্দ্রক্ষণ।
৫০ বছর পূর্তিতে প্রশ্ন উঠছে, বাংলাদেশের উন্নয়ন কি সামনের দিনে টেকসই হবে, রাষ্ট্রীয় প্রতিষ্ঠানগুলো শক্তিশালী হয়ে নাগরিক অধিকার নিশ্চিত করবে, নাকি বাংলাদেশ একটি পূর্ণ কর্তৃত্ববাদী রাষ্ট্রে পরিণত হবে? কেবল প্রবৃদ্ধির হিসাব নয়, বৈষম্যের অবসান ঘটিয়ে এক ধরনের অংশগ্রহণমূলক অর্থনীতি তৈরি হবে কি না।
ক্ষমতাসীন এবং ক্ষমতার বাইরের দলগুলো ইসলামপন্থীদের, বিশেষ করে রক্ষণশীল ইসলামপন্থীদের ওপর নির্ভরশীল হয়ে পড়ার কারণে সমাজে ধর্মভিত্তিক রাজনীতি তাদের শক্তির চেয়ে বেশি প্রভাবশালী হয়ে পড়েছে। রাজনীতির আলোচনার সূচি অংশত তারাই নির্ধারণ করছে। আশু এই অবস্থার অবসানের সম্ভাবনা নেই। উপরন্তু তা আরও বিস্তৃত হবে বলেই অনুমান করা যায়।
নিয়ম রক্ষার নির্বাচন, নিয়ন্ত্রিত বিরোধী দল ও গণতন্ত্র রক্ষার বাকসর্বস্ব বুলি নিয়ে বাংলাদেশে এখন কেবল গণতন্ত্রের একটি খোলস পড়ে রয়েছে। অংশগ্রহণমূলক রাজনৈতিক ব্যবস্থা প্রতিষ্ঠার যে প্রতিশ্রুতি দিয়ে বাংলাদেশের যাত্রা, তা থেকে দেশ এখন অনেক দূরে।
একটি স্বাধীন রাষ্ট্র হিসেবে বাংলাদেশ ৫০ বছর পূরণ করতে যাচ্ছে। স্বাধীনতার সুবর্ণজয়ন্তী এমন একটি মাইলফলক, যখন এই দীর্ঘ যাত্রার একটি মূল্যায়ন প্রয়োজন। একটি রাষ্ট্র হিসেবে বাংলাদেশ এখন কোথায় এসে দাঁড়িয়েছে, তার মূল্যায়ন করেছেন দুই গবেষক। চার পর্বের ধারাবাহিকের প্রথম পর্ব ছাপা হলো আজ
মওদুদ আহমদ-এর জীবনাবসান হলেও তিনি অনেক দিন স্মরিত হবেন। বাংলাদেশের রাজনীতিতে তাঁর অবস্থান ও জীবন বর্ন্যাঢ্য বললেও কম বলা হয়। একার্থে বৈপরীত্যে ভরপুরও। মুক্তিযুদ্ধ থেকে শুরু করে ২০২১ সালে পর্যন্ত তাঁর রাজনৈতিক ভূমিকা নিয়ে আলোচনা হওয়াই স্বাভাবিক। ১৯৭৬ থেকে ২০০৬ সাল পর্যন্ত তিনি ক্ষমতার কেন্দ্রেই অবস্থান করেছেন, হয় সরকারে কিংবা প্রধান বিরোধী দলের নীতি নির্ধারনে। শাসনের সঙ্গে তাঁর সম্পর্ক ছিলো ওতপ্রোত। ফলে তাঁর নেয়া সিদ্ধান্ত এবং পদক্ষেপ নিয়ে বিতর্ক না হওয়াই হচ্ছে অস্বাভাবিক, রাজনীতিতে তিনি অকিঞ্চিৎকর ছিলেননা যে তাঁকে এড়িয়ে গিয়ে বাংলাদেশের রাজনীতির দাবাখেলা বোঝা সম্ভব হবে। সেই খেলায় সকলে তাঁর সঙ্গে একমত হবেন এমনও আশা করা যায়না। এমনকি তাঁর সমস্ত রাজনৈতিক জীবন নিয়েও আমার/আপনার ভিন্নমত, আপত্তি এবং বিরোধিতা থাকতে পারে। মওদুদ আহমদ কেবল রাজনীতিবিদ ছিলেননা, ছিলেন আইনজীবী। সেটাই তাঁর কর্মজীবনের প্রথম পরিচয়। যারা ইতিহাসের দিকে তাকান তাঁরা জানেন যে, ১৯৬৯ সালে কথিত ‘আগরতলা ষড়যন্ত্র মামলায়’ অভিযুক্তদের পক্ষে যে সব আইনজীবী ছিলেন তিনি তাঁদের একজন। পাকিস্তানী রাষ্ট্রযন্ত্রের সব ধরণের প্রতিষ্ঠানের সমন্বিত চেষ্টার ফসল ছিলো এই মামলা। তিনি তাঁর বিরুদ্ধে দাঁড়িয়েছিলেন। স্মরণ করা যেতে পারে যে, স্বাধীন বাংলাদেশে তিনি নাগরিকদের অধিকারের পক্ষে আদালতে দাঁড়িয়ে ছিলেন – রক্ষী বাহিনীর হাতে আটক অরুনা সেনের হয়ে তিনি মামলা লড়েছেন। আইনজীবী হিসেবে তাঁর সঙ্গে যারা কাজ করেছেন – এমনকি যারা তাঁকে রাজনীতির কারণে সমালোচনা করেছেন – তারাও একথা বলেছেন যে, তাঁর কাছে আইনের, যুক্তির অনেক কিছু শেখার আছে। আইনজীবী হিসেবে তিনি যাদের প্রতিনিধিত্ব করেছেন তাঁদের সকলের ব্যাপারেই আপনি- আমি একমত হবো তা নয়। সেই জন্যে তাঁর যে সমালোচনা প্রাপ্য সেটা জীবদ্দশায় যেমন জীবনাবসানের পরেও তিনি তা পাবেন। কিন্ত আদালতের প্রাঙ্গনে তাঁর অনুপস্থিতি যে অনুভূত হবে সেটা তাঁর প্রতিদ্বন্দ্বীরাও অকুন্ঠ চিত্তে স্বীকার করেন। এইসব নিশ্চয় অনেক অনেক দিন আলোচিত হবে। কিন্ত যে কারণে মওদুদ আহমদ গুরুত্বপূর্ণ বলে বিবেচিত হবেন তা হচ্ছে বাংলাদেশের রাজনীতি বিষয়ে তাঁর গবেষণালব্ধ বইগুলো। বাংলাদেশের রাজনৈতিক ইতিহাস পাঠ এবং বোঝার জন্যে আমাদেরকে পড়তে হবে ‘বাংলাদেশ – কনস্টিটিউশনাল কোয়েস্ট ফর অটনোমি ১৯৫০-১৯৭১ (প্রকাশকাল – ১৯৭৮); ‘এরা অব শেখ মুজিব’ (প্রকাশকাল – ১৯৮৪; বাংলা ভাষ্য ‘শেখ মুজিবের শাসনকাল’); ডেমোক্রেসি এ্যান্ড দ্যা চ্যালেঞ্জ অব ডেভেলপমেন্ট (প্রকাশকাল ১৯৯৬); বাংলাদেশ – এ স্টাডি অব ডেমোক্রেটিক রেজিম (প্রকাশকাল -২০১২); বাংলাদেশ – ইমারজেন্সি এ্যান্ড আফটারম্যাথ ২০০৭-২০০৮ (প্রকাশকাল ২০১৪)। এই সব আমাদের পাঠের দরকার হয় এই কারণে যে, মওদুদ আহমদ এই সব গ্রন্থে একাডেমিক – রাজনীতিবিদ নন। তাঁর বিশ্লেষন নৈর্ব্যক্তিক। যে কোনও একাডেমিক আলোচনার ক্ষেত্রে যা হয় এক্ষেত্রেও তার অন্যথা হয়নি; বিতর্কের সুযোগ আছে। কিন্ত এ কথা বলার সূযোগ নেই যে এগুলোতে একাডেমিক দৃষ্টিভঙ্গির অভাব আছে। আমার জানামতে বাংলাদেশের রাজনীতি বিষয়ে তাঁর অন্তত পাঁচটি বই আছে যেগুলোতে ১৯৫০ থেকে ২০০৬ সাল পর্যন্ত সময়ের রাজনীতির ব্যাখ্যা পাওয়া যায়। বাংলাদেশের আরও কোনো রাজনিতিবিদ এতটা নিষ্ঠার সঙ্গে এবং এতটা নৈর্ব্যক্তিকভাবে রাজনীতির বিশ্লেষণ করেছেন কীনা সেটা আমার জানা নেই। তাঁর মৃত্যুতে এ ক্ষেত্রে একটা বড় ক্ষতি হল।
গত বছর মে মাস থেকে আটক কার্টুনিস্ট আহমেদ কবির কিশোর জামিনে মুক্ত হয়ে সাংবাদিকদের সঙ্গে কথা বলেছেন। কিশোরকে গত বছরের মে মাসের ২ তারিখ তাঁর বাড়ি থেকে সাদা পোশাকধারীরা তুলে নিয়ে যায়। তাঁদের সংখ্যা ছিলো ১৬-১৭ জন। তাঁরা তাঁকে তুলে নিয়ে গিয়ে অজ্ঞাতস্থানে নির্যাতন চালিয়েছে, এতটাই আঘাত করা হয়েছে যে তাতে তাঁর কান থেকে পুঁজ বেরুচ্ছে, তিনি হাটতে পারছেন না; তাঁকে যেভাবে জিজ্ঞাসাবাদ করা হয়েছে তাতে স্পষ্ট যে এই ব্যক্তিদের কাছে কিশোর সম্পর্কে অনেক তথ্য ছিলো। এই ব্যক্তিরা তুলে নেয়ার ৬৯ ঘণ্টা পরে তাঁকে আইন-শৃঙ্খলা বাহিনীর হাতে তুলে দেয়া হয়। তারপরে দশ মাস কিশোর সরকারের ‘হেফাজতে’ ছিলেন – কারাগারে। এই সব ঘটনা প্রবাহ অনেক প্রশ্নের জন্ম দিয়েছে যেগুলো তোলা জরুরি এবং সেগুলোর উত্তর খোঁজা দরকার। প্রথম বিষয় হচ্ছে এই ৬৯ ঘন্টা কিশোর কাদের হাতে ছিলো এবং কীভাবে তিনি শেষ পর্যন্ত র‍্যাবের কার্যালয়ে উপস্থিত হলেন? কিশোর–ই প্রথম ব্যক্তি নন যাকে সাদা পোশাকধারীরা নিয়ে যাবার পরে পুলিশ বা র‍্যাবের কাছে পাওয়া গেছে। ২০২০ সালের শেষের দিকে আইন ও সালিশ কেন্দ্র (আসক) হিসেবে দিয়েছিলো যে ১৩ বছরে ৬০৪ জন মানুষ গুম হয়েছেন। এর মধ্যে ৭৮ জনের লাশ উদ্ধার হয়েছে৷ ৮৯ জনকে গ্রেফতার দেখানো হয়েছে এবং ৫৭ জন কোনো না কোনোভাবে ফিরে এসেছেন৷ এই ৮৯ জনের মতোই দুর্ভাগ্য কিশোরের। কিশোর জামিন পাবার পরে আমরা এখন বিস্তারিত জানতে পারছি। আমরা অনুমান করি পুলিশ এবং আদালত জানেন যে ৬৯ ঘণ্টার হিসেব পাওয়া যাচ্ছেনা, সেটা তাঁরা জানেন দশ মাস আগেই। সরকার দাবি করছে যে, তাঁকে আটক করা হয়েছে ৫ মে। এই ৬৯ ঘণ্টার বিষয়ে জানেন না, তাহলে গত ১০ মাস সরকার কেনো এই বিষয়ে তদন্ত করলো না? দ্বিতীয় প্রশ্ন হচ্ছে কিশোর আঘাত পেয়েছেন দশ মাসে আগে, তিনি খুড়িয়ে খুড়িয়ে চলেন – এই দশ মাস তিনি কারাগারে ছিলেন, তাঁকে রিমান্ডে নেয়ার আবেদন করা হয়েছে কিন্ত চিকিৎসার ব্যবস্থা করা হয়নি। আর যদি সরকার বলতে চান যে, দশ মাস আগে কিশোরকে কেউ তুলে নিয়ে যায়নি, র‍্যাব-ই আটক করেছে তাহলে কী এই দাঁড়ায় না যে কিশোর তাঁদের হেফাজতে থাকার সময়, কিংবা কারাগারে নির্যাতিত হয়েছেন? সেই তদন্ত কে করবে? কে এর দায়িত্ব নেবে? বাংলাদেশে গুমের অবস্থা থেকে যারা ফেরেন তাঁরা কথা বলেন না; যারা ফিরে এসেছেন তাঁরা যে ভয়েই কথা বলেননা তা আমরা অনুমান করতে পারি। কোনোদিন রাষ্ট্র উদ্যোগী হয়ে এই বিষয়ে জানতে চেয়েছে এমন মনে পড়েনা। ফিরে আসা মানুষেরা কাদের ভয় করেন? মুক্ত অবস্থায়ও তাঁদের এই ভয় প্রমাণ করে এমন শক্তি আছে যাদের কাছ থেকে নিরাপত্তা দিতে রাষ্ট্রও অপারগ! পাশাপাশি এটাও প্রশ্ন উঠতে পারে – যারা ‘নিখোঁজ’ বা ‘গুম’ হবার পরে ‘আটক’ হন তাঁর ঠিক কিভাবে আইনশৃঙ্খলা বাহিনীর হাতে সোপর্দ হন? কিশোর জামিন লাভ করে যে কথাগুলো বলেছেন সেগুলোর রাজনৈতিক তাৎপর্য বিষয়ে আলোচনাটি অন্য সময়ের জন্যে তুলে রাখলাম। প্রাসঙ্গিকভাবে আরেকটি বিষয় বলি। ২০১১ সালে কমিশনের তৎকালীন প্রধান ড. মিজানুর রহমান এই রকম প্রতিশ্রুতি দিয়েছিলেন যে কমিশন এক বা একাধিক গুমের ঘটনাকে বেছে নিয়ে তদন্ত করবে। কিন্ত কী হয়েছে এখন এক দশক পরে তা আমরা জানি। ফলে এই আশা করার কারণ নেই যে কিশোরের এই সব অভিযোগকে বিবেচনায় নিয়ে কমিশন এই প্রশ্নগুলো তুলবে। এখন এই সব প্রশ্নের উত্তর পাওয়া যাবে এমন আশা করিনা, কিন্ত অন্তত রেকর্ড হিসেবে এই প্রশ্নগুলো এখানে থাকলো।
ডিজিটাল সিকিউরিটি অ্যাক্ট বাংলাদেশকে গণতান্ত্রিক দেশ প্রমাণ করে না উল্লেখ করে অধ্যাপক আলী রীয়াজ বলেন, এই আইনের কোনো অপপ্রয়োগ হচ্ছে না, প্রয়োগই হচ্ছে। সাংবাদিকতা, মুক্তমত চর্চা ও কথা বলার ক্ষেত্রে সবচেয়ে বড় বাধা এই আইন। পথ একটাই—এই আইন বাতিল করতে হবে। তিনি বলেন, সংস্কারের কথা শুনলে ভয় হয়। আগে আইসিটি অ্যাক্ট ছিল। সেটা সংস্কারের প্রতিশ্রুতি ছিল। পরে বাতিল করে এই আইন করা হয়েছে, যা আরও ভয়াবহ। উত্তরণের উপায় হলো রাজনীতি ও গণতন্ত্র ফিরিয়ে আনা। রাষ্ট্র, দল, প্রশাসন আলাদা করা।
কী লিখবেন? কি লিখবো? মুসতাকের নাম লিখবেন? লিখবো মুসতাক আহমেদ নামে একজন লেখক ছিলেন? ‘রাষ্ট্রবিরোধী ষড়যন্ত্র’-এর অভিযোগ মাথায় নিয়ে কার্যত বিনা বিচারে তাঁকে মরতে হয়েছে কারাগারের প্রকোষ্ঠে, আদালত তাঁকে জামিন দেয়নি কেননা জামিনের ‘যোগ্য’ বলে বিবেচিত হননি, সেই সময়ে অনেকেই জামিন পেয়েছেন। মুসতাকের জামিনের আবেদনের বিরোধিতা করেছে রাষ্ট্রের প্রতিনিধি – এটা তো আমরা জানি। রাষ্ট্র চায়নি, কিন্ত রাষ্ট্র তো একটা বায়বীয় বিষয় নয়। কে চায়নি সেটা তো বুঝতে পারি – সরকার চায়নি। গত মে মাস থেকে তাঁকে যে আইনের অধীনে কারাগারে থাকতে হয়েছে সেই আইনের উদ্দেশ্য বুঝতে যদি এতদিনেও কারো সংশয় থাকে তবে আরেকবার মনে করুন – এই আইন কাকে নিরাপত্তা দেয় আর কার জীবন ‘নিরাপত্তাহীন’ করে তোলে, কাকে ‘মৃত্যুর দিকে’ ঠেলে দেয়? মুসতাক কী ভাবে মারা গেছেন তাঁর চেয়ে বড় বিষয় হচ্ছে তিনি রাষ্ট্রের হেফাজতে ছিলেন, তাঁর দায়িত্ব নিয়েছিলো সরকার – এই মৃত্যুর দায় – হত্যার দায় সরকারের। কিন্ত এটা দায়িত্বহীনতার বিষয় নয়, এর মধ্যে একটা বার্তা আছে। আপনি – আমি সেই বার্তা পাচ্ছি তো? আপনি-আমি সচেতনভাবে স্বীকার করি না করি আমাদের হাড়ে-মাংসে-মজ্জায়-শিরায় সেই বার্তা পৌছে যায়নি? আমাদের মগজে সেই বার্তা পৌঁছায় নাই? এই আইনে আপনি আটক হলেন কিনা, আপনি কারাগারে গেলেন কিনা, আপনি নির্যাতিত হলেন কিনা – সেগুলো এখন আর বিষয় নয়। কেননা আপনার/আমার মগজের ভেতরে ভয় তৈরি করে দেয়া হয়েছে – কী লিখবেন কী লিখবেন না সেটা রাষ্ট্র আর বলবেনা, সরকার আর বলবেনা; বলার দরকার হবে না। প্রতিটি অক্ষর লেখার সময় আপনি মনে করবেন মুসতাকের কথা। সেটাই রাষ্ট্রের উদ্দেশ্য, সরকারের উদ্দেশ্য। সহিংসতার উদ্দেশ্য কেবল একজন ব্যক্তিকে হত্যা নয়, অন্যদের জানিয়ে দেয়া যে এই পরিণতি তারও হতে পারে। এরপরেও যারা বাংলাদেশে মতপ্রকাশের স্বাধীনতার কল্প-কাহিনী শোনান তাঁদের নিয়ে আমার কোন মাথাব্যথা নেই, কিন্ত যারা এখনও ভাবছেন যে কেবল মানবিকতার আবেদনই যথেষ্ট তাঁরা বুঝতে অনীহ যে মানবিকতা দিয়ে ক্ষমতার উগ্র আকাঙ্ক্ষা দমন করা যায়না। মুসতাকের মৃত্যুর পর পোস্ট-মর্টেম হবে কিনা, তা স্বচ্ছ হবে কিনা জানিনা কিন্ত এটা বুঝতে পারি – পোস্ট-মর্টেম দরকার আমাদের, চিন্তার, কাজের। বাংলাদেশে অপঘাতে মৃত্যুর ঘটনা স্বাভাবিক, চিন্তার কারণে হত্যা করার ঘটনা বিরল নয়, বিচার বহির্ভূত হত্যার ঘটনা ঘটে অহরহ। কিন্ত আইনের মোড়কে ঢাকা হয়েছে মুসতাকের বিচার বহির্ভূত হত্যাকে, এটা বোঝা জরুরি। মুসতাক নেই, কিংবা বলতে পারেন শেষ পর্যন্ত মোসতাক ‘জামিন’ পেয়েছেন, ‘মুক্তি’ পেয়েছেন। আপনি কিন্ত জামিন পাননি, আমরা কেউ জামিন পাইনি। 
কিছু শোক প্রকাশের জন্যে কোনো ভাষা, কোনো বাক্যই যথেষ্ট নয়| কিছু ক্ষতি পরিমাপের কোনো উপায়ই তৈরি হয়নি| বিদায় মকসুদ ভাই|
আওয়ামী লীগের তথ্য ও গবেষণাবিষয়ক উপকমিটির তালিকা দেখে প্রশ্ন হচ্ছে একটি সাংবিধানিক পদে আসীন কেউ একটি দলের (বিশেষ করে ক্ষমতাসীন দলের) কোনো পদে বহাল থাকতে পারেন কি না। এ বিষয়ে আইনি বাধা নেই, সেটা আমরা জানি কিন্তু নৈতিক বিবেচনায়, দলের সঙ্গে রাষ্ট্রের যে সীমারেখা তা বহাল রাখার বিবেচনায় এটি কি গ্রহণযোগ্য?
সারা বিশ্বজুড়েই যেসব বিষয় এখন আলোচনার এবং উদ্বেগের বিষয় হয়ে দাঁড়িয়েছে, তার অন্যতম হচ্ছে শিক্ষা খাতে করোনাভাইরাসের এ দীর্ঘমেয়াদি প্রভাব। একটি প্রজন্ম যেন শিক্ষা খাত থেকে হারিয়ে না যায়, ইতোমধ্যে যে বিশাল বৈষম্য আছে তা যেন আরও বৃদ্ধি না পায়, মানের যে ক্ষতি হয়েছে সেটি কীভাবে মোকাবিলা করা যায়। এজন্য দরকার হচ্ছে বহুমাত্রিকভাবে এ সমস্যাকে বিবেচনা করা। করোনাভাইরাসের ক্ষতি কেবল অর্থনীতির দৃষ্টিকোণ থেকে দেখাই যথেষ্ট নয়।
ঢাকা বিশ্ববিদ্যালয়ের তিন জন শিক্ষকের প্লেজারিজম বা চৌর্য্যবৃত্তি নিয়ে সোশ্যাল মিডিয়ায় ব্যাপক আলাপ-আলোচনা দেখে বিশ্ববিদ্যালয়ের সেই সব ‘অধ্যাপকদের’ কথা মনে হল যারা এখন স্বস্তির সঙ্গে বলছেন – ‘এই জন্যেই তো কিছু কোন দিন লিখি নাই; বিশ্বাস না হয় সিভি খুলে দেখেন, কোনও জার্নালেই কোনো দিন কিছু লিখি নাই।’ আর যারা এতদিন নিজেদের লেখা ‘জাতীয়’ এবং ‘আন্তর্জাতিক’ জার্নালে প্রকাশিত হয়েছে বলে একে ওকে দেখিয়েছেন কিন্ত জানেন তাঁরা কোথা থেকে কী নিয়ে কী করেছেন তাঁরা ভাবছেন – আশা করি আমার লেখা কারো মনে নেই। যারা পিএইচডি থিসিস লেখার ‘ঝামেলায়’ যাননি, তাঁরা তো বলতেই পারেন আর যাই হোক আমাকে ‘কুম্ভিলক’ তো বলতে পারবেনা।
যে কোনও সমাজে গণমাধ্যমের ভূমিকা বোঝার জন্যে মালিকানার ধরণ এবং রাষ্ট্রীয় নিয়ন্ত্রনের মাত্রা বোঝা জরুরি। গত কয়েক দশকে বাংলাদেশে গণমাধ্যমের সংখ্যা বৃদ্ধি পেলেও, মতপ্রকাশের স্বাধীনতা সংকুচিত হওয়ার প্রেক্ষাপটে এটা বোঝা দরকার হয়ে পড়েছে যে গণমাধ্যমগুলো কাদের মালিকানায় আছে। এই তাগিদ থেকেই সেন্টার ফর গভর্নেন্স স্টাডিজ (সিজিএস)-এর উদ্যোগে ‘হু ওউনস দ্য মিডিয়া ইন বাংলাদেশ?’ প্রকল্প হাতে নেয়া হয়। মোহাম্মদ সাজ্জাদুর রহমান এবং আমি এই বিষয়ে যে তথ্যানুসন্ধানী প্রতিবেদন তৈরি করেছি তা প্রকাশিত হয়েছে। আমাদের সঙ্গে কাজ করেছেন তিনজন গবেষণা সহযোগী এবং সিজিএস-এর একদল সহকারী। আমরা এই প্রতিবেদনের গবেষণার নমুনা হিসেবে নিয়েছি ৩২টি বানিজ্যিক প্রতিষ্ঠানের মালিকানাধীন ৪৮টি গণমাধ্যম। এই প্রতিবেদন এবং নমুনা মিডিয়াগুলোর মালিকানার বিস্তারিত তথ্যাদি ছাড়াও বাংলাদেশের গণমাধ্যমের বিভিন্ন দিক এবং সংশ্লিষ্ট বিভিন্ন আইন বিষয়ক তথ্য উপস্থাপন করা হয়েছে।
প্রেসিডেন্ট জো বাইডেন সুস্পষ্টভাবে চিহ্নিত করেছেন যে, ‘রাজনৈতিক উগ্রবাদ, শ্বেতাঙ্গ শ্রেষ্ঠত্ববাদ এবং অভ্যন্তরীণ সন্ত্রাসবাদ’কে মোকাবিলা করতে হবে। এর আগে কোনো মার্কিন প্রেসিডেন্ট এতটা সুনির্দিষ্ট করে মার্কিন সমাজ ও রাজনীতির এই সব ভয়াবহ প্রবণতার দিকে অঙ্গুলিসংকেত করেননি। যদিও এসব প্রবণতা মার্কিন সমাজের অংশ হিসেবেই বজায় থেকেছে। কিন্তু প্রশ্ন হচ্ছে, এসব ভয়াবহ প্রবণতাকে কীভাবে মোকাবিলা করা হবে?
ডেমোক্রেটিক পার্টির পক্ষ থেকে অত্যন্ত দ্রুততার সঙ্গে এই অভিশংসনের ব্যবস্থা নেওয়ার আর কোনো বিকল্প ছিল না। কেননা, আইনের শাসন জারি রাখা, প্রেসিডেন্ট যে আইনের ঊর্ধ্বে নন, সেটা প্রতিষ্ঠা করা; ভবিষ্যতে এ ধরনের আচরণের আশঙ্কাকে অঙ্কুরে বিনষ্ট করা, সেটা আর অন্যভাবে এতটা স্পষ্ট করা যেত না। যাঁরা সহিংসতায় জড়িত ছিলেন, তাঁদের ও তাঁদের প্রতি সহানুভূতিশীলদের এই বার্তা পাঠানোও এই বিচারের উদ্দেশ্য যে এ ধরনের বিদ্রোহের চেষ্টাকে সাংবিধানিক এবং আইনিভাবেই মোকাবিলা করা হবে। এ ধরনের পদক্ষেপ না নিলে ডেমোক্র্যাটরা এবং যাঁরা এ অভ্যুত্থানপ্রচেষ্টাকে গণতন্ত্রের জন্য হুমকি বলে মনে করেন, তাঁদের নৈতিক দুর্বলতাই প্রকাশিত হতো।
মিজান তাঁর লেখায় সেই দিকেই মনোযোগ দিয়েছেন, যেগুলো নিয়ে আমরা প্রায়ই অস্বস্তি বোধ করেছি, কেননা আইনের, সংবিধানের এসব বিষয়কে হয় জটিল নতুবা স্পর্শকাতর বলে বিবেচনা করেছি। কিন্তু মিজান সেগুলো নিয়েই লিখেছেন, কথা বলেছেন। কিন্তু এ ক্ষেত্রে তাঁর অভিজ্ঞতা সব সময় স্বস্তিকর হয়েছে, তা নয়।
মিজানুর রহমান খানের সঙ্গে আমার পরিচয় ঘটে ২০০৫ সালে – পনেরো বছর আগে, ঢাকায় প্রথম আলো’র সুত্রে। এরপরে আমার ঢাকা সফরে প্রতিবার মিজানের সঙ্গে দেখা হয়েছে, কথা হয়েছে। এর বাইরে টেলিফোনে ই-মেইলে যোগাযোগ তো আছেই। মিজান যখন বাংলাদেশ বিষয়ক দলিলের সন্ধানে যুক্তরাষ্ট্রের আর্কাইভে কাজ করতে এলেন তখন আমাদের দেখা হবার কথা ছিলো, কিন্ত ফোনে নিয়মিত কথা হলেও শেষ পর্যন্ত দেখা হয়নি। মিজানের লেখা পড়ে ভিন্নমত জানাতে, ঐকমত্য প্রকাশ করতে বহুবার কথা হয়েছে। আমার কঠোর সমালোচনা স্বত্বেও মিজান কখনোই আমার ওপরে ক্ষুব্ধ হননি, উপরন্ত হাসিমুখেই এগুলো সহ্য করেছেন। আমি ঢাকায় যে বোনের বাড়িতে থাকি সেখানে মিজান আসেন; বোনকে বলি – ‘মিজান আসবে; চিনতে পেরেছেন?’ মিজানকে আমার বোন চেনেন প্রথম আলোর লেখক আর টেলিভিশনের বিভিন্ন অনুষ্ঠানে গুরু গম্ভীর বিষয়ের আলোচক হিসেবে; আমার বন্ধু হিসেবেও। আমি বলি, “ঐ যে মিজান, উচ্চস্বরে কথা বলে”। মিজান উচ্চস্বরে কথা বলেন, কিন্ত তাঁর বিনয় এবং অপরের প্রতি, অপরের মতের প্রতি শ্রদ্ধা অপরিসীম। উচ্চস্বরে কথা না বললে মিজানকে মানায় না। তাঁর হাসি সংক্রামক। অনেকবার মিজানকে বলেছি, ‘আপনার ওপরে তো আমি রাগ করেছি’। মিজানের ওপরে এরচেয়ে বেশি রাগ করা সম্ভব বলে আমার কখনোই মনে হয়নি। মিজানের শারীরিক অবস্থার অবনতির খবরে উদ্বিগ্ন হয়ে আছি। গত দিনগুলোতে জাকারিয়ার সঙ্গে কথা বলার সময়ে আশা করেছি জাকারিয়া বলবে – এখন ভালোর দিকে। সেটা শুনিনা, কিন্ত ভেবেছি – অবস্থার অবনতি হচ্ছেনা সেটাই বা কম কি। এখন আমরা এমন এক সময়ে আছি যে সামান্য আলোর রেখাই মনে হয় অনেক বড়। মিজান শিগগিরই ভালো হবেন, আবার উচ্চস্বরে কথা বলবেন, টেলিফোনে কথা হবে, ঢাকায় দেখা হবে – আমি মিজানকে বলবো – ‘আমি তো আপনার ওপরে রাগ করেছি’, মিজান হেসে উঠে বলবে, ‘কেন রীয়াজ ভাই’। তাঁর হাসি সংক্রমিত হবে আমার মধ্যে। এইটুকু প্রত্যাশা তো করতেই পারি, পারিনা?
ডেমোক্র্যাটরা এখন প্রেসিডেন্টের ওপর চাপ তৈরি করে তাঁকে নিয়ন্ত্রণে রাখতে চেষ্টা করছেন। তাঁরা এতে সফল হবেন, নাকি এই চাপ প্রেসিডেন্টকে আরও বেপরোয়া করে তুলবে, সেটা নিয়েও চিন্তা আছে। চাপের ফলে ট্রাম্প-সমর্থকেরা আরও বেশি ক্ষুব্ধ হতে পারেন, তেমন আশঙ্কা আছে।
বিবিসি বাংলার রাতের আয়োজন পরিক্রমা, বাংলাদেশ সময় রাত সাড়ে দশটায় আলোচনার বিষয় 'ট্রাম্পিজম' - মার্কিন রাজনীতি, ভবিষ্যৎ। উৎসাহীরা শুনতে পারেন ।
উদার গণতান্ত্রিক পশ্চিমা বিশ্বের জন্য এই ঘটনার বড় শিক্ষা হচ্ছে যুক্তরাষ্ট্রে যদি এমন ঘটনা সম্ভব হয়, তবে তা যেকোনো দেশেই সম্ভব। সে কারণে বিশ্বের অন্যান্য গণতান্ত্রিক দেশের নেতারা এই ঘটনার অকুণ্ঠ নিন্দা জানিয়েছেন। এই হামলা কেবল কংগ্রেস ভবনে হয়নি, হয়েছে আদর্শ হিসেবে গণতন্ত্রের ওপরও। সবার উদ্বেগের বিষয় হচ্ছে, ইতিমধ্যে বিশ্বজুড়ে গণতন্ত্রের ক্ষয়, সর্বনাশা মেরুকরণ, অর্থনৈতিক সংকট এবং করোনাভাইরাসকে কেন্দ্র করে সরকারের ওপর ক্রমবর্ধমান আস্থাহীনতার প্রেক্ষাপটে এই ঘটনা ঘটল।
হামলা ও সন্ত্রাসের এই ঘটনা আপাতদৃষ্টে অভাবনীয় মনে হলেও এটি একার্থে মোটেই বিস্ময়কর নয়। চার বছরের বেশি সময় ধরে ট্রাম্প যেভাবে এক উগ্র সমর্থক গোষ্ঠী তৈরি করেছেন, রিপাবলিকান পার্টিকে তাঁর করায়ত্ত করেছেন, স্বৈরাচারী আচরণ করেছেন, সংবিধানকে অবজ্ঞা করেছেন এবং দেশকে বিভক্ত করেছেন, তাতে এই ধরনের পরিস্থিতি তৈরি হওয়া কোনো অস্বাভাবিক বিষয় ছিল না।
দক্ষিণ এশিয়ার রাজনীতি বিষয়ে যারা আগ্রহী তাদের এখন চোখ রাখা দরকার নেপালের দিকে। নেপালে যে রাজনৈতিক সংকট চলছে তার অন্তত তিনটি দিক আছে। এর মধ্যে অবশ্যই একটি দিক হচ্ছে আঞ্চলিক বা বৈশ্বিক। এই আঞ্চলিক দিকটি কেবল নেপালের জন্যে গুরুত্বপূর্ণ তা নয়, বরঞ্চ তা এই অঞ্চলের সবগুলো দেশের জন্যেই প্রাসঙ্গিক।
এটি যদিও একটি রাজনৈতিক দলকে ক্ষমতায় এনেছে এবং একটি কার্যত এক-দলীয় সংসদ তৈরি করেছে কিন্ত তার চেয়েও বড় হচ্ছে ২৯ ডিসেম্বর রাতে এমন এক ধরণের জোটের অভিষেক হয়েছে যা আগে কখনোই ছিলোনা।
বাংলাদেশের পররাষ্ট্রমন্ত্রী এ কে আব্দুল মোমেন বলেছেন যে, বাংলাদেশ-ভারত সীমান্তে ভারতীয় সীমান্ত রক্ষীদের সংঘটিত হত্যাকান্ডের দায় অংশত হলেও বাংলাদেশের নাগরিকদের। তাঁর এই কথাগুলো নিঃসন্দেহে সকলের মনোযোগ দাবি করে। তিনি বলেছেন যে, “আমাদের লোকজন ওখানে বর্ডারের ভেতরে ঢুকে অনেক ভেতরে যায় এবং বন্দুক নিয়ে যায় গোলাগুলিও হয়, বোমও নিয়ে যায়। এটা আসলে একতরফা কিন্তু দোষ না, আমাদেরও কিন্তু দোষ। কারণ আমাদের কিছু দুষ্টু ব্যবসায়ীরা, এরা ওখানে ইললিগ্যালি (বেআইনিভাবে) যায় এবং তাদের কাছে অস্ত্রও থাকে, তখন ওরা বাধ্য হয় ভয়ে, ওদের গুলি করে ফেলে।’ তিনি বলেন, ‘এ জন্য ওখানে (সীমান্তে) ক্রাইম, ক্রিমিনাল অ্যাকটিভিটি একটু কমাতে হবে। কমেছে, কিন্তু আরও কমাতে হবে। আমাদের দিক থেকেও যথেষ্ট অ্যাকশন নিতে হবে। কারণ এই লোকগুলোকে উস্কানি দেয়। ওখানে আবার লোকাল (স্থানীয়) কিছু লোকের সঙ্গে এগুলোর সম্পর্ক আছে’” (দৈনিক আমাদের সময়, ১৭ ডিসেম্বর ২০২০)। বাংলাদেশ সীমান্তে বিএসেএফ’এর হত্যা নিয়ে একই সংবাদ সন্মেলনে তিনি এও বলেছেন যে, “‘ভারতের প্রধানমন্ত্রী অঙ্গীকার করেছেন সীমান্তে কোনও প্রাণঘাতী অস্ত্র ব্যবহার করা হবে না।’ আমরা তাদের বিশ্বাস করতে চাই। আমরা চাই না একজন লোকও সীমান্তে মারা যাক। কিন্তু দুঃখজনক ভাবে এ ধরনের ঘটনা সময়ে সময়ে হচ্ছে। দুই দেশের মধ্যে এত সুন্দর সম্পর্ক। কিন্তু এগুলো সম্পর্কে কলঙ্ক তৈরি করে” (ইত্তেফাক, ১৭ ডিসেম্বর ২০২০)। ভারত যদিও অতীতেও এই ধরণের প্রতিশ্রুতি দিয়েছে এবং তা পালন করেনি, কিন্ত সেটা ভিন্ন সময়ে আলোচনা করা যাবে, কিন্ত বাংলাদেশের পররাষ্ট্রমন্ত্রী যে কারণ দেখিয়েছেন সেই কারণ এর আগে এমনকি ভারতীয় কর্তৃপক্ষ কখনোই বলেছেন বলে স্মরণ করা যায় না। বাংলাদেশের নাগরিকরা সীমান্ত অতিক্রম ভারতের নিরাপত্তার জন্যে হুমকি হয়ে উঠেছেন বলেই কী বলা হচ্ছেনা? কিন্ত ভারতীয় কর্তৃপক্ষ নিরাপত্তার প্রশ্নটিকে কেনো আগে বলেননি বা এখন কেন এই দিকেই আলোচনা ধাবিত হচ্ছে সেটা বিবেচনা করা দরকার। এটাও আমাদের বিবেচনায় নিতে হবে যে এই নিয়ে বাংলাদেশ সরকারের অবস্থানে কোন ধরণের বদল ঘটছে কীনা। কেননা এই বছরের গোড়াতে পররাষ্ট্রমন্ত্রী ভিন্ন ধরণের কথা বলেছিলেন। ১৮ জানুয়ারি তিনি বলেন, “‘আমাদের নীতি হচ্ছে, সীমান্তে যাতে একজনও মৃত্যুর সম্মুখীন না হয়। ভারত সরকার সেটাতে রাজি হয়েছে। অর্থাৎ আমরা চাই, সেখানে একজনও মারা যাবে না। কিন্তু হচ্ছে।’ পররাষ্ট্রমন্ত্রী বলেন, ‘আমরা আমাদের উদ্বেগের বিষয়টি ভারতকে জানাব। সীমান্ত হত্যা বন্ধ নিয়ে আমাদের কাছে যে অঙ্গীকার তারা করেছিল, সেটা তাদের পূরণ করতে বলব’” (প্রথম আলো, ১৮ জানুয়ারি ২০২০)। বাংলাদেশ সরকার সব সময়ই বলে এসেছে যে তাঁরা এই বিষয়ে ‘উদ্বিগ্ন’ এবং বহুবার এই বিষয়ে ভারতকে ‘অবহিত’ করেছে বলেই গণমাধ্যমে প্রকাশিত হয়েছে। এটাও ঠিক যে, সীমান্তে হত্যাকাণ্ডের জন্যে আন্ত র্জাতিক মানবাধিকার সংগঠনগুলো ভারতীয় বাহিনীকে দায়ী করলেও বাংলাদেশের ক্ষমতাসীনদের মধ্যে যে ভিন্ন ধরণের মনোভাব আছে তা আগেও শোনা গেছে। এই বছরের জানুয়ারিতে খাদ্যমন্ত্রী সাধন চন্দ্র মজুমদার বলেন, “আমরা ভারত থেকে গরু আনতে দেব না। এ জন্য আমাদের উপজেলা ও জেলা আইনশৃঙ্খলা কমিটি এবং বিজিবির রেজ্যুলেশন করা হয়েছে। এরপরও কেউ যদি জোর করে কাঁটাতারের বেড়া কেটে গরু আনতে গিয়ে গুলি খেয়ে মারা যায়, তার দায়দায়িত্ব বাংলাদেশ সরকার নেবে না” (ডেইলি স্টার, ২৫ জানুয়ারি ২০২০)। খাদ্যমন্ত্রী অবৈধ বানিজ্য বা চোরাচালানকে দায়ী করেছিলেন, কিন্ত তিনি বলেননি যে এর একটি নিরাপত্তার দিক আছে। প্রথম দায়ভারের তীর বাংলাদেশীদের দিকে ফেরানোর পরে এখন মনে হচ্ছে সেটাকে সিকিউরিটাইজ করার দিকেই আলোচনাটি এগুচ্ছে। মানবাধিকার সংস্থা অধিকারের হিসেব অনুযায়ী ২০১৯ সালে ৪১ জন মারা গেছেন, ৪০ জন আহত হয়েছেন, অপহৃত হয়েছেন ৩৪ জন। ২০১৮ সালে এই সংখ্যা ছিলো যথাক্রমে ১১, ২৪ এবং ১৬ জন। ভারতের এক শ্রেনীর নিরাপত্তা বিশ্লেষক অনেক দিন ধরেই সীমান্ত প্রসঙ্গকে নিরাপত্তা হুমকির সঙ্গে যুক্ত করে আসছিলেন (উদাহরণ আনন্দ কুমার, স্ট্রাটেজিক এনালাইসিস, ভল্যুম ৩৫, সংখ্যা ১০, ২০১০)। এতদিন এগুলো বাংলাদেশ থেকে ‘অবৈধ অনুপ্রবেশের’ সঙ্গে যুক্ত করা হতো, অর্থাৎ ‘স্থায়ীভাবে’ যারা যাচ্ছেন তাঁদের ব্যাপারে। ক্ষমতাসীন বিজেপি এই ধরণের কথা দীর্ঘদিন ধরেই বলে আসছে। সেই প্রেক্ষাপটেই নাগরিকত্ব আইন সংশোধনের এবং ‘বাংলাদেশ থেকে যাওয়া’ লোকদের নাগরিকত্ব দেয়ার কথা বলার সঙ্গে তাঁদের এই সব ‘নিরাপত্তা হুমকি’র কথার মধ্যে একটা দৃশ্যত বিরোধ আছে। ভারতে এস্টাব্লিস্টমেন্টের একটি অংশ বাংলাদেশকে নিরাপত্তার প্রিজম দিয়েই দেখেন এবং সেইভাবেই নীতি নির্ধারন করেন, বিজেপি’র অবস্থান তা থেকে ভিন্ন নয়। সেই বিবেচনায় বাংলাদেশের পররাষ্ট্র মন্ত্রীর বক্তব্য এক ধরণের নতুন মাত্রা নেয়। একে নেহাত কথার কথা বলে বিবেচনা করা যায়না। ভবিষ্যতে যদি ভারতীয় কর্তৃপক্ষ যদি বাংলাদেশের পর রাষ্ট্রমন্ত্রীকে উদ্ধৃত করে ভারত এই কথা বলে যে, সীমান্তে তাঁদের বাহিনীর হত্যা তাঁদের জাতীয় নিরাপত্তার প্রশ্ন তা হলে বাংলাদেশ কী আপত্তি জানাতে পারবে?
অফিসে পুরনো কাগজ ঘাটতে গিয়ে অনেক কিছুর মধ্য থেকে উঁকি দিলো যে কাগজটি সেটি আমাদের বিশ্ববিদ্যালয়ের শিক্ষার্থীদের দৈনিক পত্রিকা ভিডেটের ২০০৩ সালের একটি সংখ্যা, সযত্নেই রাখা ছিলো ড্রয়ারে – এতো যত্নে রাখা ছিলো যে এর কথা ভুলেই গিয়েছিলাম। কিন্ত পত্রিকাই কেবল উঁকি দিলো তাতো নয় – এক ঝলকা স্মৃতি, ১৭ বছরের বেশি সময় আগের। ২০০৩ সালের ৯ এপ্রিলের সংখ্যা। কেনো রেখে দিয়েছিলাম তার কথাও মনে পড়লো, মনে পড়লো আরো অনেক কথা। ২০০২ সালের আগস্ট মাসে ইলিনয় স্টেট ইউনিভার্সিটিতে শিক্ষকতায় যোগ দিলাম, রাজনীতি ও সরকার বিভাগে। তাঁর আগের বছর কেটেছে সাউথ ক্যারোলাইনাতে। পৃথিবী তখন অস্থির। ক্ষমতায় রিপাব্লিকান দলের জর্জ ডব্লিউ বুশ। ইরাক যুদ্ধের দামামা বাজানো শুরু হয়েছে। আমার জন্যে বরাদ্দ অফিস কক্ষ স্রেডার হলের তিন তলায়। আমার অফিসের কাছেই ইতিহাসের শুভ বসু’র অফিস, তাঁর সঙ্গে বন্ধুত্ব হওয়া তো ঘণ্টা খানেকের ব্যাপার। একই তলায় আরো অনেকের মধ্যে আছেন ইরানী বংশোদ্ভূত ইতিহাসের অধ্যাপক মোহাম্মদ তাভাকলি, সদাহাস্যমুখ কিন্ত সিরিয়াস গবেষক। তিনি সম্পাদনা করেন একটা নামকরা জার্নাল। পরিচয়ের গোড়াতেই জানলাম মোহাম্মদ তাভাকলি ব্যস্ত থাকেন প্রতি সপ্তাহের মঙ্গলবার একটি পাবলিক সেমিনারের আয়োজন করা নিয়ে, ঠিক দুপুর বেলা, বিষয় হচ্ছে আন্তর্জাতিক রাজনীতি। এই সেমিনারের শ্রোতা শিক্ষার্থীরা, কিন্ত আয়োজক কার্যত একজন – মোহাম্মদ তাভাকলি। নিজেই বক্তা যোগাড় করেন, নিজে ফ্লায়ার বানান, সেগুলো নিজেই ঘুরে ঘুরে লাগান। তাঁর সঙ্গে যোগ না দিয়ে উপায় কি? এই সিরিজটার শুরু হয়েছে ২০০১ সালে ১/১১-এর হামলা এবং আফগানিস্তানে মার্কিনি আক্রমণের পরে। উদ্দেশ্য একটাই – শিক্ষার্থীদের কাছে বিকল্প চিন্তা ভাবনা উপস্থাপন করা। মূলধারার গণমাধ্যমে তখন ‘জাতীয়তাবাদী’ চিন্তার জোয়ার – এনপিআর ব্যতিক্রম। পররাষ্ট্রনীতি বিষয়ে সমালোচনা মৃদূ। যুদ্ধের বিরুদ্ধে কথা বলার লোকের সংখ্যা খুব বেশি নয়। মিডওয়েস্টের মাঝখানে একটা বিশ্ববিদ্যালয়ের শিক্ষার্থীদের বিকল্প চিন্তার সাথে পরিচয় করানোর, যুদ্ধের বিরুদ্ধে সচেতন করার কাজে প্রায় একাই মোহাম্মদ তাভাকলি শুরু করেছিলেন ২০০১ সালে, অনিয়মিত সেমিনার। ২০০২ সালের ফল সেমিস্টারে – অর্থাৎ আগস্টে - এটাকে নিয়মিত সাপ্তাহিক অনুষ্ঠানে পরিণত করেছেন মোহাম্মদ তাভাকলি। শুভ আর আমি দু’জন যুক্ত হয়ে পড়লাম তাঁর সঙ্গে। সেমিনারের চেয়ার গোছানো থেকে পিৎজার ব্যবস্থা করা সব আমাদের কাজ, বক্তা বিশ্ববিদ্যালয়ের এক বা একাধিক শিক্ষক, কিংবা কাছে ধারের শহর থেকে অনুরোধে ঢেকি গিলিয়ে কিংবা অত্যুৎসাহী বনের মোষ তাড়ানো লোকদের জোগাড় করি আমরাই। চেষ্টা আন্তর্জাতিক রাজনীতি নিয়ে ভিন্ন পারসপেক্টিভ উপহার দেয়া, এই নিয়ে বিতর্ক। শিক্ষার্থীদের অংশগ্রহণ ছিলো অকল্পনীয় – উদ্যোক্তা তিন জন এই দেখে উত্তেজিত থাকি, কিন্ত নিজেদের উত্তেজনা কমাতে নিজেদের বলি – ‘আসল কারণ ঐ যে গুটিকয় বিনা মুল্যের পিৎজা সেটাই’। কিন্ত ১৫/২০ জনের জন্যে আনা পিৎজা খেতে দুপুর বারোটায় শতখানেক শিক্ষার্থী গাদাগাদি করে এক ঘন্টা ধরে আলোচনা শুনবে, প্রশ্ন করবে সেটা যে পিৎজার অজুহাত দিয়ে হবেনা সেটা বুঝি যুক্তি দিয়ে। ২০০৩ সালের মার্চে মার্কিন যুক্তরাষ্ট্র ইরাকে আগ্রাসন চালালো ২০ মার্চ, তারপরে প্রায় প্রতি সপ্তাহের বিষয় হচ্ছে এই যুদ্ধ প্রসঙ্গ। অধিকাংশ সময়ই আয়োজন হতো প্যানেল আলোচনা। তারই একটি ছিলো গণমাধ্যম নিয়ে। এই ছবি সেই অনুষ্ঠানের। আইএসইউ’তে এটাই আমার প্রথম অনুষ্ঠান। মনে পড়ল সেদিন যোগাযোগ বিভাগের একজন অধ্যাপকের সঙ্গে জমে ওঠা বিতর্কের কথা। ইরাক যুদ্ধ হচ্ছে প্রথম কোনও যুদ্ধ যেখানে সৈন্য বাহিনীর সঙ্গে সাংবাদিকদের যুক্ত করে দেয়া হয়েছিলো যাতে করে তাঁরা রিপোর্ট করতে পারেন। ৮ এপ্রিল পর্যন্ত মোট ৪৭০ জন সাংবাদিক মার্কিন এবং ব্রিটিশ সৈন্যদের সঙ্গে যুদ্ধক্ষেত্রে ছিলেন। এর নাম দেয়া হয়েছিল ‘এম্বেডেড জার্নালিজম’। যোগাযোগ এবং মিডিয়ার লোকজন খুব উত্তেজিত ছিলেন যে একটা ভাল কাজ হচ্ছে। অনেক খবর পাওয়া যাবে। আমার অবস্থান ছিলো বিপরীত – এম্বেডেড সাংবাদকিতা বস্তনিষ্ঠতা হারাবে। ইরাক যুদ্ধকে ‘অবৈধ’ বলায় অনেকের অপ্রিয় হওয়া গিয়েছিলো। এই দিনের কথাবার্তা বিশ্ববিদ্যালয়ে যৎকিঞ্চিত পরিচিতি তৈরি করলো, কিন্ত কেউ কেউ মনে করিয়ে দিলেন – এ্যাসিসটেন্ট প্রফেসর হিসেবে আমার টেনিউরের বিষয় মাথায় রাখা দরকার। এই সেমিনার সিরিজ পরে আরো নিয়মিত হয়ে ওঠে, অন্যান্য বিভাগে শিক্ষকরা আয়োজক হিসেবে যোগ দেন, বিশ্ববিদ্যালয় কর্তৃপক্ষ পিৎজার খরচ বরাদ্দ করেন। এক সময় অধ্যাপক তাভাকলি কানাডা পাড়ি জমালেন, শুভ সিরাকিউজ বিশ্ববিদ্যালয়ে চলে গেলেন; দুই বছরের বেশি সময় বুধবার দিন এই সেমিনারের আয়োজকের দায়িত্ব কীভাবে যেন আমার ঘাড়েই থাকল। হাত বদল হয়েছে এই সেমিনারের, প্রাতিষ্ঠানিকীকরণ হয়েছে। কিন্ত কিছু কি হারিয়েছে? পত্রিকা দেখে এই সব মনে পড়লো।
যেকোনো রাষ্ট্রের নাগরিকদের মানবিক মর্যাদার নিশ্চয়তা প্রদান সম্ভব কেবল আইনের শাসন প্রতিষ্ঠার মধ্য দিয়ে। আইনের চোখে নাগরিকের সমতা প্রতিষ্ঠিত হবে যখন বিচার বিভাগের স্বাধীনতা নিশ্চিত হবে, যখন আইন প্রয়োগকারী ও জনপ্রশাসনের কর্মকর্তারা সরকারের নয়, ক্ষমতাসীন দলের নয়, প্রজাতন্ত্রের কর্মচারী হবেন—প্রজাতন্ত্রের মালিক জনগণ। তাঁদের বিচারের মাপকাঠি আনুগত্য নয়, সংবিধান নাগরিককে যে অধিকার দিয়েছে, তা সুরক্ষা করা। মানবিক মর্যাদার যে প্রতিশ্রুতি দিয়েছিল এই রাষ্ট্র, তা পালন কোনো সরকারের ইচ্ছা-নিরপেক্ষ বিষয়। যাঁরা মুক্তিযুদ্ধের আদর্শের কথা বলবেন, তাঁদের এই প্রশ্নের মোকাবিলা করতেই হবে যে প্রচলিত আইন ও শাসনব্যবস্থার মধ্যে মানবিক মর্যাদার প্রশ্ন কেন অবহেলিত।
সুপ্রিম কোর্ট এখন রক্ষণশীলদের নিয়ন্ত্রণে; তা সত্ত্বেও ট্রাম্পের পক্ষে তাঁদের অবস্থান না নেওয়াকে ঐতিহাসিক ও গুরুত্বপূর্ণ বলে বিবেচনা করতে হবে। এটি গুরুত্বপূর্ণ বিষয়ের দিকে আমাদের মনোযোগ আকর্ষণ করে, তা হলো প্রতিষ্ঠানগুলোর দিকে। এ নির্বাচন যুক্তরাষ্ট্রের সরকারব্যবস্থায় প্রতিষ্ঠানের গুরুত্ব আবারও বোঝা গেছে এবং সেগুলো স্বাধীনভাবে কাজ করার প্রমাণ দিয়েছে। প্রেসিডেন্ট ট্রাম্পের উপর্যুপরি হুমকি সত্ত্বেও প্রতিটি অঙ্গরাজ্যের সরকার এবং নির্বাচনসংশ্লিষ্ট প্রতিষ্ঠানগুলো দলীয় বিবেচনার বাইরে গিয়ে সংবিধানে দেওয়া দায়িত্ব পালন করেছে।
ট্রাম্পের আচরণ বা কার্যক্রম অনেকের কাছে পাগলামীপূর্ণ মনে হলেও ড. রীয়াজ তা মনে করেন না, ‘সবকিছু পাগলামি মনে করার কারণ নেই। ট্রাম্প যা করছেন, ভাবনা-চিন্তা করেই করছেন।
ইংরেজি ভাষায় ব্যবহৃত ‘ডিসগাস্টিং’ শব্দটার একটা বাংলা খুঁজছি, অভিধানে যে সব শব্দ আছে সেগুলো যথেষ্ট মনে হচ্ছেনা; ‘অবনক্সাস’ শব্দের বাংলাও দেখেছি, তাতে ঠিক যা বলতে চাইছি তা বোঝা যাবে বলে মনে হয়না। অশ্লীল বললে মনে হয় বিষয়টি হাল্কা করে দিলাম। কেন খুঁজছি? খুঁজছি একটি সাক্ষাতকার পড়ে আমার প্রতিক্রিয়া জানাতে। বাংলাদেশের আইণপ্রনেতা বলে পরিচিত একজন ডেইলি স্টারের বাংলা সংস্করনে একটা সাক্ষাতকার দিয়েছেন। একবিংশ শতাব্দীতে এই রকম অশোভন কথা ঠান্ডা মাথায় ভেবে চিন্তে কেউ এতক্ষন ধরে এক নাগাড়ে বলে যেতে পারেন তা এই সাক্ষাতকার না পড়লে বিশ্বাস হতোনা। সংসদের অভ্যন্তরে যা বলেছেন তার বিস্তারিত ব্যাখ্যা দিয়েছেন এই ব্যক্তি। নাম ধরে আর নাই বললাম। মানুষের ভেতরে অজ্ঞতার অন্ধকার কতটা গভীর হতে পারে এ হচ্ছে তার প্রমাণ। অন্য কথা বাদ দিলাম সেগুলো এখানে আবার লিখতে রুচিতে বাধছে। একটা কথা উদ্ধৃত করি, “পাশ্চাত্যের ফ্রি সেক্সের দেশগুলোর সঙ্গে আমাদের কৃষ্টি-সংস্কৃতির তুলনা করলে তো হবে না”। ‘পাশ্চাত্যের ফ্রি সেক্সের দেশ’ কোথায় সেই প্রশ্ন সাক্ষাতকার গ্রহণকারী সাংবাদিক তুলেছিলেন তার উত্তরে জানা গেলো এই “ভদ্রলোক” পৃথিবীর দুটি দেশে গেছেন, -- “স্পেনে গিয়েছি, ফ্রান্সে গিয়েছি”। তাও একা নন, “আমরা”; তা এই “আমরা” কারা? পাশ্চাত্যে থাকার সামান্য অভিজ্ঞতা থেকে হয়তো বলতে পারতাম – কোথায় যান “আপনারা”, কিন্ত তার দরকার হবে বলে মনে হয়না। তাঁর একটা কথা এই রকম – “মা-বোনেরা যখন উন্মুক্ত পরিবেশে চলাফেরা করেন, তখন কু-দৃষ্টিসম্পন্ন মানুষ এটাকে খারাপভাবে নেন”। এতদিন “কু-দৃষ্টিসম্পন্ন মানুষ” কথাটার সঙ্গে কোন অবয়ব মেলাতে একটু দ্বিধা হতো – কে জানে ভুল হলো কিনা, এখন থেকে হবেনা, এখন থেকে একদম হবেনা।
বিবিসি বাংলার টেলিভিশন অনুষ্ঠানে যুক্তরাষ্ট্রের নির্বাচন পরবর্তী পরিস্থিতি নিয়ে আমার আলোচনা চ্যানেল আই'তে পুনঃপ্রচার হবে বাংলাদেশ সময় মঙ্গলবার সকাল সাড়ে নয়টায় - উৎসাহীরা দেখতে পারেন।
এ নির্বাচনে জো বাইডেনের বিজয় অবশ্যই তাঁর, কিন্তু এ বিজয় চারিত্রিক সততার ও শিষ্টাচারের; মানুষের প্রতি অবজ্ঞার বিপরীতে সহানুভূতির বিজয়; এ বিজয় বিজ্ঞানের। এ কথা নিশ্চয় অতিরঞ্জন নয় যে এটা হচ্ছে মার্কিন সমাজের বৈচিত্র্যের বিজয়—সদ্য নির্বাচিত প্রেসিডেন্ট এবং ভাইস প্রেসিডেন্টের দিকে একবার তাকালেই তা বোঝা যায়। জনসেবা বা পাবলিক সার্ভিসে পুরো জীবন কাটানো একজন জো বাইডেনের প্রতি মানুষের আস্থা একার্থে পাবলিক সার্ভিসের প্রতিই আস্থার প্রত্যাবর্তন, গ্ল্যামারের চাকচিক্য নয় বাইডেন-হ্যারিস জুটির আকর্ষণ তাঁদের সাধারণ জীবনের ইতিহাসে।
যুক্তরাষ্ট্রের ইতিহাসে পেনসিলভানিয়ার গুরুত্ব অপরিসীম - এখানেই লেখা হয়েছিলো দেশের স্বাধীনতার ঘোষনা, স্বাক্ষরিত হয়েছিল সংবিধান। সেই সংবিধান সকলের জন্যে স্বাধীনতা নিশ্চিত করেনি, সমানাধিকার দেয়নি সেটা ঠিক, কিন্ত যুক্তরাষ্ট্রের যাত্রা শুরু হয়েছিলো - 'পারফেক্ট ইউনিয়নের' জন্যে যাত্রা - সেই যাত্রা এখনো চলছে - চলছে রাজপথের সংগ্রামে, ব্ল্যাক লাইভস ম্যটারের আন্দোলনে, সমানাধিকারের জন্যে সংগ্রামে, ভোটের বাক্সে। অনেক পথ বাকি আছে সেই যাত্রার - অনেক পথ। কিন্ত আজকে পেনসিলভানিয়ার ভোট গননার প্রায় শেষে এসে যুক্তরাষ্ট্র-এর জন্যে নতুন আশার বানী শোনা গেলো। অভিবাসী পিতা-মাতার সন্তান নিম্ন-মধবিত্ত পরিবারে পেনসিলভানিয়ার স্কেনট্রনে-এ জন্ম নেয়া জো বাইডেন মার্কিন যুক্তরাষ্ট্রের প্রেসিডেন্ট নির্বাচিত হয়েছেন। গত চার বছরে যুক্তরাষ্ট্রের যে উল্টোমুখি যাত্রা তার থেকে ভিন্ন পথে - সামনের দিকে অগ্রসর হবার সম্ভাবনার সূচনা হল। পথ বন্ধুর, অতীতের সবটাই উদযাপনের মতো নয়, সংকট গভীর - কিন্ত এই মুহুর্ত যুক্তরাষ্ট্রের ইতিহাসে জন্যে ঐতিহাসিক। এই মুহুর্ত সম্ভাবনার, প্রত্যাশার। 
জো বাইডেন যুক্তরাষ্ট্রের ৪৬তম প্রেসিডেন্ট নির্বাচিত হয়েছেন। (এই ঘোষনা'র আগে যুক্তরাষ্ট্র সময় শুক্রবার রাতে লেখা নির্বাচন নিয়ে সম্ভাব্য সংকট নিয়ে আমার বিশ্লেষণ)
‘লাল রঙের কুহেলিকা’র অবসান এবং ৩০৬ ভোট যুক্তরাষ্ট্রের প্রেসিডেন্ট নির্বাচনের ব্যাপারে অনেক পূর্বাভাস ভুল প্রমানিত হয়েছে, জনমত জরিপে যে ইঙ্গিত পাওয়া গিয়েছিলো তার সঙ্গে ফলের অনেক কিছুর মিল নেই, এই সব ভুল ভ্রান্তি নিয়ে আলোচনা হচ্ছে এবং হবে। কিন্ত কিছু পূর্বাভাস যে ঠিক হয়েছে সেটাও স্মরণ করা দরকার। তার প্রমান হচ্ছে এখনকার ভোট গননার সময়ে যে ছবি উঠে আসছে তা আগেই বলা হয়েছিলো।বলা হয়েছিলো নির্বাচনের প্রাথমিক ফলে প্রেসিডেন্ট ট্রাম্প এগিয়ে থাকলেও যতই ডাকযোগে ভোট গোনা হবে ততই ফল বাইডেনের দিকেই যাবে। এই অবস্থাকে বলা হয়েছিলো ‘লাল রঙের কুহেলিকা’। এই বিষয়ে ১৪ সেপ্টেম্বর প্রথম আলো’তে ‘ডাকযোগে ভোট ও ‘লাল রঙের কুহেলিকা’ শিরোনামে একটি নিবন্ধে আমি আলোচনা করেছিলাম। এই নিয়ে কাজ করেছে এমন একটি প্রতিষ্ঠানকে উদ্ধৃত করে লিখেছিলাম – “‘হকফিশ’ নামের একটি সংগঠন বিভিন্ন রকমের মডেলিং করে দেখিয়েছে যে ৩ নভেম্বর যদি ডাকযোগে পাওয়া ভোটের মাত্র ১৫ শতাংশ গণনা শেষ করা হয়, তবে তাতে ট্রাম্পকে বিজয়ী বলেই দেখা যাবে। তাঁরা এর নাম দিয়েছেন ‘লাল রঙের কুহেলিকা’। কেননা ডাকযোগে ভোটের ৭৫ শতাংশ গণনা শেষ হলে তাতে ডেমোক্রেটিক প্রার্থী জো বাইডেনের ব্যাপকভাবে বিজয়ী হওয়ার কথা। এ জন্য চার দিন পর্যন্ত লাগতে পারে।” লাল রঙের কুহেলিকা কেটে গেছে, এখন নির্বাচনের ফল স্পষ্ট হচ্ছে। অব্যাহত ভোট গনণার ধারা থেকে এটা এখন স্পষ্ট যে, জার্জিয়া এবং পেনসিলভানিয়ায় জো বাইডেন বিজয়ের পথে, এই দুই রাজ্য ছাড়াও এ্যারিজোনা এবং নেভাডায় বাইডেন এগিয়ে আছেন। সব মিলে এখানে আছে ৫৩টি ইলেকটোরাল ভোট। এই চারটি রাজ্যের ভোট যুক্ত করলে বাইডেনের পাওয়া ইলেকটোরাল ভোটের সংখ্যা দাঁড়াবে ৩০৬টি ভোট। যার অর্থ হচ্ছে ২০১৬ সালে রিপাবলিকান প্রার্থী ডোনাল্ড ট্রাম্পের পাওয়া ইলেটোরাল ভোটের সমান। মনে করা যাতে পারে যে, ২০১৬ সালে ট্রাম্প ডেমোক্রেটদের কাছ থেকে ছিনিয়ে নিয়েছিলো তিনটি ঘাঁটি – বাইডেনের এই ফলাফল হলে তার অর্থ হচ্ছে তিনি সেই তিনটি রাজ্য ফিরিয়ে এনেছেন এবং দুটি রিপাবলিকান রাজ্যকে ডেমোক্রেট শিবিরে আনতে সক্ষম হয়েছেন।
ডোনাল্ড ট্রাম্পের বিরুদ্ধে বহুবিধ সমালোচনা এবং করোনাভাইরাস মোকাবিলায় তাঁর সমূহ ব্যর্থতা সত্ত্বেও তাঁর বিপুল জনপ্রিয়তা প্রমাণ করে যে যুক্তরাষ্ট্রের সমাজ এখন গভীরভাবে বিভক্ত। প্রাথমিকভাবে বিভিন্ন অঙ্গরাজ্যের বিস্তারিত ফলাফলে দেখা যাচ্ছে, রিপাবলিকান পার্টির যেখানে সমর্থন ছিল, সেখানে তাদের সমর্থন আরও বেড়েছে, বিপরীতে ডেমোক্র্যাটদের নিজের এলাকায় তাদের সমর্থনও বেড়েছে উল্লেখযোগ্যভাবে। এটি সমাজের ভেতরে মেরুকরণের এক গভীর অসুখের কথাই তুলে ধরেছে।
ভারতের পশ্চিমবঙ্গ রাজ্যের একটি সংবাদপত্র – আনন্দবাজার পত্রিকা-য় ৩ নভেম্বর একটি প্রতিবেদন প্রকাশিত হয়েছে; শিরোনাম - ‘উইপোকা’ বাংলাদেশ অর্থনীতিতে টপকাচ্ছে ভারতকে! বিশেষজ্ঞরা বলছেন ‘ক্ষণস্থায়ী’। ভালো করে লক্ষ করুন শিরোনামটি। প্রতিবেদনের বিষয় বাংলাদেশের এবং ভারতের অর্থনীতির তুলনামূলক আলোচনা, বিশেষত সাম্প্রতিককালে এই দুই দেশের প্রবৃদ্ধি বিষয়ে আইএমএফ’এর করা ভবিষ্যৎবাণী। আইএমএফ-এর করা ভবিষ্যৎবানী নিয়ে প্রশ্ন তোলাই যায়। এই দুই দেশের জিডিপি’র তুলনা সঠিক কিনা সেটাও নিশ্চয় আলোচনা দাবি করে; এই তুলনা বিভ্রান্তিকর বলেই আমার ধারণা। কিন্ত এই প্রতিবেদনের কিছু বাক্য এবং দৃষ্টিভঙ্গী সকলের মনোযোগ দাবি করে। প্রতিবেদনে বাংলাদেশের পরিচয় দেয়া হয়েছে এই ভাবে – “সেই বাংলাদেশ, যাকে ১৯৭১ সালে পাক-শাসনমুক্ত করে স্বাধীনতা উপহার দিয়েছিল ভারত”। এটা প্রতিবেদনের ভাষা – আমি উদ্ধৃত করেছি মাত্র। আনন্দবাজার পত্রিকা বাংলাদেশের মুক্তিযুদ্ধকে এইভাবেই বিবেচনা করে; অন্যথায় সমর বিশ্বাসের লেখা এই বাক্যগুলো নিশ্চয় সম্পাদকীয় বিবেচনায় ভিন্নভাবে লেখা হতো। আমি একাধিকবার বাক্যটি পড়েছি, আপনারাও পড়তে পারেন - “সেই বাংলাদেশ, যাকে ১৯৭১ সালে পাক-শাসনমুক্ত করে স্বাধীনতা উপহার দিয়েছিল ভারত।” কিন্ত সেখানেই শেষ নয়। যদিও প্রতিবেদনে মনে করিয়ে দেয়া হয়েছে যে বাংলাদেশীদের ‘উইপোকা’ কে কখন বলেছিলেন - প্রতিবেদনে লেখা হচ্ছে --- ‘অসমে এনআরসি প্রসঙ্গে কেন্দ্রীয় স্বরাষ্ট্র মন্ত্রীর অমিত শাহ বাংলাদেশিদের উইপোকার সঙ্গে তুলনা করে বলেছিলেন, ‘‘উইপোকার মতো বাংলাদেশিরা ভারতে অনুপ্রবেশ করেছে এবং দেশের অর্থনীতির ক্ষতি করেছে।’’ যা নিয়ে তীব্র অসন্তোষ জানিয়েছিল ঢাকা’। অমিত শাহ বাংলাদেশ থেকে কথিত অনুপ্রবেশকারীদের ‘উইপোকা’ বলেছিলেন, কিন্ত আনন্দবাজার এখন তা ব্যবহার করেছে গোটা বাংলাদেশকে বোঝাতেই। এই প্রতিবেদনের গোড়াতে উইপোকা ছিলো উদ্ধৃতি চিহ্নের মধ্যে কিন্ত প্রতিবেদন শেষ বাক্য নাগাদ তা হয়ে উঠেছে প্রতিবেদকের/ আনন্দবাজারের ভাষ্য – “পার ক্যাপিটা জিডিপি-র এই ছবি পাল্টাতে খুব বেশি সময় লাগবে না। অর্থাৎ, হাতি এবং উইপোকা থাকবে তাদের নিজের নিজের জায়গাতেই”। আপনি চাইলে শেষ বাক্যটি আবার পড়তে পারেন।
বাংলাদেশের কোনো রাষ্ট্রীয় বাহিনীর সদস্যের সাথে বেআইনী আচরনের পর অভিযুক্তদের বিরুদ্ধে তরিৎ ব্যবস্থা গ্রহন সাময়িকভাবে স্বস্তিদায়ক, কিন্তু বিপরীত দিকে সাধারন নাগরিকদের ব্যপারে একই পরিস্হিতিতে আইন শৃংখলা বাহিনীর অবহেলা আইনের শাসনের ইংগিত তো দেয়ই না, উপরন্তু তা ঐসব বাহিনীর ভাবমূর্তির জন্যেও ইতিবাচক নয়| সংশ্লিষ্টরা কি তা বুঝতে সক্ষম? নাগরিক হিসেবে সকলের নিরাপত্তা পাবার, সুবিচার পাবার ব্যবস্থাই কেবল এই ধরনের বেআইনি আচরন বন্ধ করতে সক্ষম|
আগাম ভোট দেওয়ার ক্ষেত্রে ডেমোক্র্যাট সমর্থকেরা এগিয়ে আছেন, অ্যাসোসিয়েটেড প্রেসের হিসাব অনুযায়ী ৪২টি অঙ্গরাজ্যে ডেমোক্র্যাট ও রিপাবলিকানদের ভোট দেওয়ার অনুপাত ২: ১। কিন্তু তার অর্থ এই নয় যে এতে করে ডেমোক্র্যাট প্রার্থীই বিজয়ী হবেন। এখন পর্যন্ত গবেষণাগুলো এমন ইঙ্গিত দেয় না যে আগাম ভোটে এগিয়ে থাকলেই নির্বাচনে বিজয়ী হওয়া যায়। ২০১৬ সালে ফ্লোরিডা ও নর্থ ক্যারোলাইনায় আগাম ভোটে এগিয়ে ছিলেন হিলারি ক্লিনটন, কিন্তু নির্বাচনের দিন যাঁরা ভোট দিয়েছেন, তাঁরা ট্রাম্পের পক্ষে থাকায় ফল হিলারির বিপক্ষে গেছে।
যুক্ত্ররাষ্ট্রে দেশের অন্যতম প্রধান নেটওয়ার্ক টেলিভিশন এনবিসি বয়কটের জন্যে প্রচারনা শুরু হয়েছে। সামাজিক মাধ্যমে এখন এটাই ট্রেনডিং। হ্যাঁ, আপনি ঠিক দেখেছেন – আমি বলছি যে এনবিসি’কে বয়কটের জন্যে বলা হচ্ছে। এই প্রচার ডেমোক্রেট এবং উদারনীতির সমর্থকদের; এর সঙ্গে একমত হয়েছেন সাংবাদিকরাও। বৃহস্পতিবার রাতে এনবিসি প্রেসিডেন্ট ট্রাম্পের একটি টাউন হল অনুষ্ঠান প্রচার করবে এই ঘোষণা দেবার পর এই বয়কটের ডাক দেয়া হয়েছে। এটুকু পড়ে আপনি ডেমোক্রেট এবং লিবারেলদের ওপরে ক্ষুব্ধ হতে পারেন। কিন্ত এই ডাক এই কারনে নয় যে, এনবিসি ট্রাম্পের অনুষ্ঠান প্রচার করবে। ক্ষোভের কারণ হচ্ছে এনবিসি এই অনুষ্ঠানের আয়োজন করেছে ডেমোক্রেটিক প্রার্থী জো বাইডেনের একটি টাউন হল মিটিংয়ের সময়। এবিসি টেলিভিশন গত ৮ অক্টোবর ঘোষণা করে যে, তাঁদের উদ্যোগে আয়োজিত একটি টাউন হল মিটিংযে জো বাইডেন অংশ নেবেন ১৫ অক্টোবর পূর্বাঞ্চলীয় সময় রাত ৯টায়। ট্রাম্প বাইডেনের সঙ্গে পূর্বনির্ধারিত দ্বিতীয় বিতর্ক – যা ১৫ অক্টোবর হবার কথা ছিল – তাতে অংশ নিতে অস্বীকার করার পর এবিসি বাইডেনের টাউন হলের আয়োজন করে । একথা জানা স্বত্বেও এনবিসি বুধবার – ১৪ তারিখ সকালে ঘোষনা করে এই অনুষ্ঠানের। এর পরেই এনবিসি’র বিরুদ্ধে শুরু হয়েছে ক্ষোভের প্রকাশ। এমনকি এনবিসি’র সাংবাদিক এবং কর্মচারীরা পর্যন্ত এই সিদ্ধান্তের প্রতিবাদে টুইট করছেন। এনবিসি’র এই সিদ্ধান্তকে অনেকেই মনে করছেন সাংবাদিকতার শিষ্টাচার বিরোধী। বৃহস্পতিবার সন্ধ্যায় কার অনুষ্ঠানে বেশি দর্শক হবে সেটা দিয়ে নির্বাচনের ফল বা জনপ্রিয়তা বোঝা যাবে মনে করার কারণ নেই। কিন্ত ইতিমধ্যেই যা বোঝা যাচ্ছে তা হচ্ছে এনবিসি’র এই সিদ্ধান্ত কেবল যে ভবিষ্যতে তাঁদের দর্শক সংখ্যার ওপরে প্রভাব ফেলবে তা নয় তাঁদের ওপরে আস্থাও হ্রাস করবে। 
২০১৬ সালের নির্বাচনের ফলাফলের দিকে আরেকবার মনোযোগ দেওয়া দরকার। সেবার ডোনাল্ড ট্রাম্প পেয়েছিলেন ৩০৪টি ইলেকটোরাল কলেজ ভোট, হিলারি ক্লিনটন পেয়েছিলেন ২২৭টি। দুইয়ের যোগফল ৫৩১; তা হলে বাকি ৭টি ইলেকটোরাল ভোটের কী হলো? ওই নির্বাচনের সবচেয়ে কম আলোচিত বিষয় হচ্ছে এই সাতটি ভোট।
করোনাভাইরাসে আক্রান্ত হওয়ার কারণে ট্রাম্প ভোটারদের সহানুভূতি পাবেন বলে যদি রিপাবলিকান পার্টি আশা করে থাকে, তবে সাম্প্রতিক জরিপগুলো তার ইঙ্গিত দেয় না বরং তাঁর প্রতি সমর্থন হ্রাসেরই লক্ষণ দেখা গেছে। এ পটভূমিতে পেন্স রিপাবলিকানদের আশ্বস্ত করতে পেরেছেন। কিন্তু তা ট্রাম্প-পেন্সের জন্য যথেষ্ট হবে বলে মনে হয় না। অন্যদিকে এ বিতর্কের পরে ডেমোক্র্যাট শিবিরের প্রতি সমর্থন বৃদ্ধি না হলেও বাইডেন-হ্যারিসের জন্য তা উদ্বেগের বিষয় নয়।
প্রয়োজন ছিলো এই আলোচনা করা যে ধর্ষণের এই মহামারি কেনো হয়, কেনো ধর্ষণের এই মহোৎসব অব্যাহত থাকে, কীভাবে থাকে, কারা এদেরকে আশ্রয় দেয়, কেন ধর্ষকেরা এটা মনে করতে পারে যে তাঁরা ধরাছোঁয়ার বাইরেই থাকবে। তার পরিবর্তে আপনাদের ভাগ করা গেছে ফাঁসী ভাল না খারাপ এই দুই দলে; আপনারা আলোচনা করছেন ‘ক্রসফায়ার’ সমাধান কি সমাধান না; শাহবাগে প্রতিবাদ ভালো না খারাপ, ফেসবুকে কালো প্রোফাইলের শক্তি আছে না নাই। তারপরেও বুঝতে পারছেন না আসলে কী ঘটছে? 
স্বরাষ্ট্রমন্ত্রী আসাদুজ্জামান খান বলেছেন, ‘নোয়াখালীতে নারী নির্যাতনের পর ভিডিও ছড়িয়ে দেওয়া এক জঘন্য ঘটনা।‘ মঙ্গলবার সচিবালয়ে সাংবাদিকদের প্রশ্নের জবাবে তিনি এ কথা বলেন। যতগুলো ভিডিও ভাইরাল হয়েছে, তা তদন্ত করে ব্যবস্থা নেওয়া হচ্ছে বলে জানান আসাদুজ্জামান খান (প্রথম আলো, ৬ অক্টোবর ২০২০)। কথাগুলো বারবার পড়ার মতো কথা। উপুর্যপুরি নির্যাতনের ঘটনা নিয়ে উদ্বেগ নেই, ক্ষোভ নেই, আছে ‘ছড়িয়ে দেয়া’ নিয়ে। ‘ভিডিও ভাইরাল’ হলে যে ‘তদন্ত করে ব্যবস্থা নেওয়া’ হবে সেটা বোঝা গেলো। তা হলে ভাইরালেই সমাধান, ভাইরাল না হলে ‘তদন্ত’ হবে না! ‘ভিডিও ছড়িয়ে’ না দিলে ‘ভাইরাল’ না হলে সব ঠিক? অত্যাচার নিপীড়নের ছবি যখন ছড়িয়ে পরে তখন অত্যাচারিতের জন্যে তা যে অবমাননার, নারীর জন্যে সে আরেক দফা নির্যাতনের সেটা বুঝতে না পারার কথা নয়, কিন্ত যখন ভাইরাল না হলে থানা-পুলিশ, স্থানীয় প্রশাসন নড়ে না সেখানে আর কি উপায় আছে বলুন? কেনো নড়ে না সেটা তো আমরা জানি। কার বুকের পাটা আছে যে, ‘ষড়যন্ত্রে’ যোগ দেবে? আইনমন্ত্রী যখন বলেন যে ধর্ষনের ঘটনা ‘ষড়যন্ত্র হতে পারে’ (ডেইলি অবজারভার, ৫ অক্টোবর ২০২০), সেই সময়ে যতক্ষণ না এই নিয়ে দেশে হৈচৈ শুরু হচ্ছে তার আগে ক্ষমতাসীন দলের কর্মীদের বিরুদ্ধে মামলা নেবার সাহস কার আছে বলুন? সিলেটের এমসি কলেজের অধ্যক্ষের কথা মনে করুন, তিনি বলেছেন ‘মুখে তালা লাগিয়ে থাকতে হয়’ (প্রথম আলো, ২৭ সেপ্টেম্বর ২০২০)। মুখে তালা লাগানো শিক্ষকের কাজ কিনা সেটা আরেক প্রশ্ন। কিন্ত এই ‘ষড়যন্ত্র তত্ত্ব’ তো আজকের না, ২০১৯ সালেও একই কথা বলেছিলেন আইনমন্ত্রী আনিসুল হক। ২২ জুলাই নেত্রকোণায় জেলা আইনজীবী সমিতির পাঁচ তলাবিশিষ্ট নবনির্মিত ভবন উদ্বোধন অনুষ্ঠানে তিনি বলেছিলেন, “সাম্প্রতিক খুন-ধর্ষণের ঘটনা বিএনপি-জামায়াতের নিখুঁত ষড়যন্ত্র” (ইউএনবি, ২২ জুলাই ২০১৯)। ‘এই ঘটনা’ ‘জঘন্য’, ‘অমানবিক’ বলার মধ্যে এমন একটা ধারণা দেয়ার চেষ্টা আছে যে, এটি হচ্ছে আলাদা ঘটনা, সরকারী ভাষ্যে যাকে বলা হয় ‘বিচ্ছিন্ন ঘটনা’। বিচ্ছিন্ন ঘটনা এতো ঘটে যে ছিন্ন-বিচ্ছিন্ন হবার মত অবস্থা। কিন্ত তারপরেও সেই একই ধরণের কথাবার্তা চলতেই থাকে।
গত কয়েক দিনে ধর্ষনের অডিও-ভিডিও-খবর দেখে যদি মনে হয় দেশে এটাই একমাত্র মহামারী তা হলে বুঝতে হবে আমি/আপনি আছি মুর্খের স্বর্গে। মহামারী তো একটা হচ্ছেনা যে একটার বিরুদ্ধে কথা বলবো/ বলবেন। সবগুলো মহামারী যদি না বুঝতে পারেন তবে এই সব প্রতিবাদের ফল কি হবে সেটা আমরা জানি। গত কয়েক দিনে কয়েকটি ধর্ষনের ঘটনার পরে আবারও ধর্ষনের ঘটনার বিবিধ রকমের ব্যাখ্যা শোনা যাচ্ছে। কেউ কেউ বলছেন এর বিরুদ্ধে ‘সামাজিক আন্দোলন করতে হবে’। ‘সামাজিক আন্দোলনের’ এই সব বায়বীয় কথাবার্তার অর্থ একটাই আপনি এর দায়িত্ব যে ক্ষমতাসীনদের সেটা বলতে চাইছেন না। এটা যে ক্ষমতাসীন দলের কর্মীরাই করছে, আশ্রয়ে প্রশ্রয়েই ঘটছে তা বলতে চাইছেন না। এই নিয়ে প্রশ্ন করলে স্বরাষ্ট্রমন্ত্রী আসাদুজ্জামান খান কামাল সাংবাদিকদের পাল্টা প্রশ্ন করেছেন, “সারা বিশ্বের দিকে তাকিয়ে দেখেন? কোন জায়গায় ধর্ষণ নেই? এমন কোনও দেশ নেই ধর্ষণ হয় না!” (আমাদেরসময়ডটকম, ২৯ সেপ্টেম্বর ২০২০)। তা হলে বলুন ছাত্রলীগের ছেলেদের দোষ কোথায়? তাঁরা তো আর বিশ্বের বাইরে না। একেই বলে অপরাধের যৌক্তিকতা তৈরি করা; বৈধতা দেয়া কিনা সেটা আপনার বিবেচ্য। ‘ধর্ষন হচ্ছে পিতৃতন্ত্রের হাতিয়ার’ একথা ততক্ষন পর্যন্ত বহাল যতক্ষন আপনি একে কেবলমাত্র একমাত্রিকে বিবেচনা করবেন, কনটেক্সটকে বিবেচনায় নেবেন না। বাংলাদেশে এটা বোঝার জন্যে আপনার তত্ত্বগতভাবে বিবেচনা করতে হবে না, দেশের ‘নারী অধিকার’ বলে পরিচিত কর্মীদের এক বিরাট অংশের নিরবতা থেকেই বুঝবেন। তাঁরা পিতৃতন্ত্রের বিরুদ্ধে নয় এমন মনে করার কারণ নেই, কিন্ত ক্ষমতার সঙ্গে তাঁদের সম্পর্কের কারনেই এখন তাঁদের নিরবতা। আমি যদি আগ বাড়িয়ে বলি, নিরবতা নয়, এ হচ্ছে মৌনতা। ‘মৌনতা সম্মতির লক্ষণ? কিন্ত এই যে ধর্ষনের মহামারি সেটা চলছে আরো অনেক মহামারির মধ্যে, করোনভাইরাসের মহামারি তো সারা পৃথিবী জুড়ে, কিন্ত সম্ভবত বাংলাদেশ হচ্ছে একমাত্র দেশ যেখানে একটি প্রতিষ্ঠান আলাদা করে উপসর্গে মৃত্যুর হিসেব দিচ্ছে। সংবাদপত্রগুলো সেগুলো ছাপছে, কিন্ত এই নিয়ে বিকার নেই। নিপীড়নের যে মহামারি তার কী হবে? আইনের নামে যে মুখে তালা লেগেছে সেটা কি আজকের ঘটনা? মুখে তালা দেয়ার এটাই একমাত্র উপায় নয়। আদালত বলছে ফোনে বে-আইনি আড়িপাতা বন্ধ করুন; তার মানে এই অবস্থা চলছে, সরকার না চাইলেও চলছে এমন মনে করার কারণ নেই। একটা বিচার বহির্ভূত হত্যার ঘটনার পরে একটা জেলার সব পুলিশকে বদলি করে দেয়া হয়েছে, কিন্ত বাংলাদেশ তো ৬৪ জেলা তার কি হয়েছে সেই প্রশ্ন তুলতে চান কিনা সেটাই নিজেকেই প্রশ্ন করুন। ঐ ঘটনার পরে ‘ক্রসফায়ার বন্ধ হয়েছে’ এই নিয়ে যারা আনন্দিত তারাই আবার আরো অনেক ক্ষেত্রেই বিচারের আগে ‘ফাসী’ চান। আইনের শাসন চান না। চাইলেই বা কী হবে – বিচার বিভাগের অবস্থা তো আমরা জানি। কথা বললে আদালত অবমাননার ঝুঁকি যে কত তা কে না জানে, এমন কি একজন আইনজীবীর ফেসবুক একাউন্ট বন্ধ করে দিতে বলেছে আদালত। বিবিসির প্রতিবেদনে বলা হয়েছে, “বাংলাদেশে এরকম নির্দেশ অভূতপূর্ব বলে মনে করা হচ্ছে। বাংলাদেশে এখনো পর্যন্ত কারও ফেসবুক একাউন্ট আদালত ব্লক করে দিতে বলেছে, এমন নজির নেই” (বিবিসি বাংলা, ২৭ সেপ্টেম্বর ২০২০)। প্রযুক্তিগত বিবেচনায় বাংলাদেশের টেলিযোগাযোগ নিয়ন্ত্রণ কর্তৃপক্ষ সেটা পারবেন কিনা সেটা ভিন্ন প্রশ্ন। আদালতের রায় নিয়ে প্রশ্ন তোলা যায়? আদালতের রায়ে যখন আইন নয় নৈতিকতার প্রশ্ন বড় হয়ে ওঠে, তখন প্রশ্ন ওঠে আইনের কাজ কী? আদালত বলেছে, “দৃষ্টান্তমূলক শাস্তি না হলে, অন্য নারীরা বিপথগামী হবেন”। আদালতের আরেক রায়ের খবর পড়বার পরে কিছুই বলবার মতো ভাষা খুঁজতে হয়েছে। একটি রিট মামলার রায়ে বিচারপতি মো. আশরাফুল কামাল ও বিচারপতি রাজিক-আল-জলিলের হাই কোর্ট বেঞ্চ যে পর্যবেক্ষণ দিয়েছে তা এই রকম - “মানুষের আশা-আকাঙ্ক্ষার সর্বশেষ আশ্রয়স্থল হচ্ছে বিচার বিভাগ। যখন এই শেষ আশ্রয়স্থলের বিচারকরা দুর্নীতির মাধ্যমে রায় বিক্রি করেন, তখন সাধারণ মানুষের আর যাওয়ার জায়গা থাকে না। ... “তারা হতাশ হন, ক্ষুব্ধ হন, ক্রুদ্ধ হন, বিক্ষুব্ধ হন এবং বিকল্প খুঁজতে থাকেন। তখনি জনগণ মাস্তান, সন্ত্রাসী এবং বিভিন্ন মাফিয়া নেতাদের আশ্রয় গ্রহণ করেন এবং তাদের বিচার সেখানে চান” (বিডিনিউজ২৪, ৩ অক্টোবর ২০২০)। এখন বলতে পারেন ধর্ষনের সঙ্গে এইসবের সম্পর্ক কি, আমি কেন ধান ভানতে শীবের গীত গাইছি। কেননা এগুলো হচ্ছে দেশের আইনের শাসনের অবস্থা। এই অবস্থা আকাশ থেকে পড়েনি, এটা তৈরি করা হয়েছে। ক্ষমতাসীনরা তৈরি করেছে। প্রতিষ্ঠানগুলো চূর্ণ করে দেয়া হয়েছে, যার পরিণতি হচ্ছে দেশে ধর্ষনের হোতারা বুক চিতিয়ে চলতে পারেন, লুটেরার বুক চিতিয়ে চলতে পারেন, আপনার অধিকার যারা লুট করেছে তাঁরা ক্ষমতার দম্ভ দেখাতে পারেন। বাকি সব চলবে আর ‘সামজিক আন্দোলনের’ মাধ্যমে ধর্ষনের মোকাবেলা করবেন এটা বলতেই পারেন, কিন্ত আপনিও জানেন এগুলো কথার কথা। পরিবার নীতি-নৈতিকতা শিক্ষা দেয়া হয় না বলে পিতা-মাতাকে অভিযুক্ত করবেন, কিন্ত যাদের কারনে এই অবস্থার তৈরি তাঁদেরকে কিছুই বলবেন না, যে জবাবদিহির অভাবে এই অবস্থার তৈরি সেই বিষয়ে বলবেন না -- তাতে আত্মতৃপ্তি আছে কিন্ত দায়িত্ব পালনের কোনও ইঙ্গিত নেই।
অভূতপূর্ব ঘটনার মুখে নির্বাচন নিয়ে অনিশ্চয়তা সৃষ্টি হয়নি এটা ঠিক, কিন্তু তার প্রতিক্রিয়া কী হবে সেটা কেবল অনুমানের বিষয়ে পরিণত হয়েছে।
রিপাবলিকান প্রার্থী প্রেসিডেন্ট ডোনাল্ড ট্রাম্প করোনাভাইরাসে আক্রান্ত; নির্বাচনের ওপর তার কী প্রতিক্রিয়া হতে পারে - এই বিষয়ে বিবিসি বাংলার পরিক্রমা অনুষ্ঠানে কথা বলার পরিকল্পনা আছে। পরিক্রমা প্রচারিত হয় বাংলাদেশ সময় রাত সাড়ে দশটায়।
বিতর্কের সময় আচরণ দিয়ে প্রেসিডেন্ট দেখিয়েছেন যে তিনি কোনো নিয়মকানুন মানতে রাজি নন, দরকারমতো তিনি নিয়ম তৈরি করবেন। অথচ গণতন্ত্রের এক অবশ্য প্রয়োজনীয় শর্ত হচ্ছে নিয়ম মানা। নির্বাচনের ফল নিজের অনুকূলে না গেলে তিনি যে এই আচরণ করবেন, সে ইঙ্গিতই দিচ্ছে মঙ্গলবারের বিতর্ক। যুক্তরাষ্ট্রের গণতন্ত্রের প্রতি এর চেয়ে বড় হুমকি আগে এসেছিল কি না, সেটা প্রশ্নসাপেক্ষ।
এটাও সহজেই অনুমেয় যে ডোনাল্ড ট্রাম্পের সঙ্গে বিতর্ক করা জো বাইডেনের সহজ হবে না। কারণ, ট্রাম্প বিতর্কে প্রশ্নে যে বিষয়ে জানতে চাওয়া হচ্ছে, সে বিষয়ে থাকতে অনাগ্রহী, তদুপরি তিনি ব্যক্তিগত আক্রমণে মোটেই পিছপা হন না। ২০১৬ সালে দলের প্রাইমারির এবং ডেমোক্রেটিক প্রার্থী হিলারি ক্লিনটনের সঙ্গে বিতর্কে দেখা গেছে যে তিনি তাঁর প্রতিপক্ষের বক্তব্যের মাঝখানেই এক বাক্যের আক্রমণাত্মক মন্তব্য করে থাকেন। রাজনীতি বিশ্লেষকেরা কমবেশি একমত যে বিতর্কে প্রেসিডেন্ট ট্রাম্প যথেষ্ট পরিমাণে ভুল তথ্য ও মিথ্যাচার করবেন।
প্রধান দুই প্রতিদ্বন্দ্বী ডোনাল্ড ট্রাম্প ও জো বাইডেন যে স্বস্তিতে নেই, তা তাঁদের প্রচারের ধরন থেকেই বোঝা যাচ্ছে। একই সঙ্গে ভোটারদের কোন অংশ তাঁদের জয় এনে দিতে পারে, তা নিয়ে দুই দলের কৌশলবিদেরা চিন্তিত।
ব্যাপক দুর্নীতি, তথ্য প্রবাহ নিয়ন্ত্রণে সরকারের সর্বাত্মক প্রচেষ্টা এবং নিপীড়নের মাধ্যমে যে কোনো প্রকার ভিন্নমত দমন করা এগুলো প্রমাণ করে যে বাংলাদেশের শাসনকাঠামোতে জবাবদিহিতার কোনো ব্যবস্থা নেই। বাংলাদেশে বিদ্যমান গণতান্ত্রিক পশ্চাৎপদতা এই পরিস্থিতি নির্মাণ করেছে, মহামারির কারণে যা আরও বেগবান হয়েছে কেবল। জাতির ভবিষ্যত সম্পর্কে তা কোনো ভালো কিছুর ইঙ্গিত দেয় না। শুধুমাত্র মৃত্যু এবং অর্থনৈতিক লোকসানের দিক থেকেই নয় বরং একটি কর্তৃত্ববাদী ব্যবস্থার দিকে ঠেলে দিয়ে শাসনব্যবস্থার দিক থেকেও দেশের একটি দীর্ঘস্থায়ী ক্ষতি করে যেতে পারে এই মহামারি।
এখন পর্যন্ত নির্বাচনী কৌশল ও প্রচারণার বিবেচনায় দেখা যায় যে অতীতে দুই দল যেভাবে নির্বাচনী মানচিত্রকে বিবেচনা করত এবার সেভাবে করছেন না। দুই পক্ষেরই চেষ্টা হচ্ছে বিজয়ের জন্য এক নতুন মানচিত্র তৈরি করা। হোয়াইট হাউসে যাওয়ার জন্য জো বাইডেন ও ডোনাল্ড ট্রাম্প নতুন পথের সন্ধানে নেমেছেন।
শুধু প্রেসিডেন্ট ট্রাম্পের এ ধরনের আচরণ নয়, তাঁর সমর্থক এবং সহযোগীরাও এমন ধরনের কথাবার্তা বলছেন, যা নির্বাচনের পরের পরিস্থিতি সহিংস করে তুলতে পারে।
অনেকে আশঙ্কা করছেন যে যাঁরা সশরীর ভোট দেবেন, তাঁদের মধ্যে রিপাবলিকান সমর্থক বেশি থাকায় প্রাথমিক ফল রিপাবলিকানদের জন্য অনুকূল দেখাবে। প্রেসিডেন্ট ট্রাম্প এবং রিপাবলিকানরা এ ধরনের অসম্পূর্ণ ফল তাঁদের পক্ষে ব্যবহার করে নির্বাচনকে প্রশ্নবিদ্ধ করতে পারেন, এমন আশঙ্কাও করা হচ্ছে। তা ছাড়া দেশের ছোট রাজ্যগুলোর যেখানে ভোটার কম, সেখানে রিপবালিকানরা ভালো ফল করে এবং সেগুলোর ফল আগেই ঘোষণা করা সম্ভব হয়। অতীতে তাতে বিভ্রান্তির সৃষ্টি হয়নি। কিন্তু এবার ডাকযোগে ভোটের সংখ্যা বেশি হওয়া, নির্বাচনকে বিতর্কিত করার জন্য ট্রাম্পের দেওয়া বক্তব্য এবং তাঁর সমর্থকদের ডাকযোগে ভোট দেওয়ার পরও আবার কেন্দ্রে গিয়ে ভোট দেওয়ার পরামর্শ অনেককেই এসব বিষয়ে ভাবিয়ে তুলেছে।
মার্কিন প্রেসিডেন্ট ডোনাল্ড ট্রাম্পের নোবেল পুরস্কার মনোনয়নের খবরে অনেকেই এই নিয়ে অত্যুৎসাহী হয়ে এমনভাবে লিখছেন যেন ট্রাম্প ইতিমধ্যেই নোবেল পুরস্কার পেয়েছেন। এদের মধ্যে কেউ কেউ চাইছেন যে তিনি যেন পুরষ্কার পান; যাতে করে এটা বলা সম্ভব হয় যে ‘নোবেল পুরস্কার কত খারাপ’। কেউ কেউ তাঁকে পছন্দ করেই বলছেন – আদর্শিকভাবে তাঁর সঙ্গে একাত্ম হয়েই। নোবেল শান্তি পুরষ্কার নিয়ে সব সময়ই কথাবার্তা হয়েছে। কেননা এমন অনেকে এই পুরষ্কার পেয়েছেন যাদের পাওয়া ঠিক হয়নি। কিন্ত এখন যারা ট্রাম্পকে নিয়ে লিখছেন তাঁরা বিস্মৃত হচ্ছেন যে, ট্রাম্প এই প্রথমবারের মত মনোনীত হলেন তা নয় – ২০১৮ সালেও তাঁর নামে মনোনয়ন জমা দেয়া হয়েছিলো। কিন্ত সেই সময়ে এটা এতোটা আলোচিত হয়নি। এখন হচ্ছে কেন সেই কারনটা সহজে বোধগম্য। এটি হচ্ছে যুক্তরাষ্ট্রে নির্বাচনের বছর। যেহেতু ট্রাম্পের পররাষ্ট্র নীতি দেশটিকে কার্যত পৃথিবী থেকে বিচ্ছিন্ন করে ফেলেছে সেহেতু তিনি দেখাতে চাইছেন যে তাঁর নীতির সাফল্য আছে এবং স্বীকৃতি আছে। যুক্তরাষ্ট্র এখন সারা পৃথিবীর হাসির পাত্রে পরিণত হয়েছে তাঁর কারণ ট্রাম্পের নীতি, আচরণ এবং কথাবার্তা। ট্রাম্পের দিক থেকে এই পুরষ্কার বিষয়ে উৎসাহের আরেকটি কারণ আছে, একে আমি বলি ‘ওবামা অবসেশন’। ট্রাম্প চান ‘ওবামার চেয়ে বড়’ হতে। এটা মার্কিন যুক্তরাষ্ট্রের সাম্প্রতিক ইতিহাসে আগে কখনোই ঘটেনি। আগে একজন প্রেসিডেন্ট তাঁর আগের জনের চেয়ে বড় বলে দাবি করেননি, কাজের মাধ্যমে তা প্রমাণের চেষ্টা করেছে। ট্রাম্পের এই অবসেশনের কারনটা কেবল রাজনৈতিক নয়, এটা বর্ণবাদী মানসিকতার প্রকাশ। এই নিয়ে ট্রাম্পের কোনও রাখঢাক নেই। ওবামার নাগরিকত্ব নিয়ে প্রশ্ন থেকে শুরু করে বিভিন্নভাবেই ট্রাম্প এবং তাঁর সমর্থকরা ওবামার প্রেসিডেন্ট হবার বৈধতা প্রশ্নবিদ্ধ করতে চেষ্টা করেছেন। যেহেতু ওবামা পেয়েছেন সেহেতু তাঁকে পেতেই হবে। খুব সহজ করে বললে ট্রাম্পের ‘হোয়াইট প্রিভিলেজ মাইন্ডসেট’-এ একটা বড় আঘাত হচ্ছে ওবামা’র পুরস্কার পাওয়া। ফলে যারা ট্রাম্পের পুরস্কার পাবার পক্ষে সোৎসাহে যোগ দিচ্ছেন তাঁরা নিশ্চয় বুঝেই যোগ দিচ্ছেন, কিসের প্রতি সমর্থন দিচ্ছেন। এবার দেখা যাক তাঁকে কে মনোনয়ন দিয়েছেন। ক্রিশ্চিয়ান টাইব্রিং-জিজেডে হচ্ছেন মনোনয়নদাতা। তিনি হচ্ছেন নরওয়ের সবচেয়ে দক্ষিনপন্থী দলের নেতা এবং সেই দলের হয়ে সংসদ সদস্য। তাঁর স্ত্রীও একই দল – প্রগ্রেস পার্টি-র হয়ে সংসদের সদস্য। একই ব্যক্তি ২০১৮ সালে ট্রাম্পকে মনোনয়ন দিয়েছিলেন। সে সময়ে রিপাবালিকান পার্টির ২০ জন কংগ্রেস সদস্য আলাদা করে চিঠি পাঠিয়েছিলো নোবেল কমিটিকে। জিজেডে’র রাজনৈতিক অবস্থান কি? একটা উদাহরণ দেয় যাক, ২০১১ সালের জুলাই মাসে নিউইয়র্ক টাইমসের এক প্রতিবেদনে জানা যায় যে জিজেডে বলেছিলেন যে মুসলমানরা নরওয়েজিনাদের চেয়ে বেশি আগ্রাসী। ২০১০ সালে তিনি মুসলিম শিশুদের হিজাব পরাকে তুলনা করেছিলেন বর্ণবাদী কু ক্লাক্স ক্ল্যানের (কেকেকে) হুডের সঙ্গে। ট্রাম্পের এই মনোনয়নের কারনে যারা বিস্মিত হচ্ছেন এবার তাঁদের জন্যে কয়েকটি বাক্য। ১৯৩৯ সালে এই পুরষ্কারের জন্য মনোনয়ন পেয়েছিলেন জার্মান একনায়ক এডলফ হিটলার। সুইডিশ পার্লামেন্টের এক সদস্য তাকে মনোনীত করেন। ১৯৪৫ সালে ও ১৯৪৮ সালে দুইবার মনোনয়ন পান সোভিয়েত নেতা জোসেফ স্তালিন। কর্তৃত্ববাদী ও স্বৈরাচারী সরকারের প্রধানদের নোবেল শান্তি পুরষ্কার নিয়ে আগ্রহ লক্ষনীয়।পুরস্কার পাওয়া যাক অথবা না পাওয়া যাক, তাঁর সম্ভাবনা থাকুক অথবা না থাকুক এই ধরণের শাসকদের সমর্থকরা এই নিয়ে মাঠ গরম করতে, মিথ্যা তথ্য ছড়াতে মোটেই পিছপা হননা। সেই মিছিলে এখন শরিক হয়েছেন অনেকেই। আগেও হয়েছিলেন কেউ কেউ।
ঢাকা বিশ্ববিদ্যালয় কর্তৃপক্ষ একজন অধ্যাপককে চাকুরিচ্যুত করার সিদ্ধান্ত গ্রহণ করেছে। ঐ অধ্যাপকের বিরুদ্ধে অভিযোগ হচ্ছে সংবাদপত্রে প্রকাশিত একটি নিবন্ধে তিনি যে মতপ্রকাশ করেছেন তা বিশ্ববিদ্যালয় কর্তৃপক্ষের বিবেচনায়, “জাতির পিতা বঙ্গবন্ধু শেখ মুজিবুর রহমানকে কটূক্তি ও মুক্তিযুদ্ধের ইতিহাস বিকৃত করা”। মার্কেটিং বিভাগের অধ্যাপক মো. মোর্শেদ হাসান খানের রচনাটি একটি দৈনিক পত্রিকায় প্রকাশিত হয়েছিলো। তাঁর এই রচনায় প্রকাশিত মতামতের সঙ্গে ভিন্নমত থাকার অধিকার যে কোনও ব্যক্তি বা স্ংগঠনের আছে। বিশ্ববিদ্যালয় একটি প্রতিষ্ঠান হিসেবে ভিন্নমত প্রকাশ করতে পারে কিনা সেটি একটি বিবেচ্য বিষয়। ওই পত্রিকায় এই নিবন্ধের বিরুদ্ধে ভিন্নমত সম্বলিত রচনা প্রকাশিত হয়েছিলো কিনা সেটা আমার জানা নেই। পরিহাসের বিষয় যে বিশ্ববিদ্যালয় যে আইনের ধারায় তাঁকে চাকুরিচ্যুত করেছে সেটি তৈরি হয়েছিলো বিশ্ববিদ্যালয়ের স্বায়ত্ত্বশাসন নিশ্চিত করতে, শিক্ষক-শিক্ষার্থীদের মতপ্রকাশের স্বাধীনতা রক্ষা করতে। ঐ আদেশের ৫৬ ধারার ২ উপধারা অনুযায়ী বিশ্ববিদ্যালয়ের যেকোনো শিক্ষক বা কর্মকর্তার রাজনীতি করার তথা স্বাধীনভাবে মত প্রকাশের অধিকার রয়েছে। ঐ আইনে একজন শিক্ষককে চাকুরিচ্যুত করার বিধানও আছে, তাতে বলা হয়েছে একজন শিক্ষককে চাকুরিচ্যুত করা যাবে যদি তিনি নৈতিক স্খলনের (মোরাল টার্পিচ্যুড) কিংবা দায়িত্ব পালনে অপরাগতার (ইনএফিসিয়েন্সি) অভিযোগে অভিযুক্ত হন (ধারা ৫৬, উপধারা ৩)। মো মোর্শেদ হাসান খান এই দুই অভিযোগের কোনটাতেই অভিযুক্ত হননি। ফলে এই চাকুরিচ্যুতি মতপ্রকাশের জন্যেই সেটা স্পষ্ট। এটি আইনের ‘লেটার’ এবং ‘স্পিরিট’ দুইয়ের বিপরীত। একই সঙ্গে এটাও লক্ষ্যনীয় যে, এই চাকুরিচ্যুতির বিরুদ্ধে তাঁর যে সব সহকর্মী কথা বলছেন যে তারাও নিবন্ধে প্রকাশিত অধ্যাপক খানের বক্তব্যকে ‘অনাকাঙ্ক্ষিত’ বলে বর্ণনা করছেন; বলছেন, ‘নিবন্ধটি প্রত্যাহার, দুঃখ প্রকাশ ও ক্ষমা প্রার্থনা সত্ত্বেও’ কেন তাঁর বিরুদ্ধে এই ব্যবস্থা নেয়া হচ্ছে। কোনও মতের ‘কাঙ্খিত- অনাকাঙ্ক্ষিত’ পার্থক্য কিভাবে নির্নীত হয়, কারা ঠিক করেন? এই প্রশ্ন তোলা খুব জরুরি। শিক্ষকরা তা করছেন না সেটা উদ্বেগজনক এবং তা বিশ্ববিদ্যালয় কর্তৃপক্ষের নেয়া সিদ্ধান্তের চেয়ে কম বলে মনে হয়না। একদিকে বিশ্ববিদ্যালয় কর্তৃপক্ষ মতপ্রকাশের ব্যাপারে বিশ্ববিদ্যালয় আইন একজন শিক্ষককে যতটুকু অধিকার দিয়েছে তা কেড়ে নিতে উদ্যত, অন্যদিকে এমনকি তাঁর সহকর্মীরা প্রকারান্তরে বলছেন যে একটা সীমারেখা তাঁরা মানতে রাজি আছেন। এই দুইয়ের কোনোটাই মতপ্রকাশের স্বাধীনতার মৌলিক ভিত্তির এবং ভিন্নমত প্রকাশের জায়গা বলে বিশ্ববিদ্যালয়ের যে পরিচিতি থাকার কথা তার সঙ্গে সঙ্গতিপূর্ণ নয়। জনগণের অর্থে পরিচালিত পাবলিক বিশ্ববিদ্যালয়ের কর্তৃপক্ষের এই আচরণ একদিকে দেশে মতপ্রকাশের অবস্থা কি সেটা আঙ্গুল দিয়ে দেখিয়ে দেয়, অন্যদিকে নাগরিকের করনীয় কি সেটাও স্মরণ করিয়ে দেয়।
বাইডেনের জন্য এখন বড় বিষয় হয়ে উঠেছে নির্বাচনের মুখ্য বিষয়ে তাঁর অবস্থানে স্থির থাকা এবং প্রেসিডেন্ট ট্রাম্পের পাতা ফাঁদে পা না দেওয়া।
এই যে হাইব্রিড রেজিমের কথা বলছি এটা হচ্ছে এক ধরণের দোঁআশলা ব্যবস্থা, যেখানে স্বৈরতান্ত্রিক চর্চা ক্রমাগত প্রাধান্য লাভ করছে, এটা একচ্ছত্র কর্তৃত্ববাদী প্রবণতার দিকে যাচ্ছে। ইতিমধ্যেই উপস্থিত হয়েছে বলে ধরে নিতে পারেন।

