আতস কাঁচের মায়া (শেষ পর্ব) নভেম্বরের মাঝামাঝি। শীত পড়তে শুরু করেছে ফুলপুরে। নিশিকে ফুলপুরের মানুষ আপন করে নিয়েছে। ভোরবেলা লালু চাচা গাছের লাউ নিয়ে হাজির। নিশি এদের ভালোবাসায় মুগ্ধ হয়। সে বুঝতে পারে ওরা নিশির ভিতরে নিশির দাদাকে খুঁজে পায়। এই ভালোবাসা আসলে দাদা মকবুল হোসেনের জন্য। একজন মানুষ ভালো কাজ করলে কয়েক প্রজন্ম ধরে তার অবদান উপভোগ করে। কী অদ্ভুত এক আনন্দের উপলব্ধি! যা কেবল অনুভব করা যায়। নিশি হাসি মুখে বলে, লালু চাচা কেমন আছো? চাচির শরীর কেমন? আজ স্কুল থেকে ফেরার পথে চাচিকে দেখে ফিরবো। লালু খুশি হয়। বেলা ছোট হতে শুরু করেছে। স্কুল থেকে লালুর বউএর হাতের পায়েস আর চা খেয়ে ফিরতে ফিরতে সন্ধে হয়ে গেছে। জরিনা গরম পানি করে দিয়েছে। গা ধুয়ে নিশি একটা নীল তাঁতের শাড়ি পরেছে। জমিনে হালকা জরির কাজ করা। আয়নার সামনে দাঁড়িয়ে নিজেকে দেখে নিজেই মুগ্ধ হলো নিশি। এখানে এই ফুলপুরে সে নিজেকে চিনতে শুরু করেছে নিজের মতো করে। নিজেকে ভালোবাসার মধ্যে সুখ আছে। নিজের ভিতরের যে শক্তির জন্য সে অপরাধ বোধে কষ্ট পেতো আজ আর তা হয় না। শুধু মা মাঝেমধ্যে ফোনে কান্নাকাটি করে। মনে পড়ে শোভনকে খুব। তবে কষ্ট হয় না। শোভনকে ছেড়ে আসার সিদ্ধান্তটা নিতে নিশির কষ্ট হলেও শোভনের ভালোর জন্য এটা অপরিহার্য ছিলো। গ্রামে প্রথমে কানাঘুষা হতো নিশির একলা জীবন, একলা থাকা নিয়ে। কিন্তু সেসবকে পিছনে ফেলে মকবুল হোসেনের নাতনির প্রতি ভালোবাসাই প্রকাশ পেয়েছে দিনদিন। মাস কয়েক আগে বাবা মা এসে থেকে গেছে কয়েকদিন। রাতের খাওয়া শেষ। হেকমতের বউ লাউ দিয়ে শোলমাছ দারুণ রেঁধেছে। খাবার শেষে বেশ খানিকটা তরকারি বেঁচে থাকে প্রতিদিনই। নিশি জোর করেই সেটুকু জরিনাকে নিয়ে যেতে বাধ্য করে। রাত এগারোটা বাজে। দেরিতে ঘুমানো নিশির অভ্যাস। গায়ে পাতলা চাদর জড়িয়ে বিছানায় আধশোয়া হয়ে বই পড়ছিলো নিশি। বাবা অনেকগুলো বই এনেছে নিশির জন্য। এটা একটা দারুণ কাজ করেছে বাবা। ফুলপুরে সে নেটজগতে নেই। তাই অনেকটা সময় তার অবসর। এই অবসরে কোনো বিষন্নতার স্পর্শ নেই। পছন্দের বই বারবার পড়তে ভালো লাগে নিশির। সে পড়ছে বঙ্কিমের কপালকুণ্ডলা। নবকুমার, পদ্মাবতী আর কপালকুণ্ডলাতে যখন সে ডুবে আছে ঠিক তখনই টিউবওয়েল পানি তোলার শব্দ। আলতো নূপুর বেজে উঠলো। নিশি বই বন্ধ করে। কেমন আছো রুমকি? কয়েকদিন আসোনি যে! আমি অপেক্ষায় থাকি তোমার জন্য। কোঁকড়া চুলের মিষ্টি মুখে ঝলমলে হাসি দিয়ে রুমকি বলে, এবারে বোধহয় বেশ শীত পড়বে। তোমার শীত ভালো লাগে? আমার কিন্তু বেশ লাগে। নিশি উঠে বসে। শীত আমারও পছন্দের। অপেক্ষা করছি ফুলপুরের শীত উপভোগ করার জন্য। ভাবছি উঠানে গাঁদাফুল লাগাবো। রুমকি বলে, দোলনচাঁপা লাগিও। এর সুবাসকে খুব মিস করি। তোমার কাছে এলে এর সুবাস নেবো। রুমকি হেসে ফেলে। তবে বর্ষায় এসো। শীতে দোলনচাঁপা পাবে না। উঠোন লাগোয়া বারান্দায় নিশি দাদার জলচৌকিটা পেতেছে ফুলপুরে আসার পরপরই। কাঠমিস্ত্রি ডেকে ঠিকঠাক করে নিয়েছে একটু। জলচৌকিতে নিশি আর রুমকি বসে আছে। জ্যোৎস্না উঠোনের মাটি স্পর্শ করেছে। টিনের চালের উপরে হালকা কুয়াশা ভেসে বেড়াচ্ছে। দুই ভুবনের দুইজন মানুষের এই নৈকট্যের রহস্য ভেদ করা হয়তো সম্ভব নয়।
আতস কাঁচের মায়া (পর্ব ২য়) নিশি শোভনকে ভালোবাসে। এই ভালোবাসার একটা আলাদা রকমের সুবাস আছে যা কেবল নিশিই অনুভব করে। এই বাড়ির প্রতিটি মানুষ শোভনের কাছের তাই সবাইকে নিশির আপনজন মনে হয়। শোভনকে যতোটা গভীরভাবে ভালোবাসছে ততোই তার ভিতরটা সে দেখতে পাচ্ছে। ঠিক সেই কারণেই একটু একটু করে শোভন দূরে সরে যাচ্ছে। নিশি অনুভব করলেও এতে নিশির কিছু করার নেই। নিশি সিদ্ধান্ত নিলো শোভনকে ছেড়ে চলে যাবার। মাকে ফোনে জানালো। বাবার সাথেও কথা হলো। মেয়ের সংসার ভাঙার জন্য কেউ দায়ি না তবুও সংসার ভাঙছে। নিশির মা সেদিন তার স্বামী হাসনাতকে সব জানালো। অসহায় বাবা মা সারারাত না ঘুমিয়ে কাটালো। নিশি অল্প কথা বলে তবে যেটা বলে সেটা খুব গুছিয়ে ভেবে তবেই বলে। তাই তার চাওয়া সামান্য হলেও তাতে কখনো অমত করেনি বাবা মা। এবারেও তাই হলো। নিশি জানালো সে তার দাদাবাড়ি ফুলপুরে থাকতে চায়। ফুলপুরের বাড়িতে অনেকবছর ধরে কেউ থাকে না। সেখানে হেকমত নামের একজন বাড়ির দেখভাল করে। সপ্তাহে একদিন আসে তার বৌকে নিয়ে ঝাড়ামোছা করে চলে যায়। মাস গেলে বেতন ব্যাংকে পাঠিয়ে দেয় হাসনাত সাহেব। হাসনাত তার বাবা মকবুল হোসেনের একমাত্র সন্তান। মকবুল হোসেন নিজের নামে ফুলপুর গ্রামে একটা স্কুল তৈরি করেন। মকবুল হোসেন উচ্চ বিদ্যালয়। সব ক্লাস মিলিয়ে সাড়ে চারশো ছেলেমেয়ে সেখানে লেখাপড়া করে। হেকমত সেই স্কুলের দারোয়ানের দায়িত্বও পালন করে। ছুটির দিন সকালে সবাই যখন ঘুমিয়ে তখন নিশি তার দেড়বছরের সংসার থেকে বিদায় নিলো শোভনকে একটা চিঠি লিখে। শোভনের বাবা মা প্রকাশ্যে কিছু না বললেও মনেমনে নিজেদের ছেলেকেই দায়ি করলেন সংসার ভেঙে যাবার জন্য। নিশি ডিভোর্স দিলো না শোভনকে। তবে চিঠিতে লিখে গেলো কখনো যদি বিয়ে করতে ইচ্ছে হয় আবার তবে আমার বাবা মাকে জানিও। আমি ডিভোর্স পেপার পাঠিয়ে দেবো। চিঠিতে প্রতিটি অক্ষরে কষ্ট মিশে ছিলো। শোভনের আর বলা হলো না সে নিশিকে কতোটা ভালোবেসেছিলো। নিশি তো তার মুখ পড়তে পারতো! সে কি বুঝতে পারেনি শোভনের ভালোবাসা! জানা হলো না শোভনের। নিশি ঢাকা থেকে বাসে করে সোজা ফুলপুরে নামলো বিকেল চারটা নাগাদ। হেকমত অপেক্ষা করছিলো ওর জন্য। ঝকঝকে উঠোনে পা দিয়েই ভীষণ ভালো লাগলো নিশির। পাঁচটা দোচালা টিনের ঘর। ঘরগুলো ফাঁকা পড়ে আছে। হেকমত যে কাজে অবহেলা করে না তা বেশ বোঝা যাচ্ছে। হেকমতের বউ জরিনার রান্নার হাত খুব ভালো। রাতে তৃপ্তি নিয়ে খেলো নিশি। জরিনা রাতে নিশির কাছে থাকতে চাচ্ছিলো। নিশির মত নেই তাতে। নিশির অমতে কিছু করা প্রায় অসম্ভব। বাবার কাছ থেকে হাতখরচার টাকা নিতেও সে রাজি নয়। তার ইচ্ছে মকবুল হোসেন উচ্চ বিদ্যালয়ে শিশুদের শিক্ষকতা করার। বিনিময়ে যে পারিশ্রমিক পাবে তাতেই তার দিন চলে যাবে। প্রধান শিক্ষক কুদ্দুস হোসেন বললেন, আপনি মকবুল সাহেবের নাতনি। আপনি থাকতে আমি এই পদে থাকতে পারি না। নিশি মুচকি হেসে বললো, আমি এই দায়িত্বের জন্য উপযুক্ত নই। আপনি দয়া করে এমন আবদার করবেন না। আমি আনন্দ নিয়ে ছোট ক্লাসের শিশুদের পড়াতে চাই। নিশি সত্যিই আনন্দ নিয়ে ক্লাস নেয়। দশদিন হয়ে গেলো নিশির ফুলপুর আসার। জরিনা রান্না করে দেয়। বাজারটা হেকমত করে। মাত্র একদিন নিশি বের হয়েছিলো বাজারের দোকান থেকে ফোনের নতুন সিম কেনার জন্য। ফোনে কথা হয় মায়ের সাথে। বাবার সাথে মাঝেমাঝে কথা হয়। তবে এই নম্বর শোভন বা তার বাড়ির কাউকে দিতে নিষেধ করেছে নিশি। নিশির মা জানালো বেশ অনেকবার শোভনের বাবা মা ফোন করেছে। শোভনও করেছিলো একবার। নিশি কেমন আছে শুধু এটুকু জানতে। নিশি ফোনে কথা বলার সময় খুব সচেতনে এড়িয়ে যায় ওই বাড়ি প্রসঙ্গে। উঠোনে দাদার হাতের সেই লোহার দোলনা। রাতে ঘরে ফ্যানের বাতাস বেশ গরম। নিশি উঠোনে দোলনায় এসে বসলো। ঠিক তখনই বুঝলো কেউ একজন দোলনায় দোল দিচ্ছে। নিশি আবছায়াতে ঘাড় ঘুরিয়ে তাকে দেখলো। খুব চেনা এই মুখ। (আমি শারীরিকভাবে খুব অসুস্থ। লিখতে তাই সময় লাগে। আপনারা যারা আগ্রহ নিয়ে আমার লেখা পড়ছেন তাদের প্রতি আমি কৃতজ্ঞ। সাথে থাকুন আর অপেক্ষা করুন পরের পর্বের জন্য। ধন্যবাদ সকলকে।) 
কেউ স্বেচ্ছায় মৃত্যুকে বেছে নেয়। আমরা বিরক্ত হই। কেন হেরে গেলো? কেন হার মানলো? এমন পাপ কি করতে আছে? কত প্রশ্ন, সমালোচনায় জর্জরিত করি তাকে বিদায়কালে। সে শুনতে পায় কিনা জানা নেই। যদি শোনে তবে নিশ্চয় মুচকি হাসে। হাসে তৃপ্তিতে। মানুষরূপী যে জানোয়ার বেঁচে থাকতে জীবন অসহ করে তুলেছিলো এই হাসি তার জন্য। কাকে কষ্ট দেবে এখন সেই জানোয়ার? জ্বলেপুড়ে মরবে যে। স্বেচ্ছামৃত্যু বেছে নিলো যে। নরকে যাবে সে। নরকের শাস্তি বোধহয় জীবনজ্বালার চেয়ে কম। (কথা আর কাজে মিল নেই। এটা নতুন সেলাই। আজই শেষ করলাম)।
আতস কাঁচের মায়া মুখ পড়তে পারার অপরাধে নিশি শোভনের কাছ থেকে আজ অনেক দূরে। শোভনের মুখ দেখেনি প্রায় পাঁচবছর। চোখের দিকে তাকালে তার ভিতরটা দেখতে পেতো নিশি। বিয়ের প্রথমে হালকা ভাবে নিলেও পরে শোভন ভয় পেতে শুরু করলো নিশিকে। ওদের বিয়েটা দুই পরিবারের পছন্দের বিয়ে। শোভন সুদর্শন। ভালো চাকরি। নিশির টকটকে ফর্সা গায়ের রঙ না হলেও ফর্সাই বলা চলে। কোমর ছাপানো চুল, বড় বড় চোখে অদ্ভুত মায়া। বেশ ঘটা করেই বিয়েটা হয়েছিলো ওদের। বাসর ঘরে শোভন দেরিতে ঢুকলো। এই বাড়িতে উৎসুক অনেক চোখমুখ উঁকিঝুঁকি দেয়নি ঘরের চারপাশে। নিশি স্বস্তি বোধ করেছে এতে। বড্ড অশোভন এই কাজটা। শোভন ঘরে ঢুকেই দেখলো, নিশি বিয়ের সাজপোশাক ছেড়ে গা ধুয়ে একটা সাধারণ সুতির শাড়ি পরেছে। খোলা চুল আর কপালে লাল টিপ। খুব স্নিগ্ধ দেখাচ্ছে ওকে। মুগ্ধতার রেশ কেটে গেলো নিশির প্রশ্নে। এতক্ষণ বাগানে বসেছিলে কেন? শোভন চমকে ওঠে! বাগানে বসে থাকার কথা তো নিশির জানার কথা না! এ বাড়িতে সে নতুন। এই ঘর থেকে বাগান দেখাও যায় না। এত রাতে তবে সে জানলো কেমন করে! নিশি মৃদু হেসে তোয়ালে এগিয়ে দিয়ে বলে, যাও গা ধুয়ে এসো। ফ্রেশ লাগবে। আষাঢ় মাসে বৃষ্টি লেগেই আছে তবুও কী গরম দেখো। শোভনের সাথে আজই প্রথম দেখা নিশির। অথচ কী স্বাভাবিক তার আচরণ! শোভন হাত বাড়িয়ে তোয়ালে নিতে গিয়ে নিশির চোখে চোখ পড়তেই একটা অস্বস্তি বোধ করে সে। দ্রুত চোখ সরিয়ে নেয়। সেই রাতে তেমন আর কথা হয়নি দুইজনের। গভীর রাতে প্রবল বৃষ্টি শুরু হলো। শোভনের ঘুম এলো না। নিশি ঘুমাচ্ছে। বিয়ের পাঁচদিন পরে কক্সবাজারে সমুদ্রের জলে পা চুবিয়ে দাঁড়িয়ে আছে নিশি। পায়ের তল থেকে বালু সরে সরে যাচ্ছে। শোভন অবাক হয়ে দেখলো নিশি একটুও টলছে না তাতে। সেদিন ডিনারে নিশি রূপচাঁদা আর কালামারি অর্ডার করলো। শোভন বললো, তুমি কালামারি পছন্দ করো? নিশি হেসে উত্তর দিলো, গন্ধই নিতে পারি না আমি। তবে! তোমার জন্য অর্ডার করেছি। তোমার যে খুব পছন্দ। মা বলেছে বুঝি? না তো! তবে কে বললো? তোমার চোখ মশাই। শোভন থমকে গেলো। কথা না বাড়িয়ে ডিনার শেষে হোটেলে ফিরে শোভন একটা হালকা ডোজের ঘুমের ওষুধ খেলো। সামান্য কিছু প্রয়োজনীয় ওষুধের সাথে এটাও রাখে সে মিডিসিন বক্সে। অফিস ট্যুরে চাপ অনুভব করলে বেশ কাজে লাগে। ভোরে ঘুম ভাঙলো শোভনের। ঘাড় ঘুরিয়ে দেখে নিশি ভেজা চুলে ইট রঙের শাড়ি পরে বারান্দায়। অদ্ভুত স্নিগ্ধ দেখাচ্ছে ওকে। শোভন পিছন থেকে জড়িয়ে ধরলো ওকে। নিশি ওর দিকে না তাকিয়েই বললো, তোমাদের বাড়ির ছাদে একটা বাগান করতে দেবে? অল্পকিছু টব অযত্নে পড়ে আছে। মা কয়েকবার চেষ্টা করেছে। কিন্তু কিছুদিন পরেই ইচ্ছেটা উবে যায়। আকবরের মা সেখানে লাউ, কুমড়ো লাগিয়ে রাখে। তুমি বাগান করলে তো ভালোই হয়। যাবার সময় সাগরলতা নিয়ে যাব। ছাদে লাগাবো। শোভন বললো সেটা কী? হোটেলের বারান্দা থেকে আঙুল দিয়ে নিশি দেখালো সমুদ্রতটে অসংখ্য বেগুনী ফুল ফুটে আছে। বেশ তো নিয়ে যাবে। কিন্তু মাটিতে হবে? নিশি বললো, দেখি চেষ্টা করে। কিছুদিনের মধ্যেই ছাদে দারুণ বাগান করলো নিশি। সাগরলতাও হলো। বিকেলে হাঁটা, চায়ের আড্ডা এখন বাগানেই হয়। তুলি শোভনের ভার্সিটি পড়ুয়া ছোটবোন। ঠাট্টা করে বলে, ভাবী তোমার বাগানে কিন্তু শাইখ সিরাজ আসলেন বলে। সন্ধেবেলা আকাশে থালার মতো চাঁদ। উথালপাতাল জ্যোৎস্না। ছাদে দোলনায় পাশাপাশি বসে আছে শোভন আর নিশি। শোভনের চোখে তাকিয়ে আছে নিশি। তোমার কোঁকড়া চুল খুব পছন্দ তাই না? চমকে চোখ সরিয়ে ফেলে শোভন। সেদিনও এমন জ্যোৎস্না ছিল। শোভন অস্থির হয়ে বলে, কবে? কী বলছো এসব? আমি ঘরে যাব। নিশি না থেমেই বলে চলে, সে ভালো নেই শোভন। শোভন দ্রুত সিঁড়িতে পা বাড়ায়। সেদিন থেকে প্রতিটা দিন, রাত দুর্বিষহ হতে থাকলো শোভনের। ঘুমন্ত নিশিকেও ভয় পেতে শুরু করে শোভন। কেমন করে সে শোভনের ভিতরটা দেখতে পায়? কেমন করে সে রুমকিকে দেখে? শোভন জিজ্ঞেস করতে পারে না। ভয়, নির্ঘুম সময় তাকে দুর্বল করে তোলে। অফিস, বাসা কিছুতেই ভালো লাগে না। শোভন মানসিক রোগ বিশেষজ্ঞ শাহনাজ সুলতানার কাছে যায়। পুরোটা খুলে বলে। রুমকির সাথে সম্পর্কের কথা। দুই পরিবারের আপত্তি। কারণ তাদের ধর্ম পৃথক। রুমকি হয়তো পরিবারকে ছাড়তে পারতো কিন্তু শোভন পারেনি তেমন সিদ্ধান্ত নিতে। রুমকির বিয়ে ঠিক হয়। শোভনের মনে হয়নি বিয়েতে ওর মত নেই। একই সাথে পড়তো ওরা। সম্পর্ক ভাঙার পরে খুব স্বাভাবিক আচরণ করতো রুমকি। বিয়ের ঠিক আগেরদিন বাথরুম ভেঙে ওর নিথর দেহ বের করা হয়। শোভন গিয়েছিলো রুমকিকে শেষবার দেখতে। গুরু পূর্ণিমার জ্যোৎস্নাময় শ্রাবণের রাত। সেই কোঁকড়া চুলের মিষ্টি গোলগাল মেয়েটা সেদিন ঘুমিয়ে ছিলো। পায়ের নূপুর যেন শব্দ করে উঠলো! শোভন চমকে তাকালো। রুমকির পা সাদা চাদরে ঢাকা। হাসপাতালে স্ট্রেচারে সেই শেষ দেখা রুমকি বড়ুয়াকে। নিজেকে স্বাভাবিক করতে সময় লেগেছে শোভনের। পাঁচবছর সময় লেগেছে। পরিবারের সিদ্ধান্তে নিশিকে বিয়ে করে। বিয়ে ঠিক হবার পরে তিন মাস চ্যাট করেছে দুইজন। দীর্ঘসময় ফোনালাপে মেয়েটিকে খুব পছন্দ হয় শোভনের। যদিও সামানে থেকে প্রথম দেখা বিয়ের দিনই। বাসার সবাই নিশিকে বেশ পছন্দ করে। সুন্দর, ছিমছাম, মিশুক স্বভাবের নিশিকে পছন্দ হবারই কথা। অথচ নিশির এই অদ্ভুত আচরণ কেবল শোভনের সাথে। বিয়ের দেড়বছরের মাথায় সে বুঝতে পারছে না কী হচ্ছে তার সাথে! কেন হচ্ছে! নিশি যাকে ভালোবাসে শুধু তার ভিতরটাই সে দেখতে পায়। তার এই সমস্যার কথা জানে একমাত্র তার মা আকলিমা খাতুন। আকলিমা খাতুন ব্যাংকের সিনিয়র অফিসার ছিলেন তখন। একদিন বিকেলে নিশি আকলিমাকে বলে, মা তুমি ম্যানেজারের কথায় কেন রাজি হলে? বিদেশ থেকে পাঠানো প্রবাসীদের টাকা কেন আত্মসাৎ করবে? জানি তুমি এই কাজ ভয় পেয়ে করতে রাজি হয়েছো। ভয় পেও না মা। তুমি চাকরিটা ছেড়ে দাও। আমাদের সংসার ঠিক চলে যাবে। আকলিমা খাতুন চাকরিটা ছেড়ে দিলেন। সে নিশির বাবাকেও এই কথা জানায় নি। নিশির বিয়ের আগে ভয় পেয়েছিলো আকলিমা। কাউকে বলতে পারেনি সে। (চলবে) 
খুব কষ্ট হচ্ছে লাবু ভাই। (ইন্নালিল্লাহি ওয়া ইন্না ইলাহি রাজিয়ূন)
উদাস-করা হৃদয়-হরা না জানি কোন্‌ ডাকে সাগর-পারের বনের ধারে কে ভুলালো তাকে
এখনও কথা হয় তোমার আমার সে কথায় থাকি নির্ভার সে কথা কেবলই ভরসার নিন্দুকে খোঁজে প্রেম ভালোবাসা মাপতে তারা দুর্বার অথচ আমরাই কেবল জানি সম্পর্কটা বেঁচে থাকার প্রেম ভালোবাসায় থাকে স্বার্থ এই সম্পর্কে নেই সেই অর্থ কেবল কথা হয় তোমার আমার নেই ছলচাতুরী, দায় নেই কিছু লুকাবার।
বিদায় ফকির আলমগীর (ইন্নালিল্লাহি ওয়া ইন্নইলাহি রাজিয়ূন) করোনায় নিঃস্ব হচ্ছি আমরা। 
লকডাউন কঠোর হোক। প্রাণ বাঁচলে সব হবে। সচেতন হই সকলে। অবাধ্য সন্তানকে শাসন করতে একটু কঠোর হতেই হয়। আমরা অবাধ্য। চরম অবাধ্য। কিছুটা নির্বোধের মতো বিষের দিকে হাত বাড়াই বুঝেই। বিষের ক্ষমতাকে তাচ্ছিল্য করে।
স্কুলে বার্ষিক পরীক্ষা শেষ হলে প্রতিবছর আব্বার সাথে দাদির কাছে যেতাম। বয়সের তুলনায় অনেকটাই লম্বা ছিলাম তখন। আব্বার সাথে বাগান বা পাশের কোনো গ্রামে পায়ে হেঁটে যেতে হতো। আমার ইচ্ছে করতো সাইকেলে করে যেতে। আমি গ্রামে থাকাকালীন যে মানুষটাকে সবসময় কাছে পেতাম তিনি জকু চাচা। গায়ের রঙ বেশ কালো, অনেকটা লম্বা দেহের গড়ন। একই স্টাইলের জামা আর ঝকঝকে লুঙ্গী পরতেন। প্রাতিষ্ঠানিক শিক্ষা ছাড়া একজন মানুষ এত ব্যক্তিত্বসম্পন্ন হতে পারে সেটা ভেবে এখন অবাক হই! চাচার দিকে তাকাতেই চাচা বুঝে যেতেন আমার চাওয়াটা। আব্বাকে বলতেন, মেয়ে আমার সাথে সাইকেলে যাক। এত বড় মেয়ে গ্রামে সাইকেলে চড়ে বেড়াবে সেটাতে আব্বার আপত্তি থাকলেও চাচা বলাতে আর আপত্তি করা সম্ভব হতো না তাঁর। জকু চাচা, তোমাকে দেখি না কতদিন! আর যে দেখাই হবে না! চলে গেলে আজ ভোরে সব মায়া উপেক্ষা করে! তোমার আত্মাকে আল্লাহ শান্তিকে রাখুন।
বিয়ের পাঁচদিন পরে কক্সবাজারে সমুদ্রের জলে পা চুবিয়ে দাঁড়িয়ে আছে নিশি। পায়ের তল থেকে বালু সরে সরে যাচ্ছে। শোভন অবাক হয়ে দেখলো নিশি একটুও টলছে না তাতে। সেদিন ডিনারে নিশি রূপচাঁদা আর কালামারি অর্ডার করলো। শোভন বললো, তুমি কালামারি পছন্দ করো? নিশি হেসে উত্তর দিলো, গন্ধই নিতে পারি না আমি। তবে! তোমার জন্য অর্ডার করেছি। তোমার যে খুব পছন্দ। মা বলেছে বুঝি? না তো! তবে কে বললো? তোমার চোখ মশাই। শোভন থমকে গেলো। কথা না বাড়িয়ে ডিনার শেষে হোটেলে ফিরে শোভন একটা হালকা ডোজের ঘুমের ওষুধ খেলো। সামান্য কিছু প্রয়োজনীয় ওষুধের সাথে এটাও রাখে সে মিডিসিন বক্সে। অফিস ট্যুরে চাপ অনুভব করলে বেশ কাজে লাগে। ভোরে ঘুম ভাঙলো শোভনের। ঘাড় ঘুরিয়ে দেখে নিশি ভেজা চুলে ইট রঙের শাড়ি পরে বারান্দায়। অদ্ভুত স্নিগ্ধ দেখাচ্ছে ওকে। শোভন পিছন থেকে জড়িয়ে ধরলো ওকে। নিশি ওর দিকে না তাকিয়েই বললো, তোমাদের বাড়ির ছাদে একটা বাগান করতে দেবে? অল্পকিছু টব অযত্নে পড়ে আছে। মা কয়েকবার চেষ্টা করেছে। কিন্তু কিছুদিন পরেই ইচ্ছেটা উবে যায়। আকরামের মা সেখানে লাউ, কুমড়ো লাগিয়ে রাখে। তুমি বাগান করলে তো ভালোই হয়। যাবার সময় সাগরলতা নিয়ে যাব। ছাদে লাগাবো। শোভন বললো সেটা কী? হোটেলের বারান্দা থেকে আঙুল দিয়ে নিশি দেখালো সমুদ্রতটে অসংখ্য বেগুনী ফুল ফুটে আছে। বেশ তো নিয়ে যাবে। কিন্তু মাটিতে হবে? নিশি বললো, দেখি চেষ্টা করে। কিছুদিনের মধ্যেই ছাদে দারুণ বাগান করলো নিশি। সাগরলতাও হলো। বিকেলে হাঁটা, চায়ের আড্ডা এখন বাগানেই হয়। রুমকি শোভনের ভার্সিটি পড়ুয়া ছোটবোন। ঠাট্টা করে বলে, ভাবী তোমার বাগানে কিন্তু শাইখ সিরাজ আসলেন বলে। সন্ধেবেলা আকাশে থালার মতো চাঁদ। উথালপাতাল জ্যোৎস্না। ছাদে দোলনায় পাশাপাশি বসে আছে শোভন আর নিশি। শোভনের চোখে তাকিয়ে আছে নিশি। তোমার কোঁকড়া চুল খুব পছন্দ তাই না? চমকে চোখ সরিয়ে ফেলে শোভন। সেদিনও এমন জ্যোৎস্না ছিল। শোভন অস্থির হয়ে বলে, কবে? কী বলছো এসব? আমি ঘরে যাব। নিশি না থেমেই বলে চলে, সে ভালো নেই শোভন। শোভন দ্রুত সিঁড়িতে পা বাড়ায়। (চলবে) 
মুখ পড়তে পারার অপরাধে নিশি শোভনের কাছ থেকে আজ অনেক দূরে। শোভনের মুখ দেখেনি প্রায় পাঁচবছর। চোখের দিকে তাকালে তার ভিতরটা দেখতে পেতো নিশি। বিয়ের প্রথমে হালকা ভাবে নিলেও পরে শোভন ভয় পেতে শুরু করলো নিশিকে। ওদের বিয়েটা দুই পরিবারের পছন্দের বিয়ে। শোভন সুদর্শন। ভালো চাকরি। নিশির টকটকে ফর্সা গায়ের রঙ না হলেও ফর্সাই বলা চলে। কোমর ছাপানো চুল, বড় বড় চোখে অদ্ভুত মায়া। বেশ ঘটা করেই বিয়েটা হয়েছিলো ওদের। বাসর ঘরে শোভন বেশ দেরিতে ঢুকলো। এই বাড়িতে উৎসুক অনেক চোখমুখ উঁকিঝুঁকি দেয়নি ঘরের চারপাশে। নিশি স্বস্তি বোধ করেছে এতে। বড্ড অশোভন এই কাজটা। শোভন ঘরে ঢুকেই দেখলো, নিশি বিয়ের সাজপোশাক ছেড়ে গা ধুয়ে একটা সাধারণ সুতির শাড়ি পরেছে। খোলা চুল আর কপালে লাল টিপ। খুব স্নিগ্ধ দেখাচ্ছে ওকে। মুগ্ধতার রেশ কেটে গেলো নিশির প্রশ্নে। এতক্ষণ বাগানে বসেছিলে কেন? শোভন চমকে ওঠে! বাগানে বসে থাকার কথা তো নিশির জানার কথা না! এ বাড়িতে সে নতুন। এই ঘর থেকে বাগান দেখাও যায় না। এত রাতে তবে সে জানলো কেমন করে! নিশি মৃদু হেসে তোয়ালে এগিয়ে দিয়ে বলে, যাও গা ধুয়ে এসো। ফ্রেশ লাগবে। আষাঢ় মাসে বৃষ্টি লেগেই আছে তবুও কী গরম দেখো। শোভনের সাথে আজই প্রথম দেখা নিশির। অথচ কী স্বাভাবিক তার আচরণ! শোভন হাত বাড়িয়ে তোয়ালে নিতে গিয়ে নিশির চোখে চোখ পড়তেই একটা অস্বস্তি বোধ করে সে। দ্রুত চোখ সরিয়ে নেয়। সেই রাতে তেমন আর কথা হয়নি দুইজনের। গভীর রাতে প্রবল বৃষ্টি শুরু হলো। শোভনের ঘুম এলো না। নিশি ঘুমাচ্ছে। (চলবে)
মুখ পড়তে পারার অপরাধে নিশি শোভনের কাছ থেকে আজ অনেক দূরে। শোভনের মুখ দেখেনি প্রায় পাঁচবছর। চোখের দিকে তাকালে তার ভিতরটা দেখতে পেতো নিশি। বিয়ের প্রথমে হালকা ভাবে নিলেও পরে শোভন ভয় পেতে শুরু করলো নিশিকে। ওদের বিয়েটা দুই পরিবারের পছন্দের বিয়ে। শোভন সুদর্শন। ভালো চাকরি। নিশির টকটকে ফর্সা গায়ের রঙ না হলেও ফর্সাই বলা চলে। কোমর ছাপানো চুল, বড় বড় চোখে অদ্ভুত মায়া। ( পরে লিখতে চেষ্টা করবো) 
প্রতিটি গল্পই শুরু হয় শেষ হবার জন্য প্রতিটি জীবনই অপেক্ষা করে থামার জন্য কিছু অসমাপ্ত গল্প থেমে যাওয়া জীবনকথা উঁকি মারে পানসে জ্যোৎস্না ভুলে যাওয়া সব ঘটনা তবুও গল্পের কিছু রেশ থেকে যায় কোনো কোনো জীবন ছোট গল্প হয় শেষ হয়েও হয় না যেন শেষ থেকে যায় সামান্য অবশেষ। 
আমার এক আত্মীয় বেশকিছুদিন ধরেই করোনার উপসর্গ নিয়ে ভুগছিলো। গতকাল অবস্থার অবনতি হলে তাকে পাবনা সদর হাসপাতালে নেয়া হয়। সেখানে করোনা বাদে তার সব টেস্টই করা হয় এবং মেডিসিন ওয়ার্ডে ভর্তি করে। রুগীর সাথে হাসপাতালে তার স্ত্রী এবং ভাইও অবস্থান করছে। তাদের শরীরেও বেশকিছু করোনার উপসর্গ। আমাদের চাপ প্রয়োগে রুগীর করোনা টেস্ট করা হয় এবং রেজাল্ট পজিটিভ আসে যথারীতি। তখন তাকে করোনা ইউনিটে শিফট করার সিদ্ধান্ত নেয় চিকিৎসকরা। রুগীর করোনার চিকিৎসা পেতে একদিকে দেরি যেমন হলো তেমনি ততক্ষণে মিডিসিন ওয়ার্ডের কতজন তাদের থেকে করোনা আক্রান্ত হয়েছে তা জানা যাবে কিছুদিন পরে। হয়তো জীবনও হারাবে অনেকে। হাসপাতাল কর্তৃপক্ষের এই উদাসীনতার দায়ভার কে নেবে? 
একটা অযাচিত ফোন বড্ড বেশি অযাচিত! স্বচ্ছ কাগজে যেন আমি আঁকা ছবি কখনো কখনো রিসিভারে রাখার আগেই ঝুলে থাকতো তার সমেত আমি কেবলই স্থির মূর্তি, কাউকে বলার মতো তেমন কি কিছু? একদমই না। চারিপাশে অসংখ্য ব্যস্ততা আমিই কেবল আমার ভাবনায় সেই তেল, নুন, ঝালের কড়াই! ফুরিয়ে যাওয়া বাসি রোদ্দুর গায়ে মেখে আমি একেবারেই একা কে আমাকে স্বচ্ছ কাগজে দেখছে? পিছন ফিরে দেখতেও যে ভয়। তোমার কত শত অভিমান আমার সব কেবলই জঞ্জাল শোনার সময় কোথায়? ঘর তোলা আর ফেলার অনেক দিনের বুনন আজ একটু একটু করে খুলতে শুরু করেছে ফুরিয়ে যাওয়া বাসি রোদ্দুরে আমি কেবলই একা।
অনেকদিন পরে সেলাই করলাম। দেয়ালের সেলাইগুলো আম্মার হাতের।
চেনা মানুষের অচেনা গল্পে থমকে যাই জীবনবোধ থেমে থাকে বোধহীন হয়ে বারংবার মনে হয় নিজেরও কি ছিলো দায়! হয়তো ছিলো হয়তো ছিলো না। বায়স্কোপ চোখে ভর করে চেনা দৃশ্যে কিছু চেনা মুখ সরে সরে যায় কিছু পিছু ডাক কানে প্রতিধ্বনিত হয় চেনা চৌকাঠ খোঁজে মন মনে মনে সেই চৌকাঠে হোঁচট.. ছুঁতে চায় সেই স্পর্শ বুঝিনি তা হারিয়েছে কবেই!
আরিফ ভাই আর শরিফ ভাই খুব ছোটবেলায় মাকে হারায়। গ্রাম থেকে ফুপুর সাথে কুষ্টিয়া শহরে চলে আসে। শরিফ ভাই ফুপুকে ফুপুআম্মা বলে সম্বোধন করলেও আরিফ ভাই তাঁর ফুপু ফিরোজা বেগমকে আম্মা বলেই ডাকতো। ফুপুর কাছেই বড় হতে থাকে দুই ভাই। ফুপু ফিরোজা বেগম বিয়ে করে নিজের সংসার করেন নি। ফিরোজা বেগম আমার বিদ্যালয়ের শিক্ষিকার চেয়ে পরম আত্মিয়ই ছিলেন যেন বেশি। কতদিন জ্বরের সময় আম্মা মিটিং এ থাকলে ফিরোজা আপাই পরম যত্নে খাইয়ে দিতেন। মাথায় জলপটি দিতেন। আরিফ ভাই আর শরিফ ভাই অসম্ভব স্নেহ করতো আমাকে। ফিরোজা আপা পছন্দের খাবার রান্না করে আরিফ ভায়ের হাতে পাঠাতেন। আপার হাতের রান্না ছিলো অসম্ভব ভালো। বেশ কয়েক বছর আগে কুষ্টিয়া যাবার পথে বাসে দেখা হলো আরিফ ভায়ের সাথে। পিছন থেকে ডাক দিতেই চমকে উঠলেন। আমাকে দেখে অবাক হলেন। তাঁর চোখে যেন আমি সেই ছোট্ট রূপা! ফোন নম্বর দিলো। ফেসবুকের মাধ্যমে জানলাম আজ করোনায় আক্রান্ত হয়ে আরিফ ভাই না ফেরার দেশে। খু্ব কষ্ট হচ্ছে বুকের ভিতর। আল্লাহ আরিফ ভায়ের আত্মাকে শান্তিতে রাখুন।
করোনাকাল গেলে আবার বটবৃক্ষের তলে আনন্দে ভাসবো সবাই ইনশাআল্লাহ।
সামান্য ফোন ক্যামেরা তার সৌন্দর্য পুরোটা প্রকাশে অক্ষম। অক্ষম তাকে নিয়ে আমার আহ্লাদ প্রকাশেও। 
আগামীকাল সকালে বৃষ্টি না হোক। আমার শৈশব, কৈশোরের ভালোবাসাকে দেখি দুইচোখ ভরে। স্পর্শ করি আনন্দ নিয়ে। 
নিত্যদিনের গৃহস্থালি কাজে আনাজ কাটার ফাঁকে মশলা কষানোর ঝাঁজে অজস্র মুখ হারিয়ে যায় অজস্র ইচ্ছে, চাওয়া প্রত্যাশার বিশাল ঝাঁপি ময়লার পাত্রে ফেলে দেই নিজেই জেনে এবং বুঝে। নির্দিষ্ট সময়ে ডোর বেল বাজে ময়লাগুলো চলে যায় .... প্রতিদিনের কত শত মুখ, ইচ্ছে, চাওয়া, প্রত্যাশার বিশালতায় পূর্ণ হয় সেই পাত্র চলে যায় ভাগাড়ে কিছু অবশিষ্ট তবুও গুমরে মরে উদরে।
পাসওয়ার্ড ভুলে যেতাম বলে, লিখে রাখতাম লেখাটাও খুঁজে পেতাম না তোমাকে জানিয়ে রাখতাম তোমার স্মরণশক্তি সবসময়ই ভালো জানি, ইচ্ছে করলেই ঢু দেবে টাইমলাইনে তাতে কী! টাইমলাইন জুড়ে তো তোমাকে নিয়েই লেখা। আমি এখনও পাসওয়ার্ড ভুলে যাই ফেসবুক খোলা বইএর মত উন্মুক্ত থাকে তুমি নেই আমার টাইমলাইনের কোথাও আমিও নেই তোমার টাইমলাইনে চলছে তো সব ঠিকঠাকই! স্মৃতির টাইমলাইনে তুমি আসো আমিও নিশ্চয় আসি! নাকি স্মৃতিতেও ব্লক করে রেখেছো আমাকে? সময় বড় অদ্ভুত জানো তো! কাল যে তোমাকে ছাড়া ভাবনা খেলতো না আজ সেই তুমি ছাড়া দিব্যি যাচ্ছে চলে।
অদেখা চোখের জলে ভাসে ভেলা দুঃখ তাতে দেয় ডুব আমিই কেবল যত বুঝি সেসব তিনিই থাকেন চুপ।
স্বপ্ন হারিয়ে গেলে পড়ে থাকে খোলস যেখানে বাসা বাঁধে ঘুণপোকা কড়কড় শব্দে খোলস ভাঙতে থাকে জীবনের ছন্দ হারায় প্রতিটি বাঁকে।
মনকে সহজ করে প্রশ্ন করি, কী চাও? সরল প্রশ্ন উত্তরহীন! বাইরের আবরণে মন হয়েছে শক্ত সহজ প্রশ্ন আর সহজ থাকে না। পরতে পরতে আবরণ বেড়েছে কতটুকু মন তার পরত বুঝেছে!
রঙধনুর ওপারে আমার ছোট্ট ঘর। বেগুনি দেয়াল রঙে, নীল পর্দা আসমানি চাদর সবুজ ঘর লাগোয়া বাগান হলদে রেইন দারুণ ফুটেছে কমলা রাঙা বাগানবিলাস লাল সূর্য ডুববে এখনি এত রঙেও আঁধার ঘর! তোমার চা জুড়িয়ে গেলো তুমি আসলেই ঘরটা আলো।
তুই আমার আলগা খোঁপা একটু খানি আবদার তুই আমার গভীর চোখের হাজার কথার বাহার।
আমার সীমাবদ্ধতায় আমি আটকে থাকি আটকে থাকে আমার চরণ যুগল আটকে থাকে আমার নয়ন, মন ভাবতে নেই, করতে নেই, দেখতে নেই যেতেও নেই সীমানার ওপারে। যে সীমানা কেবল আমি দেখি, তোমরা দেখো চাওয়া না পাওয়ার দখল আমিই জানি কতক পেতে হারালাম কতেক স্পষ্ট বিশাল কাঁটাতারের সীমানা সামনে তবুও উপরে ঝকঝকে নীল আকাশ উত্তরীয় স্পর্শ করে শীতল বাতাস।
অতি সাধারণ কথা _____________ স্বল্প আয়ের সংসার আমাদের। যমজ পুত্রদের দুধ কিনতেই হিমশিম অবস্থা। অবশ্য আমাদের সংসার এখনো সেই টানাপোড়েনেই আটকে আছে। বলি এখন পুরাতন কথা। ভাড়া বাসায় পুব দিকের বারান্দায় দুই ছেলেকে সামলে সামান্য কয়েকটা গাছ লাগিয়েছি। সংসার চালিয়ে বাড়তি সখের উপায় নেই। বারান্দায় গেলেই মে মাসে দেখি টকটকে লাল বল সামনের বাড়ির বারান্দা আলো করে ফুটে আছে। দীপু সকালে তোয়ালে মেলতে বারান্দায় গিয়ে বললো, কী দেখো? বললাম কী সুন্দর ফুল। দীপু বাসায় ফেরে বেশ রাতে। দু'টো কাজ করে সে তখন। বিকেলে আরেকটা অফিসে সময় দেয় বাড়তি একটু উপার্জনের জন্য। রাতে সে এলো দু'টো লাল টকটকে বল সমেত টব নিয়ে। মুগ্ধতায় মন ভিজে গেলো। রাতে নার্সারি বন্ধ থাকে। সে বিকেলে অফিস শেষ করে নার্সারি থেকে কিনেছে। টব হাতে গেছে আরেক অফিসে। প্রতিদিন খানিকটা হেঁটে এসে যে টাকাটা সে বাঁচায় সেটা সেদিন সে করতে পারেনি। যাতায়াতে বাহন লেগেছে। আমাদের যমজ পুত্রদের বড় করতে নানান ঝড় এসেছে। ঝড়ের ধরন পৃথক হয় এবং চলমান থাকে। দুই ছেলে ভরসা রেখেছে বাবা মায়ের সিদ্ধান্তে। সমস্যা থেকে বের হবার পথ ওরাও খুঁজে বের করেছে। তাদের অনেক চাওয়া পূরণ করতে না পেরে কষ্ট পেয়েছে। কখনো বুকে চেপে রেখেছে। জীবনে বারবার থেমে গেলে ওরাই হাত ধরে বলেছে "চলো মা, আমরা পারবোই"। আমি ওদের ভরসা করি। সন্তানদের ভালোবাসে সবাই তবে আমরা আমাদের সন্তানদের শ্রদ্ধা করি। বয়সে ছোট হলেও সেটা তারা অর্জন করেছে।
তুমি আমার তাল লয় কেটে যাওয়া জীবনের সুর। শুভ জন্মদিন দীপু। (জন্মদিনটাও আমার জন্য তোমাকে হাসপাতালে কাটাতে হচ্ছে)
দীপুর দিন কাটে হাসপাতালেই। বইপড়া, পত্রিকা পড়া, অফিসের কাজ, খাওয়া, ঘুম সব এই সরু সোফায়। (জীবন)
দুই ডোজ টিকা নিয়েও যদি বারবার কোভিড টেস্ট করে নেগেটিভ রিপোর্ট নিয়ে হাসপাতালে ভর্তি হতে হয় তাহলে টিকা নিলাম কেন!
আমার গন্তব্যের সীমারেখা আঁকা। হাসপাতাল আর বাসা। আজ হাসপাতালে যাতায়াতের সময় ছবিগুলো তুলেছি।
কেন আঁধারের আগেই ঘন আঁধার আসে! কেন অযথা এই মন অহেতুক ভালোবাসে!
এই তো সেদিন! এর মধ্যেই পৃথিবী আর আমি উভয়ই অচেনা।
বর্ণগুলো আর শব্দ হয় না শব্দগুলো হয় না বাক্য তাতে কার কী যায় আসে! কর্পূরের গন্ধ পাই বাতাসে।
সময়ে ক্ষত শুকিয়ে যায় না বরং চিকিৎসা ছাড়া ক্ষতে পচন ধরে। সময়ে ভুল শুধরে যায় বাস্তবে ভুলের শিকড় গভীর হয় কান্ডে শাখা প্রশাখা বাড়তে থাকে। তাই শুরুতেই বিনাশ অপরিহার্য।
আকাশে কালো মেঘে। বৃষ্টি পেয়ে খুশি বৃষ্টি লিলি (রেইন লিলি)
আমার বেলা যে যায় সাঁঝ-বেলাতে সবার সুরে সুরে সুর মেলাতে
ঐন্দ্রিলা ছোট টুকরো কাগজ খুঁজছে সেই সকাল থেকে। ঘরে বান্ডিল করা A4 সাইজের কাগজ। একটা কাগজ দুই টুকরো করলেই তো ছোট টুকরো পাওয়া যায়। ঐন্দ্রিলার ইচ্ছে করছে না, একটা চিরকুটের জন্য এই অপচয় করতে। আজকাল অল্পতেই হাঁফ ধরে যায় তার। কাগজ খুঁজে ক্লান্ত বোধ করছে খুব। শরীরটা বিছানায় এলিয়ে দিলো সে। নিজে নিজেই হেসে ফেললো ঐন্দ্রিলা! জীবনের শেষ চিরকুটের জন্যও সে কাগজের হিসেবে করছে! সারাজীবনের হিসেবের এই স্বভাব তাকে কী দিলো! ঐন্দ্রিলা চিরকুটে লিখবে তার একা হওয়ার কথা। ধীরেধীরে একা হয়ে যাওয়ার কথা। শুধু দায়িত্ব পালন করলেই সংসারটা তার নিজের হয়ে যায় না। সংসারে নিজেকে উচ্ছিষ্ট মনে হবার যথেষ্ট কারণ আছে। আজ সেই সংসার ছেড়ে যাবার কথা লেখার জন্যই একটা কাগজের টুকরোর বড় প্রয়োজন ঐন্দ্রিলার। বেলা করে ঘুম থেকে ওঠাটা বাসার সকলের অভ্যাস। ছেলেমেয়ে দুইজন সকালে নাস্তা করেই না বলতে গেলে। দুই একদিন নাস্তা না পেয়ে ওরা বিরক্তি প্রকাশ করেছে তাই ভোরে উঠে নামাজ শেষে বারান্দার গাছগুলোর পরিচর্যা করে সকলের জন্য নাস্তা বানানোটা ঐন্দ্রিলার নিত্য দিনের কাজ। রুটি বানাতে ইদানীং বেশ কষ্ট হয় ওর। সেই কষ্টের রুটি পড়ে থাকে। ছেলে মেয়ে ঘুম থেকে ওঠে দুপুর পার করে। ভর্সিটি পড়ুয়া সন্তান তারা। পিঠাপিঠি ভাইবোন। মেয়ের চাইতে দুইবছর তিন মাসের বড় ছেলে। দুইজনই প্রেম করছে এটা বেশ বুঝতে পারে ঐন্দ্রিলা। করোনার জন্য অনলাইনে ক্লাস, পরীক্ষা। অনেক রাত পর্যন্ত ওরা জেগে থাকে। স্বামী আশফাকের সেসব বিষয়ে তেমন নজর নেই। বাসায় বসেই অফিস চলছে তার। মাঝেমাঝে অনলাইনে উচ্চস্বরে বন্ধুদের সাথে আড্ডা। নিজের কাজ নিয়ে ব্যস্ত থাকে সে অনেক রাত অবধি। ঐন্দ্রিলার কাছে ধীরেধীরে অচেনা হয় তার সন্তানেরা। গায়ের সাথে লেপ্টে থাকা সন্তানরা স্বাধীনতা খোঁজে। কত স্বপ্ন ছিলো সন্তানদের নিয়ে। সেসব ভেবে নিজেকে বোকা মনে হয় ঐন্দ্রিলার। সকাল এগারোটায় আশফাক ডাইনিং টেবিলে এসে বেশ বিরক্ত হলো। নাস্তা নেই টেবিলে। কিছুক্ষণ ডাকাডাকি করলো। বারান্দায় থাকতে পারে ভেবে কাঁচের স্লাইড সরিয়ে দেখলো সেখানেও নেই। কপালে ভাঁজ পড়তে শুরু করেছে আশফাকের। ঐন্দলাকে ফোন করতেই ডাইনিং টেবিলে ফোন বেজে উঠলো। ফোন সেটের নিচে সংবাদ পত্রের বিলের উল্টো পিঠে লেখা, নিজেকে সংসারে কেমন উচ্ছিষ্ট মনে হয়। প্রয়োজন হয়তো আছে কিছু প্রয়োজনে। সেটুকু ফুরাবার আগেই বিদায় নিলাম। বাবার বাড়ি থাকলে হয়তো সেখানে যেতাম। তিনকুলে যার কেউ নেই তার একটা সুবিধা হলো কোথায় যাব তা ভাবতে হয় না। খুঁজো না। খুঁজে পেলেও ফিরবো না। আশফাক বসে পড়লো চেয়ারে। মাথাটা কি ঘুরছে তার! অবাক হলো আশফাক ঐন্দ্রিলার চেহারা তার মনে পড়ছে না। অনেকদিন ওকে ভালো করে দেখা হয়নি। আগে একসাথে খাওয়া, টিভি দেখা হতো। ঐন্দ্রিলা তো অনেকদিন একসাথে খেতেও বসে না। ছেলেমেয়েরা যে যার মতো খায়। ঐন্দ্রিলা কখন খায় তা তো জানাও হয়নি। সবার খাওয়া শেষে থালাবাসন মাজার সময় কিচেনে ঐন্দ্রিলাকে দেখা যায়। ঝকঝকে পরিপাটি কিচেনে উঁকি দিয়ে চা বা কফি চাইতো আশফাক। বলতো, বড্ড কাজের চাপে আছি এককাপ চা দিও তো। আশফাক জানে, ঐন্দ্রিলাকে খুঁজে লাভ নেই। সে ফিরবে না। অভিমান আর জেদি স্বভাবটা আশফাকের চেনা। দুপুর একটা বাজে। ছেলেমেয়ের ঘরে টোকা দিলো আশফাক। বেশ বিরক্ত নিয়েই যে যার দরজা খুলে বাবাকে দেখে থতমত খেয়ে যায় ওরা। চিঠিটা ওদের দিকে এগিয়ে দিয়ে আশফাক বললো, তোমাদের মা চলে গেছে। সে আর ফিরবে না। 
ঐন্দ্রিলা ছোট টুকরো কাগজ খুঁজছে সেই সকাল থেকে। ঘরে বান্ডিল করা A4 সাইজের কাগজ। একটা কাগজ দুই টুকরো করলেই তো ছোট টুকরো পাওয়া যায়। ঐন্দ্রিলার ইচ্ছে করছে না, একটা চিরকুটের জন্য এই অপচয় করতে। আজকাল অল্পতেই হাঁফ ধরে যায় তার। কাগজ খুঁজে ক্লান্ত বোধ করছে খুব। শরীরটা বিছানায় এলিয়ে দিলো সে। নিজে নিজেই হেসে ফেললো ঐন্দ্রিলা! জীবনের শেষ চিরকুটের জন্যও সে কাগজের হিসেবে করছে! সারাজীবনের হিসেবের এই স্বভাব তাকে কী দিলো! ঐন্দ্রিলা চিরকুটে লিখবে তার একা হওয়ার কথা। ধীরেধীরে একা হয়ে যাওয়ার কথা। শুধু দায়িত্ব পালন করলেই সংসারটা তার নিজের হয়ে যায় না। সংসারে নিজেকে উচ্ছিষ্ট মনে হবার যথেষ্ট কারণ আছে। আজ সেই সংসার ছেড়ে যাবার কথা লেখার জন্যই একটা কাগজের টুকরোর বড় প্রয়োজন ঐন্দ্রিলার।
নিজের মনের কথাগুলো তোমার লেখা আর সুরে শুনতে শুনতে ঘুমের দেশে যাই নিত্য রাতে। চির-নূতনেরে দিল ডাক পঁচিশে বৈশাখ
আমার কাছে শংকরের লেখায় সবসময় অন্যরকম ভালোলাগা কাজ করে। আর সত্যজিৎ যদি তাঁর লেখা নিয়ে কাজ করেন তাহলে তো কথাই নেই। বরুন চন্দ অভিনেতা হিসেবে দারুণ সফল। অভিনয়কে অভিনয় মনে হয় না। এই প্রথম তরুণ বরুণ চন্দকে দেখে মুগ্ধ হলাম। করোনাকালে মনখারাপের দিনে সাদাকালো সিনেমা মন্দ না।
কবে শাপলার পাত্রে চিংড়ি ছেড়েছিলাম ভুলেই গিয়েছি। আজ দেখি তার তিড়িংতিড়িং
একটা মানুষ বেচতো স্বপ্ন ব্যবসা তার চলতো বেশ রঙবেরঙের বাহারি সব স্বপ্ন বিনিময়ে প্রশান্তির আলোয় ভরা মুখ। দরজায় টোকা মানেই স্বপ্ন ক্রেতার চাপ স্বপ্ন বেচার কত শত গল্প মনে আছে তারমধ্য অল্প মানুষটার নিজেরও কিছু স্বপ্ন ছিলো বাহারি না, সাদামাটা বড্ড সেকেলে স্বপ্নগুলো একসময় খেঁকিয়ে উঠলো! চিৎকার করে বললো, আমাদের বুঝি সাধ নেই! ইচ্ছেমত চলতে নেই! তোমার কথায় আর কত! ছাড়ো এবার, নিজের পথ দেখো দেখি! মানুষটা হোঁচট খেলো পথের খোঁজে মুখ ফেরালো পথ তো নেই কোথাও! সবগুলো পথ বন্ধ এদিকওদিক কেউ যেন নেই স্বপ্ন ছিলো, অতীত সেটা একা এখন স্বপ্ন ছাড়া মানুষটা।
আলহামদুলিল্লাহ্ লেখক‌ দীপু মাহমুদ করোনামুক্ত হলেন। সবার প্রতি কৃতজ্ঞতা। দোয়া, সহযোগিতা এবং সাহস দিয়ে পাশে থাকার জন্য।
আমার অনুপস্থিতিতে হারালাম এ্যাজালিয়াটাকে। চলে গেছে চাইনিজ ভায়োলেট, বকফুল( তবে বীজ থেকে কিছু চারা হয়েছে), চুঁইঝাল যাবার পথে, সবগুলো মরিচ মাকড় আক্রান্ত, জামরুল, লেবুর অবস্থা কাহিল। চিতা লিলিও বিদায়ের পথে। আরও অনেক অনেক গাছকে হারালাম। পৃথিবী সুস্থ হোক। জীবন বাঁচুক। বাগান আবার গাছ, ফুল , পাখির ডাকে সুখ ছড়াবে।
শূন্য আমি শূন্য চারিধার খেলাঘর ভাঙবে বুঝি খেলাঘর ভাঙলো এবার সাজানো সেই ঘরের ডাকে পিছন ফিরে চাই দেখি কোথাও কেউ নাই পায়ে পায়ে এগিয়ে যাই গন্তব্য তো জানা নাই!
নানাজি করোনায় আক্রান্ত। এতে সবচেয়ে বেশি কষ্টে আছে সাদমান। তার দৈনন্দিন খেলা, গল্প, সব কাজে প্রশ্রয়ে একটা বিশাল সংকট তৈরি হয়েছে। নানাজির ঘরে ঢোকা বারণ। তাই দরজার কাছে খেলনাপাতি নিয়ে আশ্রয় নিয়েছে সে। নানাজি খেতে বসলে একটু নৈকট্যপ্রাপ্তি হয় দুইজনের। তাও চারহাত দূরত্ব! তখন চলে নানান গল্প। ওখানেই শুয়ে থাকে কিছু সময়। আহারে জীবন!
কিছু সম্পর্ক কখনো ফুরিয়ে যায় না। সময়ে ঠিক ফিরে আসে। ফিরে আসে বদলে যাওয়া রূপে। যেন পরিপূর্ণ এক বৃক্ষ! শাখাপ্রশাখা নিয়ে ফিরে আসে। যেখানে থাকে অভিভাবকত্ব, স্নেহ, মায়া, মমতা। শাখাপ্রশাখার সম্পর্ক যেন আরও দৃঢ়! নাই বা হলো তা রক্তের সম্পর্ক। আমি সেই সম্পর্কের জোরে লড়াই করি। ভিতরে ভিতরে শক্তি অর্জন করি। আমি জানি আমি কখনো একা নই। কৃতজ্ঞতা সেই সম্পর্কের সাথে সম্পৃক্ত সকলের প্রতি।
দীপু মাহমুদের ফুসফুস করোনায় সামান্য আক্রান্ত হয়েছে। ইনশাআল্লাহ্‌ দ্রুত সেই সংকটটুকুও কেটে যাবে। সবাই দোয়া করুন তার সুস্থতার জন্য।
হায়রে করোনা! এভাবেই নিঃস্ব করবে! চলে গেলেন কবি শঙ্খ ঘোষ
লেখক ভালো আছেন। খুব দ্রুত সুস্থ হয়ে বাগানে শিশুদের সাথে লুকোচুরি খেলবেন ইনশাআল্লাহ।
কত অলৌকিক ঘটনাই তো ঘটে! এমন কোনো অলৌকিকভাবে সুস্থ হোক আপনজন।
সব ধর্মের মূল বিষয় এক। অন্যায়কে না এবং ভালো আর মানবিক কাজকে হ্যাঁ বলা হয়েছে। দুই কাজের জন্য পুরস্কার আর শাস্তিও আছে। ইসলাম ধর্ম আধুনিক এবং বিজ্ঞান সম্মত। অসুস্থ কাউকে রোজা রাখতে জোর করা হয়নি। রোজা রাখতে না পারলে একজন গরীব রোজদারকে খাবার বা সম পরিমাণ টাকা দেবার নির্দেশ আছে। এই কাজটির মধ্যে একধরণের মমতা এবং সমতা বিষয়টা আছে। তাই নিজে অসুস্থ শরীরে রোজা করে অধিক সওয়াব আদায়ের চিন্তা না করে গরীব কাউকে টাকা বা খাবার দিতে আপত্তি কেন! অবশ্যই গরীব মানুষটিকে ধার্মিক হতে হবে।
চিকিৎসকরা আমার কাছে ফেরেশতা তুল্য। আমি জানি কত মমতায় একজন রুগীকে সুস্থ করতে জীবনের ঝুঁকি নিয়ে রাতদিন কাজ করেন তাঁরা। আমার শ্রদ্ধায় মাথা নত হয়েছে বারবার। মৃত্যুকে কাছ থেকে দেখেছি বহুবার। আর অনুভব করেছি তাঁদের আন্তরিকতা। তাই চিকিৎসকদের সম্পর্কে নেতিবাচক কথা হুট করে মেনে নিতে আমার কষ্ট হয় সবসময়। দেশে এখন জরুরী অবস্থা চলছে। মানুষকে ঘরে আটকে রাখার কাজ করছে আইনশৃঙ্খলাবাহিনী। বহুদেশে কারফিউ চলছে। মানুষের জীবন বাঁচাতে এই কঠোর ব্যবস্থা আরও আগে নেয়া উচিত ছিলো। আমাদের চেনা জীবনের চেহারাটা একটু পাল্টে গেছে। কিন্তু আমার বোধ হারিয়ে গেলো যখন একজন চিকিৎসককে তাঁর আইডি কার্ড দেখাতে বললো পুলিশ তখন তাঁর রেগে যাবার কী কারণ! "আমি কে জানিস" এটা বলার প্রয়োজন হয় না একজন সভ্য, শিক্ষিত মানুষের। বলছি না পুলিশরা ধোয়া তুলসীপাতা। তবে হারামজাদা সম্মোধন করার মতো কাজ অন্ততপক্ষে আজ তাঁরা করেনি। শওকত আলী বীর বিক্রমের মেয়ে আমি ডাক্তার হয়রানি বন্ধ করতে হবে শেখ হাসিনার সৈনিক হারামজাদা এই শব্দগুলো কি শিক্ষা বা সভ্যতার পরিচয় দেয়! কী জানি আমি হয়তো কম বুঝি। আর এপ্রোন! সে তো দুই তিনশো টাকা দিলেই পাওয়া যায়। তিনি যে চিকিৎসক তাঁর প্রমাণ তাঁর আইডি কার্ড। আমি রুগী তার পরিচয় যেমন চিকিৎসা ব্যবস্থা এবং রিপোর্টগুলোর ফাইল। আমার ছেলেকেও ইউনিফর্ম পরেও তার আইডি কার্ড সাথে নিয়েই কাজে যেতে হয়।
বিপদে বন্ধু চেনা যায় কথাটা যে কত বড় সত্য সেটা অনুভব করলাম আমার বাসায় দুইজন করোনায় আক্রান্ত হবার পরে। Israt Huda আমার চেনা একজন অসম্ভব ভীতু মানুষ। উনি মৃত্যুকে ভয় পান না তবে কষ্টকে ভয় পান। করোনার কষ্ট এড়াতে তিনি সবরকম সাবধানতা মেনে চলেন। সেই মানুষটি আমার বাসায় ফল, খাবার পাঠাচ্ছেন নির্ভয়ে। পরম যত্নে জানতে চান কিছু লাগবে কিনা। বহু মানুষ ফোনে সাহস দিয়েছেন। কোনো সাহায্য লাগবে কিনা জানতে চেয়েছেন। সাদমানের মা এসে রান্না করে দেয়। ড্রাইভার ছেলেটি দীপুকে প্রতিদিন ইঞ্জেকশনের জন্য হাসপাতালে নিয়ে যায়। অসুস্থ শরীরে সব সামলাতে পারি এমন ভালোবাসার মানুষদের জন্য। ইনশাআল্লাহ্‌ সব বিপদ কাটিয়ে উঠবোই।
ছাদে মাছের ছানাগুলো নিশ্চয় বড় হয়েছে এতদিনে। এখন বাসায় ছাদ থেকে সাদমানের আনা কয়েকটা মাছের ছানাদের বেড়ে ওঠা দেখি। 
দীপু মাহমুদ বাসায় থেকেই চিকিৎসা নিচ্ছেন। কাশি, গলা ব্যথা, দুর্বলতা আছে। আজ থেকে ডাক্তার Remidisivir ইঞ্জেকশন শুরু করেছে। প্রতিদিন হাসপাতালে গিয়ে নিতে হবে। ইনশাআল্লাহ্‌ খুব দ্রুত সে করোনা মুক্ত হবে এটা আমার বিশ্বাস। সবাই দোয়া করবেন।
নিজে করোনায় আক্রান্ত না হয়েও বাগানে যেতে পারছি না। ভোরে ঘুম ভেঙেই বাগানের ক্যামেরায় ঢুকলাম। দেখি পাখিগুলো কিচিরমিচির করছে, শাপলার পাত্রে পানি খাচ্ছে। আমার চোখ ঝাপসা হলো। বাগান আমাকে বিষন্নতা ভুলিয়ে বাঁচিয়ে রাখে। শরীরের কষ্ট বুঝতে দেয় না। আমি গাছগুলোর সাথে কথা বলি না কতদিন! কেউ অনুভব করতে পারবে না আমার কষ্টটা।
অত্যন্ত দুঃখের সাথে জানাচ্ছি, আমার পথ চলার সঙ্গী এবং শক্তি, দীপু মাহমুদ করোনায় আক্রান্ত। এইমাত্র রিপোর্ট পাওয়া গেলো। গত ১৪দিন ধরে আমার পুত্র গালিব করোনার সাথে লড়াই করে এখন আলহামদুলিল্লাহ্‌ সুস্থ। সে পুরোপুরিভাবে ঘরবন্ধ জীবন কাটিয়ে চমৎকার সহযোগিতা করেছে। আমার বড় পরিচয় আমি একজন মা, পাশাপাশি একজনের সহধর্মিণী। নিজেকে নিরাপদ রেখেই ছেলের সমস্ত দেখভাল নিজে হাতে করেছি। ইনশাআল্লাহ্‌ দীপুও সুস্থ হয়ে উঠবে। সবাই দোয়া করবেন যেন লড়াইটাতে জিতে যাই। নিজের সব অসুস্থতা ছাপিয়ে এখন পরিবারের সব সদস্যের সুস্থতাই একমাত্র কাম্য।
রাস্তার অসুস্থ কুকুরসহ বেশকিছু প্রাণীকুলকে খাবারের দায়টা সাদমান নিজে পালন করে।
ভাবনার দেয়াল ভেঙে পড়ার শব্দে আর চমকে উঠি না অভ্যাস হয়ে গেছে এমন অনেক কিছুই না বলা কথা নিজের সাথেও আর বলা হয় না বন্ধ দরজার ওপাশে কোনো পথ নেই তাই খোলা হয় না আর দরজাটা মরিচাধরা কপাটে মাঝেমাঝে কেবল প্রতিধ্বনিত হয়, তুমি আছো? তুমি আছো?
সব সকালেই হারানোর গল্পে ভরা কেবলই আঁধার! সূর্যের জন্য আর কত প্রতীক্ষা! (ইন্নালিল্লাহি ওয়া ইন্না ইলাহি রাজিয়ূন)
আজ দোকানে বেচাকেনাটা বেশ ভালো আলতাফের। তাই মন আর মেজাজটাও ফুরফুরে। কর্মচারি শফিকের মায়ের ক্যান্সার। সে কিছু টাকা লোন চেয়েছিলো। তাকে টাকাগুলো দিতে পেরে বেশ ভালো লাগছে আলতাফের। দোকান বন্ধ করে রিক্সায় বসলেন বেশ রাতে। মাথাটা বড্ড ধরেছে। শরীরটাও ব্যথা করছে। কাজের চাপটা আজ একটু বেশিই গেছে। বাসায় ঢুকতেই বৌ হামলে পড়লো। ভার্সিটি পড়ুয়া ছেলেমেয়ে দুটোর জ্বর ছিলো গত রাত থেকে। ছেলে ভালো আছে তবে মেয়ের নিস্তেজ শরীর নেতিয়ে পড়ে আছে বিছানায়। গভীর রাতে কোথাও এ্যাম্বুলেন্স নেই। উবার ডেকে মেয়েকে নিয়ে দৌড়ালো আলতাফ হাসপাতালে। ডাক্তার বললো, আই সি ইউ খুঁজুন। অক্সিজেন খুবই কম। আই সি ইউ মেলেনি পুরো রাতে। ভোরে মেয়ের নিথর দেহ ফিরেছে বাসায়। ছেলের দম নিতে কষ্ট হচ্ছে। আলতাফ টের পেলো তার নিজেরও গা কাঁপিয়ে জ্বর আসছে। ছেলেকে নিয়ে আলতাফ হাসপাতালে হাসপাতালে ঘুরছে আই সি ইউএর জন্য। ফোন বেজে উঠলো। শফিক কাঁদছে। ভাই, আজ দোকানে যেতে পারবো না। মায়ের জন্য কোনো হাসপাতালে সিট পাচ্ছি না। নিজেরও জ্বর। গরমে সবসময় মাস্ক পরা কষ্টকর। ক্রেতা দেখলেই মাস্ক পরেছে। সেনিটাইজারের বোতলে একটু পানি আর স্যাভলন মিশিয়ে রেখেছে। সেটাও তো তিন থেকে চারবার হাতে দেয় সে। আলতাফের কেন যেন সেই রাতের রিক্সা ওয়ালার কথা মনে পড়ছে খুব। কেমন আছে সে? কেমন আছে তার পরিবার? (সব দরজা বন্ধ করুন। নিজে হাতেই করুন। বেঁচে থাকলে ব্যবসা হবে। আমাদের অভিভাবক নিশ্চয় আমাদের খাবারের দায়িত্ব নেবেন। কয়েক লাখ রোহিঙ্গা যেখানে নিরাপদ আশ্রয় পায় সেখানে আমাদের ডাল ভাত ঠিকই জুটবে। বাঁচলে নাহয় মাছ, মাংস খবো সবাই।)
স্বামীর কোনো কথা বিশ্বাস করো না হে স্ত্রীগণ। শরিয়ত নির্দেশিত সীমিত পরিসরের মিথ্যা কোনটা বুঝতে পারা তো মুশকিল!
তোমার ডাক শুনি, স্পর্শের গন্ধ পাই প্রতিনিয়ত। একদিন হয়তো আমার সন্তানরাও শুনবে অদৃশ্য আমার ডাক।
যে সন্তান অবাধ্য তার কড়া শাসনের প্রয়োজন হয়। আমরা অবাধ্য জাতি। পয়সা বা সেফটিপিন গিলে ফেলি অনেকটা জেনে এবং বুঝে। তাই প্রয়োজন অভিভাবকের কড়া শাসনের। রাস্তায় নামুক আইনশৃঙ্খলা বাহিনী। শক্ত করে বুঝিয়ে দিক জীবনের দাম আছে। রোগ বহন করে তা ছড়িয়ে যে পরিস্থিতি তৈরি করছি তা করার ক্ষমতা আমাদের নেই। শক্ত হোন অভিভাবক। অপেক্ষা করছি আপনার শাসনের। 
আমি মা (ছবিতে দুই ছেলের চোখ ভরা কান্না বাইরে যাবার আবদারে) 
অমর একুশে বইমেলা ২০২১, বাংলা একাডেমি। সোহরাওয়ার্দী উদ্যান চত্বরে পার্ল পাবলিকেশন্স। প্যাভিলিয়ন ৪
আলেয়া বেগম লিখছেন, যদি তোমরা কিছু খুঁজে না পাও তবে উত্তেজিত হবে না। এমনকি নিজেকে খুঁজে না পেলেও ঠাণ্ডা মাথায় জানাবে, আমি আমাকে খুঁজে পাচ্ছি না তবে আশাকরছি খুব দ্রুত খুঁজে পাবো। দুশ্চিন্তা করার প্রয়োজন নেই। বস্তুগত জিনিস হারালে তাই সামান্য উত্তেজনাও দেখাবে না। আলেয়া বেগম এই বার্তা লিখছেন তার পারিবারিক ম্যাসেঞ্জার গ্রুপে। তিনি খুব গোছানো মানুষ। পরিবারের সবাই এতে অভ্যস্ত। আলেয়া বেগমের অসুস্থতা পরিবারে অগোছালো ভাব এনে দিয়েছে। তিনি শুয়ে থেকেও সব নিয়ন্ত্রণ করতেন। ইদানীং সেটাও পারছেন না। বরং কেউ কিছু খুঁজে না পেলে তিনি অস্থিরতা বোধ করেন। দম আটকে আসে বুকে। অপরাধবোধ, রাগ সব একসাথে নিজের উপরে হামলে পড়ে। গতকাল ছোট ছেলে মোজা খুঁজে পায়নি। ছেলেদের বাবা কলম পাচ্ছে না। আলেয়া বেগম ঘুমাতে চেষ্টা করলেন। ঘুম ঘুম ভাব আসতেই শুরু হয় স্বপ্ন। স্বপ্ন ঠিক না। বলা যায় জীবন্ত স্বপ্ন। তিনি দেখলেন, দুই ছেলেকে নিয়ে তিনি বাসা পরিচ্ছন্ন করার কাজ করছেন। ছেলেরা বেশ ছোট। ঘর, বাথরুম ভাগ করে দেয়া হয়েছে। কাজ চলছে খুব গুছিয়ে। আলেয়া বেগম নিজের কাজ সারতে সারতে আনন্দ নিয়ে ছেলেদের কাজ দেখছেন। ঘুম ভেঙে গেলো প্রবল শ্বাসকষ্টে। তিনি উঠে বসলেন। ভোর হয়ে আসছে। নানারকম পাখির ডাক তিনি চোখ বন্ধ করে শুনছেন। এক ছেলে অফিসে যাবার জন্য রেডি হচ্ছে। আলেয়া বেগমের ইচ্ছে করছে ছেলেকে ডেকে মাথায় হাত দিয়ে আদর করতে। তিনি তা করলেন না। ইদানীং তার অনেক ইচ্ছেরা ইচ্ছেই থাকে।
তিনবছর ঘর করেছিলো হাজেরা খাতুন ইসমাইলের সাথে। পাগলাটে, ক্ষ্যাপাটে স্বভাবের মানুষটার সাথে কোনোদিন ঝগড়া করা হয়নি হাজেরার। বৈশাখ মাসের ভোরে ঝড়জল হলেও বিলে গিয়ে শাপলা এনে দিতো মানুষটা। অন্য এক সুবাস থাকতো সেই শাপলায়। আদরে কারো কান্না পায় কিনা হাজেরা জানে না। তবে এই মানুষটার এমন আদরে তার চোখ ভিজতো। ইসহাকের গলা! হ্যাঁ ওই তো আমার ইসহাকের গলা! তোকে কতদিন দেখি না বাপ। কলের পাড়ে তোর লাগানো গাছে কত সজনে ধরেছে দেখ। আমার হাতের সরষে দিয়ে সজনে চচ্চড়ি যে তোর খুব পছন্দ। মিটসেফে বাটিতে গতদিনের রান্না সজনে চচ্চড়ি আছে। ইকবাল! ইকবাল আসেনি বাপ? প্রচণ্ড শব্দে মেঘ ডেকে উঠলো। অন্ধকার হয়ে আসলো চারদিক। ধুলোর ঝড়। মজিদ মওলানা দৌড় দিয়ে বৈঠকখানায় ঢুকলো। সেখানে মাদ্রাসার কয়েকজন ছেলে কোরআন তেলওয়াত করছিলো। আচমকা মেঘের ডাকে তারাও চুপ করে গেছে। ধুলো উড়ছে। বালু মাটির ধুলোতে সবার চোখ জ্বলছে। ইকবাল ঢুকলো বৈঠকখানায়। বাইশ বছরের যুবক ইকবাল। বিশ্ববিদ্যালয় পড়ুয়া ইকবাল পিঠ টানটান করে মজিদ মওলানার সামনে দাঁড়ালো। আপনি চলে যান। আমি আমার দাদির জানাজা পড়াবো। মজিদ বৃষ্টির পানি ভয় পায়। তার ঠাণ্ডার ধাত আছে। কিন্তু আজ সে ভয় পাচ্ছে এই যুবক ইকবালের চোখকে। যেন ইসমাইল দাঁড়িয়ে আছে মজিদের সামনে! সেই একই গলার তেজ! ইকবাল গোসল করে সাদা পাঞ্জাবি পরেছে। এই পাঞ্জাবি তার দাদার। বৃষ্টি ধরে এসেছে। জানাজা শেষে ইসহাক আর ইকবাল হাজেরাকে কবরে শুইয়ে দিলো। হাজেরার নাকে হঠাৎ শাপলার গন্ধ। হাজেরা ডাকছে ইকবালকে। ও ইকবাল, শাপলার গন্ধ পাও?
হাজেরা খাতুন কবর খনন করার শব্দ শুনছে। তার নিজের কবর। বাড়ি সংলগ্ন গোরস্থান। গতকাল ভোরের দিকে হাজেরা খাতুন মারা গেছে। এখন দুপুর শেষ হতে চলেছে। বৈশাখ মাসের গরমে বরফের উপরে রাখা শবদেহ অপেক্ষা করছে হাজেরা খাতুনের একমাত্র ছেলে ইসহাকের জন্য। ইসহাক ঢাকায় থেকে রওনা দিয়েছে। খাটিয়ার মাথার কাছে আগরবাতি জ্বলছে। আগরবাতির গন্ধে হাজেরার শ্বাসকষ্ট হয়। অথচ আজ তার বুক বড় হালকা। ইসহাকের সাথে নাতি ইকবাল আসবে। অনেকদিন নাতিকে দেখেনি সে। শ্বশুরের ভিটে ছেড়ে হাজেরা ঢাকায় যেতে চায় না দেখে ছেলের সাথে রাগারাগি হয়েছে অনেকবার। উঠানের মাঝখানে হাজেরা খাতুনের খাটিয়া রাখা। গ্রামের কয়েকজন মহিলা বসে কোরআন তেলাওয়াত করছে। হঠাৎ হাজেরার কানে আসলো, কবর খনন শেষ? জানাজা পড়াবো বাদ আসর। ছেলের জন্য আর কত অপেক্ষা? লাশ তো ফুলে উঠছে! মজিদ! মজিদ মওলানা জানাজা পড়াবে তার! যে মজিদের জন্য পঞ্চাশ বছর সাদা শাড়ি তার পরনে। এই উঠানে ইসহাকের বাপকে পাকবাহিনীর হাতে তুলে দিয়েছিলো মজিদ। রাতে বাড়িতে আগুন দিয়েছিলো মজিদের দলবল। পোয়াতি গাভীটা পুড়ে মরলো সেই রাতে। এক বছর বয়সের ইসহাক আর শাশুড়িকে নিয়ে কোনোমতে জানে বেঁচেছিলো সেদিন হাজেরা। আগরের গন্ধ পাচ্ছে হাজেরা। দম বন্ধ করা কষ্ট হচ্ছে তার। 
মুরগী কখনো একসাথে দুই পায়ে খাবার খুঁজতে পারে না। (কিছু পেতে গেলে কিছু ত্যাগ করতেই হয়)
ইচ্ছে হারায় আঁচল খুলে গড়িয়ে পড়ে ইচ্ছে করে না কুড়িয়ে তাদের গিঁটে বাঁধি শক্ত করে।
যে সম্পর্ক স্বস্তি দেয় না তা ত্যাগ করাই শ্রেয়। তা যত গভীরতম হোক। পুরাতন আসবাব অথবা প্রিয় মৃত ফুলগাছটির মতো মনে পড়ে কষ্ট হবে প্রায়শ তবুও তা ত্যাজ।
বাতাসে ছিটানো নোনাজল চোখ জ্বালা করা সেই জল ধুয়ে দেয় আপনজন
জীবনের খোলা পাতা _____ _________ ফুসফুসের সিটি স্ক্যান জানাচ্ছে ফুসফুস কাজ করার ক্ষমতা হারিয়ে কলাপ্স করছে দ্রুত। ডাক্তারের কাছে কোনো আশার কথা নেই। তবুও আমি বেঁচে আছি। কেন তা আমার কাছে একেবারেই অর্থহীন। প্রতিদিন অজস্র মূল্যবান প্রাণ চলে যাচ্ছে পৃথিবী ছেড়ে অথচ আমি সেই একই অবস্থানে। একদিকে কষ্ট অন্যদিকে অর্থ অপচয়। সৃষ্টিকর্তা বোধহয় আলজাইমা রোগে ভুগছেন! আমাকে কি তিনি ভুলে গেলেন পুরোপুরি!
ছোটবেলার কিছু মধুর স্মৃতি মনে স্থায়ী ছবি আঁকে। তেমনই একটা স্মৃতি যেদিন গিনি খালা আমাদের বাসায় বেড়াতে আসতেন। চাপা গায়ের রঙে ওমন সৌন্দর্য আমি খুব কম দেখেছি। কী মিষ্টি গলা! হাসির শব্দ! সব যেন কানে লেগে আছে আজও। আজ না ফেরার দেশে চলে গেলেন আমার গিনি খালা। আমি হাসপাতালে শুয়ে সেই সংবাদ পেলাম। তাঁর আত্মা শান্তি পাক এই প্রার্থনা করি।
নতুন প্রজন্মের অনেকেরই পরিবার এবং তাদের কাছের গুরুজনেরা ফেসবুক বন্ধু বলয়ে থাকে। তারা নিজস্ব এবং বন্ধুদের পোস্টে নোংরা শব্দ প্রয়োগ করে নিজেকে যথেষ্ট স্মার্ট মনে করে। যদিও তাদের সবারই ইনবক্স ব্যক্তিগত গ্রুপ আছে। তারা জানে পরিবার এবং গুরুজনেরা সেই মন্তব্য দেখছে। প্রকৃতপক্ষে এই প্রজন্মের জন্য মায়া হয়। যে নোংরামি তারা অন্তরে ধারণ করছে তাতে লেখাপড়ার উঁচু অবস্থানে গেলেও করুণা করবো তোমাদের জন্য। সৃষ্টিকর্তা তোমাদের মঙ্গল করুন।
আমি হাসপাতালে। আপনজনেরা বাগানের ছবি তুলে পাঠাচ্ছে। এই পোস্ট সেখান থেকেই।
সব তালারই চাবি থাকে তবে জীবনের সব প্রশ্নের উত্তর থাকে না। উত্তর খুঁজতে চাওয়াটাও বোকামি। তাই চুপচাপ পাঁচমিশালী ডালে চালের খিচুড়ির চাল ডাল পৃথকের কাজটা মন দিয়ে করার টেষ্টা করছি। কারণ এতরকম ডালে খিচুড়ির স্বাদ সুবিধার হবে না
অনেক কথা বলা হয়নি জানাও হয়নি তেমন করে নিজের কাছে অচেনা আমায় চিনতে হবে না আর তোমায় কত কথার খৈ ফুটেছে মিইয়ে গেছে বুকের মাঝেই তোমার কথা শুনি কেবল জানালার ঐ ওপাশ থেকে 
মরিয়ম বেগম জোহরের ওয়াক্তের আগেই গোসল সেরে ফেলেন। ৭০ ছুঁইছুঁই করছে বয়স কিন্তু এখনো প্রতিটি কাজ নিজের হাতে করতে ভালোবাসেন তিনি। শরীরে তেমন কোনো জটিল অসুখ নেই তবুও গত কয়েকদিন মৃত্যুভয় তাকে আচ্ছন্ন করে রেখেছে। দোতলা বাড়ির শোবার ঘরের সাথে লাগোয়া বড় বারান্দার এক কোণে বসার ব্যবস্থা করে দিয়েছে বড় মেয়ে তানিয়া। ব্যবস্থা বেশ পুরাতন হলেও প্রতিদিন দুপুরের গোসল সেরে ছোট্ট নকশাকাটা টেবিলে রাখা কাঁচের বয়াম থেকে কিছু কাঁচা চাল চিবিয়ে পানি খেতে খেতে নতুন করে ভালোলাগা অনুভব করেন। তানিয়া তার স্বামী আকমল হোসেনের প্রথম পক্ষের মেয়ে। মেয়েটি জন্মের সময় তার মায়ের মৃত্যু হয়। ১৯ বছর বয়সের মরিয়ম কোলে তুলে নেয় তানিয়াকে। তার নাম হারিয়ে যেতে থাকে দ্রুত। সে হয়ে ওঠে তানিয়ার মা। নিজের গর্ভের এক ছেলে এক মেয়ে থাকতেও সে তানিয়ার মা। আজকাল তানিয়ার ভাবনায় সে অস্থির বোধ করে। কেবলই মনে হয় তার অবর্তমানে মেয়েটির কী হবে? সামনে মাসের দশ তারিখে তানিয়ার পঞ্চাশ হবে। ১৬ বছরের সংসার ভেঙে গেছে সন্তান না হবার অপরাধে। ডিভোর্সের ছয় বছর পেরিয়ে গেলেও স্বামীর দ্বিতীয় বিয়ের ধাক্কাটা তানিয়া সামলে নিতে পারেনি। মাঝেমাঝেই এলোমেলো আচরণ করে। রেগে গিয়ে ভাঙচুর করে। তখন ঘুমের ওষুধ দিতে হয়। আজকাল মরিয়ম বেগমের কেন যেন মনে হচ্ছে তানিয়া কাউকে পছন্দ করে। সে নতুন করে ঘর বাঁধার স্বপ্ন দেখছে। এই স্বপ্ন মা হয়ে সে মেয়ের চোখে স্পষ্ট দেখতে পাচ্ছে। সে জানে না কে সেই মানুষ! সে জেনেই বা কী করবে? সমাজ তো তা মানবে না। যে মানুষটিকে তানিয়া জীবনে জড়াতে চায় সেই কি সম্মান করবে তানিয়াকে? এত প্রশ্নের ভিতরে একটি প্রশ্নই কেবল মনে আসছে মরিয়মের মেয়েটির কি ভালোবাসা পেয়ে কাউকে জড়িয়ে বাঁচতে চাওয়াটা অন্যায়? বারান্দার একপাশে তানিয়ার বাগান। খুব গুছিয়ে যত্ন নিয়ে বাগান করে মেয়েটি। গাছের ভিতরে ঘুঘু বাসা বেঁধেছে। দুটো বাচ্চা বাসা থেকে নেমে বারান্দায় ঘুরে বেড়াচ্ছে। মরিয়ম বেগম কিছু চাল ছিটিয়ে দিলেন। ঘুঘুর বাচ্চাদুটো আনন্দ নিয়ে চাল খাচ্ছে। মুগ্ধ হয়ে সেদিকে তাকিয়ে আছেন মরিয়ম বেগম। 
তোমাদের কোলাহলময় আড়ম্বরপূর্ণ জীবন অনাড়ম্বর এই আমাকেই তবু কেন প্রয়োজন!
ক্যান্সার শুনলেই মানুষের বুকটা হু হু করে। কেবল আমিই জানি শ্বাসকষ্টের কাছে সে কষ্ট খুব তুচ্ছ। ওরাল স্টেরয়েড সামাল দিতে পারছিলো না শ্বাসকষ্ট তাই আবারও হাসপাতালে যেতে হলো। নেবুলাইজ, অক্সিজেন এসব চেষ্টা ব্যর্থ হলে তবেই কর্টসন ইন্জেকশন পুশ করলেন চিকিৎসক। তাতেও যে স্বস্তি হলো তা নয় তবে জোরপূর্বক রিলিজ নিয়ে বাসায় আসা গেলো। 
নিজের করে কোন গল্প ছিলো কি মোর! ভাবনায় খোলে, কেবল আপনজনের গল্পের সব দোর।
আমি তোমার, খেলার পুতুল দিব্যি খেলি যেমন খেলাও। তবু কেন হিসেব মেলাও!
আপন মনে ছড়া কাটি, "ঐ দেখা যায় তালগাছ ঐ আমাদের গাঁ" আবছা আলোয় মা এসে কয়, দূর বোকা মেয়ে! গাঁ কই তোর? গাঁ নেই তোর মা নেই তোর তুই তো আমার মা বিনে এক ছা।
সবার জীবনেই রূপকথারা কথা বলে আপন মনে পিয়ানোতে সুর তোলে তুমি কি শুনেছো আমার রূপকথাদের সুর? আমিও শুনিনি তোমার সুরগুলো কেউই বোধহয় শোনে না! ডালিম কুমার, কঙ্কাবতী, শুযোরাণীরা তাদের মতো তারাই থাকে একই ঠিকানায় মনের কোণে ঐ তো আমি দিব্যি দেখি কাজলরেখা, সুঁই খুলছে রাজপুত্রের তবুও সে কাঁকনদাসী! আমার রূপকথারা আমার কাছে আমার রূপকথারা আমার সাথে তুমি যখন গভীর জলে নীলকমলের খোঁজে তখন আমার, রাক্ষসদের গন্ধে কেবল ঘুম ভেঙে যায় একলা ঘরে।
বসন্ত এসেছে তবে শীতেরও যেতে মন কেমন করে! একটু কষ্ট করে ছবিগুলো দেখতে পারেন।
নির্বাক মন নিরুত্তর, নিরুত্তেজ, নিরুত্তাপ উনুনে ফুটতে থাকে পেঁপে সেদ্ধ এভাবেই প্রয়োজন ফুরায় ফুরিয়ে যায় সকল হিসেব! কত ছুটোছুটি গোছগাছ, পরিপাটি সাজ কপালের টিপ ঠিকঠাক পর্দার ভাঁজ খাটের কারুকাজ চাওয়া আর পাওয়া আলাদা শব্দ এক করতে গিয়েই জব্দ মেলেনি, মেলে না যা দেখো? তার পুরোটাই ছলনা।
আপ্লুত টিউলিপ বাগানে নিজেকে এবং আপনজনদের দেখে। সাফলতা আসুক আরও দেলোয়ার দম্পতির টিউলিপ চাষে।
দুঃখের বড্ড জ্বর মন কাঁপানো তীব্র সে জ্বর পারদের উঠানামা নেই তাই বুঝি তোমার নজরে এলো না!
স্বচ্ছজলের মতোই ছিলো আমার মা তবে খুব ঝুঁকে জলের একদম কাছে গিয়ে খেয়াল করলে যেমন অজস্র শ্যাওলা দেখা যায়! ঠিক তেমন করেই শ্যাওলার বুনে যাওয়া চিকন সবুজ সুতোর কষ্টগুলো কাছ থেকে দেখতাম। মা বলতেন, দূর বোকা সংসারে এমন তো থাকেই স্বর্গেও বোধহয় অসহ্য সুখ নিয়ে যন্ত্রণা বাধবেই! আমি দেখতাম কত অবলীলায় সুখে থাকার ভান সবার সুখী মুখের আড়ালে সেই সবুজ শ্যাওলা জাল! আমি এখন স্বচ্ছজল জলের ভিতর শ্যাওলা সুতোর বুনন আমার বুকেও অসুখগুলোর সুখ বানানোর খেলা সেখানেতে চেনামুখের অচেনা পাঁজর ভাঙা দোলা।
আবারও নবীর গানে আমার বাগান। খালি গলায় খেলার ছলে এই ছেলেটা দারুণ গায়!
অশীতিপর মুসা করিম বসে আছে বিচার সভায়। গ্রামের মান্যগণ্য অনেকেই এসেছে। এই গ্রামে মুসার জন্ম, বেড়ে ওঠা, দুরন্ত কৈশোর, যৌবনে হাটের রমরমা কাপড়ের দোকান। বিয়ে করে নতুন বৌ ঘরে তোলা। তারপরেই মনে পড়ে ছেলে লালচাঁদের জন্ম। সত্যিই যেন টকটকে লাল চাঁদ বৌএর কোল আলো করে এসেছে। সুন্দর চেহারার সাথে বেপরোয়া স্বভাব নিয়ে বড় হতে থাকে লালচাঁদ। লালচাঁদ নিজেই পছন্দ করে পাশের গ্রামের মেয়ে শরিফাকে বৌ করে আনে। শরিফা বড় লক্ষ্মীমন্ত মেয়ে। নতুন বৌ বাড়িতে আসার পরে সেবার ধানের ফলন হলো দেখার মতো। গুছিয়ে সংসার করে শরিফা। শাশুড়ি তখন বেঁচে। শরিফা বৌ হয়ে আসার পরে আর কখনো শাশুড়িকে হেঁসেল ঠেলতে হয়নি। কনকনে শীতের দুপুরে গোসলের জন্য মুসাকে সরিষার তেল আর গরম জল কখনো মুখ ফুটে চাইতে হয়নি। পরপর তিন ছেলের মা হয়েছে শরিফা। কিন্তু নিয়মের হেরফের হয়নি একদিনও। লালচাঁদের মতি ভালো লাগে না শরিফার। মুসা দেখে বৌমা হেঁসেলে কাঁদে আর ভাতের মাড় গলাতে দেয়। একদিন হুট করেই লালচাঁদ আসমা নামের এক মেয়েকে বিয়ে করে বাড়ি আনে। ঘর থেকে চুলের মুঠি ধরে বের করে দেয়। সকালে শরিফার দুই ভাই আসে শরিফাকে নিতে। শরিফা গুছিয়ে নিলো সব শুধু ছোট ছেলে আকাশের জিনিস ছাড়া। আকাশের বয়স সাত। সে দাদাকে ছেড়ে কোথাও যাবে না। বাধ্য হয়ে শরিফা আকশকে রেখে ভাইদের সাথে রওনা দিলো। মুসা বুঝলো তার অবর্তমানে আকাশ পড়বে সবচেয়ে বিপদে। সে ঠাণ্ডা মাথায় তার জমিজমা ভাগের ব্যবস্থা করলো। কাউকে ঠকায়নি সে। শুধু চারকাঠা জমির উপরে বসতবাড়ি সে আকাশকে লিখে দিলো। ঘটনায় মারমুখো হয়ে ছুটে আসলো ছোট বৌ আসমাসহ লালচাঁদ। বাড়ি ছাড়া করলো বৃদ্ধ মুসাকে। কনকনে শীতের রাতে স্কুলের বারান্দায় আশ্রয় নেয় মুসা।। করোনায় স্কুল বন্ধ। দাদা আর নাতি ইটের চুলাতে চাল ডাল ফুটিয়ে খায়। আকাশের মা একদিন এসে লেপ দিয়ে যায়। বাপের বাড়িতে তিনজন বাড়তি মানুষ তারা। শ্বশুর আর ছোটছেলেকে সাথে নিতে পারে না সে। মুসার হাঁপানির টান বেড়েছে। নাতি আকাশকে নিয়ে তার ভয় হয়। অমানুষ বাপ কখন কী করে বসে কে জানে। সে গ্রামের চেয়ারম্যানের কাছে বিচার দাবী করে। সালিশের মাঝপথ তখন। সমাধানের লক্ষণ নেই। ঠিক তখনই এক মানবাধিকার সংস্থার কর্মকর্তা এসে দাদা আর নাতির হাতে দুটো বিষের বোতল ধরিয়ে দেয়। পরামর্শ দেয় বিষ হাতে ডিসি সাহেবের কাছে যাও। জেলা প্রশাসক ড. মুনসুর আলম খান হতবিহ্বল হয়ে পড়েছন। প্রথমেই পিয়ন আকমলকে বললেন বিষের বোতল জব্দ করতে। বড় মাপের গল্পকার হলে নিশ্চয় মুসা আর নাতি আকাশ নিজের বাড়ির উঠানে জলচৌকিতে বসে রোদ পিঠ গরম করতে করতে পরেরদিন ভাপা পিঠা খেতো। আমি গল্পকার নই তবে আশাবাদী মানুষ। (গল্পের অনেকটাই সত্যি) 
পড়ন্ত বিকেলে দুই ফোঁটা বৃষ্টির জল পড়তেই লেখক মাথা ঢেকে দৌড় 🤭 আর আমি রোদে জলে ভিজি, ঘামি নিত্য। সংসার টিকলে হয়😓