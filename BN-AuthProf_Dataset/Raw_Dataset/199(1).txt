পৃথিবীর অধিকাংশ কাঙাল বড় বড় অট্টালিকায় থাকে। তাদের অভাব অন্তহীন, পুরো পৃথিবী গিলে ফেললেও তাদের পেট ভরবে না। আর কিছু কাঙাল থাকে রাস্তায়, তাদের পেট ছোটো, পাঁচ টাকার একটা রুটিতেই তাদের পেট ভরে যায়। পেটে ভাত তারা জুটিয়ে নেয় কিন্তু মাথায় হাত তারা পায় না। 
মানিব্যাগের এপাশ ওপাশ হাতড়ে একটা পুরনো পয়সাও পেলাম না। ওয়ালেটের ভাঁজ খুললেই দুটো মেয়াদোত্তীর্ণ কার্ড উকি দেয় । অতীত প্রাচুর্যের প্রতীক হয়ে প্লাস্টিকের ঘোলা কাফনে মোড়া কার্ড দুটোর লাশ নীরবে পড়ে থাকে কার্ড হোল্ডারে। ক্যাঙ্গারুর পেটের মত একটা থলিতে পয়সাগুলো আলাদা রাখি। কয়েকটা এক টাকার কয়েন সেখানে জমা হলেই পকেট ভারী লাগে। পাঁচ টাকার কয়েন মাঝে মাঝে গাদাগাদি করে জায়গা করে নেয় সেই ক্ষুদ্র প্রকোষ্ঠে। অর্থের নিম্নমুখী আকর্ষণে আমার কোমরে টান পড়ে। সামান্য কয়েকটা ধাতব মুদ্রা আমার প্যান্ট টেনে নামিয়ে দিতে চায়। লাখ লাখ টাকা থাকলে নিশ্চিত উলঙ্গ ঘুরতে হত। ক্যাঙ্গারুর পেটে আঙ্গুল চালিয়ে একটা চিরুনী অভিযান পরিচালনা করে ধাতু বলতে শুধু একটা চাবি পেলাম, বুদ্ধের মূর্তির মত কাত হয়ে শুয়ে আছে চাবিটি। আমার টেবিলের ড্রয়ারের চাবি এটি, ড্রয়ার ভেঙেছে বহু আগে। ভেতরে কোথায় যেন কী বিকল হয়ে গেছে, নাট বল্টু খুলে গেছে। ড্রয়ারটি পুরোপুরি বন্ধ করা যায় না, পুরোপুরি খোলাও যায় না। তবুও চাবিটি পড়ে আছে বিগত সমৃদ্ধির প্রতীক হয়ে। প্রতীকে ভরপুর আমার ওয়ালেট। (অতীতে কোনো এক সকালে লিখেছিলাম, কোনো আক্ষেপ ছিল না, দারিদ্র্য আমি উপভোগ করি। কারণ নিঃস্ব না হলে নির্ভার হওয়া যায় না।)
ভাটি অঞ্চলের গ্রামে গিয়ে দেখলাম সেখানে সিমেন্টের খুটিতে হাত ধরাধরি করে বিদ্যুৎ এসে পৌঁছেছে। সেই সাথে আবির্ভাব হয়েছে টেলিভিশন নামক বাচাল যন্ত্রটির। টেলিভিশন আসার পর গ্রামে সন্ধ্যার আয়ু বৃদ্ধি হয়েছে। আগে কুপির তেল শেষ হলেই নিশুতি রাত হয়ে যেত। অমাবশ্যায় পুরো গ্রাম ঢাকা থাকত অন্ধকারের কালো আঁচলে, আর জোছনায় জড়ানো থাকত ফিনফিনে সাদা মসলিনে। কুপি কিংবা হারিকেনের সাথে রাতের শত্রুতা ছিল না, বরং তাদের সোনালি লকলকে শিখাকে মনে হত আঁধারের অলঙ্কার। বিদ্যুৎ আসার পর অন্ধকার এখন অসহায় হয়ে পড়ে থাকে বাড়ির কোণায় অথবা ঝোপঝাড়ে। উজ্জ্বল বৈদ্যুতিক বাতি জ্যোৎস্নাকেও লোকালয় থেকে ঝেটিয়ে বিদায় করেছে। টিভি আসার পর গ্রামের যুবকদের উপলব্ধি হয়েছে লুঙ্গি কাছা মেরে ক্ষেতে কাজ করা খুবই জঘন্য এবং নিম্ন পর্যায়ের কাজ। তারা শিখেছে ‘চাষার ছেলে’ কোনো পরিচয় নয় বরং একটা গালি। সেজন্য তারা লুঙ্গি বাদ দিয়ে প্যান্ট পরা শিখেছে। টিভির নায়কেরা প্যান্ট পরে, সবাই এখন নায়ক হতে চায়। আগে সন্ধ্যা হলেই বাবা চাচারা শুরু করত তাদের গম্ভীর গমগমে আলোচনা, পানের বাটাকে মধ্যমণি বানিয়ে আড্ডায় বসত মা, চাচী আর দাদীরা। বাচ্চারা গলা ফাটিয়ে ‘সরু সরায়া’ পড়ে প্রমাণ দিত তারা আসলেই পড়ছে। সবার গলা শোনা গেলেও সেটা কখনোই কোলাহল মনে হত না। এখন সবাই চুপ করে থাকে, টেলিভিশনটা একাই কথা বলে।
(সকালবেলা পাশের বাসায়) দরজায় কোমল ঠক ঠক। ভেতরে সাড়া নেই। তারপর আরেকটু কঠোর । ভেতরে বিরক্ত কণ্ঠ, কে? বাহিরে নীরবতা, আবার ঠক ঠক। কে? একটু ধমক মেশানো। বাহিরে কন্ঠ শোনা গেল, আমি ভেতরে যাচাই বাছাই, আমি কে? বাইরে অস্বস্তি, আমি আমি। ভেতরে সন্দেহ, আমি কে? বাহিরে সংকট, কণ্ঠে লজ্জা, আমি খতেজা। ভেতর ক্ষুব্ধ, কে? বাহিরে দীর্ঘ নীরবতা। কণ্ঠে বিপর্যস্ততা, আমি, আলামিনের মা। অতঃপর দরজা খুলে গেল।
লোকে বলে, আমি একজন গল্পকার এবং ঔপন্যাসিক। আমি কম লিখি, তাই নিজেকে বলি অল্পকার এবং স্বল্পৌন্যাসিক। আমি অলস এবং আমার কলম কৃপণ, তাই গ্রন্থসংখ্যা নগণ্য। আগ্রহীদের উদ্দেশ্যে আমার অপকর্মের ক্ষুদ্র তালিকা যুক্ত করা হলো। গল্পগ্রন্থ একটি শাড়ি এবং কামরাঙা বোমা ও অন্যান্য (দুটি গল্পগ্রন্থের খিচুড়ি) উপন্যাস নীল পাহাড় তেইল্যা চোরা জলেশ্বরী কাঙালসংঘ
মধু ত্রিপুরার সাথে দেখা হয়েছিল ফটিকছড়ির জঙ্গলে। প্রথম দেখায় তাকে খুনি মনে হয়েছিল আমার। মুখে বসন্তের অবিন্যস্ত কলঙ্ক, চোয়ালে লাঙ্গলের বাঁক, রোদে ঝলসানো চামড়া, তামাক পোড়া কালচে ঠোঁট, আর চর্বিহীন মাঝারি দেহ, বয়স আন্দাজ করা যায়না, পুরোপুরি একজন শ্রমিকের অবয়ব, কিন্তু তার শান্ত চোখ দুটোতে ছিল অপরিসীম দুর্বোধ্যতা যা সাধারণত শ্রমিকদের চোখে থাকে না। শখ আমাদের তাড়িয়ে এনেছে এই পাহাড়ি জঙ্গলের মাঝখানে। সন্ধ্যার আবছা আলোয় চারপাশ নিস্তব্ধ, নিশাচর পশুপাখি তখনো শিকারে বের হয়নি। মধু ত্রিপুরা আমাদের রাত্রি যাপনের আয়োজন করছে, আপাতত আমরা তার তত্ত্বাবধানে আছি, এবং সেজন্য আমাদের শঙ্কার শেষ নেই। নগর থেকে নানাবিধ মূল্যবান সরঞ্জাম আর ভরপুর সন্দেহ নিয়ে এসেছি আমরা। বিদেশি চলচিত্র লব্ধ জ্ঞান আর মধু ত্রিপুরার সন্দেহজনক দৃষ্টি আমাদের শঙ্কা বাড়ায়। ফাঁকা জায়গা দেখে আগুন জ্বালালো মধু। আগুন দেখে আমরা সম্মোহিত হই, এই আদিম সঙ্গীটি মনে কিছুটা হলেও সাহস জোগায়। নিজেদের জান এবং মাল আকড়ে ধরে আগুন ঘিরে বসে পড়ি। মালপত্র বুকে চেপে ধরতে দেখে, মধু ত্রিপুরা আমাদের অভয় দেয়, চুরির ভয় নাই, কেউ কিছু ধরব না। যাদের মনে প্রাণের ভয় তাদের চুরির ব্যাপারে অভয় দিয়ে কী লাভ! রাতে খাওয়ার পর পেট থেকে ক্ষুধা আর মন থেকে ভয় কিছুটা কমলো আমাদের। জঙ্গলের একপাশে উঁচু গাছের সারি ভেদ করে বহু কষ্টে চাঁদটা উদিত হলো। জোছনায় মাখামাখি হলাম আমরা, চাঁদের আলোতে নিশাচর শিকারি পাখিদের উড়ে যাওয়া দেখি, তাদের বিষন্ন আর্তনাদ শুনি, দূর থেকে ভেসে আসে হরিণ অথবা বন ছাগলের ডাক। কীট পতঙ্গের দল গাইছে সমবেত সঙ্গীত। চারপাশে জীবনের প্রাচুর্য উপলব্ধি করি আমরা, তাদের সাথে একাত্ম হই, এত এত জীবনের মাঝে মৃত্যু চিন্তা মন থেকে মুছে যেতে থাকে। মধু ত্রিপুরা মায়াবি দৃষ্টিতে তাকিয়ে থাকে আগুনের দিকে, যেন কত পুরনো সঙ্গী। সময় কাটানোর জন্য আলাপ জমাতে চাই আমরা, লোকটাকে অহেতুক নানা ব্যক্তিগত প্রশ্ন করি। বিয়ে করেছেন? ছেলেমেয়ে আছে? জমিজমা আছে? কী কী ফসল হয় এখানে? মধু ত্রিপুরা শান্তভাবে জবাব দেয়। সংসার আছে তার, আগে অন্য কাজ করত এখন চা বাগানে কাজ করে, আবার কিছু জমিও চাষ করে বর্গা নিয়ে, কয়েক পুরুষ ধরে তাদের বাস এখানে কিন্তু নিজের জায়গা-জমি নেই। এই জঙ্গলে কোনো বাঘ টাঘ নেইতো? হাসে মধু, না উ কিচ্ছু নাই। আমি জিজ্ঞাসা করলাম, বললেন আগে অন্য কাজ করতেন, কী কাজ? মধু ত্রিপুরার মুখে বিষাদের ছায়া নেমে আসে। আগুনের লালচে আভাও সেই ছায়া মুছে দিতে পারলো না। আমার মুখে মলিন দৃষ্টি পেতে বলল, ই জঙ্গলে শিকার করতাম আগে। লজ্জিত ভঙ্গীতে আবার বলল, হরিণ, শুয়োর, ছাগল, খরগোশ কতকিছু মাইরেছি। এখন শিকার করেন না? মধু ত্রিপুরা মাথা নাড়ায়। আমার কৌতূহল বৃদ্ধি পায়, জিজ্ঞাসা করলাম, শিকার ছেড়েছেন কেন? লোকটা আগুনের দিকে একদৃষ্টিতে তাকিয়ে বলে, পাপ কইরিছিলাম দাদা, উ পাপত ক্ষমা নাই। কী পাপ? বলা যাবে? পশ্চিম দিকে আঙ্গুল দেখিয়ে সে বলল, ওই পাহাড়ের জঙ্গলত একটা হরিণ মাইরেছিলাম, ইতবড় হরিণ আর দেখি নাই দাদা, লোভ লাইগে গেল। ভারী শইল লিয়া উনি দৌড়াইতে পারে না, পলাইতে পারে নাই। উনাকে আমি নিজে মাইরেছিলাম। পেট কাটি দেখি, ভিতরে বাচ্চা আছে। উনি মা ছিল, ইতবড় পাপের ক্ষমা নাই দাদা। আগুনের কাঁপা আলোয় আমি আরেকবার মধু ত্রিপুরার মুখের দিকে তাকালাম, তার চোখের দুর্বোধ্যতা দূর হয়েছে, সেখানে কোনো অস্পষ্টতা নেই, শুধু অনুশোচনা আছে। একজন পূর্ণ বয়স্ক মানুষের এমন নিষ্পাপ মুখ আমি আর দেখিনি।
সুন্দরবনে শুদ্ধি অভিযান সুন্দরবন বলতেই আমি বুঝতাম বাঘ। আমার কল্পনায় ভাসতো, এক দুই কুড়ি ডোরাকাটা বাঘ সুন্দরবনের মাঠে বিচরণ করছে। মা বাঘ আর ছানা বাঘ হুটোপুটি খেলছে। বাবা বাঘ ব্যাকগ্রাউন্ডে হরিণের পেছনে ছুটছে। কল্পনার অগ্নিতে ডিসকভারি, জিওগ্রাফি ঘি ঢাললো যথেষ্ট পরিমাণে। প্রথম যেবার সুন্দরবন গেলাম, সেটাকে মোটামুটি প্রতিকী ভ্রমন বলা যায়। রঙচঙে ট্রলারে ঝাঁক বেঁধে আমরা জনা পঞ্চাশেক ইউনিভার্সিটি ছাত্র ছাত্রী শিক্ষকদের নজরদারীর ভিতরে সুন্দরবনের প্রবেশদ্বার দর্শন করে সূর্যাস্তের আগেই নিরাশ হয়ে ফিরে এসেছিলাম। আমার সহপাঠীরা আমার মতই বাঘ দেখার জন্য ব্যাকুল ছিল, আমাদের সবার চোখ সুন্দরবনের মাঠে বাঘের পাল খুঁজে বেড়াচ্ছিল। আমরা বলাবলি করছি, কোথায় সুন্দরবন? আমাদের ট্রলার চালক প্রশস্ত নদীর দুই পাড়ে ছোট সবুজ রেখার দিকে আঙুল তাক করে দেখাল, ঐ যে সুন্দরবন। সবুজ রেখা যখন কাছে এলো, তখন দেখি সারি সারি গোলপাতা পানিতে প্রহরীর মত দাঁড়িয়ে আছে, গোলপাতার পেছনে সবুজের পর্দা। এই পর্দার অন্তরালে কী আছে তা বাহির থেকে দেখে বোঝার উপায় নেই। আমরা তখন আবার বলাবলি করছি বাঘ কোথায়? এবার ট্রলার চালক আঙুল গুটিয়ে রেখে কেবল মুচকি একটা হাসি দিল। আমাদের গন্তব্য হলো করমজল, সেখানে নেমে দেখি সেটা ঠিক বন নয় বাগান। গাছগুলো এবং গাছের বানরগুলোকেও কেমন গৃহপালিত মনে হয়। জেটির মত উঁচু কাঠের রাস্তায় হাটলে মনে হবে পার্কে হাঁটছি। আমাদের মনে একটু উত্তেজনা জাগানোর জন্যই হয়ত একজন উর্দি পরা বন্দুকধারী আমাদের সঙ্গী হলো। তার বন্দুকেও যখন কোনো উত্তেজনা সৃষ্টি হলো না, তখন সে বাঘের গল্প ফাঁদলো, মাত্র দুই দিন আগেই একটা বাঘ ঘুরে গেছে বলে আমাদের ভয় দেখানোর বৃথা চেষ্টা করলো। ঝাঁকে ঝাঁকে বাঘ দেখার আকাঙ্খা নিয়ে যারা এসেছে তাদের কি আর দুই দিন পুরনো বাঘে পোষায়? অবশেষে আমাদের নিয়ে যাওয়া হলো কুমির প্রজনন কেন্দ্রে, প্রজনন শব্দটা কিঞ্চিত উত্তেজনা তৈরি করল অবশ্য। আমরা গিয়ে দেখলাম বিভিন্ন আকারের কালো কালো কিছু কুমির পানির হাউজের মধ্যে অলস শুয়ে আছে। পেছনে কার যেন হতাশ কন্ঠ শুনতে পেলাম, কই প্রজনন! পরেরবার সুন্দরবনের শুধু মুখ দর্শন করে আসিনি, সুন্দরবনের বুকে বিচরন করে এসেছি। একটা নৌকায় ভেসে বেড়িয়েছি সুন্দরবনের শিরা উপশিরায়। সুন্দরবনের উদ্দেশ্যে রওনা হওয়ার সময়ও আমার মনে রয়েল বেঙ্গল টাইগার ঘুরাঘুরি করছে। তখনো জানতাম না কী বিস্ময় অপেক্ষা করে আছে আমার জন্য। রাতের ট্রেনে ভয়ানক এক রুদ্ধশ্বাস প্রতিযোগীতার পর কোনমতে উঠতে পারলাম। একবার নিজের চেয়ারের দখল নিয়ে সারারাত ঘুমিয়ে সকালে নৌকায় উঠব, এমন একটা পরিকল্পনা আমার ছিল। কিন্তু রাতের ট্রেনে এত মানুষ দাঁড়িয়ে যাত্রা করে না দেখলে বিশ্বাস করতাম না। ট্রেন ছাড়ার প্রায় ত্রিশ মিনিট পর বহু সংগ্রাম করে অবশেষে নিজের আসনের দেখা পেলাম। ইতোমধ্যে দখল হয়ে যাওয়া আসন পুনুরুদ্ধার করতে আরো বেশ কিছুক্ষণ সময় লেগে গেলো। মানুষ এবং ট্রেনের কোলাহল, সুন্দরবন দর্শনের উত্তেজনা, ট্রেনের বাতি চিরন্তন সবকিছুকে পাশ কাটিয়ে এক আধবার যখনি চোখ বুজেছি, তখনি কোনো না কোনো ফেরিওয়ালা উৎপাত করেছে। রাত আড়াইটা বাজে ঘুমন্ত যাত্রীদেরকে বাদাম, কলা, পানি, কমলা, পাউরুটি ইত্যাদি খাওয়ানোর সংকল্প নিয়ে ঘুরছে কিছু ফেরিওয়ালা। এমনি ঝঞ্ঝাময় নির্ঘুম রাত পার করার পর যখন নৌকায় উঠলাম, তখনো সূর্যের ঘুম ভাঙ্গেনি। নদীর কোমল ঠান্ডা বাতাসে গতরাতের সব ক্লান্তি উড়ে গেল। বুক ভরে তাজা বাতাস সেবন করলাম, সেই বাতাসে আমাদের মন এবং পেট দুইই জেগে উঠল। নদীর বিশুদ্ধ বায়ূ অরুচির মহৌষধ। রূপসা নদীর দুইপাশে জেলেদের বসতি, মাঝ নদী থেকেও তাদের ঘরবাড়ির জীর্ণদশা এবং অপরিসীম দারিদ্র্য চোখে পড়ে। এইসব জীর্ণ ঘরবাড়ির মাঝেই দেখা যাচ্ছে কোটিপতিদের কলকারখানা। বিরাটাকার দৈত্যের মত যান্ত্রিক কলকারখানাগুলো দেখলে এতই বেমানান লাগে যে বেশিক্ষণ চোখে সয় না। তার চেয়ে আঙ্গিনায় জেলেদের শুকাতে দেওয়া জাল দেখলেও মনে প্রশান্তি আসে। নদীতে যে জায়গায় ছোট বড় বিভিন্ন আকারে জাহাজের সমাগম হয়েছে সেই জায়গাটা হলো মংলা। ছোট জাহাজও আকারে এত বড় যে আমাদের পাঁচজন বসবাস উপযোগী নৌকাটাকে সেই জাহাজের তুলনায় একটা মাছি মনে হবে। কিছু জাহাজ ছুটছে কিছু দাঁড়িয়ে ঝিমাচ্ছে। ষন্ডামার্কা কিছু জাহাজ আমাদের ছোট নৌকার দিকে চোখ পাকিয়ে তাকিয়ে আছে। মংলা পার হয়ে যেতেই দেখা যাবে কোমরে পাতিল বেঁধে হাতে জাল নিয়ে নদীতে চিংড়ির পোনা ধরছে কিছু সিক্ত বসন এবং শুষ্ক মুখের নারী পুরুষ। এই অঞ্চলে নাকি মাঝে মাঝে কুমিরে মানুষ টেনে নিয়ে যায়, কুমিরের কামড়ের চেয়ে পেটে ক্ষুধার কামড় বেশি ভয়ঙ্কর, তাই তারা অকুতোভয়। বাঁচার জন্য তাদের সংগ্রাম দেখলে মনে মায়া এবং শ্রদ্ধা জাগে। চার ঘন্টা নৌযাত্রার পর পৌঁছালাম ঢাংমারি। এখানে বনের সীমা রেখায় বন কতৃপক্ষের অফিস, সেখান থেকে বনে থাকার অনুমতি এবং একজন বন্দুকধারী বনরক্ষী সংগ্রহ করতে হয়। বন্দুক বাঘ তাড়ানোর জন্য নয়, মনের ভয় তাড়ানোর জন্য। সুন্দরবন অঞ্চলে খুব কম সংখ্যক মিঠা পানির পুকুর আছে তারমধ্যে একটা আছে এই বন কতৃপক্ষের অফিস আঙ্গিনায়। পুকুরে না নেমে সেখানে আমরা গোসল করে নিলাম, পুকুরে নেমে গোসল করা বারণ, কারণ এই পানি অনেকেই খাবার কাজে ব্যবহার করে। তারপর যত এগুনো যায় নদী তত সংকীর্ণ হয়ে উঠে এবং সুন্দরবন আসে তত নিকটে। দুইপাড়ে যে ঘন সবুজ রেখা তা ধীরে ধীরে স্পষ্ট হয়। গোলপাতার প্রহরা এখানে শিথিল, সুন্দরী, গড়ান, কেওড়া গাছের আশেপাশে শ্বাসমূলের সমাহার। জোয়ারে গাছগুলো হাঁটু ডুবিয়ে থাকে, প্রতিটা গাছের গায়ে জোয়ারের চিহ্ন। দ্বীপের মত খন্ড খন্ড বনের ভিতর দিয়ে আমরা চলেছি সুন্দরবনের সর্বগভীরে। হঠাৎ অনুভূতি হয়, সভ্যতা থেকে কত দূরে আছি। আশেপাশে সভ্যতার কোন নিদর্শন নেই। অন্য কোন জাহাজ কিংবা নৌকা নেই, দোকানপাট নেই, রাস্তার ধূলাবালি নেই, ঘরবাড়ি নেই, আমাদের নৌকার ইঞ্জিনের শব্দ ছাড়া আর কোনো কোলাহল নেই। পাখিদের যে সূর ইঞ্জিনের শব্দ ভেদ করে কানে আসে তাকে কোনোমতেই কোলাহল বলা যাবে না। প্রকৃতির এই নিজস্ব দুনিয়ায় আমরা ছাড়া যেন আর কেউ নেই। আমাদের পকেটে বাস করা আমাদের দুই মনিব তখন অসহায়, একটা হচ্ছে মানিব্যাগ অন্যটা মোবাইল ফোন। টাকা এখানে কাগজ ছাড়া কিছুই নয়, যেহেতু কোনো দোকানপাট নেই, নেটওয়ার্ক যেহেতু নেই পৃথিবীর সাথে যোগাযোগ বন্ধ, সেহেতু মোবাইল ফোনটাও পঙ্গু। সব নাড়ি ছিন্ন করে সবুজের কারাগারে নিজেকে তখন স্বাধীন মনে হয়। এমনি কোন বনে হঠাৎ চোখে পড়বে একটা দুইটা হরিণ মাথা উঁচিয়ে সতর্ক দৃষ্টিতে আগন্তুকদের পর্যবেক্ষণ করছে। খাচায় বন্দী হরিণের সাথে এদের বিস্তর পার্থক্য। চিড়িয়াখানার হরিণগুলো নির্লিপ্ত, খাঁচার সুরক্ষা এবং বন্দীত্বের মধ্যে তাদের স্বাভাবিক স্ফূর্তি নেই। বন্য হরিণের জীবনের প্রতিটা মুহূর্ত একেকটা সংগ্রাম, প্রতিটা অপরিচিত শব্দে তাদের সন্দেহ, প্রতিটা দৃষ্টিতে আছে নিবিড় নীরিক্ষণ। হরিণের পাশাপাশি খুব সহজেই চোখে পড়বে বানর এবং বন্য শুকর। মুক্ত স্বাধীন এসব প্রাণী দেখলে মন রোমাঞ্চিত না হয়ে পারে না। নদীর দুইপাশে বনের মাঝে মাঝে শাখা নদী আর খালের ছড়াছড়ি। সরু খালের দুই পাশে সবুজ ঘন বন, দৃষ্টি খালের বাঁক পর্যন্ত গিয়ে থেমে যায়, ভিতরে না জানি কী ঐশ্বর্য লুকিয়ে রেখেছে সুন্দরবন। আমাদের নৌকাটা যেহেতু আকারে অত বড় নয়, আমরা সহজেই বনের গলি উপগলির মধ্যে ঢুকে গেলাম। তবুও সরু খালের ভিতরে বনের রূপ দেখার জন্য মন আকুল হয়ে ছিল। আমরা আস্তানা গাড়লাম তাম্বুলবুনিয়ার এক খালে। দুইপাশে বন যেন হাতের নাগালে। ভয় এবং উত্তেজনা মনে আলিঙ্গন করছে। অন্ধকার বনের মধ্যে না জানি কত পশু পাখির আবাস। তাদের ডাক নীরবতা বিদীর্ণ করে আমাদের বুকে কাঁপন ধরায়। আমরা আজ তাদের প্রতিবেশী হয়েছি। খুব ভোরে আমার ইচ্ছা পূরণ হলো, হালকা কুয়াশায় চারদিক যখন মায়াবি তখন বৈঠা চালিত একটা ছোট ডিঙ্গি নিয়ে আমরা একটা কৃশকায় খালে ঢুকে পড়লাম। ভেতরে ঢুকতেই বিস্ময় আর উৎকণ্ঠা আমাদের ঘিরে ধরলো। দুই পাশে বন তখন আমাদের চেয়ে উঁচুতে, মাথার উপর গাছের ডালপালার ছাউনি। সুন্দরবন আমাদের এত কাছে যে অজানা আতঙ্কে আমরা স্তব্ধ। আগে বাঘ, কুমিরের সাক্ষাৎ ছিল কামনা এখন তাদের নাগালে চলে আসার পর সেটাই হয়েছে আশঙ্কা। মনে হবে এই বুঝি গোলপাতার আড়াল থেকে ঝাপিয়ে পড়বে রয়েল বেঙ্গল টাইগার, কিংবা লেজের বাড়িতে ডিঙ্গি উল্টে দিবে বিশাল কোনো কুমির, অথবা গাছ থেকে মাথার উপর টুপ করে পড়বে কিং কোবরা। এইটুকু আতঙ্ক বনের প্রতি আপনাকে শ্রদ্ধাশীল করে তুলবে। আমরা ত্রস্ত হরিণের মত চারিদিকে সতর্ক দৃষ্টি রেখে চলে যাচ্ছি সুন্দরবনের নাড়িতে। কাচের মত স্থির পানি থেকে ধূমায়িত কুয়াশা পাক দিয়ে উপরে উঠে যাচ্ছে, মাঝে মাঝে মনে হয় আমরা নৌকা সমেত মেঘে ভাসছি। এই দৃশ্য বর্ণনা করার মত ভাষা পৃথিবীতে নেই, প্রত্যক্ষ করা ছাড়া তা কোনোভাবেই তা ব্যক্ত করা যাবে না। সুন্দরবন তখন জেগে উঠছে, বনের পশুপাখি বেরিয়ে পড়েছে খাদ্য অন্বেষণে। আমাদের উপস্থিতি যেন তাদের বিন্দুমাত্র বিরক্ত না করে সেজন্য আমরা নিস্তব্ধ হয়ে রইলাম, নিশ্বাসও ফেলছি শব্দহীন। মাথার উপর দিয়ে উড়ে যাচ্ছে রঙ বেরঙের পাখি, সাদা বক এক পায়ে ধৈর্য্য ধরে মাছ শিকার করছে, ভোদরের দল সপরিবারে নেমেছে প্রাতঃস্নানে, গুইসাপ গাছের ডালে শুয়ে অপেক্ষা করছে সূর্য কিরণের, গাছের ডালে বিশাল প্যাঁচা সম্ভবত ঘুমানোর আয়োজন করছে, মাথার উপর ঘুরির মত উড়ছে চিল, দুই একটা প্রকাণ্ড মদন টাক কাদায় খাবার খুজছে। তারা সবাই বনের সন্তান, সবাই মিলে তৈরি করেছে জীবনের অপূর্ব সুর এবং ছন্দ। সেই ছন্দে ব্যাঘাত না ঘটিয়ে আমরা তখন নীরবে বনের অংশ হয়ে গেছি, বৈঠার মৃদু ছলাত শব্দ ছাড়া আর কোন শব্দ নেই। বনের এই রূপ দেখতে হলে চুপ থাকতে হয়। যখন কুয়াশার মধ্যে প্রথম সোনালি রোদ মিশে তখন এত অপরূপ দৃশ্যের অবতাড়না হয় যে সেই সৌন্দর্য ধারণ করার মত ক্ষমতা আমাদের মনে নেই। এই অসহ্য সুন্দর প্রকৃতি এবং তার সুর মনের ভেতর এক অদ্ভূত হাহাকার তুলে। আমরা নিজেদের অস্তিত্ব ভুলে যাই, ভুলে যাই নগরজীবন। নিজেকে ভোলার নেশায়, বনের পশুপাখির দিনের সমাপ্তির আয়োজন দেখার লোভে বিকালেও ঢুকে পড়েছিলাম ক্ষীন এক খালে। আমাদের ছোট ডিঙ্গিতে চা বিস্কুটের বিলাসিতা ছিল। বনের ভিতরে ঢুকতেই চা বিস্কুটের অস্তিত্ব ভুলে গেলাম আমরা, চোখ ভরে গিলছি সবুজ অরণ্য। ভাটার টান শুরু হয়েছে তখন, ভাটার বিরুদ্ধে বৈঠা চালিয়ে আমাদের নৌকা এগিয়ে চলল। সুন্দরবনে ছোটবড় চারশত নদী, খাল আছে। খালের জন্ম এবং মৃত্যু হয় হরহামেশা। আমরা যে খালটিতে ঢুকেছি কাদা জমে তা মুমূর্ষু। খালের শেষপ্রান্তে এসে দেখি নৌকার নিচে পর্যাপ্ত পানি নেই। সূর্য তখন প্রায় ডুবন্ত, কোনো সংকেত ছাড়াই হঠাৎ দেখলাম সন্ধ্যা নামছে। পানি না থাকার কারণে খাল আরো সংকীর্ণ হয়ে গেল, আমরা তখন বনের আয়ত্তে। সভ্য জগতের সাথে যোগযোগহীন আমরা কয়েকটা প্রাণী সুন্দরবনের অসংখ্য খালের একটা খালে কাদায় আটকে পড়েছি। এখানে যদি আটকে যাই জোয়ার আসার আগে কেউ আমাদের উদ্ধার করতে পারবে না। জোয়ার আসবে গভীর রাতে, ততক্ষণ এই খোলা অরক্ষিত ডিঙ্গিতে কাটাতে হবে ভাবতেই বুকটা চিমসে গেল। আমাদের মাঝি বহু কষ্টে কাদা থেকে নৌকা ছাড়িয়ে ভাটার টানের সাথে পাল্লা দিয়ে বৈঠা চালাতে লাগলো। কতক্ষণ চলল মনে নেই, একসময় গাঢ় কালো ভেদ করে আবছা আঁধারে এসে পৌঁছালাম। আমাদের নৌকাটা যখন চোখে পড়ল, তখন সবাই একযোগে স্বস্তির নিশ্বাস ফেললাম। সেদিন অন্ধকার রাতে আরেকটা বিস্ময় প্রতক্ষ্য করেছি আমরা। রাতে আমরা সবাই শুয়ে পড়েছি, চোখে ঘুম মনে বিহ্বলতা। তখন নৌকার ক্যাপ্টেন আমাদের ডেকে তুলল। আমরা ছাদে গিয়ে জড়ো হলাম। জোয়ার শুরু হয়েছে বোধহয়, ছোট শাখা নদী তখন প্রস্থে বড় হয়েছে। ক্যাপ্টেন বলল, একটা জাদু দেখবেন স্যার? আমাদের নীরবতাকে সে সম্মতি হিসেবে ধরে নিল। তারপর একটা লাঠি নিয়ে পানিতে নেড়ে দিল। আমরা হতবাক হয়ে দেখলাম, পানিতে আগুন জ্বলে উঠল। সবুজ আলোর আভা ছড়িয়ে পড়ল কালো পানিতে। আমরা নিজেরা হাত দিয়ে পানিতে নেড়ে দিতেই আবার জ্বলে উঠল সবুজাভ আলো। এ কী বিস্ময়! এটা ওটা ফেলে পানিতে ঢেউ সৃষ্টি করে আমরা শিশুদের মত খেলতে লাগলাম আলোর খেলা। আমাদের নৌকা চলতে শুরু করলো, নৌকার নিচে সবুজ আগুনের ফেনা। সবুজ আলোয় পানিতে ছোট ছোট মাছের ছুটাছুটি দেখা যাচ্ছে। সে রাতে ঘুম কেড়ে নিয়েছিল পানিতে জ্বলা আগুন। পরে জেনেছিলাম, পানিতে লবনাক্ততার পরিমাণ বাড়লে বিশেষ এক শৈবাল এই অদ্ভূত ঘটনাটি ঘটায়। প্রকৃতিতে কত যে আশ্চর্য লুকিয়ে আছে! দিনের আলোয় সুন্দরবন যত অপরূপ রাতের আঁধারে ততটাই মোহনীয়। অমাবশ্যায় বন যেমন রহস্যময় জোছনায় ততটাই মায়মায়। সুন্দরবনে পূর্ণ চন্দ্র দর্শনের সৌভাগ্য হয়েছিল একবার। পূর্ণিমা রাতে যখন নদীতে জোয়ার এসেছিল তখন পুরো বনে জোছনার জোয়ার। নদীতে রুপালি ঢেউ, আমরা আমাদের ডিঙ্গিটা নৌকার সাথে বেঁধে ভাসিয়ে দিয়েছিলাম নদীতে। ইচ্ছেমত ভাসতে ভাসতে জোয়ারে ডুবন্ত বনে ঢুকে গিয়েছিলাম। নৌকার পাটাতনের নীচে লাল কয়লা আমাদের উষ্ণতা দিয়েছিল, আর গরান কেওরার বন দিয়েছিল শিহরণ। আমরা হাত দিয়ে ছুঁয়ে দিলাম প্রাচীন বৃক্ষ, হয়ত এই গাছে এটাই প্রথম মানব স্পর্শ। নদীতে ভাসতে ভাসতে সভ্যতা থেকে বহুদূরে জনমানবহীন ঘন বন পাশে রেখে জোছনা উপভোগ করা এক অপার্থিব অভিজ্ঞতা। সুন্দরবনের অল্প কিছু শুষ্ক বনভূমির মধ্যে একটা আছে কটকায়। ভোরে কটকার খালে নিঃশব্দ পরিভ্রমণ শেষে, আমরা বনে নামলাম। উদ্দেশ্য কচিখালি সমুদ্র সৈকত। ঘাসের বিস্তীর্ণ মাঠের মধ্য দিয়ে মেঠো পথ। দূর থেকে দেখলাম এক পাল হরিণ আমাদের দেখেই ঘাসের মধ্যে দৌড়ে অদৃশ্য হয়ে গেলো। উঁচু ঘাসের মধ্যে বাঘ লুকিয়ে থেকে আক্রমন করে, এটাকে বাঘের শিকার ক্ষেত্র বলা যায়। এখানেই বাঘের মল দেখেছি, এটাও নাকি আমাদের সৌভাগ্য। খোলা মাঠে বেশ কিছু বরই গাছ আছে, গাছগুলো নিচ থেকে এত নিখুঁত ভাবে ছাটা যে মনে হবে কোন নাপিত কাঁচি দিয়ে নিখুত ভাবে বরই গাছের চুল ছেটে দিয়েছে। হরিণের দল নিজেদের নাগাল অনুযায়ী পাতা খেয়ে এই শিল্পকর্মটি করেছে। বরই গাছে ছোট ছোট বরই আর অসংখ্য পাখির বাসা। মুগ্ধ হয়ে দেখেছি হরিণ আর পাখির শিল্পকর্ম। আমরা জেনেছিলাম কচিখালির এই বনে একটা অজগর আতিথ্য নিয়েছে। অনেক খোঁজ করলাম অতিথির কিন্তু লাজুক অতিথি দেখা দিল না। তবে দেখা পেয়েছিলাম কাল নাগিনের, সাপে আমার ভীষণ ভয়, সম্ভবত বাঘের চেয়েও বেশি। কিন্তু কাল নাগিনের এতো রূপ যে চোখ ফেরাতে পারিনি। দুই কিলোমিটার এই পথে যেতে যেতে বিভিন্ন রকম পাখি নজরে পড়বে। পর্যটকদের মধ্যে দেখেছি পাখির প্রতি নিদারুণ অবহেলা। অথচ পাখি দেখতেই আমার ভীষণ আগ্রহ। কত রকম পাখি যে দেখেছি, সব কয়টার নামও জানি না। ঘাসের মাঠ আর বন পেরিয়ে যখন সৈকতে এলাম, দেখলাম সাত কিলোমিটার কালো বালির সৈকতে আমরা ছাড়া আর কোনো মানুষ নেই। দূরে কিছু হরিণ, বানর আর শুকর দেখলাম। সুন্দরবন গেলে বাঘের পায়ের ছাপ প্রায় সবাই দেখতে পায়, বিভিন্ন খালে আমরাও দেখেছি বিভিন্ন মেয়াদী পায়ের ছাপ। তবে সবচেয়ে তাজা ছাপ দেখেছি এই সৈকতে। আমাদের বন্ধুকধারী পায়ের ছাপ দেখে বলল, এটা মাত্র একটু আগের। পায়ের ছাপ ধরে এগিয়ে দেখি এখানে কয়েকটা ক্ষুদ্র পায়ের ছাপ। মা বাঘ তার ছানাদের নিয়ে একটু আগেই এখানে সমভিব্যাহারে বেড়িয়ে গেছে। সৈকত জুড়ে তাদের অজস্র পদচিহ্ন। হয়ত আমাদের দেখেই পাশের বনে ঢুকে পড়েছে। মনে ভয় নিয়ে বনে চোখ রেখে আমরা সাত কিলোমিটার হাঁটলাম। আমরা বাঘ দেখিনি কিন্তু বাঘ নিশ্চয়ই আমাদের দেখেছে, এইটুকুই সান্ত্বনা। অমাবশ্যার ঘোর অন্ধকারে এই বনেই নেমেছিলাম একবার। রাত তখন প্রায় বারোটা, সুন্দরবনে সন্ধ্যা নেই, সূর্য ডুবলেই রাত। বারোটা মানে রাতের বয়স তখন সাত ঘন্টা। উঁচু ঘাসের পথ দিনের বেলায় হয়ত নিরীহ মনে হয় কিন্তু পিচের মত কালো রাতে এই পথই হয়ে উঠে ভয়ঙ্কর। এই অভিযানের কথা শুনে আমরা সবাই বুকে সাহসের অভাব টের পেলাম, কেবল একজন ছাড়া। তিনি সবাইকে সাহস দিলেন এবং এই বয়সে মনে এত ভয় পুষে রাখার জন্য তীরষ্কারও করলেন। উনার তীরষ্কারের খোঁচায় আমরা সবাই নামলাম সাহসের পরীক্ষা দিতে। আমাদের ঘুম কাতুরে বনরক্ষী উনার বন্দুকটাকে বেকার রেখে শয্যা নিয়েছেন বহু আগে। বন্দুক ছাড়া কেবল দুটি টর্চ এবং উক্ত বীরপুরুষের ভরসায় আমরা যাত্রা শুরু করলাম। আমাদের মধ্যে সবচেয়ে অভিজ্ঞজন টর্চের অধিকারী হলেন। আমরা একজন আরেকজনের পেছনে কাঁধে হাত রেখে রেলগাড়ি বানালাম। বীরপুরুষ ঠিক মধ্যিখানে অবস্থান নিয়েছেন। অন্ধকারে আমরা চোখে দেখি না, মানুষ হিসেবে এইটুকু সীমাবদ্ধতা আমাদের আছে কিন্তু বাঘের সেই সমস্যা নেই। রয়েল বেঙ্গল টাইগার ভীরের মধ্যেও সবচেয়ে দূর্বল ব্যাক্তিটিকে চিহ্নিত করতে পারে, এবং আক্রমন করার জন্য দূর্বল প্রাণী তাঁর প্রথম পছন্দ। মনে মনে আমরা প্রত্যেকে দূর্বল, তাই আমরা রেলগাড়ির বগীর মত যুক্ত হয়ে রইলাম। আলাদা করে কাউকে যেন চিহ্নিত করার সুযোগ না পায়। টর্চ জ্বলে উঠল, সাথে সাথে আমরা দেখতে পেলাম দুটি চোখ অন্ধকারে জ্বলে উঠল। অভিজ্ঞজন আমাদের হাতের ইশারায় থামতে বলল, গলা নামিয়ে বলল, আমি বোধহয় কিছু একটা দেখতে পেয়েছি। শুধুমাত্র এই ‘বোধহয়’ টুকুতেই আমাদের সাহসের পরীক্ষা কঠিন হয়ে গেল। বীরপুরুষ তখন লাইনচ্যুত, বীরত্বে ইস্তফা দিয়ে তিনি বললেন, আমি আর সামনে যাব না, আমাকে আগে নৌকায় রেখে আসো। লাইনচ্যুত বগীটাকে নৌকায় রেখে এসে আমরা ঠিকই ভিতরে ঢুকেছিলাম। সবাই ‘কিছু একটা’র ভয়ে তটস্থ। ঘাসের মাঠের শুরুতে একটা কাঠের ওয়াচ টাওয়ার ছিল, নড়বড়ে সেই ওয়াচ টাওয়ারে উঠে আমরা সাহসের পরীক্ষায় তেত্রিশ নম্বর অর্জন করে ফিরে আসলাম। আঁধার রাতে কিছু জ্বলন্ত চোখ ছাড়া কিছুই দেখিনি আর। পরে জেনেছিলাম ওগুলো হরিণের চোখ। তবে নৌকায় ফেরার সময় এই অভিযান স্বার্থকতা পেলো। সুন্দরবন গিয়ে খুব কম মানুষ যাকে চাক্ষুষ দেখতে পায় তাই আমাদের সামনে পড়লো, সজারু। টর্চের আলোতে ধরা দিয়ে পিঠে কাটার বোঝা ঝনঝন করে বাজিয়ে মুহূর্তেই আবার অদৃশ্য হয়ে গেল। কচিখালির এই রাস্তায় পর্যটকদের আনাগোনা সবচেয়ে বেশি, রাস্তাটা দেখলেই যে কেউ বুঝতে পারবে। মানুষ যারা কিনা নিজেদের সভ্য ভাবে, তাদের অসভ্যতার নিদর্শনে ভরপুর রাস্তাটা। চিপসের খোসা, জুসের প্যাকেট, পানির বোতল, সিগারেটের প্যাকেট এবং ফিল্টার ইত্যাদি ছড়িয়ে ছিটিয়ে পড়ে রয়েছে। নিজেদের শহরটাকে ময়লার ভাগাড় বানানো মানুষজন পশু পাখিদের ঘরে গিয়েও নিজেদের ময়লা ফেলে নোংরা করে আসছে। সজারুটার বাসা ছিল ওয়াচ টাওয়ারের নিচে একটা গর্তে। গর্তের মুখে মানুষের উৎপীড়নের নানাবিধ চিহ্ন। সজারুর গর্তের মুখ দুই একটা ভাঙ্গা লাঠি ও প্লাস্টিক বর্জ্যে ঠাসা। লাঠিগুলো কী কাজে ব্যবহৃত হয়েছে বুঝতে অসুবিধা হয় না, নিজেদের মনোরঞ্জনের জন্য সজারুটিকে গর্ত থেকে বের করার জন্য খোঁচানো হয়েছে এই লাঠি দিয়ে। আমি পরেরবার গিয়ে দেখেছি, গর্তের মুখ সিমেন্ট দিয়ে ঠাসা। মানুষের অত্যাচারে সজারুটি উৎখাত হয়েছে নিজ ঘর থেকে। বাস্তুচ্যুত সজারুটির জন্য এখনো মন কাঁদে আমার। যারা প্রকৃতিকে সম্মান করতে জানে না, নিজেকে প্রকৃতির অংশ ভাবতে পারে না, তাদের সুন্দরবনে যাওয়া অনুচিত। তাদের বিষাক্ত পদভারে সুন্দরও হয়ে ওঠে কুৎসিত। সুন্দরবন থেকে ফেরার সময় সবার মুখেই উদাসীনতার ছাপ দেখতে পেলাম। সুন্দরের বিরহে সবাই কাতর। বনের প্রান্তে সূর্য ডুবছে, ডুবন্ত সূর্যের রক্তিম আভায় বিদায়ের রঙ। আমাদের মনের সহস্র জঞ্জাল সুন্দরবনে ফেলে এসে বনের নিস্তব্ধতা নিয়ে ফিরছি আমরা। আত্মায় যেন একটা শুদ্ধি অভিযান শেষ হলো। গোলপাতার প্রহরা ভেদ করে সবুজের পর্দার আড়ালে সুন্দরবন কী লুকিয়ে রেখেছে, তা আবিষ্কারের অদম্য বাসনা ছিল মনে। সুন্দরবন তার রহস্য ভাঙ্গেনি, একটু আভাস দিয়েছিল কেবল। তাতেই আমি প্রেমে পড়ে গেছি এই বনের। এই প্রেম আমাকে বারবার টেনে নিয়ে গেছে সুন্দরবনে। আমি নগরে ফিরে আসি তবুও সুন্দরবন থেকে বের হতে পারি না। আমার মনের উপকূলে জোয়ার ভাটায় হাসে খেলে একটা ম্যানগ্রোভ। 
সুন্দরবন বলতেই আমি বুঝতাম বাঘ। আমার কল্পনায় ভাসতো, এক দুই কুড়ি ডোরাকাটা বাঘ সুন্দরবনের মাঠে বিচরণ করছে। মা বাঘ আর ছানা বাঘ হুটোপুটি খেলছে। বাবা বাঘ ব্যাকগ্রাউন্ডে হরিণের পেছনে ছুটছে। কল্পনার অগ্নিতে ডিসকভারি, জিওগ্রাফি ঘি ঢাললো যথেষ্ট পরিমাণে। প্রথম যেবার সুন্দরবন গেলাম, সেটাকে মোটামুটি প্রতিকী ভ্রমন বলা যায়। রঙচঙে ট্রলারে ঝাঁক বেঁধে আমরা জনা পঞ্চাশেক ইউনিভার্সিটি ছাত্র ছাত্রী শিক্ষকদের নজরদারীর ভিতরে সুন্দরবনের প্রবেশদ্বার দর্শন করে সূর্যাস্তের আগেই নিরাশ হয়ে ফিরে এসেছিলাম। আমার সহপাঠীরা আমার মতই বাঘ দেখার জন্য ব্যাকুল ছিল, আমাদের সবার চোখ সুন্দরবনের মাঠে বাঘের পাল খুঁজে বেড়াচ্ছিল। আমরা বলাবলি করছি, কোথায় সুন্দরবন? আমাদের ট্রলার চালক প্রশস্ত নদীর দুই পাড়ে ছোট সবুজ রেখার দিকে আঙুল তাক করে দেখাল, ঐ যে সুন্দরবন। সবুজ রেখা যখন কাছে এলো, তখন দেখি সারি সারি গোলপাতা পানিতে প্রহরীর মত দাঁড়িয়ে আছে, গোলপাতার পেছনে সবুজের পর্দা। এই পর্দার অন্তরালে কী আছে তা বাহির থেকে দেখে বোঝার উপায় নেই। আমরা তখন আবার বলাবলি করছি বাঘ কোথায়? এবার ট্রলার চালক আঙুল গুটিয়ে রেখে কেবল মুচকি একটা হাসি দিল। আমাদের গন্তব্য হলো করমজল, সেখানে নেমে দেখি সেটা ঠিক বন নয় বাগান। গাছগুলো এবং গাছের বানরগুলোকেও কেমন গৃহপালিত মনে হয়। জেটির মত উঁচু কাঠের রাস্তায় হাটলে মনে হবে পার্কে হাঁটছি। আমাদের মনে একটু উত্তেজনা জাগানোর জন্যই হয়ত একজন উর্দি পরা বন্দুকধারী আমাদের সঙ্গী হলো। তার বন্দুকেও যখন কোনো উত্তেজনা সৃষ্টি হলো না, তখন সে বাঘের গল্প ফাঁদলো, মাত্র দুই দিন আগেই একটা বাঘ ঘুরে গেছে বলে আমাদের ভয় দেখানোর বৃথা চেষ্টা করলো। ঝাঁকে ঝাঁকে বাঘ দেখার আকাঙ্খা নিয়ে যারা এসেছে তাদের কি আর দুই দিন পুরনো বাঘে পোষায়? অবশেষে আমাদের নিয়ে যাওয়া হলো কুমির প্রজনন কেন্দ্রে, প্রজনন শব্দটা কিঞ্চিত উত্তেজনা তৈরি করল অবশ্য। আমরা গিয়ে দেখলাম বিভিন্ন আকারের কালো কালো কিছু কুমির পানির হাউজের মধ্যে অলস শুয়ে আছে। পেছনে কার যেন হতাশ কন্ঠ শুনতে পেলাম, কই প্রজনন! পরেরবার সুন্দরবনের শুধু মুখ দর্শন করে আসিনি, সুন্দরবনের বুকে বিচরন করে এসেছি। একটা নৌকায় ভেসে বেড়িয়েছি সুন্দরবনের শিরা উপশিরায়। সুন্দরবনের উদ্দেশ্যে রওনা হওয়ার সময়ও আমার মনে রয়েল বেঙ্গল টাইগার ঘুরাঘুরি করছে। তখনো জানতাম না কী বিস্ময় অপেক্ষা করে আছে আমার জন্য। (ক্রমশ প্রকাশ করা হবে।)
একসময় আমি ঘর ছেড়ে পালাতে চেয়েছিলাম। জগৎ সংসার, মোহ মায়া ত্যাগ করে জঙ্গলে গিয়ে সন্ন্যাসী হওয়ার বাসনা ছিল। আম্মার পরাক্রমশালী ঝাঁটা আর সাপের ভয় আমাকে ঘরে বেঁধে রেখেছিল। সন্ন্যাসী না হতে পারলেও আমি যথাসম্ভব নিস্পৃহ হতে পেরেছি, এর কৃতিত্ব কিংবা দায় আমার অন্তর্মুখি স্বভাবের। আমার বন্ধু সংখ্যা নগন্য, বিপুল পরিমান আত্মীয় স্বজনদের সাথে যোগাযোগ নেই বললেই চলে, সামাজিক অনুষ্ঠান পরিহারের আপ্রাণ চেষ্টা করি, যদি যেতেই হয় তবে এককোনে ছায়া হয়ে থাকি। আলসেমী ছাড়া আর কোনো প্রতিভাই আমার নেই। গান গাইতে পারি না, সরীসৃপ এবং বিচ্ছু জাতীয় প্রাণীর সহযোগীতা ছাড়া নাচতেও জানি না। উপযুক্ত পরিবেশ না পেলে আমি মূক হয়ে যাই। উপস্থিত বুদ্ধি ভীষণ ভাবে অনুপস্থিত আমার মধ্যে, চটুল কথার বুদ্ধিদীপ্ত উত্তর গোসল করার সময় মনে আসে। আমাকে খুব কম মানুষ জানে, কারণ পরিচিত আবহ ছাড়া আমি উন্মুক্ত হতে পারি না। ফেইসবুক আমাকে আড়াল দিয়েছিল, তাই স্বস্তিতে এখানে নিজেকে প্রকাশ করতে পারতাম। কিন্তু কিছুদিন পরেই দেখা গেল, এখানে দলে দলে তর্কবাগীশ হন্যে হয়ে শিকার খোঁজে, ছিদ্রান্বেষীরা দেয় সার্বক্ষণিক পাহারা, কার পান থেকে কত চুন খসলো, সেদিকে তাদের সতর্ক দৃষ্টি। এখানে যত বন্ধু পাওয়া যায়, শত্রু জোটে তার চেয়ে ঢের বেশি। তর্কবিতর্ক আমি ভয় পাই, আম্মার ঝাঁটা আর জঙ্গলের সাপের চেয়েও বেশি। তাই গৃহত্যাগী হতে না পারলেও ফেইসবুকত্যাগী হতে পেরেছিলাম। নির্বাসনে যাওয়ার পর আমার আলস্য আরো প্রখর হয়েছে। অনেকদিন কিছু লিখিনি, পরে লিখতে বসে দেখি, হাতে জং ধরে গেছে, মাথা হয়েছে আড়ষ্ট। আমি আক্রান্ত হলাম ভয়াল বন্ধাত্বে। কয়েক বছর এই বন্ধ্যাত্ব অবশ্য আমি উপভোগ করেছি, যাপন করেছি অমূল্য অবসর। কিন্তু ভিতরে সবসময়ই একটা তাড়না অনুভব করতাম, একটা ভালো ‘লেখা’ লিখার জন্য আমার মন সবসময়েই তৃষার্ত। অবসরও একসময় বিষাক্ত হয়ে গেল, তাই আবার লিখতে বসেছিলাম মনের বিরুদ্ধে। ছোটোখাটো গল্প লিখেছি, কয়েকটা উপন্যাস শুরু করেও শেষ করতে পারিনি, কতবার যে গর্ভপাত হলো। অবশেষে বন্ধ্যাত্বকে অস্বীকার করে লিখলাম ‘কাঙালসংঘ’। তবুও আমার তৃষ্ণা মেটেনি। একটা, অন্তত একটা ভালো ‘লেখা’ আমি লিখতে চাই। লেখালেখি চর্চা এবং সাধনার বিষয়। তাই ঠিক করেছি, আবারও ফেইসবুকে হাবিজাবি লিখব, একেবারেই নিজের জন্য। লেখার চর্চাটা থাকুক। নিজের ইচ্ছেমত বাস্তব কল্পনা মিশিয়ে লিখব, এই ভার্চুয়াল পাতাটি হবে আমার উন্মুক্ত ডায়েরি।
ঢাকা শহরকে আমার একটা যুদ্ধক্ষেত্র মনে হয়, পলাশীর প্রান্তর কিংবা পানিপথের মত। এখানে বসবাসকারী প্রতিটা মানুষ একেকজন বীর যোদ্ধা। পৃথিবীর সবচেয়ে দূষিত বাতাসে কি স্বাচ্ছন্দ্যে শ্বাস নিচ্ছে তারা। ঘন্টার পর ঘন্টা জ্যামে বসে তারা ধৈর্য্যের সুকঠিন পরীক্ষায় উত্তীর্ণ হচ্ছে প্রায় প্রতিদিন। লোকাল বাসের তেল চিটচিটে রুগ্ন, ক্লিষ্ট চেয়ার দখলের সংগ্রাম সরকারি অফিসের চেয়ার দখলের লড়াইয়ের চেয়ে কোনো অংশে কম নয়। জেনারেল নলেজ একটু খারাপ হলে, পায়ে যথেষ্ট গতি না থাকলে, কনুইয়ের ব্যবহারে দক্ষতা না থাকলে এই প্রতিযোগীতায় সাফল্য অনিশ্চিত। রাস্তায় হেঁটে চলতে গেলে ধাক্কা অনিবার্য। প্রেমিকার সাথে হাত ধরাধারি করে হাঁটা এখানে রোমান্টিকতা নয়, বরং আবশ্যকতা। ভীরের ধাক্কায় যে কোনো সময় বিচ্ছেদ ঘটতে পারে। রাস্তাঘাটে চোখ কান খুলে এবং নাক বন্ধ করে চলতে হয় এখানে। শতভাগ মনোযোগ না দিলে জান এবং জানু দুটোই খোয়াতে হতে পারে। আমি সব দিক দিয়েই এই শহরের অনুপযোক্ত, এই প্রতিযোগীতার শহরে বিশাল ব্যবধানে পরাজিত আমি। এই শহরের গতির সাথে তাল মেলাতে না পেরে শুধু হোঁচট খাই। বীরদের এই শহরে আমি ভীতু আগন্তুক, তবুও বিভিন্ন ফরজ কাজে এই শহরে আমাকে আসতেই হয়। প্রতিবার বইমেলায় চুপিচুপি ঘুরে আসব ভাবি, কিন্তু গত তিন বছরে সাহস করে উঠতে পারিনি। এবার বিভিন্নজনের অনুপ্রেরণায় এবং প্রকাশকদের প্ররোচনায় কিছু সাহস সঞ্চয় করেছি। আগামী শুক্র এবং শনিবার বিকেল থেকে বইমেলায় থাকব সিদ্ধান্ত নিয়েছি। ৩৬৩ (বায়ান্ন) এবং ৭২২ (ভূমি) নম্বর স্টলে থাকব অধিকাংশ সময়। জনসমাগমে আমি খুব একটা অভ্যস্ত নই বরং বিপর্যস্ত হয়ে যাই, তবুও আশা করি অনেক পাঠক লেখকদের সাথে দেখা হবে। বীরদের সংস্পর্শে হয়ত মনের ভীতি কিছুটা দূর হবে।
রাজীব দত্তের প্রচ্ছদে ‘নীল পাহাড়’ প্রকাশ করেছে ‘বায়ান্ন’। অল্প কিছু কদমে এবং স্বল্প কিছু ক্লিকে ‘নীল পাহাড়’ অফলাইন এবং অনলাইনে পাওয়া যাবে।
পশ্চিমবঙ্গ শুনলেই মনে হয় আমার মায়ের সহোদরা। সীমানার ঘোরপ্যাঁচে দুই বোন পূর্ব পশ্চিম হয়ে রইল দুটি চোখের মত। কিন্তু অশ্রু তো তাদের একই। গল্প কবিতার নাইয়র আসা যাওয়া করে এপার ওপার। আমরা আবিষ্কার করি আমাদের প্রাচীন আত্মীয়তা। আমাদের বুক ভিজিয়ে দেয় ওপারের বাতাস। আমি কখনো পশ্চিমবঙ্গে যাইনি কিন্তু আমার প্রথম উপন্যাস নীল পাহাড় পশ্চিমে যাত্রা করেছে। এই যাত্রায় সঙ্গী হওয়ায় অরণ্যমনকে ধন্যবাদ এবং অভিনন্দন।
এই বইটি মূলত দুই বইয়ের মিলন। দুটি গল্পগ্রন্থকে একীভূত করা হয়েছে। কিছু গল্পকে ত্যাজ্য করেছি, সেগুলো বাদ পড়েছে। রচনার সময়কাল অনুযায়ী গল্পগুলোর ক্রম সাজানো হয়েছে। তাতে একজন লেখকের বিবর্তন আরো স্পষ্ট হবে।
‘মেলা’ শব্দটার একটা সম্মোহনী শক্তি আছে। মানুষ ছুটে যায় উৎসবের মোহে। আমাদের শহরে কয়েক বছর আগে বইমেলা হয়েছিল। ফুচকা চটপটির দোকান সরিয়ে তৈরি করা হয়েছিল কবুতরের খোপের মত সাড়ি সাড়ি বইয়ের দোকান। ফুচকা খেতে আসা মানুষ বইয়ের দোকান দেখে হতাশ হয়, তবুও ঘুরে ঘুরে দেখে, মেলা বলে কথা। মফস্বলের মেলায় বড় প্রকাশনী গুলোর সব বই থাকে না। বিক্রির তালিকায় হুমায়ূন আহমেদ এর পরেই থাকে, শিশুদের সুন্দর নাম, স্বামী স্ত্রীর মধুর মিলন, ১০১টি কৌতুক কিংবা কম্পিউটার শিক্ষা ধরনের বই। শিশুরা এসব মেলার প্রধান গ্রাহক, তাদের পছন্দের বই মোটু পাতলু আর ডোরেমন, খুবই নিম্নমানের বই এগুলো। মেলা শেষে অধিকাংশ প্রকাশনী মুখ কালো করে বই গুটিয়ে ঢাকায় চলে গেলো। কিন্তু আমি মনে করি দশ দিনে বিশটা নতুন পাঠক সৃষ্টি করতে পারলেও মেলা সফল। প্রতিবছর বইমেলা অনুষ্ঠিত হবে ঘোষণা দিলেন জেলা প্রশাসক সাহেব। তারপর প্রতিবছর কত ধরণের মেলা হয় কিন্তু বইমেলা আর হয় না। আমাদের শহরের মানুষ এখন আরাম করে ফুচকা চটপটি খায়। আমাদের শহরে বইমেলা না হলেও অন্যান্য শহরে হচ্ছে। চট্টগ্রামের বইমেলায় আমার বইগুলোও থাকবে, পাওয়া যাবে বিদ্যানন্দের স্টলে। রাজশাহী বইমেলাতেও থাকছে আমার বইগুলো, পাওয়া যাবে বিদ্যানন্দ এবং হৃদি প্রকাশের স্টলে। ঢাকা ছাড়াও বইমেলা ছড়িয়ে পড়ুক সংক্রামক জীবাণুর মত। সহজে পৌছে দিলে মানুষ হয়ত একদিন ফুচকা না খেয়ে কিনে ফেলবে একটা বই। শরীর সুস্থ থাকবে, মনও।
অধিকাংশ সময়ে ক্যামেরার সামনে এবং মাইক্রোফোনের পেছনে আসল মানুষটাকে খুঁজে পাওয়া যায় না, পরিমার্জিত সংস্করণ পাওয়া যায় কেবল। আমি একবার সম্মুখীন হয়েছিলাম ক্যামেরার, আমার দিকে তাক করা ছিল মাথামোটা মাইক্রোফোন। কিছু অপ্রয়োজনীয় প্রশ্ন এবং আমার এলোমেলো উত্তরে শেষ হয়েছিল ছোট্ট সাক্ষাৎকার। এমনিতে আমি বাকপটু নই, ক্যামেরা দেখে হয়ত আরো এলোমেলো হয়ে গিয়েছিলাম। সেদিন থেকে ‘ক্যামেরা থেকে সাবধান’ নীতি গ্রহণ করেছি। ক্যামেরা এবং মাইক্রোফোন বিবর্জিত একটি সাক্ষাৎকার দিয়েছি সম্প্রতি। সাক্ষাৎ ছাড়াও এ যুগে সাক্ষাৎকার দেয়া যায়, তাও জানলাম।
আমি আজই নতুন প্রচ্ছদের জলেশ্বরী বইটা হাতে পেলাম। পৃষ্ঠা বাড়লেও বইটা আকারে ছোট হয়েছে, দেখতে মায়া লাগে। বইমেলায় পাওয়া যাবে সাহিত্য বিকাশ স্টলে। স্টল নং ১৫৬-১৬৭। নীল পাহাড়, তেইল্যা চোরা, নেপথ্যে নিমকহারাম পাওয়া যাবে বিদ্যানন্দের স্টলে। বিদ্যানন্দের স্টল বাংলা একাডেমি প্রাঙ্গনে, স্টল নং ৫৪।
এবার মেলায় আমার নতুন কোন বই আসছে না। তবে পুরনো বইগুলো আছে। ‘নীল পাহাড়’, ‘তেইল্যা চোরা’, ‘নেপথ্যে নিমকহারাম’ পাওয়া যাবে বিদ্যানন্দের স্টলে। স্টল নং ৫৪, বাংলা একাডেমি অংশ। এই বইগুলো কলকাতা আন্তর্জাতিক পুস্তকমেলাতে ‘খোয়াবনামা প্রান্তজনের কথা’ স্টলেও পাওয়া যাবে। স্টল নং ৩৭৫। হৃদি প্রকাশ ‘জলেশ্বরী’ নতুন প্রচ্ছদে ছাপিয়েছে। ‘জলেশ্বরী’ পাওয়া যাবে ‘সাহিত্য বিকাশ’ স্টলে। স্টল নং ১৫৬-১৫৭ ।
নদীর পাড়ের মানুষজন মোটামুটি উভচর ধরণের, জলে স্থলে সমান বিচরণ। আমার স্থায়ী ঠিকানা, যেখানে কখনোই স্থায়ীভাবে থাকিনি সেটাও ভৌগলিক ভাবে নদীর পাড়েই। আমি উভচর হতে পারিনি, নদীর স্পর্শ ত্যাগ করে শহুরে হয়েছি। কিন্তু নদী আমাকে ত্যাগ করেনি, বুকের মধ্যে পেঁচা হয়ে বসে আছে। আঁটাশি সনের বন্যায় মানুষ জলের ক্রোধ দেখেছে। এই বন্যা অনেককেই গ্রাম থেকে তাড়িয়ে শহুরে করেছে। তারাও আমার মত বুকে নদী পোষে। তাদের গল্পে খল নায়ক হয়ে আসে আঁটাশি সন। তাদের গল্পগুলো নিয়ে একটি সরল অঙ্ক কষেছি আমি। গল্পগুলো যোগ, বিয়োগ, গুণ ভাগ করেছি, ফলাফল হয়েছে ‘জলেশ্বরী’। জলেশ্বরী বই হয়ে আসার পর মনে হয়েছিল, আমি বোধহয় ঠিক এইভাবে লিখতে চাইনি। অঙ্কটা বোধহয় মিলেনি, সুযোগ পেলে হিসাবটা ঠিকঠাক মিলিয়ে নিতাম। এবার সুযোগ এসেছিল কিন্তু কিছুই পরিবর্তন করিনি, প্রকাশনী এবং প্রচ্ছদ ছাড়া। সান্ত্বনা নেই এই ভেবে যে, মনের ভাবনা প্রকাশের জন্য পৃথিবীর সকল ভাষাই অপ্রতুল। ‘জলেশ্বরী’ পড়ে কেউ বুকে বিষন্ন কলকল শব্দ শুনতে পেলে বুঝবেন আমার ভাবনাটা ধরতে পেরেছেন।
সাহিত্য জগত এবং বইয়ের বাজার সম্পর্কে যাদের ধারণা নেই তারা মনে করে আমি একজন বড় লেখক। তাদের অধিকাংশ কখনো আমার কোন লেখা পড়েনি। সেদিন একজন সুধী আফসোস করে বলল, “আপনার তো মৃত্যু নাই, নিজের সৃষ্টিতে বাঁচবেন, আমরা মরে গেলেই শ্যাষ, কেউ মনে রাখবে না”। আমি তাকে বললাম, মৃত্যুর পর মৃত থাকাই ভদ্রলোকের কাজ, আমি নিতান্তই ভদ্রজন। আমার সৃষ্টি হয়ত আমার চেয়েও স্বল্পায়ূ, আমার জীবদ্দশাতেই সব ভূত হয়ে যাবে। সবাই ভুলে গেলেও একটা মানুষ ভুলবে না। আমার লেখাগুলো জনে জনে পৌঁছে দিয়েছেন তিনি, সেজন্য আমি কৃতার্থ। তারমধ্যে কিছু কুখাদ্য লেখা ডাস্টবীন ঘেটে বের করেছেন সেগুলোও মানুষকে হজম করিয়েছেন। সেজন্য আমার বিরক্তির সীমা নেই। মাঝে মাঝে তিনি আমার লেখাগুলো নিয়ে যা করেন তাকে স্রেফ উন্মাদনা বলা চলে। বন্ধু হিসেবে আমি বিব্রত হই কিন্তু বাঁধা দিতে পারিনা কারণ ভক্ত হিসেবে উনার উন্মাদনার অধিকার আছে। আমি বিশ্বাস করি, আমার লেখার প্রতি অনুরাগেই উনি আমার কাজগুলোর প্রচার করে বেড়ান। আজ আমার বন্ধু সোহেল নুরের জন্মদিন। আজকাল আমি ক্যালেন্ডারের সৌজন্যতায় প্রাপ্ত জন্মদিনের শুভেচ্ছা সাধারণত কাউকে জানাই না। আজও জানাব না, তাছাড়া বিবাহিত লোকদের জন্মদিনের শুভেচ্ছা জানানো একটা নোংরা পরিহাস ছাড়া কিছু নয়। শুধু এইটুকু জানাতে চাই, আমি আবার লিখতে শুরু করেছি। লিখলে আমি শান্তি পাই, নিশ্চয় নূর ভাইও পান।
লিখি না অনেকদিন, আমার কী বোর্ডে খিল ধরে গেছে। কিছু অক্ষর গোয়ার্তুমি করে, জোরে চাপতে হয়। এই গল্পটি লিখেছিলাম সাত মাস আগে, হিরণ্য গল্প সংকলনের জন্য। বইটির নাম ভুলে গিয়েছিলাম, গুগল করে বের করতে হয়েছে। বুড়ো দাঁড়কাক মরে না আমি পাঁড় মধ্যবিত্ত হিসেবি মানুষ। অভিশাপ হিসেবে একটা মায়াবী চেহারা নিয়ে ঘুরছি। আমার চেহারাতেই বুঝি কোন কিছু লেখা আছে। সেই মুখলিপি সবচেয়ে ভাল পড়তে পারে ভিক্ষুক আর প্রতারকেরা। বন্ধুদের পাশ কাটিয়ে যাওয়া ভিক্ষুকটি আমাকে দেখে থমকে দাঁড়ায়, একটি গ্রাহক পাওয়া গিয়েছে ভেবে আমাকে ঘিরে প্রদক্ষিণ করতে থাকে। সুনিপুণ অভিনয়ে তারা আমার মন তথা পকেট গলাতে কি চেষ্টাটাই না করে। তাদের মু্খস্ত গল্পটা খুব একঘেয়ে কিন্তু গল্পটা বিশ্বাসযোগ্য করার চেষ্টা দেখে মনে করুণা এবং বিরক্তি জাগে। বেদেনী মেয়েটার বিয়ে হচ্ছে না টাকার অভাবে, তার স্বজনেরা আলগা করে রঙীন শাড়ি পরে আমাকে ঘিরে ধরে, তাদের হাতগুলো লতাপাতার মত ঢলে ঢলে পড়ে আমার গায়ে। সাপের খেলা দেখায় না তারা আর, নিজেরাই খেলে এখন। আমার মত নিরীহ দর্শন মানুষকে পেঁচিয়ে ধরে অজগরের মত। পান খাওয়া ঠোটে সুরেলা কথার বিষ। অবিবাহিতা মেয়েটার বিয়ে হয়না কোনদিন। ল্যামেনেটিং করা প্রেস্ক্রিপসন হাতে নিয়ে ঘুরে ক্যান্সার রোগী মকবুল। তিন বছর হয়ে গেল, সে ক্যান্সারের কিছু করতে পারছে না, ক্যান্সারও তার কিছু করতে পারছে না। আমাকে দেখলেই তার আয়ু এবং বায়ু কমে যায়, শ্বাস নেয় টেনে টেনে। অথচ আমার চেহারায় যতটুকু কোমলতা মনে ততটুকু নেই। পকেট আমার একটিই, সেটিরও দৈন্য দশা কারণ আমার পেট তিনটি। অতিরিক্ত এক কাপ চা খেলে আধা মাইল হেঁটে পাঁচ টাকা কমে রিকশায় চড়ি আমি। সুর্যোদয় কিছু সময় পর থেকে থেকে সূর্যাস্তের কিছু সময় পর পর্যন্ত আমাকে অফিসে মতান্তরে কারাগারে থাকতে হয়। এই আধুনিক দাসপ্রথা আমাকে মেকি সম্মান এবং খাঁটি দরিদ্রতা দিয়েছে। সম্মান টিকিয়ে রাখতে গিয়ে আমাকে জুতা পরতে হয় চকচকে, জামা প্যান্ট পরতে হয় ভাঁজ করা পরিষ্কার। আমার বউকে শাড়ি ফার্নিচারের প্রতিযোগিতায় টিকিয়ে রাখতে হয়। আমার বাচ্চাকে স্কুলে যেতে হয় আমার মত দাস হওয়ার জন্য। খালি পকেট নিয়ে আমাকে আভিজাত্যের ভাব ধরতে হয়। সদর রাস্তা থেকে গলি বের হয়েছে শাখার মত সেই গলির আবার অনেক উপগলি প্রশাখার মত ছড়িয়ে আছে। তেমনই একটি স্বাস্থ্যহীন, ধ্বজভঙ্গ উপগলির শেষপ্রান্তে আমার আড়াই রূমের বাসা। সকালে টিফিন বক্সে গতকালের বাসি তরকারি ঢালে বউ এবং গতরাতের বাসি অভিযোগ গুলো আবার নতুন করে শুনিয়ে দেয়। কোথাকার কোন পলা ভাবীর দেবরের বিয়েতে কমদামী গ্লাসের সেট উপহার দিয়েছিলাম। সেটা নিয়ে ভাবী মহলে নিন্দার ঝড়, বউ নাকি মুখ দেখাতে পারছে না। কয়েকদিন এই চন্দ্রমুখ ভাবীদের না দেখালে ক্ষতি কি? কথাটা শেষ করার আগেই দেখলাম, বউয়ের মুখে চন্দ্রগ্রহণ। দুই চোখে ঘন মেঘ জমা হয়ে গেল মুহুর্তে। আমাকে পালাতে হবে ঝড় বৃষ্টি শুরু হওয়ার আগেই। বেতন পাওয়ার আগ পর্যন্ত দুর্যোগেই কাটবে কয়েকটা দিন। এছাড়াও পুত্রের নিত্যকার বজ্রপাত তো আছেই। তার জন্য হাল ফ্যাশনের ব্যাগ, জামা, জুতা জোগাড় করতে করতে আমার বেহাল দশা। তার সহপাঠীদের কালোবাজারি বাবার সঙ্গে আমি ছাপোষা কেরানি পেরে উঠব কেন? ঘর থেকে বের হতেই মূর্তিমান একটি আপদ চোখে পড়ল। ঘরে যেমন বউ আপদ অফিসে বড় স্যারও তেমনি, আর রাস্তার আপদ হচ্ছে ভিখারির দল। বিশেষ করে যার চেহারায় লেখা থাকে সে দয়ালু তার জন্য তো মহাআপদ। সদর রাস্তায় ভিখারিদের অঢেল বিচরণ। এখন দেখি বাসার সামনেও ব্রাঞ্চ খুলেছে। চটের বস্তা গায়ে শীর্ণকায় একটি শরীর হাত বাড়িয়ে রেখেছে, ধুলোর আস্তরণ পড়া ময়লা হাত। চটের বস্তা থেকে উৎকট গন্ধ আসছে। নাক ঢেকে ভিখারির চোখে না তাকিয়ে বেরিয়ে এলাম। চোখে তাকালেই বিপদ, করুণার বাণ ছুঁড়ে মারে। সে বাণে একবার আহত হলে রক্ষা নেই, পকেট খসিয়ে ছাড়বে। অফিসে বসে ইহজগতের কথা ভুলে যেতে হয়। সারাদিন ভুলে গেলাম, আমার একটা বউ আছে, বাচ্চা আছে, এমনকি আমার প্রাণ আছে। এখানে শুধু আছে বড় স্যার। অফিস থেকে ফেরার পথে দেখলাম ভিখারিটি তখনো বাসার সামনে শুয়ে আছে। আমার ডিউটি শেষ তার ডিউটি এখনো শেষ হলো না? রাস্তার ধুলোতেই শুয়ে আছে মহিলাটি। আমাকে দেখে হাত বাড়িয়ে দিল না হয়ত ঘুমিয়ে আছে। আমি তার নিদ্রায় ব্যাঘাত না ঘটিয়ে পা টিপে টিপে ঘরে ঢুকে গেলাম। বউ ছাড়া অন্য কারো ভয়ে এমন চোরের মত ঘরে ঢুকিনি কোনদিন। পরদিন ঘর থেকে বেরুতেই চোখ চলে গেল রাস্তার পাশে, চটের বস্তায় ভিখারি মহিলাটি নিথর পড়ে আছে। আমার বিপদ বাড়াতে মরল নাকি? কাছে যেতেই বিদ্যুতের মত তার চোখ খুলে গেল, আমার দিকে তাকিয়ে আছে। চাহনীতে কোন আর্জি নেই, নিষ্পলক নিস্পৃহ দৃষ্টি। বহু বছরে ধুলো মাটির কুসঙ্গে থেকে অনেকটাই বদলে গেছে সে। তবুও আমি ঠিকই চিনলাম তাকে। আমাদের কৈশোরের বেলী পাগলি। এই চোখে আগুন ছিল, এখন শুধু ছাই দেখা যায়। আমি তাড়াতাড়ি মুখ ফিরিয়ে চলে এলাম। ভয় হলো, যদি চিনে ফেলে? বেলী পাগলি ছিল রতনের বড় বোন। একদিন তাকে তার শ্বশুর বাড়ির লোকেরা হাত পা বেঁধে রতনদের বাড়িতে রেখে গেল। কেন যেন পাগল হয়ে গিয়েছিল সে। গ্রামের মানুষ সব দোষ চাপাল বদ জ্বীনের উপর। জ্বীনকে উচিত শিক্ষা দেয়ার জন্য ওঝা, কবিরাজ হলুদ, মরিচ পুড়িয়ে ঝাঁটা দিয়ে পিটালো বেলী আপাকে। জ্বীনের সুশিক্ষায় ঘাটতি পড়ে গেল, সে বেলী আপাকে ছেড়ে গেল না। রতনদের বাড়িতে গোয়াল ঘরের পাশেই তাকে বেঁধে রাখা হত। বেঁধে রাখা পাগল আমাদের কাছে তখন বিনোদনের বস্তু। বেলী পাগলির কাছে গিয়ে মুখ ভ্যাংচিয়ে ছড়া কাটতাম, গোয়াল ঘর দেখিয়ে বলতাম, জামাইর বাইত যাবি? মাংস ছালুন খাবি? বেলী পাগলি তেড়ে আসত, শেকলে আটকে গিয়ে আছড়ে পড়ত। এই দৃশ্য দেখে আমরা হাসতে হাসতে গড়াগড়ি খেতাম। মাঝে মাঝে রতন এসে মাটির ঢেলা ছুড়ে তাড়িয়ে দিত আমাদের, আমরা যেন তার ক্ষেতের ধান খাচ্ছি। তার আক্রোশ দেখে আমরাও আনন্দ পেতাম। আবার ছড়া কাটতাম, ছাগীর ভাই ছাগলা পাগলীর ভাই পাগলা রতন আমাদের সাথে না পেরে কেঁদে দিত। তার কান্না দেখে আমরা বিজয়োল্লাসে ফেটে পড়তাম। এখন ভাবলে রতনের সুতীব্র যন্ত্রণাটা অনুভব করি। সে বছর বর্ষাতেই ম্যালেরিয়া হয়ে মরল রতন। বেঁচে থাকলে হয়ত ক্ষমা চেয়ে আসতাম। আমরা তখন সবে বখাটে হয়েছি। পাড়ার উদীয়মান পান্ডা বাবুর সাথে আমার গর্বিত মেলামেশা। বাবু স্কুল পালিয়ে ঘাটে গিয়ে গাঁয়ের বউদের গোসল দেখত। পরে আমাদের শোনাত অতিরঞ্জিত উগ্র স্নানের গল্প। আমাদের কিশোর মন সেসব অবিশ্বাস্য গল্প অবলীলায় ধ্রুব বাস্তব বলে মেনে নিত, ভাল লাগত বলেই মেনে নিতে কোন সমস্যা হত না। বাবু সিগারেটে টান দিয়ে উর্ধ্বমুখে ধোয়া ছাড়ত। আমাদের চোখে সে তখন পুরুষ, তাকে অনুসরণ করা আমরা কর্তব্য ধরে নিলাম। আমরাও উর্ধ্বমুখে সিগারেট টান দিয়ে নিন্মমুখে কাশতাম। বাবু একদিন আমাকে শপথ করিয়ে একটা গোপন খবর দিল। বেলী পাগলিকে জামা দিলে সব খুলে দেখায় সে। দুপুরবেলা যখন সবাই ভাতঘুম দেয় তখনি বাবু একটা শাড়ির বিনিময়ে বেলি পাগলিকে নগ্ন দেখে এসেছে। নারী দেহের যাবতীয় রহস্য এবং জল্পনা কল্পনার অবসান করার এমন সম্ভাবনায় আমি রোমাঞ্চিত হলাম। বাবুর কাছে টাকা ছিল, দুপুরে শাড়ি নিয়ে ভাতঘুমের সময়টা কাটিয়ে আসত রতনদের গোয়াল ঘরের পাশে। বেলি পাগলি তার সামনেই সব খুলে শাড়ি পরত। বলত, “ভালা লাগে আমারে? জামাই ঘরে নিব?” আমাকে কখনো নিয়ে যেত না বাবু। বলত, এইসব কাম করতে অয় একলা। দরিদ্র আমি আগেই ছিলাম, সেই প্রথম অনুভব করলাম দরিদ্রতা। মায়ের কেবল দুটি শাড়ি, নাহয় একটি চুরি করে কৈশোরের স্বপ্ন পূরণ করতাম। বাবার কোষাগার থেকে স্কুল বাবদ দুই টাকা ভাতা পেতাম অনিয়মিত ভাবে। হিসাব করা শুরু করলাম তখন থেকেই। আইসক্রিমওয়ালার লোভনীয় ঘন্টা না শোনার ভান করতাম, সিগারেট খাওয়ার গোপন আসরে চাঁদা দেইনি বিভিন্ন বাহানায়। মেলার জন্য পাওয়া পাঁচ টাকার একটি টাকাও খরচ করিনি আমি। একটা টিনের বন্দুকের মালিক হওয়ার স্বপ্ন ত্যাগ করলাম। আমি তখন একটি নির্জন দুপুরের কল্পনায় বিভোর। অবশেষে মাসখানেকের কৃচ্ছতাসাধনের পর বাজারে গিয়ে নিজের সব সঞ্চয় ব্যয় করে নিঃস্ব হয়ে সবচেয়ে কমদামী সবুজ রঙের একটা শাড়ি কিনলাম। শার্টের ভেতরে ঢুকিয়ে নিলাম শাড়িটি। মনে কেবল ভয় হচ্ছিল, সবাই যেন বুঝে গেছে বেলী পাগলিকে উলঙ্গ করার জন্য শাড়ি কিনেছি আমি। সেদিন দুপুরে শার্টের ভেতর শাড়ি এবং মনে মধ্যে কু-বাসনা লুকিয়ে আমি চললাম রতনদের গোয়াল ঘরে। মনে মনে ভয় হচ্ছিল কেউ বুঝি দেখছে আমাকে আড়াল থেকে। আমি রীতিমত কাঁপছি। ভয় এবং উত্তেজনা নিয়ে রতনদের বাড়ির সীমানায় পৌঁছাতে যেন অনন্তকাল লেগে গেল। কিন্তু আমার কৈশোরের স্বপ্ন দীর্ঘশ্বাস হয়ে রইল যখন দেখলাম গোয়াল ঘরের পাশে খুটিটি নিঃসঙ্গ পড়ে আছে। পরে শুনেছি, বেলী পাগলীকে দূরে কোন এক বাজারে ছেড়ে এসেছে তার বাবা। বেলী খুব খুশি ছিল, সে ভেবেছে শ্বশুর বাড়ি যাচ্ছে সে। বেলী পাগলি আজ তার রূপ যৌবন খুইয়ে কুৎসিত হয়ে ফিরে এসেছে। অফিস থেকে ফেরার পথে বাসার সামনে বেলী পাগলিকে দেখেই চমকে উঠলাম। যাকে নগ্ন দেখার জন্য মাসখানেক সাধনা করেছি, সেই বেলী পাগলি চটের বস্তার আচ্ছাদন ত্যাগ করে বসে আছে। তার চিমসানো শরীরে মোহনীয় ভাজ নেই, দুটি শুষ্ক অপুষ্ট স্তন বাদুরের মত ঝুলছে বুকে। কুকুরের পশমের মত মাথায় চুল উঠে গেছে কয়েক জায়গায়। শরীরে ঘা আর পুঁজের সমাবেশ। তার পঁচে গলে যাওয়া যৌবন আমার কৈশোরের বিগত স্বপ্নকে কি নির্মমভাবে যে খুন করল! মাসের সুখিতম দিন আজ, মাইনে পাওয়ার দিন। আজ সব অভিমান ভাঙব, আজ কিছু দীর্ঘশ্বাসকে মুক্তি দিব। ঘর থেকেই বের হতেই বেলী পাগলির বিগত যৌবন আমাকে অভ্যর্থনা জানাল। সে মূর্তির মত বসে আছে নগ্ন হয়ে, চটের বস্তাটা কে যেন নিয়ে গেছে। আমার সকল আনন্দ বাসার সামনে প্রাণ ত্যাগ করল। মাথা হেট করে হেঁটে চললাম। এক তাড়া নোট আমার হাতে, কাকের মত উড়ে এলো এক ঝাক হিসেব। হিসেবের কাকগুলো সব টাকা খেয়ে যায়, দুই একটা ফেলে যাওয়া খুচরো পয়সা ছাড়া কিছুই অবশিষ্ট রাখে না। ঠিক তখন মনে পড়লো পুরনো এক হিসাবের কথা, বুড়ো দাঁড়কাক বুকের মধ্যে থেকে শুধু কাঁ কাঁ করে। আজ দাঁড়কাকটার হিসেব মিটিয়ে দেব। একটা সবুজ শাড়ি কিনেছি, কম দামেই। একদিন শাড়ি কিনেছিলাম বেলী পাগলির শরীর দেখার জন্য। আজ আবার কিনলাম তার শরীর ঢাকার জন্য। গলির মুখে ঢুকলাম, বুকে কৈশোরের উত্তেজনা। ভয়ও আছে, ভিখারিকে শাড়ি কিনে দেয়ার মত মহত্তের ইতিহাস আমার নেই। কেউ দেখে ফেললে কি মনে করবে? আমার সব ভয় উত্তেজনাকে দ্বিতীয়বার ব্যর্থ করে, আমার কৈশোরের দীর্ঘশ্বাসকে দীর্ঘায়িত করে, বুড়ো দাঁড়কাকের আয়ু বৃদ্ধি করে বেলী পাগলি কোথায় যেন চলে গেছে। হয়ত তার শ্বশুর বাড়ি খুঁজতে। বাসার সামনে শূন্যস্থান, যেন এক টুকরো মরুভূমি। শাড়িটি হাতে নিয়ে নিজেকে ধিক্কার দিলাম, কি ভয়ানক আবেগের অপচয়। বুড়ো দাঁড়কাকটা মরে না, বুকের মধ্যে কাঁ কাঁ করে। করুক। 
বই পড়তে পারলেই আমি খুশি, সংগ্রহের উচ্চাশা ছিল না। অপঠিত কুমারি বইয়ের প্রতিই আমার সুদৃষ্টি, পড়ে ফেলা বইয়ে ধুলো জমে ধূসর হয়ে থাকত। কেনার সামর্থ্য না থাকায়, বই ঋণ এনে পড়েছি বেশি। যেসব বই পয়সা জমিয়ে কিনেছি সেগুলোও পড়া হয়ে গেলে ফেরত পাওয়ার আশ্বাস ছাড়াই বিলিয়েছি অনেককে। বই ঋণ দেয়ার মত মহানুভব এখন আর নেই আশেপাশে। আবার এখন আমার সংগ্রহের ইচ্ছাও জেগেছে তাই কিনে কিনে বই পড়ি। আমার হারিয়ে যাওয়া, বিলিয়ে দেওয়া বইগুলোর জন্য এখন বেদনা হয়। আমি যে শহরে থাকি এখানে মাদকের চেয়ে বই দুষ্প্রাপ্য। বাধ্য হয়ে রকমারির ছুরির নিচে গলা পেতে দেই। মাঝে মাঝে তারা আমাকে পাইরেটেড বই পাঠায়, অতি সাধারণ ফিনফিনে কাগজে ছায়া লেপ্টে থাকা অক্ষর। যখন প্রচণ্ড শব্দক্ষুধায় ভূগছিলাম, পছন্দের বইটি পড়ার জন্য প্রেমিকের মত অপেক্ষা করছিলাম তখন তারা বই পাঠাতে সময় নিয়েছে এক সপ্তাহেরও বেশি। অনেক সময় সবচেয়ে কাঙ্ক্ষিত বইটিই অনুপস্থিত থাকে। তবুও তাদের সংগ্রহের ব্যাপকতার জন্য আটকে আছি। অন্তর্জালে দেখে বেছে ন্যায্য দামে দেশি বিদেশি বই কেনার মত আর কোন প্রতিষ্ঠান কি আছে?
আজ ০৬ ই জৈষ্ঠ্য, একটি বিশেষ দিন, কারণ এই দিনে প্রবোধকুমার জন্মেছিলেন। আজই পূণঃপ্রকাশিত হলো ‘তেইল্যাচোরা’। এটা আমার জন্য এক মোহনীয় কাকতাল। প্রবোধকুমারকে না চিনলে বেদনা পাওয়ার কিছু নেই, তিনি মানিক বন্দোপাধ্যায় নামে অধিক পরিচিত।
মুক্তিযুদ্ধের অন্তত সাত কোটি গল্প আছে। বিচিত্র, বিভীষিকাময়, অভিনব সব গল্প, যুদ্ধ হচ্ছে গল্পের খনি। বিভিন্ন শ্রেণীর মানুষের মুক্তিযুদ্ধ দেখার চোখ ভিন্ন। সকল দৃষ্টিভঙ্গির সম্মিলনেই যুদ্ধের চিত্রটা সামগ্রিক হয় কিন্তু ইতিহাস একচোখা। তাই মুক্তিযুদ্ধের পুরো চিত্রটি দেখাতে প্রয়োজন হয় গল্পের। ইতিহাসে বঞ্চিত নিচু শ্রেণির এক চোর এবং তার পরিবারের মুক্তিযুদ্ধ দেখার গল্প হচ্ছে ‘তেইল্যা চোরা’। ‘তেইল্যা চোরা’ বহুদিন পাঠকের নাগালের বাহিরে ছিল। কত বই হারিয়ে যায়, গুটি কয়েক পাঠকের বুক শেলফে নীরবে পড়ে থাকে। এই উপন্যাসটির ভাগ্যেও হয়ত তেমন কিছুই ঘটত। বিদ্যানন্দ পুনঃপ্রকাশ করে মুমূর্ষু বইটিকে বাঁচিয়ে তুলেছে, তাদের ধন্যবাদ আর কামনা করি পাঠকের মনে উপন্যাসটির আয়ুবৃদ্ধি হোক।
আমাদের শহরের মেয়রকে আমি গতরাতে ক্ষমা করে দিয়েছি। শহরের সৌন্দর্য বর্ধনের জন্য নব নব উপায় তিনি বের করেছিলেন। আমাদের চর্মচক্ষু সেই সৌন্দর্যে অতিষ্ঠ হয়ে উঠেছিল। গোল গোল, লাল নীল বাতির প্রতি তাঁর দূর্বলতার প্রমাণ শহরের আনাচে কানাচে পাওয়া যায়। প্রথম প্রথম বিমোহিত হলেও পরে মনে হয়েছিল আমরা কোহেকাফ নগরীতে বাস করছি। সংক্রামক ব্যাধির মত লাল নীল বাতি ছড়িয়ে দিয়েছেন তিনি। মাঝে মাঝে লোডশেডিং হলে আমরা পুরনো শহর ফিরে পেতাম। আমাদের মেয়র ফুলে ফুলে ভরিয়ে দিয়েছেন শহর, প্লাস্টিকের ফুল। দামী ফুলদানীতে প্লাস্টিকের ফুল এতদিন ড্রয়িং রূমে বন্দী ছিল, আমাদের শহরে তারা রাস্তার পাশে, পার্কে সর্বত্র বিরাজমান। ফুলের গাছের ভরসা নেই, ফুল দেয় কি দেয় না, প্লাস্টিকে এই চিন্তা নেই, সারাবছর ফুল ফোটে। ফুলের সাথে ভ্রমরও আছে, আসলে ভ্রমরের ছবি আছে। ভ্রমরটি যে স্বয়ং আমাদের মেয়র তা নিশ্চয়ই বলে দিতে হবে না। সত্যেন্দ্রনাথ দত্তের কবিতার দুটি লাইনের পাশে তাঁর নিজের ছবি সেঁটে দিয়ে কবিতা ছিনতাই করেছেন তিনি। এমনকি তাজমহলের ছবির নিচেও তাঁর নাম। আমাদের শহরে তাজমহলের প্রোপ্রাইটরও তিনি। তাঁর সুকর্মের শেষ নেই, রাস্তার মোড়ে মোড়ে তিনি রুচির স্বাক্ষর রেখেছেন। নকল কলাগাছে তিনি ডাব ধরিয়েছেন। কলাগাছ কেটে ঝর্ণা বানিয়েছেন। সেই ঝর্ণার পানি খুব উদ্ভ্রান্ত ছিল, কত পথচারি ঝর্ণাজলে অনিচ্ছায় গোসল করে গেছে। ঝর্ণা ভেঙ্গে আবার কিছু একটা করেছেন, যেটা আমার বোধগম্য হয়নি। ধর্মসাগর পাড়ে দেয়াল তুলেছেন বসার জন্য। ধর্মসাগরকে পিঠ দেখিয়ে বসতে হয় দেয়ালে। আমরা দেয়ালে বসে ফুচকার দোকান এবং দালানকোঠা দেখি। তাঁর দিকে তাকিয়ে ঘেউ ঘেউ করায় একটি কুকুরছানাকে তিনি গুম করেছেন। আমার সাথে কুকুরছানাটির ব্যক্তিগত পরিচয় ছিল। বিভিন্ন শারীরিক কলা দেখিয়ে আমাদের মনোরঞ্জন করত। সন্দেহজনক কাউকে দেখলেই খেঁকিয়ে উঠত। মেয়রকে আমরা সবাই সন্দেহ করি কিন্তু ঘেউ করার সাহস কারো হয়নি। সাহসি এবং বোকা কুকুরছানাটিকে আমরা আর দেখিনি। তবুও তাঁকে আমি ক্ষমা করে দিয়েছি। গতকাল রাতে অনেকদিন পর ধর্মসাগর পাড়ে গিয়েছিলাম। ফুচকার দোকানগুলো গোছগাছ করছে তখন। তারমধ্যেই দেখলাম মোটামুটি বিশাল একটা বইয়ের দোকান, তখনো খোলা। ধর্মসাগর পাড়েই একটি বইয়ের দোকান দেখে আমি অভিভূত হয়ে গিয়েছিলাম। শহরে বইয়ের দোকান আরো আছে কিন্তু সেসব গাইড বইয়ের দোকান। এখানে নেড়েচেড়ে দেখেছি ভাল বই তেমন নেই। তবুও আশাবাদী হওয়াই যায়, আমার সামনেই একজন লোক জীবনানন্দের কবিতার বই কিনলো। ধর্মসাগর পাড়ে ফুচকার দোকানের ভীরে একটি বইয়ের দোকানের অনুমোদন দেয়ায় আমি মেয়র সাহেবকে ধন্যবাদ জানাই। 
আমার দাদা ছিলেন প্রচন্ড ধার্মিক,ভাবুক এবং উদাসী। তিনি আমাকে শূন্যতা শিখিয়েছিলেন। আমার মাথায় একটা প্রশ্ন ঢুকিয়ে দিয়েছিলেন, সময়ের কি শেষ আছে? সেই প্রশ্নের কূল কিনারা না করতে পেরে কত রাত নিজে নিজেই কেঁদেছি। তিনি নিজ জায়গায় মসজিদ বানিয়ে সেখানে ইমামতি করেছেন বিনে পয়সায়। বাচ্চাদের এমনকি বুড়োদেরও মক্তবে পড়াতেন। গ্রামের সবাই তাঁকে ডাকত উস্তাদজী। তিনি আমারও গুরু, আমার উস্তাদজী।
প্রি অর্ডার বলতে একটা ব্যাপার শুরু হয়েছে। বই প্রকাশের আগেই কিনে ফেলা। এই দেশে বইমেলায় পাঁচশ কপি বই বিক্রি হলে যে কেউ প্রতিষ্ঠিত লেখক হয়ে যায়। এখানে বই বিক্রির জন্য লেখককে স্টল পাহারা দিতে হয় মেলায়। এই দেশেই আবার বই প্রকাশের আগেই অনেকে বই কিনে ফেলে, ব্যাপারটা আমাকে অবাক করেছে। এই সাহিত্যবিরাগ পরিবেশে এমন আগ্রহী পাঠকও আছে? নেপথ্যে নিমকহারাম আমার পঞ্চম বই। প্রতিবারের মত এবারও মনে প্রচন্ড আক্ষেপ নিয়ে বইটা প্রকাশ করছি। আমার ধারণা আরো ভাল কিছু লিখতে পারতাম আমি। আমি লিখি এই আক্ষেপটা কোন একদিন নিক্ষেপ করব বলে। যদি প্রেস সংক্রান্ত কোন দুর্যোগে না পড়তে হয় তাহলে নেপথ্যে নিমকহারাম প্রকাশ হবে পঁচিশ জানুয়ারি। প্রচন্ড আগ্রহী পাঠকরা প্রি অর্ডারের সুবিধা পাবেন। যারা প্রি অর্ডার করবেন তাদের একটি করে পুস্তিকা দেয়া হবে। এই পুস্তিকাটি আপনার কোন কাজেই লাগবে না, আমার অতিপ্রশংসায় ঠাসা। 
বাচ্চা একটা মেয়ে। বয়স দশ এগারোর চেয়ে বেশি মনে হয় না। পার্কে বেঞ্চে বেঞ্চে ঘুরে টাকা চাইছে, কোলে একটা কয়েক মাসের বাচ্চা। ভীষণ বিষণ্ণ এবং বিপন্ন দৃষ্টি মেয়েটার চোখে। কোলের বাচ্চা ছাড়াও মেয়েটাকে যথেষ্ট অসহায় লাগে, অপ্রয়োজনীয় ভাবে সে হয়ত নিজের ছোট ভাই অথবা অন্য কারো ছোট ভাইকে ভাড়ায় এনে ভিক্ষা করছে। আজকাল এমন হয় অনেক। মেয়েটি বিষাদমাখা দৃষ্টি এবং একটি ক্লিষ্ট হাত বিছিয়ে দিল আমার সামনে। কোলের বাচ্চাটা তার ভূমিকা ভুলে হাত পা ছুড়ছে, ভিক্ষুক হিসেবে সে অভিজ্ঞ নয়। অভিজ্ঞ শিশু ভিক্ষুকরা মাথা এলিয়ে ঢলে ঢলে পড়ে। অবশ্য আমি শুনেছি এই ঢলে পড়াটা ঘুমের ওষুধের প্রভাব। আমি মেয়েটাকে জিজ্ঞাসা করলাম, কোলের বাচ্চাটা তার ভাই কিনা? মেয়েটা এবার তার চোখে অতিরিক্ত কয়েক ফোঁটা বিষাদ যোগ করে বলল, না, আমার ছেলে। বিশ্বাস করুন মেয়েটাকে দেখে একবারও মনে হয়নি তার একটা বাচ্চা থাকতে পারে, মাথার চুলে দুটি বেণী করে স্কুলের ইউনিফর্ম পরিয়ে দিলে ক্লাশ ফোরে ভর্তি করা যাবে মেয়েটাকে। আমি বিশ্বাস করিনি, তাই কথা বাড়াইনি। দুটো টাকা নিয়ে মেয়েটা চলে গেল পার্কের বন্ধ থাকা পাঠাগারের পাশে। জায়গাটা একটু ফাঁকা। আমাকে অবাক করে দিয়ে মেয়েটা পাঠাগারের সিড়িতে বসে বাচ্চাটার মুখ ওড়নার ভেতর ঢুকিয়ে নিল খাওয়ানোর জন্য। এই শিশু মেয়েটি আসলেই একজন মা। কোন এক সন্ধ্যায় কেউ একজন তাকে পঞ্চাশ টাকা দিয়ে একটি জারজ উপহার দিয়ে গেছে। নয়মাস ভরা পেটে থাকার নিশ্চয়তা এবং পঞ্চাশ টাকা ছাড়াও সেই সন্ধ্যায় মেয়েটি অর্জন করেছে বিষাদময় দুটি চোখ। আমি অসহায় বোধ করছিলাম। শিশু মা ছেলের জন্য একটা দীর্ঘশ্বাস ছাড়া উৎসর্গ করার মত কিছুই ছিল না আমার।
‘নীল পাহাড়’ আমার উপন্যাস লেখার প্রথম চেষ্টা। সব সময় ভাবতাম সুযোগ পেলে অনেক কিছু সংশোধন করব। বিদ্যানন্দ প্রকাশনী যখন ‘নীল পাহাড়’ পূনর্বার প্রকাশ করতে চাইল তখন সুযোগ এল কিন্তু কিছু বানান ছাড়া তেমন কিছুই পরিবর্তন করা হয়নি। কারণ নিজের 'লেখা' পড়ার ধৈর্য্য আমার কখনো হয়না। বইটিকে দ্বিতীয়বার পাঠকদের কাছে পৌঁছে দেয়ার প্রয়াস করার জন্য বিদ্যানন্দকে ধন্যবাদ।
আমি সাধারণত একেবারে বাধ্য না হলে হাসপাতালে যাই না। এর পেছনে একটা কারণও আছে। হাসপাতালে গেলে ভীত, অসহায় মুখগুলো দেখা যায়, আর্তনাদ আর কান্না ভাসে বাতাসে, মন খারাপ হয়ে যায়। শেষবার আমার ডাক্তার বন্ধুর সাথে দেখা করতে হাসপাতালে গিয়েছিলাম, সে তখন ওয়ার্ডে ছিলো। একটা প্রতিবন্ধী ছেলেকে দেখছিলো, পাশেই ছেলেটির মা বার বার আচল দিয়ে চোখ মুছছে আর ছেলেটির বুকে হাত রেখে দেখছে বুকের মধ্যে ঢিপ ঢিপ করছে কিনা। প্রতিবন্ধী ছেলেটি অচেতন হয়ে পরে ছিলো, ছেলেটির মা ছেলের কপালে হাতে চুমু খাচ্ছিল অবিরত। চোখের পানিতে ছেলেটির কপাল ভিজে গেছে। ছেলেটির বয়স আঠারো হবে, কিন্তু সে উঠে বসতে পারে না, কথা বলতে পারে না। এই আঠারো বছর ধরে তার মা তাকে ছোট্ট শিশুর মত লালন করেছে। খাইয়েছে, নোংরা পরিষ্কার করেছে, সমাজের গঞ্জনাও সহ্য করেছে। তিনি ছেলের মুখে মা ডাক শুনেননি, প্রথম হাটতে দেখে হাত তালি দেয়ার সৌভাগ্য তাঁর হয়নি, তাঁর ছেলে স্কুল থেকে ফিরে কোলে ঝাপিয়ে পড়েনি। তিনি স্বপ্ন দেখেননি, তাঁর ছেলে বড় হয়ে ডাক্তার ইঞ্জিনিয়ার হবে কিংবা চাকরীর প্রথম বেতন দিয়ে শাড়ি কিনে আনবে। তবুও কেন কোনো স্বপ্ন ছাড়া, কোনো স্বার্থ ছাড়া জীবনের সব শক্তি ব্যয় করে এই ছেলেটিকে বাঁচিয়ে রাখলেন, কেনো তাঁর বুকের ঢিপ ঢিপ শব্দটি শোনার জন্য চোখের জলে বুক ভাসাচ্ছেন? সেই রহস্য আমি ভেদ করতে পারিনি, কেউ পারবেও না। এই রহস্যকেই সম্ভবত মাতৃত্ব বলে। আমার বন্ধুকে ইশারায় জিজ্ঞাসা করলাম, অবস্থা কেমন? সে শুধু মাথা নাড়ালো। একটু পর মহিলাটি তাঁর ছেলের বুকে হাত দিয়েই চমকে উঠলো, বুকটা স্থির হয়ে আছে। তিনি আমার বন্ধুর পায়ে জড়িয়ে ধরলেন, অনুনয় করে বললেন, আমার পোলার বুক থাইম্যা গেছে, কিছু করেন স্যার। তারপর ছেলের মাথাটা নিজের কোলে উঠিয়ে কপালে গালে চুমু খেতে লাগলেন। আদর করে ডাকতে লাগলেন, তারপর আবার বুকে হাত দিলেন। আর্তনাদ করে উঠলেন, সেই দৃশ্য আমি বেশিক্ষণ সহ্য করতে পারিনি। তারপর থেকে আমি আর হাসপাতালে যাইনি। মায়েদের আর্তনাদ শোনার ক্ষমতা আমার হয়নি। আমরা বইপত্রে মহামানবদের জীবনী পড়ি, তাদের অনুসরণ করার চেষ্টা করি অথচ প্রতিটা ঘরে একটা করে মহামানবী আছে তাঁর খোজ নেই না। একটা গানে শুনেছিলাম্ মায়ের দুধের দাম গায়ের চামড়া দিয়ে জুতা বানিয়ে দিলেও শোধ হবে না, খুবই সত্য কথা। মায়েদের ঋণ পরিশোধ করার মতো ক্ষমতা কারো নেই, কিন্তু আমরা অন্তত ঋণ স্বীকার করতে পারি। সন্তানের হাসিমুখই মায়ের সবেচেয়ে বড় চাওয়া, অন্তত সেটা দিন। প্রতিদিন অন্তত একঘন্টা মায়ের সাথে কাটান, তাঁর কথা শুনুন, হাসিমুখে কথা বলুন। জীবনে আমরা কত পাপ করি, আমার বিশ্বাস মাকে দেয়া এই এক ঘন্টায় অনেক পাপ কেটে যাবে। (পুরানো লেখা)
আমাকে একজন সুন্দরবনে রামপাল বিদ্যুৎকেন্দ্র নির্মাণ নিয়ে স্ট্যাস্টাস দিতে বলেছিল। আমি তাঁর উদ্যোগকে শ্রদ্ধা জানাই। যেহেতু এই ব্যাপারে আমি বিস্তারিত জানি না, তাই বললাম খোঁজ খবর নিয়ে লিখব। আমি একটু বিভ্রান্ত ছিলাম। বিভ্রান্তি দূর করতে গিয়ে পক্ষে বিপক্ষে অনেক কর্কশ, দূর্বোধ্য যুক্তি তর্ক পড়লাম। পড়া শেষে আরো বিভ্রান্ত হয়ে গেলাম। সে যাই হোক, আমি না বুঝতে পারি, অনেকেই বুঝে। অনেকে আবার চলতি ইস্যু হিসেবে হুজুগে পক্ষে বিপক্ষে কথা বলছে, যাদেরকে আমি ব্যক্তিগতভাবে চিনি, তাদের জন্য আমার নিচের লাইনগুলো। পরিবেশ নিয়ে তোমাকে বিন্দুমাত্র চিন্তা করতে দেখিনি কখনো। তুমি কোনদিন সুন্দরবন নিয়ে ভাবনি। বাঘের সংখ্যা শুনে হাই তুলেছ, শঙ্কিত হওনি। হরিণের মাংস খাওয়ার গোপন বাসনা তোমার মনে লালন করেছ। মোটা কান্ডের গাছ দেখলেই তুমি কাঠের হিসাব করো। ধানের জমি ভরাট করে তুমি দুইতলা দালান তুলেছ। তুমি সমুদ্রে চিপসের প্যাকেট ছুড়ে মেরেছ অবলীলায়। সিগারেটের ফিল্টার রাস্তায় ফেলতে কোনদিন দ্বিধা করোনি তুমি। তুমি একটা দেয়াশলাইয়ের কাঠি বাঁচানোর জন্য সারারাত গ্যাসের চুলা জ্বালিয়ে রেখেছ। তুমি মসলা মাখিয়ে অতিথি পাখি খেয়ছ। হাতির দাঁতের চিরূনী দেখিয়ে তুমি গর্ব করো। তুমি জীবনে একটি বৃক্ষও রোপন করোনি, কেটেছ অনেক। তোমার নাগরিক জীবনে তুমি যে প্রতিনিয়ত সুন্দরবন ধ্বংস করেছ তা যেন ভুলে না যাও। তুমি আজ পরিবেশবাদী হয়েছ। হয়ত তোমার চক্ষু খুলে গেছে, হয়ত তুমি রাজনীতি করছ। সে যাই হোক আমি তোমার জন্য আনন্দিত। যে কারণেই হোক, পরিবেশ নিয়ে ভাবছ তুমি। ভাবনাটা যেন থেমে না যায়।
রেল লাইনের পাশে মধ্যবয়স্ক একটা লোক পড়ে আছে। মুখে কাচাপাঁকা দাঁড়ি, গায়ে হালকা নীল জামা এবং লুঙ্গি। জামার গায়ে কয়েক জায়গায় কালচে দাগ। নীল জামার সাথে লাল রক্ত লেগে কালচে হয়ে গেছে। মাথা থেকে একটা রক্তের প্রবাহ আঁকাবাকা হয়ে বেরিয়ে গিয়ে একটু দূরে ঘাসের মধ্যে অদৃশ্য হয়েছে। লোকটার চোখ অর্ধেক খোলা, চোখের কোণ দিয়েও রক্তের একটা চিকন রেখা দেখা যাচ্ছে। বুকের উঠানামা তখনো আছে, খুব ভাল করে লক্ষ্য না করলে বুঝা যায় না। চট্টগ্রামগামী রেলগাড়িটি তাকে ধাক্কা দিয়ে গেছে। নিরাপদ দূরত্ব রেখে কৌতুহলি দৃষ্টিতে দর্শকরা পর্যবেক্ষণ করছে। দর্শকদের মধ্যে নারী, পুরুষ, শিশু, বৃদ্ধ সবাই আছে। নিজ নিজ কাজ ফেলে সবাই চলে এসেছে, একটা মানুষের মৃত্যু দেখতে। ‘আহারে’ ‘উহারে’ শব্দ হচ্ছে মহিলাদের দলে। লোকটা বোধহয় এই এলাকার নয়, কেউ চিনতে পারছে না। কোলের ছটফটে বাচ্চাটাকে মাঝে মাঝে ধমক দিয়ে শান্ত করতে হচ্ছে কারো কারো। বাচ্চাগুলো এক জায়গায় থাকতে চায় না বেশিক্ষণ। কিন্তু এই চমকপ্রদ দৃশ্য ছেড়ে যাওয়া যায় নাকি? মাথাটা কেমন ফাঁক হয়ে গেছে। আরেকটু ফাঁক হলেই মগজ টা দেখা যেত। মগজ দেখতে না পাওয়ার আফসোস প্রত্যেকটা পুরুষের মনে। এর মধ্যেই এক অটোরিক্সাওয়ালা অবিবেচনাপ্রসূত একটা কথা বলে ফেলল “দুম আছে অহনো, আসপাতালে লইয়া যাই, উডান বাই, ধইরা উডাইয়া দেন”। উপস্থিত জনতা একটু নাখোশ হল। মাত্রই মানুষজন জমতে শুরু করেছে, কত গল্প হবে, অতীত থেকে বীভৎসতার জমিয়ে রাখা গল্পগুলো বলে চমকানো যেত সবাইকে। অনেকেরই তখন জরুরী কাজ মনে পড়ল। কে ধরতে যায় ঐ মৃত্যু পথের যাত্রীকে। জরুরী কাজ মনে পড়ে দুই এক পা পিছিয়ে গিয়ে দাঁড়িয়েই রইল। কাজ জরুরী কিন্তু অত তাড়া নেই, এই দৃশ্যের শেষ দেখার চেয়ে জরুরী কাজ আর কি হতে পারে? অটোরক্সাওয়ালা তখন পরিচিত একজনকে দেখে বলল, ও হাবিব বাই, আহেন দরেন। হাবিব তখন কি করবে বুঝে উঠতে পারছে না। ধীর গতিতে একেবারে অনিচ্ছায় পড়ে থাকা লোকটার পায়ে ধরল। ঠেলেঠুলে অটোরিক্সাতে তুলল। অটোরিক্সার চারপাশে লোকজন ভীর করে আছে। ঠিক তখন এলাকার মাতব্বর দৌড়ে এলো। এতক্ষণ দূর থেকেই খবর নিচ্ছিলেন। তিনি এসেই অটোরিক্সাওয়ালাকে দুটি অশ্রাব্য গালি দিয়ে বললেন, তুই ধরলি ক্যান? এইটা পুলিশ কেইস। পুলিশরে ফোন দিসি। পুলিশের নাম শুনেই অটোরিক্সাওয়ালা একটু দমে গেল। সে মীন মীন করে বলল, মইরা যাইতাছে। মাতব্বর বলল, কিচ্ছু করার নাই, তোর বউ বাইচ্চা আছে, তুই যাবি ক্যান পুলিশের ঝামেলায়? অটোরিক্সাওয়ালা বিভ্রান্ত হয়ে চুপ করে রইল। মাতব্বর বলল, যা রাইখ্যা আয়, যেইখান থেইক্যা আনছস। ভীরের মধ্যে সরু রাস্তায় রিক্সা ঘুরানো সহজ নয়, তবুও অটোরিক্সা ঘুরে চলছে রেল লাইনের দিকে। (উপরের ঘটনাটি কোন গল্প নয়, গত বুধবারের ঘটনা। আমি কিছু অংশের প্রত্যক্ষদর্শী, মাতব্বরকে অনেক অনুরোধ করার পরও সে বাধা দিল। পুলিশের ভয়ে অটোরিক্সাওয়ালাও রাজি হলো না পরে। শেষ পর্যন্ত লোকটা বেঁচে ছিল কিনা জানি না। সেখানে নিঃস্পৃহ দাঁড়িয়ে একটা লোকের মৃত্যু উপভোগ করার ক্ষমতা আমার ছিল না। ঘটনাটি আমার মনে গভীর একটা দাগ রেখে গেছে, মানুষের নিষ্ঠুরতার নতুন রূপ দেখলাম আমি) 
আমি জীবনে সবচেয়ে দুঃসাহসিক যে কাজটা করেছি, তা হলো চার বছর আগে একবার ঈদের দুই দিন আগে শপিং করতে গিয়েছিলাম। সেই বিভীষিকা এখনো আমাকে তাড়া করে বেড়ায়।দোকানে মিষ্টি মন্ডার মত কাপড় চোপড় সাজানো, আর মাছিদের মত ভন ভন করছে নারী পুরুষ। নারী মাছির সংখ্যাই অধিক। আমি আর আমার বন্ধু দুটি মামুলি পিঁপড়ে। ভয়ে ভয়ে হাঁটছি। দোকানের আশেপাশে যাওয়ার একটাই উপায়, ধাক্কা দিয়ে, ঠেলে ঠুলে মানুষের বূহ্য দেয়াল অতিক্রম করা। তারপর জোর গলায় দোকানীর মনযোগ আকর্ষন করা। শপিং করার অভিজ্ঞতা না থাকায় সে বিদ্যা অর্জন করতে পারিনি। তবে সুবিধা একটা ছিল বৈকি। কষ্ট করে হাঁটতে হচ্ছিল না। আমরা কেবল দাঁড়িয়ে ছিলাম, মানুষের স্রোত ঢেউয়ের মত আমাদের ভাসিয়ে নিয়ে যাচ্ছিল। একবার সেই ঢেউ আমাদের আছড়ে ফেলল অভিজাত একটা দোকানে। এখানে কেন যেন ভীর একটু কম। বিভিন্ন ধরনের জামা কাপড় ঝুলানো আছে। তারমধ্যে একটা পাঞ্জাবী দেখে মনে ধরল। আঙ্গুল দিয়ে সেটা দেখিয়ে দোকানদারকে জিজ্ঞাসা করলাম, দাম কত? দোকানদার আমার আঙ্গুল অনুসরণ করে বলল, আড়াইশ টাকা। আমি আর বন্ধু দুজনেই যেন ঈদের চাঁদ হাতে পেলাম। এই দামে এক ভাগ পুটি মাছও পাওয়া যায় না। কোন ধরনের চিন্তা ভাবনা না করে বললাম, প্যাক করেন। দোকানী ছোট একটা কাগজের ঠোঙ্গা নিয়ে তাতে একটি আন্ডার ওয়্যার ঢুকাতে উদ্যত হতেই আমি আবার পাঞ্জাবীর দিকে আঙ্গুল উঠিয়ে বললাম, ভাই এই পাঞ্জাবীটা চেয়েছি। সে দেখল, আমিও দেখলাম। পাঞ্জাবীর পাশেই একটা আন্ডার ওয়্যার ঝুলানো আছে, যেটার মাঝখানে আবার সুপারম্যানের মত ‘s’ লেখা আছে। দোকানদার মুখ গম্ভীর করে বলল, পাঞ্জাবীর দাম সাড়ে আট হাজার টাকা, আন্ডার ওয়্যার আড়াইশ। আমি তৎক্ষণাৎ স্রোতের সাহায্য নিয়ে মার্কেট থেকে বেরিয়ে এলাম। আর কখনো ঈদের শপিং করার সাহস হয়নি। তবে এবার করব। ধাক্কাধাক্কি এবং দরদাম করার প্রতিভা এখনো বিকশিত হয়নি। এখন আর তার প্রয়োজনও হবে না। পরিচিত ছোট ভাই অনলাইন দোকান খুলেছে। Isara নাম। সেখানে থেকেই একটা বাহারি পাঞ্জাবী কিনে নিব। আরেকজন পরিচিত ছোট বোন অনেক আগে থেকেই একটা অনলাইন দোকান চালায়। তার অবশ্য নারীদের পণ্য নিয়েই কারবার। তার দোকানের নাম Shidur। আপনারাও কিনে তাদের এই উদ্যোগে উৎসাহ দিতে পারেন। এই পোস্টকে বিজ্ঞাপণ ভাবলে ভাবতে পারেন। ওরা আমার খুব প্রিয়। ওদের জন্য কিছু একটা করতে পারলে ভালো লাগে।
সমকালের সাহিত্য ম্যাগাজিন 'কালের খেয়া' তে আমার একটি গল্প ছাপানো হয়েছে। নিজের লেখা ছাপার অক্ষরে দেখতে সব সময়ই আনন্দ পাই কিন্তু তা কখনোই প্রথমাবারের মত নয়। 
সুযোগ পেলেই গ্রামে গঞ্জে বনে বাদাড়ে ঘুরে বেড়াই। দুপুরের প্রখর রোদ্রেও কাল গিয়েছিলাম গ্রামে। মানুষজন সব ব্যাস্ত ধান তুলতে। কি ভীষণ পরিশ্রমই না তারা করে। ধান খেতের পাশে ছোট একটা বন, ছায়ার জন্য সেখানে কিছুক্ষণ বসেছিলাম। তখনই দেখলাম, একটা ছোট পাখি বাতাসের ঝাপটায় বাসা থেকে পড়ে গেছে, খুব চ্যাচাচ্ছে পাখিটি। সম্ভবত তার মাকে ডাকছিল। ধানের মৌসুম, মা পাখিটাও জানি কোথায় চলে গেছে খাবার আনতে। পাখির বাচ্চাটাকে হাতে নিতেই ঠোট উঁচিয়ে চিঁ চিঁ শুরু করে দিল। ভাবছে আমি বুঝি খাবার এনেছি। একটু ঠান্ডা পানি খাইয়ে দিতে কিছুক্ষণ চুপ ছিল। অনেক খুঁজেও পাখিটির বাসা পাইনি। পরে খড়, কুটো দিয়ে নিজেই একটি বাসা বানিয়ে পাখির বাচ্চাটিকে বসিয়ে গাছের ডালে রেখে এসেছি। আমার হাতে পাখিটির ছবি তুলেছে বন্ধু ইয়াসিন। কেউ কি বলতে পারেন এটা কি পাখি?
কুমিল্লা প্রেস ক্লাবের সামনে কিছু লোকজন ইতস্তত ছুটছিল, দুই হাতে তরমুজের ফাঁলি। দুপুরের রোদ তখন আগুন ঝাড়ছে। রিকশা দেখলেই তারা ছুটে আসছে। রিকশা থামিয়ে এক ফাঁলি তরমুজ বিভ্রান্ত রিকশাওয়ালার হাতে ধরিয়ে দিচ্ছে। তারপর হাসিমুখে বলছে, খান, শুভ নববর্ষ। রিকশাওয়ালারা প্রেস ক্লাবের পাশে গাছের ছায়ায় রিকশা থামিয়ে লাজুক মুখে তরমুজে তৃপ্তির কামড় বসাচ্ছে। যারা তরমুজ বিতরণ করছে তাদের চোখে তৃপ্তি আরো কয়েকগুণ বেশি।
তার সাথে সখ্য হওয়ার কোন কারণ ছিল না আমার। আমরা দুজন যোজন যোজন দূরের পৃথিবীতে বাস করি। তখন ভাল ছেলের সুনাম বয়ে বেড়াই আমি, সে মুক্ত স্বাধীন নষ্ট ছেলে। আমি জীবনে কারো সাথে মারপিট করিনি, মাগরিবের আজানের সাথে সাথে গরু ছাগল আর মুরগির মত ঘরে ঢুকে যেতাম। আমাকে কেউ রাগতে দেখেনি কখনো। সে সব সময় বুঝি রেগেই থাকত, সপ্তাহান্তে একবার কারো না কারো মাথা ফাঁটায়, শুনেছি কয়েকবার ছিনতাইও করেছে। যে সময়ে সিগারেটের ধোঁয়ায় নাক কুঁচকাতাম সে সময় সে গাঁজা টানত। অথচ সময়ের পরিক্রমায় আমরা আজ একই সাথে বসে আছি নদীর পাড়ে। কিশোর বয়সে যাকে রীতিমত ভয় পেতাম সে এখন আমার পাশে বসে উদাস চোখে নদীতে জ্যোৎস্না দেখে। কিছু পাখি ঘরে না ফিরে নদীর পাশে ধান ক্ষেতে ডাকাডাকি করছে। সেদিকে তাকিয়ে খুবই অর্থপূর্ণ দীর্ঘশ্বাস ফেলল, কিন্তু আমি অর্থ বুঝলাম না। জিজ্ঞাসা করলে বলবে না তাই আর কৌতুহল না দেখিয়ে জ্যোৎস্না গিলতে থাকলাম। একটু পরে নিজেই বলা শুরু করল, “তখন গ্রামে থাকতাম। খালি পায়ে সারাদিন টই টই ঘুরতাম। কচুরিপানা ভর্তি কালোপানির পুকুরে দিনের অর্ধেক সময় কাটাতাম। পুকুর ছেড়ে যখন উঠতাম তখন থাকতাম গাছের ডালে। একদিনে বিকেল বেলায়, জবা গাছের পাতার ফাঁকে একটা টুনটুনি পাখির বাসা পেলাম। পাতা সরিয়ে দেখি খড়কুটোর বাসায় দুটি ছোট ডিম। ডিম দুটো আঙ্গুলের ফাকে নিয়ে আমি চুলা বানালাম, খেলনার ছোট্ট পাতিলে ডিম ফাঁটিয়ে চুলার নিচে খড় দিয়ে আগুন জ্বালালাম। তখন প্রায় সন্ধ্যা, হঠাত জবা গাছের আড়াল থেকে একটা টুনটুনি পাখির ভীষণ করুণ ডাকাডাকি শুনলাম। পাখিটা নিরবিচ্ছিন্ন ভাবে ডেকে যাচ্ছিল। ডিম না দেখে আর্তনাদ করছিল। আমার কানে আমি স্পষ্ট শুনতে পেলাম, পাখিটা তার আগত সন্তান দুটির জন্য কেঁদে যাচ্ছে। উফফ কি মর্মান্তিক চিৎকার করছিল পাখিটা। আমার খেলনার ছোট পাতিলে ডিম প্রায় হয়ে গিয়েছিল কিন্তু আমি খেতে পারিনি। পাখিটা ডেকে গেছে সারারাত আর আমি কেঁদে চোখ ফুলিয়েছি। এখনো সেই ডাক শুনি মাঝে মাঝে” আমি অবাক হয়ে তার কথা শুনছিলাম। আমার পাশে বসা লোকটিকে অপরিচিত মনে হচ্ছিল। পাখির দুটো ডিম ফাঁটিয়ে যে এমন অপরাধবোধে ভূগে সে কি করে নষ্ট মানুষ হয়? এতদিন তবে কি তাকে ভুল চিনলাম? এমন কত মানুষকে ভুল চিনে আসছি কে জানে?
একসময় প্রতি সপ্তাহে একবার হলেও কুমিল্লা ক্যান্টনমেন্টে যেতাম। আমাদের স্কুলের এক বন্ধুর পোস্টিং ছিল সেখানে। নিয়মিত যেতাম তবুও প্রতিবার মিলিটারি পুলিশ জেরা করত, কার কাছে যাবেন, কি কাজ এসব। প্রতি মোড়ে সৈন্য থাকত। তাদের কাজ হচ্ছে গাড়ি দেখলে স্যালুট দেয়া। রাস্তার পাশে মাঠ আর বাগানের ফাঁকে ফাঁকে বিভিন্ন রেজিমেন্ট, কোয়ার্টার আছে। মাঠ আর বাগানে কেউ না কেউ সব সময়েই ঘাস কাটছে, অথবা ফুলগাছের পরিচর্যা করছে। ক্যান্টনমেন্ট গিয়ে আমার একটা ধারণা হয়েছিল, ঘাস কাটা, ফুল গাছের পরিচর্যা আর স্যালুট দেয়া ছাড়া তাদের তেমন কোন কাজ নেই অথচ তারা সারাদিন ব্যস্ত। ক্যান্টমেন্টের ভিতরে সবচেয়ে দায়িত্বশীল প্রাণির নাম হচ্ছে মিলিটারি পুলিশ। তারা খুবই কর্মতৎপর। কালেভদ্রে চুরি ছাড়া তেমন কোন অপরাধ সেখানে হয় না। চুরি বলতে কাঠাল অথবা আম চুরি। সেটাও এত কম যে একজন মিলিটারি পুলিশ কর্মকর্তা চুরির গল্প বলতে গিয়ে স্মৃতি হাতড়ে দুটির বেশি ঘটনা বলতে পারেননি। এবং সেই দুজন চোরকে চুরি হওয়ার ছয় ঘন্টার মধ্যেই পাকড়াও করা হয়েছিল। সেখানে একটা শব্দই প্রতিধ্বনিত হয় কানে, তা হল শৃঙ্খলা। যেদিন শুনলাম ক্যান্টনমেন্টের ভেতরে একটা মেয়েকে ধর্ষণ করে জবাই করে মেরে ফেলা হয়েছে তখন ঠিক বিশ্বাস হচ্ছিল না, এত সু শৃঙ্খল জায়গায় এমন উচ্ছৃঙ্খল ঘটনা কি করে ঘটে? আমি কোন ইঙ্গিত করছি না, বলছি এর দায় কুমিল্লা ক্যান্টনমেন্ট কর্তৃপক্ষ এবং বাংলাদেশ সেনাবাহিনী কোনভাবেই এড়াতে পারবে না। আমার দেশের নিরাপত্তা তাদের হাতে। তারা যদি নিজের ঘর নিরাপদ রাখতে না পারে তবে অবশ্যই তা ভয়ের ব্যাপার। কিছু অকালকুষ্মান্ড ধর্ষন শুনলেই মেয়েদের পোশাক আশাক শালীনতা নিয়ে আলোচনা জুড়ে দেয়। তারাও দায় এড়াতে পারবে না। পরোক্ষভাবে তারা ধর্ষকদের পক্ষে কথা বলে এবং ধর্ষনকে উৎসাহ দেয়। এই পৃথিবীতে যতবার নারীরা ধর্ষিতা হবে ততবার আমরা প্রতিটি পুরুষ অপরাধী হব। পুরুষ হিসেবে আমরাও দায় এড়াতে পারি না। আমরা আমাদের বোনদের জন্য পৃথিবীটা নিরাপদ করে তুলতে পারিনি। আমি তনুর কাছে ক্ষমা চাই।
আমাকে অনেকে নিভৃতচারী বলে, কথাটা সম্পূর্ণ ঠিক নয়। আমি স্বল্প পরিচিত কিংবা অপরিচিত মানুষদের সাথে আলাপচারিতায় একেবারেই স্বস্তি বোধ করি না। বাসের পাশের যাত্রীর সাথে দেশের রাজনীতি এবং কাঁচাবাজারের দাম নিয়ে চটুল আলাপ করতে পারি না। গ্রামের দূর্সম্পর্কের ভাবীর রসিকতায় কুঁকড়ে যাই, পাল্টা কিছু বলে তাদের মনোরঞ্জন করতে পারি না। মুখে একটা কৃত্তিম হাসি ঝুলিয়ে পাশের বাসার বাঁচাল লোকটির কথা শুনি আমি, কিছু বলতে পারি না। নিভৃতচারীতার চেয়ে মানুষের সাথে যোগাযোগে আমার অপারগতাই বেশি। অথচ লেখালেখিতে উপরে উঠতে হলে জৈষ্ঠ লেখক, মিডিয়া এমনকি পাঠকদের সাথেও যোগাযোগ রাখতে হয় আজকাল। আমি তা পারি না, পারবও না বোধহয়। সুখের কথা হল আমাকে এসব কিছুই করতে হচ্ছে না। আমি আমার অপারগতা উপভোগ করতে পারি, নিজের মত থাকতে পারি। সেটা শুধু একটা মানুষের জন্য।তার আবেগের কোন সীমা নেই। নিজের কাজকর্ম ফেলে আমার হয়ে মানুষের সাথে যোগাযোগ রেখেছেন। আমি বিরক্ত হয়েছি তাঁর প্রচারণায় কিন্তু মুগ্ধ হয়েছি তাঁর ভালবাসায়। আমাকে যে কজন চিনে, আমার কর্ম যাদের কাছে পৌঁছেছে, যত প্রশংসায় আমি ভাসি সব কিছুর অংশীদার তিনি। আমার কারণে কেউ যদি তাঁকে অপমান করে তবে আমিও সমান অপমানিত হব। আমি ভুলোমনা, অনেক কিছুই ভুলে যাই কিন্তু অপমান ভুলি না।
এটাকে বলে এম্বিগ্রাম, উল্টালেও নাম আমারই থাকবে। অসাধারণ এই কাজটি করে আমাকে অবাক করে দিয়েছে শাফায়াত। সে শার্দূলের একজন কর্মী।
আমার বাসায় প্রতিবেশিরা চিনি চাইতে আসে না, বই চাইতে আসে। আম্মাও অকাতরে বিলায়। গ্রাম থেকে আসা আত্মীয় স্বজনেরা যাওয়ার সময় ভাড়ার টাকার পাশাপাশি বই বগলে করে নিয়ে যায়। আমি একবার গ্রামে গিয়ে আমার একটা বই খাটের নিচে আবিষ্কার করেছিলাম। ছোট বাচ্চা আছে, কাগজ ছিড়তে তার ভাল লাগে। আমার বইগুলো তার ভালই মনোরঞ্জন করেছে। জামাল মিয়া, লেখাপড়া শিখেনি, থাকে বিদেশে। সেও আমার তিনটি বই নিয়ে গেছে, তার সন্তান হবে, সে লেখাপড়া শিখবে তারপর এই বইগুলো পড়বে। বউ নিয়ে কয়েকদিন আগে আবার এসেছিল জামাল মিয়া। যাওয়ার সময় আবার তিন কপি বই নিয়ে গেছে। আগের গুলো নাকি তার দাদী আগুন পোহানোর জন্য জ্বালিয়ে দিয়েছে। গতকাল ঢাকায় যাওয়ার আগে আবিষ্কার করলাম, ‘তেইল্যা চোরা’ বইটির একটি কপিও আমার কাছে নেই। বিচলিত হওয়ার কিছু ছিল না। মেলায় গিয়ে চার পাঁচ কপি নিয়ে নিব ভাবছিলাম। মেলায় গিয়ে জানলাম, ‘তেইল্যা চোরা’ আর মাত্র দুই কপি আছে। সেই দুই কপির এক কপি আমি নিয়ে নিলাম, আরেক কপি আরেকজন কিনে নিল। এক কপি কতদিন আগলে রাখতে পারব জানি না। আমার পরিচিত যাদের কাছে ‘তেইল্যা চোরা’ আছে তারা খুব সযতনে রাখবেন বইটি, যে কোন সময় চাইতে পারি। চাইলে দিবেন না? 
অসময়ে হাওড় দেখতে গিয়েছিলাম। হাওড়ের নাম সম্ভবত ট্যাগোর হাওড়, টাংগুয়া নয় কিন্তু। হাওড় শুকনো খটখটে কিন্তু শুকনো হাওড়ের রূপও কম নয়। দৃষ্টিসীমা আমার বেশি নয় তবে যতদূর দেখেছি শুকনো মাঠ ছাড়া আর কিছুই দেখিনি। মাঝে দুই একটা হিজল গাছ, গাছ গুলোকে এক একটা ভাষ্কর্যের মত লাগছিল। ক্ষেতে কৃষকরা কাজ করছে মাথা নুয়ে কিন্তু পথিক দেখলেই একটু দাঁড়িয়ে দেখে নেয়, পরিচিত কুটুম্ব নাকি। হাওড়ের মানুষ খুব কৌতুহলি এবং আলাপি হয়। একজন চাষী আমাদের দেখে তার কাজ ফেলে এসে জানতে চাইল, কোথায় এসেছি কিংবা কার কাছে এসেছি। প্রশ্নে জেরা ছিল না শুধু কৌতুহল ছিল। অনেক কিছুই জানাল হাওড় সম্পর্কে। শুকনো মাঠে হাটলে শামুক আর ঝিনুকের খোলস পায়ের নিচে পড়ে চূর্ণ হয়। মাঠে বিভিন্ন জলজ উদ্ভিদের চিহ্ন আর নতুন গজানো ঘাসের মধ্যে ছোট ছোট রঙ বেরঙের ফুল দেখেছি। এক দৃষ্টিতে সেসব ফুলের দিকে তাকিয়ে থাকলে কেমন যেন সম্মোহিত লাগে নিজেকে। পরে বুঝেছি, এসব প্রাণীখেকো উদ্ভিদ। পোকামাকর রঙ দেখে আকৃষ্ট হয়, তারপর ফুলের বিষাক্ত রসে মারা যায়। সেই প্রাণী থেকে ধীরে ধীরে পুষ্টি নেয় উদ্ভিদ। রুপের মোহ শুধু মানুষের নেই, প্রাণীরও আছে। যা দেখে অভিভূত হয়েছি তা হচ্ছে গ্রাম। ছোটবেলায় বাংলা বইয়ে যেসব গ্রামের ছবি দেখতাম অনেকটা সেরকম। ইটের তৈরি ঘর প্রায় দেখিইনি। টিন বাঁশ কাঠ দিয়ে বানানো ঘর সব। এরমধ্যে কিছু ঘর আছে গোবর লেপা পাট কাঠির বেড়া দিয়ে তৈরি। ঘরের পাশে মাঁচায় লাউ ঝুলছে প্রায় সব বাড়িতে। মাঠে কাজ করছে নারী পুরুষ একসাথে। ক্ষেতে কাজ করার ফাঁকেই মা মেয়ের মাথার উঁকুন বেছে দিচ্ছে। বুড়ো আঙ্গুলের নখের চাপে উঁকুন হত্যা করছে আনন্দ নিয়ে। পাশের ডোবায় মেয়েকে নিয়ে মাছ ধরতে নেমে গেছে বাবা, মেয়ের হাতে বাঁশের ঝুড়ি, চোখে উচ্ছাস। মাটির পথের দুই ধারে বাঁশ ঝাড়, তার মধ্যেই ছোট চায়ের দোকান। এটা বোধহয় বৈকালিক দোকান। দুপুরে সব ফাঁকা। সেখানে বসে বাঁশের পাতার শন শন শব্দের মধ্যে মোহিত ছিলাম অনেকক্ষণ। চার পাঁচটা চায়ের দোকান মিলে একটা গঞ্জ তৈরি করেছে। তেল নুনও পাওয়া যায় এসব দোকানে। সেখানে মাটি মাখা হাতে চায়ের কাপে চুমুক দিচ্ছে মাঠ ফেরত কৃষক। চায়ে চুমুক দেয়ার পর তার মুখে যে তৃপ্তি দেখেছি, বহুকাল এমন তৃপ্তি কারো মুখে দেখিনি। কতকিছু অভাব তাদের কিন্তু কত সুখি। আমার মাঝে মাঝে তাদের একজন হতে ইচ্ছা করে।
আমি স্মার্টফোন ব্যবহার করি না। তাই বাসা থেকে বের হলে, যদিও ফেইসবুকে ঢুকতে পারি কিন্তু পোস্ট, কমেন্ট, ম্যাসেজের রিপ্লাই করা সম্ভব হয় না। কেউ আবার আমার নিষ্ক্রিয়তাকে অহংকার ভেবে বসবেন না। আজ ঢাকায় রওনা হব একটু পর। বিকাল পাঁচটার পর থেকে বইমেলায় থাকব। শনিবার, রবিবারও মেলায় ঘুরাঘুরি করব।
এগুলো বিক্রির জন্য নয়, আমার পরিবারের লোকজন পাঠকদের হাতে ফ্রী তুলে দেয়ার জন্য এই হাঙ্গামা করেছে। মেলায় আদী প্রকাশনে(স্টল নং ৪৭৫) জলেশ্বরীর সাথে পাওয়া যাবে।
সুনামগঞ্জ জেলার ধর্মপাশা উপজেলার স্বাস্থ্যকর্মকর্তার কক্ষে বসে আছি। স্বাস্থ্যকর্মকর্তা আমার বন্ধু তাই আমাকে হাতলওয়ালা চেয়ারে বসতে দেয়া হয়েছে। টেবিলের দুই কোণায় রোগীদের ভিড়। তাদের অধিকাংশের একটাই সমস্যা, শরীর ম্যাজম্যাজ করে। আমার বন্ধু খস খস করে ওষুধ লিখে দিচ্ছে। রোগীদের ভিড়ে একটা ছেলে ঠান্ডায় জবুথবু হয়ে দাঁড়িয়ে আছে। সে গায়ে একটা কাথা জড়িয়ে আছে।  ছেলেটির সাথে তার বউ ছিল, অল্প বয়সী মেয়েটির মুখে রাজ্যের দুঃশ্চিন্তা। সে ক্ষনে ক্ষনে কেঁপে উঠছে। কোলে একটা মাস ছয়েকের বাচ্চা। বাচ্চার গায়ে পুরনো লুঙ্গি জড়ানো। ছেলেটি বার কয়েক বউয়ের দিকে লক্ষ্য করল তারপর নিজের গায়ের কাথাটা খুলে তার বউয়ের গায়ে জড়িয়ে দিল। এত লোকজনের সামনে এমন আহ্লাদে, দুঃশ্চিন্তার মধ্যেও মেয়েটির মুখ লজ্জায় লাল হয়ে গেল। ছেলেটির গায়ে হলুদ রঙের পাতলা একটা শার্ট, তাতে আবার বিভিন্ন রঙের বোতাম লাগানো। শার্টের পকেটের একপ্রান্ত ছিড়ে কোনমতে ঝুলে আছে। এবার ছেলেটি কাঁপছে ঠান্ডায়। মেয়েটির লজ্জাবনত চোখে এবং কাঁপতে থাকা ছেলেটির মুখে যে প্রশান্তি দেখেছি তাকেই বোধহয় ভালোবাসা বলে।
ক্যামেরার সামনে আমি (প্রথম বইমেলার স্মৃতি রোমন্থন) বইমেলায় গিয়ে বুঝলাম ক্যামেরারও চৌম্বকশক্তি আছে। ক্যামেরাম্যান ক্যামেরা কাঁধে নিলেই চারপাশে বেশ লোকজন আকর্ষিত হয়ে চলে আসে। একটা ক্যামেরার আশেপাশে যে পরিমান মানুষ থাকে বড় কোনো প্রকশনীর স্টলের সামনেও এত ভীড় থাকে না। সাধারণ মানুষ টিভি ক্রুদের দিকে এমনভাবে তাকিয়ে থাকে যেন তারা একেকজন সাক্ষাৎ দেবদূত। বইমেলায় গিয়ে জীবনের সবচেয়ে বড় ভূল করেছি পরিচিত এক সাংবাদিককে ফোন করে। বইমেলায় এসেছি শুনে তিনি আমাকে তিনবার ফোন করে ঠেলে পাঠালেন এটিএন নিউজের টিভি ক্রুদের কাছে। গিয়ে পরিচয় দিলাম। প্রডিউসার আমাকে এক মহিলা কবির সাথে দাড় করিয়ে দিলেন। মহিলা কবি খুব আড়ষ্ট হয়ে দাঁড়িয়ে আছেন, আর বিড় বিড় করছিলেন। মনে হয় কি কি বলবেন ঠিক করে নিচ্ছিলেন মনে মনে। ক্যামেরাম্যান ক্যামেরা কাঁধে নিলো, রিপোর্টার সামনে দাঁড়ালো আর মুহুর্তেই অনেক মানুষ এসে তাদের গোল করে বৃত্ত বানিয়ে ঘিরে দাঁড়ালো। আমি আর মহিলা কবি বৃত্তের বাহিরে চলে গেলাম। আমি ভাবলাম চলে যাই, সাংবাদিক বন্ধুকে জানালাম, তিনি অনুরোধ করে বললেন, আপনি কথা না বলে যাবেন না। কি আর করা বই হাতে নিয়ে দাঁড়িয়ে রইলাম। কিন্তু মহিলা কবি ক্যামেরা থেকে এই দূরত্ব সহ্য করতে পারলেন না, একটু অস্থির হয়ে উঠলেন। তিনি সামনে থাকা লোকগুলোকে ঠেলে বৃত্তের ব্যসার্ধ হয়ে ঢুকে পরলেন, আমিও রাস্তা পেয়ে বৃত্তের ভেতরে ছোটোখাটো জ্যা হয়ে দাঁড়িয়ে গেলাম। মহিলা কবির মুখে বেশ স্বস্তি ফিরে এসেছে। ক্যামেরা রেডি, রিপোর্টার রেডি কিন্তু ক্যামেরা অডিও পাচ্ছে না। সবাই মিলে চেষ্টা করছে কিন্তু রিপোর্টারের মুখে কথা ফুটাতে পারছে না। মহিলা কবির কপালে ভাঁজ, আরেকটু হলে তিনি নিজেই অডিও ঠিক করতে লেগে যেতেন। অবশেষে লাইভ টেলিকাস্ট শুরু হলো, আর মহিলা কবি ঘন ঘন ঢোক গিলতে গিলতে নিজের আচল গোছাতে গিয়ে আরো এলোমেলো করে দিচ্ছিলেন, চুল গুলোকে বার কয়েক হাত দিয়ে কানের পেছনে গুজে দিলেন, টিস্যু দিয়ে মুখ মুছলেন কয়েকবার। মনে হচ্ছিলো তিনি সিনেমার নায়িকা আর এখন গানের দৃশ্য শুটিং হবে। উনি যখন নিজেকে নিয়ে ব্যাস্ত ছিলেন তখনই রিপোর্টার আমাকে ডাকলেন, আমি বই হাতে গেলাম আর সাথে সাথেই দেখি মহিলা কবি আমার আর রিপোর্টারের পিছনে এসে দাঁড়িয়ে গেছে। রিপোর্টারও মহিলা ছিলেন, উনি মহিলা কবিকে কনুই দিয়ে খোঁচা দিয়ে ফ্রেমের বাহিরে ঠেলে দিলেন। কিছু অপ্রয়োজনীয় প্রশ্ন করা হলো আমাকে, আমি এক কথায় উত্তর দিচ্ছিলাম। রিপোর্টার মনে হয় মজা পাচ্ছিলো না, আমাকে জিজ্ঞাসা করলো, লেখালেখিতে কিভাবে শুরু। মনে মনে ভাবলাম, চক আর স্লেটে। কিন্তু মুখে বললাম, শরৎ চন্দ্র চট্টোপাধ্যায় আমাকে খুব প্রভাবিত করেছে। তার মত হতে গিয়ে একসময় সন্নাসী জীবন ধারণ করতে চেয়েছিলাম, তা পারিনি কিন্তু উনার বই পড়েই লেখার ইচ্ছা জাগে। কথা শেষ করে মহিলা কবিকে জায়গা করে দিয়ে কোনোমতে সে সার্কাস থেকে বেরিয়ে এলাম। তখনই আম্মা ফোন দিলো, হ্যালো বলতেই আম্মা ঝাঝালো গলায় বলে উঠলো, বাসায় আয়, তোর সন্ন্যাসগীরি ছুটাবো। 
সুন্দরবনে গিয়েছিলাম। কুমির, শুকর, ভোদড়, সজারু, বানর, হরিণ ছাড়াও আরো অনেক কিছু দেখেছি। বাঘ দেখিনি কিন্তু বাঘের পায়ের ছাপ দেখেছি। পায়ের ছাপ দেখেই গা শির শির করে উঠেছিলো। বাঘ না দেখে কোনো আফসোস নেই কারন আমরা সিরাজ ভাইকে দেখেছিলাম। আমাদের সাতজনের দলে দুইজন ওয়াইল্ড লাইফ ফটোগ্রাফার ছিলো, একজন পত্রিকার রিপোর্টার ছিলো আর আমরা তিন বন্ধু বিশুদ্ধ পর্যটক বাকি একজন হচ্ছেন সিরাজ ভাই। সিরাজ ভাই বেশিরকম বাঙ্গালি, তারচেয়ে বেশি সিলেটী। ওয়াইল্ড লাইফ ফটোগ্রাফার দুজনের মধ্যে একজন আবার কলকাতার। বাংলাদেশে এসেছেন শুধুমাত্র একটা পাখির ছবি তুলতে। সেই পাখি নাকি আবার বাংলাদেশ সুন্দরবন ছাড়া আর কোথাও পাওয়া যায় না। আমরা দিনরাত বাঘ খুজেছি তিনি খুজেছেন পাখি আর সিরাজ ভাই খুজেছেন নেটওয়ার্ক। খাওয়া আর ঘুম ছাড়া সিরাজ ভাইয়ের কাজ ছিলো স্ট্যাচু অফ লিবার্টির মতো মোবাইল ফোন হাতে দাঁড়িয়ে থাকা। উনি সাথে করে প্রায় এক হালি ফোন নিয়ে এসেছিলেন, একটাতেও নেটওয়ার্ক নেই। হঠাত হঠাত চেঁচিয়ে উঠতেন ‘এক দাগ এক দাগ’ বলে। ফটোগ্রাফার দুজন ছিলেন ভীষণরকম পরিবেশবাদী। আমাদের উপর নির্দেশ ছিলো, আমরা যাতে উজ্জ্বল কাপড়চোপড় না পরি, উচ্চস্বরে কথা বলাও নিষেধ ছিলো। এতে বনের পশুপাখির সমস্যা হতে পারে। আমরা সব আবর্জনা ব্যাগে ভরে রাখতাম। যখন বনে নামতাম তখন ব্যাগটা সাথে করে নিয়ে নিতাম আর চিপসের প্যাকেট, চকলেটের খোসা, সিগারেটের প্যাকেট, সিগারেটের ফিল্টার, পানির বোতল যা পেতাম কুড়িয়ে ব্যাগে ভরে নিতাম। কটকা বীচ থেকে আমরা দুই বস্তা চিপসের প্যাকেট কুড়িয়েছিলাম। এই বস্তাগুলো বোটে করে খুলনায় নিয়ে এসেছিলাম, বোটের ক্যাপ্টেন সেগুলো খুলনায় ডাস্টবীনে ফেলবে। সিরাজ ভাইও পরিবেশবাদী হয়ে গেলো, আমাদের সাথে চিপসের প্যাকেট কুড়ালো। হঠাত একটা বড়সড় গর্জন গাছ দেখে বলল, ইডা দেইখা তো জিব্বায় পানি আইসা গেলো। আমরা জিজ্ঞাসু দৃষ্টিতে তার দিকে তাকালাম, তার মুখে জল আসার হেতু জানতে। সিরাজ ভাই বলল, হবিগঞ্জ হইলে অখনই দাও কুড়াল আইনা কাইটা লইতাম, এই গাছের কাঠ দিয়া ফার্নিচার বানাইলে একশ বছরেও কিছু হইবো না। হেভী জিনিস। পরিবেশবাদীদের ততক্ষণে হার্টফেইল হওয়ার দশা। কলকাতার দাদা পাখি না পেয়ে একটা গোখরার ছবি তুলে এনেছেন। উনি বেজায় খুশি কারন গোখরা সহজে দেখা যায় না। কিভাবে মানুষ সাপ মেরে পরিবেশের ক্ষতি করছে তাই নিয়ে আলোচনা হচ্ছিলো। সিরাজ ভাই ঘুম থেকে উঠে চোখ ডলতে ডলতে আসলেন, গোখরার ছবি দেখে নিতান্ত তাচ্ছিল্য ভরা কন্ঠে বললেন, ইডা! ইডা তো গত বিষুদ বারে একটা মারলাম। হবিগঞ্জে পত্যেকমাসে একটা তো মারিই। আমাদের বিস্ময় দৃষ্টি এবং পরিবেশবাদীদের মনের দাগ গ্রাহ্য না করে তিনি নিজের বীরত্বে গৌরব প্রকাশ করতে করতে মোবাইলে নেটওয়ার্কের দাগ খুজতে উপরে উঠে গেলেন। বোট চলছে হঠাত ক্যাপ্টেন ইঞ্জিন বন্ধ করে দিলো। ফিসিফিস করে আমাদের বলল, পাখি। ফটোগ্রাফার দুজন অতিদ্রুত নিঃশব্দে তাদের ক্যামেরাগুলো নিয়ে চলে আসলেন। ঠোটে আঙ্গুল দিয়ে সবাইকে চুপ থাকার নির্দেশ দিলেন একজন। হাতির শুঁড়ের মতো লম্বা লেন্সওয়ালা ক্যামেরা তাক করে রেখেছেন একটা গাছের নিচের দিকে। সবাই মূর্তি হয়ে বসে আছে, বোট নিঃশব্দে এগিয়ে যাচ্ছে গাছের দিকে। নিঃশ্বাস নিতেও ভয় পাচ্ছিলাম আমরা, নিঃশ্বাসের শব্দে যদি পাখি উড়ে যায়। আমরা গাছের একেবারে কাছে পৌঁছে গেলাম, ঠিক এমন সময়ে সিরাজ ভাই নেটওয়ার্ক খুজে পেলেন। লাফ দিয়ে উপরে উঠে উনি যেই উচ্চস্বরে হ্যালো বললেন, তাতে আমাদের মনে হলো, ফোন ছাড়াই কাঙ্খিত ব্যাক্তি তার কথা শুনতে পেতো। সিরাজ ভাইয়ের ‘হ্যালো’র তীব্রতায় মুহুর্তেই আশেপাশের বনে যাবতীয় পশুপাখির মধ্যে আতঙ্ক ছড়িয়ে পড়লো। চিৎকার চেচামেচী করে বনের মধ্যে সব ছুটে পালালো। দুই একটা পশু যে আতঙ্কে হার্ট ফেইল করে মারা যায়নি, সে কথা কেউ নিশ্চিত করে বলতে পারে না। পাখি উড়ে চলে গেলো, সিরাজ ভাইয়ের নেটওয়ার্কও চলে গেলো। ফটোগ্রাফারদের মুখে হতাশা, সিরাজ ভাই তাদের কাছে গিয়ে সান্ত্বনা দিচ্ছে, আরো উছা জাগাত উঠলে পাওয়া যাইবো। -এই পাখি উচুতে থাকে না। সিরাজ ভাই বিরক্ত হয়ে বললেন, ধুর মিয়া পাখি! আমি কই নেটওয়ার্কের কতা। সিরাজ ভাই ফিসফিস করে কথা বললেও এক মাইল রেডিয়াসে সে কথা অনায়াসে শোনা যায়। নেটওয়ার্ক বিরহে তিনি বিরস মুখে বোটের ছাদে বসে আছেন। হঠাত চেঁচিয়ে উঠলেন, কুম্বুর, কুম্বুর মইরা পইরা আছে। আমরা ছুটে এসে দেখলাম মরা কুমির মাথা তুলে পরিমরি করে পানিতে ঝাপ দিয়ে পালিয়ে গেলো। আমাদের সবার দৃঢ় বিশ্বাস কুমিরটি মরাই ছিলো, সিরাজ ভাইয়ের চেচামেচী শুনেই জেগে উঠে পালিয়েছে। আমার দেখা খাটি মানুষদের মধ্যে হবিগঞ্জের সিরাজ ভাই একজন। কৃত্তিম ভদ্রতা, নকল সভ্যতা এসব কিছুই তার মধ্যে ছিলো না। বিদায়ের আগে তার নোট খাতায় সবার নম্বর টুকে নিলেন। আমরা হ্যান্ড শেক করতে হাত বাড়িয়ে দিলাম, তিনি হ্যান্ড শেকের তোয়াক্কা না করে জড়িয়ে ধরলেন। ছলছল চোখে সবাইকে হবিগঞ্জ যাওয়ার দাওয়াত দিলেন। ভদ্রতার দাওয়াত না, একেবারে খাটি দাওয়াত। আমরা জানি হবিগঞ্জ গেলে প্রান উজার করে দিবে লোকটি। হবিগঞ্জের অনেক সুন্দর জায়গার বর্ণনা দিলেন। তারপর বললেন, হবিগঞ্জে আসেন, কুনো প্রবলেম হবে না। ঐদিকে সব মোবাইলের নেটওয়ার্ক আছে, পুরা চাইর দাগ। (পুরনো পোস্ট) 
মেলায় প্রথম যে স্টলে গেলাম তার নাম তথ্যকেন্দ্র। ৫০০ নম্বর স্টলের খোঁজ করতেই অন্য একটা প্রকাশনীর নাম বলল । হন্যে হয়ে আদী প্রকাশনী খুঁজেছি । বহু ঘুরে অবশেষে দূর থেকে প্রকাশকের সম্প্রতি প্রসারিত টাক মাথা দেখে আদী প্রকাশনী খুঁজে পেয়েছি । আমি একা নই , অনেকেই নম্বর মিলিয়ে অন্য প্রকাশনীতে চলে গিয়েছিলো । ভুলটা বাংলা একাডেমীর । তারাই উলট পালট করেছে । আমি না হয় টাক মাথা অনুসরণ করে স্টল খুঁজে পেয়েছি, যারা প্রকাশকের বিশাল কপালের সাথে পরিচিত নন তারা ৪৭৫ নম্বর স্টলে চলে আসবেন । এটাই আদী প্রকাশনীর নতুন স্টল নম্বর
আমি জানি আদী প্রকাশনীর স্টল নম্বর ৫০০ তবুও খুঁজে পেতে আমাকে গলদঘর্ম হতে হবে। তিনটায় মেলায় ঢুকলে আশা করি চারটার মধ্যে স্টল খুঁজে পেয়ে যাব। অটোগ্রাফ যেমন তেমন অনেকে ফটোগ্রাফের হুমকী দিয়ে রেখেছেন। তাতেই আমার হালকা জ্বর চলে এসেছে।
বই ছাপানোর দুর্বুদ্ধি মাথায় চাপে ইত্তেফাকে গল্প ছাপা হওয়ার পর। ততদিনে বেশ কিছু গল্প লেখা হয়ে গেছে। বই ছাপাতে গিয়ে বুঝলাম, ব্যাপারটা মোটেও সহজ নয়। বাংলাবাজার গিয়ে অলিতে গলিতে হেটে এসেছি। কোন প্রকাশনীতে যাইনি সাহস করে, আমি পকেটে পেনড্রাইভে করে পান্ডুলিপি নিয়ে ঘুরছি। মনে হচ্ছিল এ কথা সবাই জানে, প্রকাশনীর সামনে দিয়ে যাওয়ার সময় মনে হল সবাই আমার পকেটের ঈষৎ স্ফীত অংশের দিকে তাকিয়ে তাচ্ছিল্যের হাসি হাসছে। পেছন থেকে কে যেন বলল, দেখ লেখক হতে এসেছে। যদিও পেছনে কেউ ছিল না। আমার মনের কল্পনা সব। পরের কাহিনী খুব একঘেয়ে। পরিচিত একজনের মাধ্যমে পরিচিত এক প্রকাশনীতে গেলাম। ২০১৪ সালের বইমেলায় প্রথম বই এল, একটি শাড়ি এবং কামরাঙা বোমা। ২০১৫ সালে জমজ উপন্যাস, নীল পাহাড় এবং তেইল্যা চোরা। ২০১৬ সালে একটু সংযম করেছি। এবার একটাই বই, জলেশ্বরী। নীল পাহাড় কাকলী প্রকাশ করেছিল আর সবগুলো বই আদী থেকে প্রকাশিত। কভার ছবিটা দেয়ার জন্য শুধু শুধু এত কথা বললাম।
সময় সুযোগ পেলেই আমি গ্রামে চলে যাই। নিজের গ্রাম না, অচেনা কোন গ্রাম। এমনি এক গ্রামের মাঠে ছোট একটা বাচ্চা দুই হাত তুলে গরু ছাগল তাড়াচ্ছে। হাটতে শিখেছে খুব বেশিদিন হয়নি হয়ত। একটি ময়লা হাফপ্যান্ট পরে আছে, মাথায় ধুলোর আস্তরণ। আমি পেছন থেকে গিয়ে তাকে কোলে তুলে নিলাম। এমন আকস্মিক আদরে সে অভ্যস্ত নয়। বললাম, চল তোমাকে নিয়ে যাই। সে আমার হাতের বাঁধন আলগা করার জন্য মোচর দিল।এখনো কথা ফুটেনি মুখে ভাল করে। তার অস্বস্তি বুঝতে পেরে আবার নামিয়ে দিলাম। ঠিক তখন সে আমাকে হতভম্ব করে দিয়ে তার চিকন গলায় বেশ স্পষ্টভাবে বলল, ঐ খা*কির পুত।
[৭ ফেব্রুয়ারি ২০১৪। আমার প্রথম বইমেলা দেখা। তখন লিখেছিলাম] জীবনে প্রথম বইমেলাতে গেলাম তাও একজন লেখক হিসেবে। কতজন লেখকের জীবনে এই ঘটনা ঘটেছে অথবা আদৌ ঘটেছে কিনা আমি জানি না। তবে এই বিষয়টা লজ্জার তো বটেই। অনেক আশা নিয়ে গিয়েছিলাম বই মেলায় কিছু পূরণ হয়েছে এবং কিছু হয়নি। কিছুক্ষেত্রে বেশ হতাশও হয়েছি। ১) বই মেলায় রওনা হয়েছিলাম এক বড় ভাইয়ের সাথে। তিনি ঢাকা বিশেষজ্ঞ। তিনি চোখ বন্ধ করে ঢাকার ম্যাপ আকতে পারবেন। তার সাথেই বাসে আসছিলাম। এমন সময় ফোন বেজে উঠলো, প্রকাশকের ফোন হয়তো। আমি ফোন বের করার জন্য পকেটে হাত দিতে যাবো, ঠিক এমন সময় সেই ভাই আমার হাত চেপে ধরলেন। তার এমন আচরনে খুব অবাক হলাম, জিজ্ঞাসু দৃষ্টিতে তার দিকে তাকালাম। তিনি আমার চোখের প্রশ্ন না বুঝে মাথা নাড়াতে লাগলে লাগলেন আর বললেন, না, এটা করো না। ভাবলাম কি সমস্যা, আজকাল কি চলন্ত অবস্থায় যাত্রীদেরও ফোনে কথা বলা নিষেধ নাকি? আমি একটু জোর করলাম, কিন্তু ভাইয়ের হাতের শক্তি আমার চেয়েও বেশি। এবার উনার দিকে তাকিয়ে একটু অসহায় ভাবে বললাম, ভাই কাহিনী কি? উনি আবারো মাথা নাড়িয়ে বললেন, নাহ, আমার শহরে এসে তুমি ভাড়া দিবে, আমি তা হতে দিবো না। আমি বললাম, ভাই ফোন এসেছে, তাই পকেটে হাত দিয়েছি, ভাড়া দেয়ার জন্য নয়। উনি তৎক্ষণাত আমার হাত ছেড়ে দিয়ে বাহিরের সৌন্দর্য অবলোকন করতে লাগলেন। যাত্রার শুরুটা তেমন ভালো হলো না। উনাকে বিদায় দিয়ে আমি বইমেলায় ঢুকলাম। কোনোদিকে চোখ না দিয়ে আমি খুজতে লাগলাম, আদী প্রকাশন স্টল নং ৪২৩। পুরো মেলা দুইবার ঘুরে ফেললাম কিন্তু আদী প্রকাশন পাই না। খুব হতাশ হয়ে এদিক সেদিক চোখ বুলাচ্ছি। পিছনে চোখ পরতেই দেখি আমি আদী প্রকাশনের সামনেই দাঁড়িয়ে আছি। স্টলের সামনে গিয়ে দাড়াতেই ভিতরে থাকা লোকটি নড়েচড়ে উঠে দাঁড়ালো। আমার সাথে প্রকাশক কিংবা সংশ্লিষ্ট কারো সাথে আগে দেখা হয়নি। আর বইয়ে এমন ছবি দিয়েছিলাম যাতে কেউ সহজে চিনতে না পারে। গিয়ে “একটি শাড়ি এবং কামরাঙা বোমা” বইটা হাতে নিয়ে জিজ্ঞাসা করলাম, বইটা কেমন? লোকটা একটু উশখুশ করছিলো। কি বলবে ভেবে পাচ্ছে না, কারন বইটা সে পড়েনি। আমি তার জন্য এবার আরো সহজ প্রশ্ন করলাম, কেমন চলে? কিন্তু তার চেহারা দেখে মনে হলো এটা আগের চেয়েও কঠিন প্রশ্ন। আমি এবার সবচেয়ে সহজ প্রশ্ন করলাম, দাম কত? সে এবার বেশ সহজ এবং সাবলীল ভাবে বলল, ২৫% কমিশনে আপনি বইটা পাচ্ছেন মাত্র ১২০ টাকায়। আমি বললাম, এত দাম দিয়ে কিনে কেউ? সে এবার ভ্রু কুঁচকিয়ে বলল, আপনি কি ওবায়েদ হক? আমি হেসে দিলাম। ভিতরে গিয়ে বসলাম। জিজ্ঞাসা করলাম, বিক্রি কেমন? সে আবার মাথা দোলালো, কিন্তু এর মানে কি আমি বুঝলাম না। সাইন ল্যাঙ্গুয়েজে আমি তেমন পারদর্শী নই। আমি এবার বললাম, পানি আছে? তেষ্টা পেয়েছে। সে বলল, না পানি নেই, সেভেন আপ আছে। বুঝলাম বিক্রি ভালোই হচ্ছে। ২) আমার হাতের লেখা, আমি বই মেলায় গিয়ে চাচ্ছিলাম কেউ আমাকে না চিনুক, যদি বই কিনে আবার অটোগ্রাফ চেয়ে বসে এই আশঙ্কায়। আমার পরিচিত মানুষরা জানে আমি নিজের একাউন্ট থেকে চেক দিয়ে টাকা তুলতে পারি না কারন সিগ্নেচার একরকম থাকে না। একবার আমার বন্ধু আমার সিগ্নেচার নকল করে চেক বইয়ে সাইন করেছিলো তখন আমি টাকা তুলতে পেরেছিলাম। আমার অটোগ্রাফ নেয়ার জন্য একটা ছেলে তিনবার ঘুরে গেলো কিন্তু সে যতবার আমার খোঁজে আসে ততবার আমি বাহিরে ছিলাম। শেষ পর্যন্ত সন্ধ্যায় দেখা হলো, সে আমার দাড়ি দেখেই চিনে ফেলল। তখনই স্বিদ্ধান্ত নিলাম পরের বার বইয়ে আরো ঝাপসা ছবি দিবো। সে বই খুলে দিলো অটোগ্রাফ দেয়ার জন্য। আমার বুকের মধ্যে ঢিপ ঢিপ করতে লাগলো, কার কাছ থেকে জানি একটা কলম চেয়ে নিয়ে কোনোমতে কিছু লিখে দিলাম। সে আমার লেখার দিকে নাক মুখ কুঁচকিয়ে হয়তো মনে মনে বলল, ‘এই কাকের ঠ্যাঙ্গের লেখার জন্য তিনবার ঘুরলাম?’ আমি আশা করি সে ভবিষ্যতে এরকম ভূল আর করবে না। একজন আমার হাতের লেখা দেখে পাশের জনকে বলছে শুনলাম, এটা কি আসলেই ওবায়েদ হক? আরেকজন বিপ্লবী লাজ শরম না করে জিজ্ঞাসা করেই বসলো, আপনার স্যাররা আপনাকে কিভাবে পাশ করালো, আপনার লেখা তারা বুঝলো কিভাবে? এই প্রশ্ন আমি প্রায়ই নিজেকে করি। একটা সন্তোষজনক ব্যাখ্যা অবশ্য আছে। স্যাররা আসলে কিছুই বুঝতে পারতো না, সে জন্যই ভাবতো হয়তো অনেক ভালো লিখেছে তাই নম্বর দিতো। এখনকার সাহিত্যবোদ্ধাদের মত অনেকটা। যে কবিতা অথবা গল্প লেখক ছাড়া কেউ বুঝতে পারে না তাকেই তারা উত্তম সাহিত্য বলেন। বুঝেননি বললে সেটা অসম্মানকর হয়। হাতের লেখার ব্যাপারে আমার বাবা সত্যই আমার বাপ। তার লেখা আমিও বুঝতে পারি না। আমার বাবা একবার গ্রামের এক লোককে কুমিল্লার একটা ঠিকানা লিখে দিয়েছিলেন, ঐ লোক পরে নরসিংদী চলে গিয়েছিলো। যারা কপালের দোষে আমার অটোগ্রাফ নিয়েই ফেলেছেন, তারা নিজেদেরকে একেবারেই অভাগা ভাববেন না, আমার লেখা পাতাটি উল্টিয়ে রাখুন, মশা, মাছি, তেলাপোকা, টিকটিকি যাবতীয় পোকামাকড় ঘর ছেড়ে পালাবে। কীটনাশক থেকেও ভালো কাজে দিবে গ্যারান্টি দিলাম। সংবিধিবদ্ধ সতর্কীকরণঃ অবশ্যই বাচ্চাদের চোখের নাগাল থেকে দূরে রাখুন।
"সত্যবাদীদের বিয়ে করা উচিত নয়। যুধিষ্ঠির একলা বিয়ে করতে হলে অতবড় দুঃসাহস করতেন কিনা সন্দেহ।" -শিবরাম চক্রবর্তী।
আমার শহুরে পরিপাটী আয়েশী জীবন পরিত্যাগ করে এই প্রতিকূল জলরাজ্যে দুইজন জগতশ্রেষ্ঠ নির্বোধ নিয়ে যাকে খুঁজছি এই ইব্রাহিম সে নয়। আমার বুকের ভারটা বৃদ্ধি হওয়াই সঙ্গত ছিল কিন্তু হালকা হয়ে গেল। অবাক হলাম, আমার বেশ স্বস্তি লাগছে। আমি জানি না, যে অন্ধকার ঘরের দরজা খুলতে চাচ্ছি তাতে কি আছে। আমার মনে প্রবল আশঙ্কা, সেই ঘরে হয়ত কোন ভয়ানক গল্প লুকিয়ে আছে। সেই গল্পটি আমার জানা চাই, কিন্তু একইসাথে গল্পটিকে ভয়ও পাই। (আসছে বইমেলায়, আদী প্রকাশন থেকে)
আমাদের বংশ মোল্লা বংশ কিন্তু আমার পূর্বপুরুষ সম্ভবত চাষা ছিল। মোল্লা ছিল কেবল আমার দাদা। তবে তাকে কেউ মোল্লা ডাকত না, ডাকত ওস্তাদজী। নিজে মসজিদ বানিয়ে তাতে ইমামতি করেছেন চল্লিশ বছর, সেখানে বিনে পয়সায় মক্তব চালাতেন। তখন শিক্ষককে সবাই ওস্তাদজী বলেই সম্মান দিত। দাদা পুরো গ্রামের উস্তাদজী ছিলেন। স্বভাবে দাদা ছিলেন উদাস প্রকৃতির। কিভাবে যে প্রতিদিন দুইবেলা ঘরে ভাতের হাঁড়ি চড়ত তা দাদা কোনদিন চিন্তা করেননি।দাদী মুরগী পালত, মুরগীর ডিম বিক্রি করে কোনমতে সংসার চালাত। আমি দাদাকে কখনো কারো সাথে বিবাদে জড়াতে দেখিনি। সদা মুখে হাসি ছিল, কোনদিন উঁচু গলায় কথা বলেননি। আমার বাবাও তাই। একই রকম উদাস, তাকে তার তিন ছেলেমেয়ের পুরো নাম জিজ্ঞাসা করলেও হয়ত বলতে পারবেন না। গ্রামে গেলে শুনি মানুষজন আমার দাদার এবং বাবার উদাহরণ দেয় ভাল মানুষ হিসেবে। উত্তারাধিকার হিসেবে তাদের কাছ থেকে আমি একটি গুণ পেয়েছি, আমিও কারো সাথে বিবাদে জড়াই না, তর্ক করি না, বিশেষ করে ফেইসবুকে তো নয়ই। নীল অক্ষরের পেছনের মানুষটিকে না চিনেই এখানে তার সম্পর্কে অন্য নীল অক্ষরের মানুষ নির্দ্বিধায় মন্তব্য করে ফেলে। ফেইসবুকে তর্ক একটি ফলহীন পরিশ্রম। কেউ হারতে চায় না, মানতে চায় না। আমি এই পন্ডশ্রম করি না। দাদা আমাকে শিখিয়েছেন, কেউ কটু কথা বললে তুমি শুধু হেসো। তোমার প্রমাণ করার কিছু নেই। তাকে উল্টো কটু কথা শুনিয়ো না, নাহলে দেখবে কদিন পর  তুমি তাদের একজন হয়ে গেছ।
অতিথি পাখির মত তারা শীতকালে দেশে আসেন। ফেব্রুয়ারীতে নজরুল মঞ্চে দাঁড়িয়ে বইয়ের মোড়ক উন্মোচন করেন। তারা আমাদের বইমেলার অতিথি লেখক। চ্যানেল আইয়ের বই পরচিতি টাইপের অনুষ্ঠানে চেহারা দেখানোর জন্য প্রতিদিন লাইন ধরেন। অনুষ্ঠানের উপস্থাপকও লেখকদের যথেষ্ট তুচ্ছ তাচ্ছিল্য করেন। ক্যামেরায় চেহারা দেখানোর বিনিময়ে লেখকরা ত্যালত্যালে মুখে অপমান টুকু হজম করে নেন। মেলায় মাইক্রোফোন মুখে নিয়ে আমতা আমতা করে ঘ্যান ঘ্যান করা রিপোর্টারদের লেজে লেজে নিজের বই উঁচিয়ে ঘুরতে থাকেন তারা। নিজের বই সম্পর্কে কিছু বলার জন্য জিজ্ঞাসা করা হলে তারা লম্বা দম নিয়ে শুরু করেন। রেল স্টেশনের হোটেলের বেয়ারার মত বলে যেতে থাকেন কি কি আছে তার বইয়ে। একটা নিঃশ্বাসে পুরো বইয়ের প্রশংসা কুলোয় না। তারা আবার দম নিয়ে শুরু করেন। একজন তো গ্যারান্টি দিয়ে ফেললেন, ‘এই বইটি পড়ে ভাল না লাগলে মূল্য ফেরত’ । নিজের বইয়ের প্রশংসা করা অনেকটা স্বমেহন করার মত। অতিথি লেখক ছাড়াও আমাদের অনেক তরুন লেখক স্বমেহনে অভ্যস্ত। বইয়ের গ্রুপ গুলোতে ফেব্রুয়ারি মাস জুড়ে চলে উৎকট আত্মপ্রশংসা। ‘আমি চমৎকার লিখেছি’ এই বাক্যের মত অশ্লীল বাক্য আর নেই। একজন লেখক যখন ফুরিয়ে যায় তখন সে এরকম আত্মতুষ্টিতে ভূগে। আমি একজন নবীন লেখকের কথা জানি, যে কিনা আবার একটি ফেইসবুক গ্রুপের এ্যাডমিন। সে তার পরিচিত সবাইকে তার বই জোর করে কিনিয়েছে, তারপর সবাইকে বইয়ের ছবি তুলে বিভিন্ন গ্রুপে পোস্ট দেয়ার জন্য পরোক্ষ চাপ দিয়েছে। আমার কাছে এটা রীতিমত সন্ত্রাসী কর্মকান্ড মনে হয়েছে। চার পাঁচটা বই প্রকাশ করে ফেলেছে এমন লেখকও মানুষের বাকশোতে (ইনবক্স) গিয়ে তার বই সম্পর্কে দুটো ভাল কথা বলার জন্য নাকের জল ফেলছে। এখন নাকি বইয়ের রিভিউ লেখার ভাড়াটে লোকজনও পাওয়া যায়। মানুষের হাতে বই পৌঁছানোর জন্য লেখক অবশ্যই প্রচারণা করতে পারেন কিন্তু সভ্যভাবে, নিজের স্বত্বা বিক্রি করে নয়। অসভ্য প্রচারণা করে বিখ্যাত হওয়া যাবে হয়ত কিন্তু লেখক হওয়া যাবে না। 
নাম না জানা কোনো এক পাখির ডাকে ঘুম ভাঙ্গল। সকালের আলসেমি কেটে গেলো মুহুর্তে। ধোঁয়া উঠা গরম ভাপা পিঠা সাথে খেজুরের গুড় দিয়ে নাস্তা সারলাম। শেষে এক গ্লাস ঠান্ডা খেজুরের রস। চুমুক দিয়েই বুঝলাম একেবারে খাটি রস, একটু আগেই গাছ থেকে নামানো হয়েছে। দুধওয়ালা দুধ দিয়ে গেলো, আজ এক ফোঁটাও পানি মেশায়নি। দুধের এক ফোঁটা বুড়ো আঙ্গুলের নখে দিতেই গড়িয়ে না পড়ে নখের উপর বসে আছে, একেবারে খাটি দুধ। বাসা থেকে বের হতেই দেখলাম গফুর সাহেব নিজের ভূড়ি এবং ময়লার ঝুড়ি নিয়ে ডাস্টবীনের দিকে যাচ্ছেন। দায়সারা ভাবে ডাস্টবীনের সামনে ময়লা না ফেলে একেবারে ভেতরে ফেললেন। অবাক হয়ে গেলাম, কাল পর্যন্ত এই লোকই বাসার সব ময়লা পাশের বাসার ড্রেনে ফেলতেন। আরো অবাক হয়ে গেলাম, শামীম সাহেবের ছেলেটা লো ভলিউমে রবীন্দ্র সংগীত শুনছে। ইয়ো ইয়ো হানি সিঙয়ের গান বাজিয়ে এলাকার মানুষের ঘুম নষ্ট করছে না। কিছুদূর হাটতেই এলাকার কাউন্সিলরের সাথে দেখা, তাকে সাধারণত দিনের বেলা দেখা যায় না। দেখা গেলেও সাথে সব সময় পনেরো বিশজন ঘেরা থাকে। ধমক দেয়া ছাড়া কথাই বলতে পারে না। আজ নিজ থেকে এগিয়ে এসে সালাম দিলো। আমি মনে মনে প্রমোদ গুনলাম। কাউন্সিলর বশির আমাকে আশ্বস্ত করে বলল, এতোদিন খুব অন্যায় করছি ভাইজান। সবাই আমারে ভুট দিয়া পাশ করাইছে আর আমি সারাদিন ডাইল গাঞ্জা খাইয়া পইরা থাকতাম। কোনো কাম করতাম না, খালি ধান্দা খুজতাম। আইজ থেইকা সবার খোজ লমু, কোনো সমস্যা হইলে আমারে সরাসরি জানাইবেন। তারপর কাউন্সিলর আমাকে নিজে রিকশা ঠিক করে দিলো। আমার বিস্ময়ের ঘোর তখনো কাটেনি। রিকশায় উঠে মনে হলো, ভুল রাস্তায় যাচ্ছি, কোনো ঝাকুনি নেই। দেখলাম রাস্তা মেরামত করা হয়েছে। মাখনের উপর ছুড়ি চলার মতো রাস্তার উপর রিকশা চলছে। রাস্তায় কোনো বিশৃঙ্খলা নেই, লাইন ধরে রিকশা এগুচ্ছে। প্রাইভেট কারগুলোও শৃঙ্খলাবদ্ধ ভাবে এগুচ্ছে। হেলমেট ছাড়া একটা মোটর সাইকেলও নজরে এলো না। রিকশা থেকে নেমে রিকশাওয়ালাকে পঁচিশ টাকা দিতেই রিকশাওয়ালা বলল, ভাড়া বিশ টাকা,বেশি দিয়েন না। আমি অভিভূত, বললাম, নিয়ে নাও, গরীব মানুষ কাজে লাগবে। রিকশাওয়ালা বলল, না স্যার লাগবো না। আমার ছোট সংসার, ঘরে বউ আর একটা মাইয়া আছে। মাইয়া কেলাশ এইটে পরে। একবেলা রিকশা চালাইলে আমার ঢের চইলা যায়। মানিব্যাগ থেকে পাঁচশ টাকার দুইটা নোট আলাদা করে পকেটে রেখে থানায় ঢুকলাম। পাসপোর্টের জন্য পুলিশ ভেরিফিকেশন যাওয়ার কথা। টাকা না দিলে তাদের নাকি নড়চড় হয় না। থানায় ঢুকতেই কনস্টেবল সাব ইন্সপেক্টরের রুমে নিয়ে গেলো। সাব ইনস্পেকটর কি যেন লিখছিলো খাতায়, আমাকে দেখেই উঠে দাড়ালো। বসতে ইশারা করে নিজেও বসলো। খুব নরম গলায় বলল, বলুন আপনার কি সেবা করতে পারি। আমি রীতিমত বাক্যহারা এই ব্যবহারে। থানায়ই এসেছি নাকি এফ ডি সি তে ঢুকে পড়লাম! আমি আমতা আমতা করে পুলিশ ভেরিফিকেশন শব্দটা উচ্চারণ করলাম। এস আই সাহেব আমার নাম জিজ্ঞাসা করলেন। তারপর এদিক সেদিক কাগজ পত্র ঘেটে বললেন, হয়ে গেছে, আমরা রিপোর্ট দিয়ে দিয়েছি। আমার মাথা ঘুরিয়ে পরে যাওয়ার দশা। পকেট থেকে পাঁচশ টাকার নোট দুটি বের করে তার দিকে এগিয়ে দিতেই, এস আই টি মুখে সলজ্জভাব এনে বলল, কেনো লজ্জা দিচ্ছেন। ও কাজ করবেন না, কষ্ট পাবো। আপনাদের সেবা করার জন্যই তো আমরা বসে আছি। টাকা দিয়ে লজ্জা দিবেন না। থানা থেকে বের হয়ে হাটছি। কলেজ রোডে একদল ছেলে কাঁধে ব্যাগ নিয়ে মাথা নীচু করে কলেজে যাচ্ছে। ছেলেরা ফোনে আঙ্গুল না বুলিয়ে, ফেইসবুক চোখ না রেখে রাস্তায় চোখ রেখে কলেজে যাচ্ছে। কিছু মেয়ে আসছে বিপরীত দিক থেকে, ভাবলাম এই বুঝি শুরু হবে ছ্যাচরামী। আমাকে অবাক করে দিয়ে ছেলেমেয়েগুলি কুশল বিনিময় করলো। ছেলেগুলো একটা বাজে কথাও বললো না, তারপর চলে গেলো। আর সম্ভব না, আমি অবাক হতে হতে মাথা ঘুরে পরে গেলাম। সাথে সাথে লোকজন গা বাঁচিয়ে আমাকে ফেলে চলে না গিয়ে আমাকে ধরে ফেলল। দুই মিনিটের মাথায় একটা এ্যাম্বুলেন্স এসে আমাকে সরকারি হাসপাতালে নিয়ে এলো। পরিষ্কার তকতকে সাদা বিছানায় শুয়ে আছি আমি। ডাক্তার ইতোমধ্যে তিনবার আমাকে দেখে গেছেন এবং আশ্বস্ত করেছেন আমার কিছু হয়নি। একটু রেস্ট নিয়ে বিকালেই চলে যেতে পারবো। দুপুরে নার্স খাবার দিয়ে গেলো। খুবই সুস্বাদু খাবার। নার্সের ব্যাবহারও চমৎকার। কি ভাবছেন গাঁজাখুরি গল্প বলছি? ঠিক ভেবেছেন। এসবের কিছুই হয়নি। আজ নতুন বছর উপলক্ষ্যে কিছুই বদলায়নি। বাসা থেকে বের হয়ে দেখুন সব যেমন ছিলো তেমনই আছে। বছরটা নতুন কিন্তু দিনগুলো সে পুরনোই রয়ে গেছে। নতুন দিন আনতে হলে শুধু ক্যালেন্ডার নয় নিজেদেরও পরিবর্তন করতে হবে। (নতুন বছরে পুরনো স্ট্যাস্টাস) 
কুমিল্লা শিল্পকলা একাডেমীতে কয়েকদিন আগে পনেরো দিন ব্যাপি তামাশা বসেছিল। তারা অবশ্য প্রচার করেছে চলচ্চিত্র উৎসব বলে। অনেক ভীর হবে ভেবে এক ঘন্টা আগে গিয়ে বসেছিলাম দ্বিতীয় দিন। সিনেমার নাম ‘সীমানা পেরিয়ে’। আমার সকল ধারনা ভ্রান্ত প্রমাণ করে দর্শক হয়েছিল মাত্র পনের জন। এর মধ্যে অপারেটর তিনজন, আমরা চারজন, বাকি আটজনের মধ্যে তিনজন সাংসারিক আলাপ করার জন্য এসেছেন। সিনেমার ডায়লগ যাতে শোনা না যায়, শোনলেও যাতে কেউ বুঝতে না পারে সেজন্য নিযুক্ত ছিল পাঁচটা বাচ্চা। বুলবুল আহমেদের শক্তিশালী অভিনয়ও বাচ্চাদের আকৃষ্ট করতে পারেনি। আড়াই ঘন্টা ধরে তারা পুরো অডিটরিয়ামে তান্ডব করে বেড়িয়েছে। নিম্নমানের প্রজেক্টরে এমনিতেই ঝাপসা ছিল ছবি তার উপর একটি বাতি জ্বালিয়ে নিরবিচ্ছিন্ন আলো সরবরাহ করায় আন্দাজের উপর ভরসা করেই সিনেমা দেখতে হয়েছে। সিনেমা দেখে বেরিয়ে শুনেছি এটা নাকি রঙিন চলচ্চিত্র ছিল, আমার কাছে অবশ্য সাদাকালোই লেগেছে। তারেক মাসুদের রানওয়ে দেখতে গিয়ে বুঝলাম শিল্পকলা একাডেমী কত দরিদ্র, অর্থে নয় নীতিতে এবং রুচিতে। পর্দার নিচে বড় করে লেখা দরিদ্র ডট কম। কালচারাল অফিসার স্যুটেড ব্যুটেড হয়ে বাবু সেজে ঘুরেন, এতবড় চলচ্চিত্র উৎসবের আয়োজন করলেন অথচ একটা ভালো প্রিন্টের ডিভিডিও কিনতে পারলেন না? দরিদ্র ডট কম থেকে পাইরেটেড কপি প্রদর্শন করার প্রয়োজন হল? কিত্তনখোলা দেখতে গিয়ে অনিয়মের চুড়ান্ত হল। অর্ধেক সিনেমা শেষ হওয়ার পর ডিভিডি আর চলে না। অপারেটর বেশ কয়েকবার ল্যাপটপ রিস্টার্ট করল, হাজার খানেক বার রাইট বাটন ক্লিক করে রিফ্রেশ করল, একবার কি মনে করে এ্যান্টি ভাইরাস দিয়ে স্ক্যান ও করল। কিন্তু ডিভিডি আর এগুয় না। পরে মাইকে ফু দিয়ে সে জানিয়ে দিল যান্ত্রিক ত্রুটির কারণে বাকিটা প্রদর্শন সম্ভব নয়। কি উন্নষিকতা, এত বৃহৎ একটা আয়োজনের জন্য সিনেমার মাষ্টার কপি সংগ্রহ করা কি শিল্পকলা একাডেমীর জন্য খুব কঠিন হয়ে যেত? কালচারাল অফিসারকে খুঁজলাম। শুনি তিনি ব্যাস্ত, প্রোগ্রাম আছে। অডিটরিয়ামের পাশে একাডেমী ভবনের মধ্যেই বিয়ের অনুষ্ঠান হবে। ভেতরে চেয়ার টেবিল পাতা হচ্ছে, বাহিরে একাডেমীর উদ্যানে গর্ত খুঁড়ে চুলা বানানো হচ্ছে, রান্না হবে বিরাট হাঁড়িতে। তিনি সেসব নিয়েই ব্যস্ত। একাডেমীর এক কোনে নজরুলের আবক্ষ ভাষ্কর্যটিকে নতুন করে লোহার শিক দিয়ে বন্দী করা হয়েছে। আমরা বিষন্ন নজরুলের সামনে কিছুক্ষণ মুখ কালো করে দাঁড়িয়ে দুটি করে দীর্ঘশ্বাস ফেলে চলে এসেছিলাম। কবি নজরুলের জন্য খারাপ লাগছিল, তিনি আমাদের সাথে আসতে পারেননি। তাকে শিল্পকলা একাডেমীর উজবুকদের সাথেই থাকতে হবে। 
ভাই আমার লেখাটা একটু পড়বেন? কি লিখেছ, গল্প নাকি উপন্যাস? না, থ্রিলার লিখেছি। একটু পড়ে দেখবেন? আমার পরিচিত এক ছেলে ফেইসবুকে আমাকে তার একটা লেখা পাঠিয়েছে। আজকাল থ্রিলার শব্দটা বাংলা সাহিত্যে বেশ ব্যবহৃত হচ্ছে। অভিধানে লেখা আছে থ্রিল মানে রোমাঞ্চ, অর্থাৎ যে লেখা পড়ে আপনি রোমাঞ্চিত হবেন সেটাই হচ্ছে থ্রিলার। সেই হিসেবে আমার প্রথম পড়া থ্রিলারের নাম হচ্ছে, বঙ্কিম চট্টোপাধ্যায়ের ‘কপালকুণ্ডলা’। আমাদের বাংলায় কবিতা, গল্প, উপন্যাস ছাড়া সাহিত্যে আর কোন শ্রেণী বিভাজন প্রচলিত ছিল না। এখন পশ্চিমাদের অনুসরণ করে কত কত ভাগ করা হয়েছে। এখন নাকি শুধু থ্রিলার বলেই পার পাওয়া যায় না। এ্যাকশন থ্রিলার, সাইকো থ্রিলার, রোমান্টিক থ্রিলার নতুন শুনলাম মেডিক্যাল থ্রিলারও নাকি আছে। এমন আরো উপশাখা আছে হয়ত, আমি এর বেশি জানি না। থ্রিলার ছাড়াও আছে, মিস্ট্রি, হরর, ফ্যান্টাসি। বই পড়ে কেউ গল্পটাকে আবিষ্কার করতে চায় না এখন। পাঠকরা নিজের পছন্দ অনুযায়ী সাহিত্যকে সিনেমার মত বিভিন্ন শ্রেণীতে ভাগ করে নিয়েছে। নিজের গন্ডির বাহিরে কেউ যেতে চায় না, খুব হিসেবী চলাচল পাঠকদের। হতাশার কথা হচ্ছে লেখকরা এই শ্রেণীবিভাজন মেনে নিয়েছে। গত বইমেলায় দেখেছি বইয়ের উপর লেখা হরর উপন্যাস, এ্যাডভেঞ্চার উপন্যাস, থ্রিলার উপন্যাস। তখনি বুঝেছি কম্ম সেরেছে। ভবিষ্যতে আর গল্প উপন্যাস কবিতা লেখা হবে না। লেখা হবে থ্রিলার, ফ্যান্টাসি, হরর, মিস্ট্রি।
সামনে আঙ্গুল দেখিয়ে লোকটি বলল, ঐ যে রত্নাবতী গ্রাম। সেখানে রত্ন বলতে একটা প্রাইমারী স্কুল আছে। আজ রাতটা ওখানেই পার করে দিব। রত্নাবতী আঙ্গুল দিয়ে দেখানো যায় কিন্তু সেখানে পৌঁছাতে অনেক রাত হয়ে গেল। আমার পা ফুলে হাতির পায়ের মত হয়ে গেছে। সারা শরীরে ব্যাথা করছে। রাতের বেলাতেও স্কুল খোলা। ঘর বাড়ি যখন ডুবে ছিল অনেকেই এই স্কুলে আশ্রয় নিয়েছে। অনেকেই ফিরে গেছে, কিছু লোক রয়ে গেছে। যারা রয়ে গেছে তারা বেঞ্চ সরিয়ে মোটা কাঁথা বিছিয়ে ঘুমিয়ে পড়েছে। আমরা চতুর্থ শ্রেনীর ক্লাশ রুমে জায়গা করে নিলাম। চাদর পেতে বিছানা করলাম, বিছানায় গা লাগাতেই শরীরে ঝিমঝিম করে একটা ঢেউ খেলে গেল। চোখ বুজে এলো খুব ঘুম পাচ্ছে কিন্তু পায়ের ব্যাথায় ঘুমাতে পারছি না। ক্ষুধাও ছিল, চিড়া গুড় আর কতক্ষণ থাকে পেটে। ওভারকোট পরা লোকটি বাহিরে গিয়ে কিছু কাঠ জোগাড় করে নিয়ে এলো। চতুর্থ শ্রেণীর ক্লাসরুমের বাহিরে সে একটি চুলা বানিয়ে ফেলল ঝটপট। তিনটি গাছের ডাল একসাথে বেঁধে একটা পিরামিডের মত বানাল তারপর সেই পিরামিডের চূড়া থেকে নাইলনের চিকন দড়িতে বাঁধা একটা ছোট হাঁড়ি ঝুলিয়ে নিচে আগুন ধরাল। তার ঝোলা থেকে দুটি আলু বের করে হাঁড়িতে ছেড়ে দিল। আমার দিকে তাকিয়ে বলল, ডিনারে আলু স্বিদ্ধ, চলবে না? আমি ঘাড় কাত করলাম। বললাম, আপনি তো দেখি সদা প্রস্তুত, এমন পরিস্থিতি খুব পরিচিত মনে হচ্ছে আপনার। লোকটি আগুন উসকে দিয়ে হেসে বলল, ট্রেনিং আছে আমার। এর চেয়ে কত বীভৎস পরিবেশে যে বেঁচে ছিলাম। একবার মানিকগঞ্জের খলসি রেঞ্জে প্রচন্ড বৃষ্টির মধ্যে আগুন ধরিয়ে রান্না করছিলাম। শুধু যে বৃষ্টি ছিল তা নয়, মাথার উপর গুলি চলছিল। মাথা নুয়ে নুয়ে খিচুড়ি রান্না করেছিলাম। অসাধারণ হয়েছিল খেতে। আমি অবাক হয়ে বললাম, গুলি মানে? আহা বুঝলে না? একাত্তরের কথা বলছি। আমার সাথে ছিল বরিশালের বশির। সে খিচুড়ি খেয়ে বলল, স্যার এই খিচুড়ি খাইছি এহন মরলেও আফসোস নাই। বশির মিয়া সেদিনই মাথায় গুলি খেয়ে মারা গেল। আমি উঠে বসলাম। বললাম, আপনি মুক্তিযুদ্ধ করেছেন? অবশ্যই। ঘরে বসে থাকব নাকি? সার্টিফিকেট চাইলে দেখাতে পারব না অবশ্য। সার্টিফিকেটের জন্য তো আর যুদ্ধ করিনি। আমার কমান্ডার ছিলেন মেজর রোকন উদ্দিন। খলসি দখল করার পর তিনি আমাকে ডেকে জড়িয়ে ধরলেন। বললেন, ইউ আর অ্যা ট্রু ফাইটার। তারপর মেজর রোকন তার ওভার কোটটি আমাকে দিয়ে বললেন, এই মুহুর্তে এটা ছাড়া তোমাকে এপ্রিশিয়েট করার কিছু নেই আমার কাছে। আমি চোখ বড় বড় করে লোকটির দিকে তাকিয়ে আছি। বললাম, এই ওভারকোটটিই কি? আমাকে কথা শেষ করতে না দিয়েই বলল, হ্যা। এটাই আমার যুদ্ধের সার্টিফিকেট। কখনো নিজের কাছ থেকে আলাদা করিনি। আলু স্বেদ্ধ হয়ে গেছে। খোসা ছাড়িয়ে ফুঁ দিয়ে গরম আলু খাচ্ছি। উষ্ণতাটা খুব ভাল লাগছে। খেতে খেতে তাকে বললাম, যুদ্ধের আগে কি করতেন? মরহুম গিয়াস উদ্দিন কলেজে ফিজিক্সের একজন মাত্র সহযোগী অধ্যাপক ছিল, নাম আসাদ উদ্দীন। এখন সে আসাদ পাগলা। আসাদ পাগলা এখন একটা ময়লা ছেঁড়া ওভার কোট পরে খালি পায়ে ঘুরে বেড়ায়। আমি হতবাক হয়ে গেলাম। বললাম, আপনি আসাদ উদ্দীন? ফিজিক্সের শিক্ষক? ছিলাম। আমার দাদা গিয়াস উদ্দীনও প্রফেসর ছিলেন। বাবা ছিলেন বড় সরকারি চাকুরে। আর এখন আমি গোর খোদক, লাশ দাফন করি। কলেজে যান না কেন? ভাল লাগে না, যুদ্ধের পর কয়েকদিন গিয়েছিলাম, অর্থহীন মনে হয় সবকিছু। যুদ্ধের সময় এত লাশ নিজ হাতে দাফন করেছি যে পরে অভ্যাসটা আর ছাড়তে পারিনি। নেশা হয়ে গেছে। তাছাড়া এখন মানুষের চেয়ে লাশগুলোই বেশি মানবিক। যেখানে শুইয়ে দিবে চুপচাপ শুয়ে থাকবে। জাত পাত নিয়ে ঝগড়া করবে না। (জলেশ্বরীর ক্ষুদ্রাংশ) 
ফেইসবুক খুলে দেয়া হয়েছে এখন নিশ্চয়ই  ম্যানহোলের ঢাকনাগুলো খোলা থাকলেও কারো কোন আপত্তি থাকবে না।
আব্বার সরকারি চাকরির সুবাদে ছোটবেলায় কিছু সময় আমার বরুরায় কেটেছে। বরুরা কুমিল্লা জেলার একটি উপজেলা। আমার মনে আছে তখনো বরুরা মফস্বলের মর্যাদা পায়নি। দুই একটা পাঁকা দালান আর একটা বাজার ছিল, ব্যস এইটুকুই ছিল শহর, বাকি সব গ্রাম। আমরা একটা টিন শেড বাড়িতে থাকতাম। ঘরের পাশেই ছিল একটা কম বয়সী কাঠাল বাগান। গাছগুলো তখনো বেশি বড় হয়নি। দুই একটা চিমসে কাঠাল ধরত গ্রীষ্মকালের শেষদিকে। আমি গাছের ডালে দোলনা বসিয়েছিলাম, সেই দোলনার ভার রাখতেই কাঠাল গাছ হিমশিম খেত। বাসার কাছেই ছিল একটা কবরস্থান। আম্মা শক্ত করে বলে দিয়েছিল, ঐ দিকে যেও না। আমি লুকিয়ে যেতাম সেখানে। একদিন বিশাল মস্ত কাল রঙের সাপ দেখে চিৎকার করে বেরিয়ে এসেছিলাম। আর কখনো যাইনি। বাগানের পাশেই ছিল খাল। খালের দুইপাশে ঘন বাশঝাঁড়। খালটা কেমন বিষন্ন হয়ে থাকত সব সময়। আমি খালের পাড়ে বাঁশ আর কাঠ দিয়ে একটি বেঞ্চি বানিয়েছিলাম। বেঞ্চীতে বসে বিষন্ন খাল দেখা ছিল আমার প্রিয় কাজ। খালে প্রায়ই গরু ছাগলের লাশ ভেসে আসত, তখন পচা গন্ধে বাগানে যাওয়া যেত না। ঐ সময়টা আমারও খুব বিষন্ন লাগত। একবার একটা মানুষের লাশ ভেসে আসল খালে, গন্ধ তেমন নেই। পলিথিনে মোড়ানো ছোট নবজাতক শিশুর লাশ। তারপর থেকে খাল পাড়ে যেতে ভয় লাগত। ঐ এলাকায় তিনটা মাঠ ছিল। একটায় বড়রা ক্রিকেট খেলত, আরেকটায় মেঝরা গোল্লাছুট খেলত। আমাদের বাড়ির ঠিক সামনে ছিল ছোটদের মাঠ। সেখানে ছোটরা মাটির হাড়িপাতিল নিয়ে পাতা কুচি করে রান্না রান্না খেলত। রান্না রান্না খেলারই আরেক নাম ছিল জামাই বউ খেলা। আমার দুই তিনটা বউ ছিল তখন। আমি বাজার করে নিয়ে আসতাম, মেহগনি পাতা, কাঠাল পাতা, কলা পাতা। বউরা গভীর মনোযোগ দিয়ে সেগুলোর সাথে মাটির মশলা দিয়ে বিভিন্ন পদের রান্না করত। কলাপাতা ছিড়ে প্লেট বানিয়ে সেই রান্না পরিবেশন করত। সেগুলো মুখের সামনে ধরে শব্দ করতে হত। লোকবল থাকলে আমরা ফুলের টোকা খেলতাম। যারা খেলেছে তারা জানে কত মজা ছিল সে খেলায়। আরেকটু বড় হওয়ার পর যখন আমি মেঝদের মাঠে পদোন্নতি পেলাম, তখন আমরা বউচি খেলতাম। বউচি খেলায় আমাকে সব সময় বউ বানানো হত। ছোটদের মাঠে আমার একাধিক বউ ছিল আর মেঝদের মাঠে আমি নিজেই বউ হয়ে গেলাম। মস্ত একটা পুকুর ছিল, পুকুর পাড়ে কোমর বাঁকানো বড়ই গাছ ছিল। অনেক বড়ই কাঁটা বিধেছে আমার পায়, তবুও গাছটা আমার পছন্দ ছিল। গাছটা এমন ভাবে বাঁকানো ছিল যে আমি সহজেই উঠে বসতে পারতাম। বড়ই গাছে বসে ভাবতাম, বড় হলে আমি অবশ্যই রাখাল হব। মাঠে গরু চড়িয়ে আমি গাছতলায় বসে বাঁশি বাজাব, মাঝে মাঝে ঘুড়িও উড়াব। অথচ এখন পর্যন্ত আমি কখনো বাঁশি বাজাইনি, একটা ঘুড়িও উড়াইনি, দুই একটা বন্ধু বান্ধব ছাড়া গরু ছাগল একটাও নেই। (কেন যেন আজ শৈশবের কথা মনে হল। এলোমেলো অসম্পূর্ণ এই লেখাটি এমনি এমনি লিখলাম) 
আজ রাস্তায় কাউকে সেলফি তুলতে দেখিনি, আড্ডায় এসে মোবাইলের স্ক্রিনে বুধ হয়ে ছিল না কেউ। আজকের অট্টহাসি আরো বেশি প্রাণোচ্ছল ছিল। আজ লাইকের সংখ্যা গুণে বড়াই করেনি মেয়েটা,  ডানে বামে তাকিয়ে রাস্তা পার হয়েছে কিশোর ছেলেটি। ফেসবুকের প্রখ্যাত কবি আজ প্রথম খেয়াল করলেন কুয়াশা পড়তে শুরু করেছে। নিউজ ফিডে বিচরণ করতে গিয়ে বেখেয়ালে গরম চায়ে জিহবা পুড়েনি কোন যুবক। এমন দিন কেন মাঝে মাঝেই আসেনা?
নিজের সবচেয়ে ভালো জামাটা পরে কলেজে এসেছে সালমা(ছদ্মনাম)। কিন্তু আশেপাশের মেয়েদের দেখে নিজের জামার প্রতি মুগ্ধতা আর থাকলো না। কী সুন্দর করে সেজে গুজে এসেছে মেয়েগুলো, আর তাদের জামাগুলোও কী সুন্দর। প্রায় সবার কাছেই মোবাইল ফোন আছে, একটু পরপরই কল অথবা ম্যাসেজ আসছে। মেয়েগুলো হেসে হেসে ফোনে কথা বলছে, ক্লাশের মধ্যেও বেঞ্চে মুখ গুজে ফিস ফিস করে কথা বলে, খুব জরুরী কল বোধ হয়। এদের মাঝে নিজেকে বেমানান লাগে সালমার। বিউটি পার্লারের ওয়াশিং , রিবন্ডিং আরো কী কী যেন সব বলে মেয়েগুলো, তার অর্ধেক সালমা বুঝতেও পারে না। সে মাথায় চপচপে তেল দিয়ে ক্লিপ লাগিয়ে কলেজে আসে, ওড়না দিয়ে নিজের ছেঁড়া ব্যাগটা ঢাকার ব্যর্থ চেষ্টা করে। তার কোন বান্ধবী হয়নি এই কলেজে, সে যে স্কুল থেকে এসেছে সেখান থেকে শুধু তার রেজাল্টই খুব ভালো ছিলো, তাইতো এই কলেজে ভর্তি হওয়ার সুযোগ পেয়েছে। এখানের মেয়েরা তাকে খ্যাত বলে ডাকে। কিন্তু তা একটুও আমলে নেয় না সে। অনেক প্রতিকূলতা জয় করে এই পর্যন্ত এসেছে সে। বাবা নেই সালমার। একদিন এক মাতাল ট্রাক ড্রাইভার তার বাবার রিকশাটাকে দুমড়ে মুচড়ে চলে গিয়েছিলো, সাথে তার বাবাকেও। মা একটা বাসায় আর ফ্যাক্টরিতে কাজ করে। তা দিয়েই বহু কষ্টে সংসার চলে তাদের। ছোট দুইটা ভাই বোন আছে সালমার, তাদের দেখাশুনা সালমাকেই করতে হয়। বাসার কাজের ফাঁকে ফাঁকে পড়াশুনা করে সে। মা যে টাকা আয় করে সে টাকা দিয়ে পুরো মাস চলে না, পাশের বাড়ির লিটন চাচা থেকে প্রায়ই ধার করতে হয়। এস এস সি পাশ করার পর লিটন চাচা তার জন্য গার্মেন্টস এর একটা কাজ ঠিক করেছিলো, কিন্তু সে পড়ালেখা করতে চায়। লিটন চাচা তার মা কে বুঝায় কলেজে কত খরচ, বইপত্র, খাতা, কলম বাদেও আরো অনেক খরচ। সালমার মা অসহায় ভাবে তার মুখের দিকে তাকিয়ে ছিলো । সালমা মা কে বুঝালো কোনো টাকা লাগবে না, এইসব খরচ মেটানোর জন্য সরকার উপবৃত্তির ব্যবস্থা করে দিয়েছে। লিটন চাচা থেকে ধার নিয়েই কলেজে ভর্তি হয়েছিলো সালমা। উপবৃত্তির টাকাটা পেলেই ফিরিয়ে দিবে। সালমা ভেবেছিলো এই কলেজে সে ছাড়া হয়তো কেউ উপবৃত্তির জন্য আবেদন করেনি। কিন্তু দেখা গেলো প্রায় সবাই আবেদন করেছে। প্রতিদিন নোটিশবোর্ডে চোখ বুলিয়ে যায় সালমা, উপবৃত্তির লিষ্টের জন্য। একদিন লিষ্ট দিলো, হালকা ভীড় জমেছে নোটিশ বোর্ডের সামনে। ভীড় ঠেলে লিষ্টের উপর থেকে নিচে চোখ বুলালো সালমা, নিজের নাম না দেখে বিশ্বাস করতে পারলো না। আরো দুইবার চোখ বুলালো, কিন্তু নিজের নাম খুঁজে পেলো না। মূর্তির মত দাঁড়িয়ে আছে, বুক ফেটে কান্না আসছে, বহু কষ্টে দমিয়ে রেখেছে সে কান্নাটা। পাশের দুইটা মেয়ে খুব খুশি, তারা উপবৃত্তি পেয়েছে। একজন বলছে “ যাক বিউটি পার্লারের খরচটা হয়ে গেলো” আরেকজন বলছে “এই চল ট্রিট দিবি”। তাদের কথা শুনে নিজের কান্নাটাকে আর আটকাতে পারলো না সালমা। এরকম আরো কত ঘটনাই না জানি বাংলাদেশের আনাচে কানাচে ঘটছে। সরকার উপবৃত্তির ব্যবস্থা করে দিয়েছে, কিন্তু তা যে ন্যায্য দাবীদাররা পাচ্ছে তার নিশ্চয়তা কতটুকু। আমি আমার এলাকায় খোঁজ নিয়ে দেখেছি, অধিকাংশ ক্ষেত্রে স্কুল কলেজের কমিটির সুপারিশে অথবা শিক্ষকদের পরিচিতদের মধ্যেই উপবৃত্তি দেয়া হয়। এই উপবৃত্তি দরিদ্র ছাত্রীদের বই, কলম কেনার চেয়ে বেশি বিউটি পার্লার আর ফাস্ট ফুডের পেছনে ব্যয় হচ্ছে। স্বচ্ছল পরিবারের মেয়েদের প্রতি আমার আবেদন, উপবৃত্তির এই টাকাটা গরীব ছাত্রীদের জন্য ছেড়ে দাও। বিউটি পার্লারে না হয় একদিন কম যাওয়া হবে, ফাস্ট ফুডে গিয়ে বান্ধবীদের নিয়ে একদিন কম হইহল্যা করলে কিন্তু তাতে হয়তো একটা গরীব মেয়ের লেখাপড়া বন্ধ হওয়া থেকে বেঁচে যাবে। প্লিজ তাদের অধিকার ছিনিয়ে 
মসজিদের ইমাম ছিলেন তিনি। সাথে টুকটাক চিকিৎসাও করতেন। চিকিৎসা মানে পানি পড়া নয়। পেট মোটা ব্যাগে স্যালাইন, ইজেকশন, ট্যাবলেট ক্যাপসুল সবই ছিল তার।আর ছিল লজেন্স, বাচ্চাদের ইঞ্জেকশন দিয়েই মুখে লজেন্স পুড়ে দিতেন। নামাজের সময় ব্যাতিত অন্য সময় তার গলায় ঝুলানো থাকত স্টেথোস্কোপ, মুখে থাকত হাসি। সে সময় গ্রাম মানে একেবারেই গ্রাম, শহুরে কোন ভূত তখনো গ্রামে আছড় করেনি। মাটির রাস্তা, কুড়ে ঘর, কিষাণ কিষাণী, রাতে কুপি হারিকেন সভ্য ভাষায় যাকে বলে একেবারে অজপাড়া গা। পাশ করা ডাক্তার একেবারে সদরে, গ্রামের অনেক মানুষ তখন পর্যন্ত কোন পাশ করা ডাক্তার চোখে দেখেনি। ইমাম সাহেবই আশেপাশে চার পাঁচ গ্রামের ভরসা। আমাদের গ্রামের পাশে সব হিন্দু অধ্যুষিত গ্রাম। ইমাম সাহেব কখনো তাদের চিকিৎসা দিতে কার্পন্য করেননি। টাকার লোভে না, দরিদ্র জেলে, মেথররা প্রায় সময়েই কোন টাকা কিংবা অন্য কোন সামগ্রী দিতে পারত না। কিন্তু ইমাম সাহেব হাসিমুখেই চিকিৎসা করে আসতেন। গ্রামে গেলে দেখতাম ভোর বেলা ইমাম সাহেব তার মোটা ব্যাগ হাতে কোথা থেকে যেন আসছেন, এই দৃশ্যটা খুবই পরিচিত ছিল আমার জন্য। রাত বিরাতে বিপদে আপদে ইমাম সাহেব সর্বদা হাজির। তার মুখে কোন সময় অন্য ধর্মের মানুষদের সম্পর্কে খারাপ কথা শুনিনি। অথচ তার চেয়ে ধার্মিক মানুষ আমি এখনো পর্যন্ত খুঁজে পাইনি। তবে ফেইসবুকে এসে কিছু বকধার্মিকের দেখা পেয়েছি, যারা কথায় কথায় কল্লা ফেলে নিজের ধর্ম কায়েম করছে। তাদের দেখে আমার স্টেথোস্কোপ গলায় ইমাম সাহেবের চেহারা মনে পড়ে। পানি ঢেলে লাল হিন্দু পিপড়া মারছিলাম আমি, তিনি আমাকে ডেকে বলেছেন, ওবায়েদ মনে রাখবা, এই দুনিয়ায় সব কিছু আল্লাহ বানাইছে, তার সৃষ্টিরে ঘৃণা করতে নাই।
পথের ধারে বিরাণ বাড়িগুলো মাথা নুয়ে ঘুমিয়ে পড়েছিল, কিছু বাড়ি মরে গিয়েছে। মানুষজন তাদের জাগানোর চেষ্টা করছে। বেড়া ঠেলে বাঁশ কঞ্চি দিয়ে দাড় করানোর চেষ্টা করছে। দূরে এক বাড়িতে জটলা আর কোলাহল শোনা যাচ্ছে। আমার কৌতুহল অপ্রয়োজনীয় ভাবে বৃদ্ধি পাচ্ছে দিন দিন, আমি গিয়ে কোলাহলে মিশে গেলাম। একটি কম বয়সী মেয়ে উঠানে গড়াগড়ি দিয়ে কাঁদছে, বাড়ির ভেতর থেকে একটি পুরুষ অকথ্য ভাষায় গালাগালি করছে। উঠানের মেয়েটি তার বউ। বন্যার সময় ক্ষুধার জ্বালায় বউকে বিক্রি করেছিল সে। মেয়েটি একমাস থাকার পর পালিয়ে চলে এসেছে। এখন স্বামীটি তার বউকে ঘরে ঢুকতে দিচ্ছে না, বহু পুরুষের শয্যাসঙ্গিনীকে সে কিছুতেই নিজের ঘরে পা রাখতে দিবে না। পাপীনীর সাথে শুদ্ধ পুরুষ সংসার করবে না, এসব কথাই অশ্লীল ভাষায় বলে যাচ্ছিল স্বামীটি। উঠানে তখনো মেয়েটি কেঁদেই চলেছে, কেঁদেই যেন সব পাপ মুছে ফেলবে। লোকটি এবার ঘর থেকে ছুটে বেরিয়ে এল, খালি গা, কোমড়ে একটা লুঙ্গি পেঁচানো। মাথায় গোটা কয়েক চুল অবশিষ্ট আছে, গাল দুটি চোয়ালে ঢুকে গেছে প্রায়, শরীরটি বাঁশের কঞ্চির মত, মনে হচ্ছে বাতাসে দুলছে। কিন্তু গলায় জোর আছে লোকটির, পাখির মত ছোট বুকে সাহস এবং স্পর্ধাও আছে বেশ। মেয়েটির চুলের মুঠিতে ধরে বলল, মাগী যাবি এইখান থেইক্যা? নাকি লাথি দিয়া তোর পেট গালমু? উপস্থিত সবাই এতক্ষণে মজা পেয়েছে, ফিসফাস, আলোচনা, সমালোচনা বন্ধ করে রুদ্ধশ্বাসে দৃশ্যটি গিলতে লাগল। খাবার নেই গেলার জন্য, এমন দৃশ্যে পেট হয়ত ভরবে না, তবে পেটের কথা কিছুক্ষণের জন্য ভোলা যাবে। চুল ধরে টানাটানিতে মেয়েটির আলুথালু শাড়ির প্যাচ থেকে গলার সোনালী রঙের গহনা সকালের সূর্যের আলোতে ঝলমল করে উঠল। লোকটির মুখ ততধিক উজ্জ্বলতায় ঝলমল করে উঠল, তার হাত শিথিল হয়ে গেল। আশেপাশে চোখ বুলিয়ে চুলের মুঠি থেকে হাত সরিয়ে উপস্থিত সবার দিকে তাকিয়ে বলল, তোমরার কি কাম কাইজ নাই নাকি? আমাগো জামাই বোউয়ের কতায় তোমরা কি কর এইখানে? আমাগো বিষয় আমরা মিটমাট করমু। যাও যাও। (নতুন উপন্যাসের খণ্ডাংশ)
আমার ক্লাশ সেভেনে পড়ুয়া ভাগ্নের কাছে হাতে আঁকা আই এস এর পতাকা পেয়েছি আজ। তার বন্ধু তাকে এটা দিয়েছে, বন্ধুর কাছে আরো অনেকগুলো এমন পতাকা ছিল। ছেলেটি বেশ ধার্মিক। আমার মা কান্নাকাটি শুরু করে দিয়েছে, বোন হতবাক হয়ে গেছে। ভাগ্নে বলছে, সে জানে না এটা কি, বন্ধু দিয়েছে তাই নিয়ে এসেছে। আমি ক্লাশ টিচারকে ফোন করে সব জানিয়ে দিয়েছি। তিনি ব্যাপারটা দেখবেন বলে আশ্বাস দিয়েছেন। কাঁচা, কোমল প্রাণের বাচ্চাদের দিকে তাদের নজর পড়েছে। আমি ভয় পাচ্ছি, খুব ভয় পাচ্ছি। 
লেখালেখি শুরু করার পর আমাকে অনেক কিছু ত্যাগ করতে হয়েছে। রাতের ঘুম এবং অর্থের লোভ তার মধ্যে অন্যতম। লেখালেখি আমাকে জাকিয়ে ধরার পর থেকেই আমি মোটামুটি দরিদ্র সীমার নীচে চলে গেছি। একই সাথে যোগী আর সংসারী হওয়া যায় না। আমি যোগীকে বেছে নিয়েছি এবং সেজন্য বিন্দুমাত্র অনুতাপ নেই কিন্তু আশেপাশের মানুষের অনুযোগের শেষ নেই। বই প্রকাশ হওয়ার পর থেকেই যে প্রশ্নটার মুখোমুখী আমাকে প্রতিনিয়ত হতে হয়, তা হল, কেমন আসে বই লিখে? বাংলাদেশে বই লিখে আয় তেমন আসে না, ‘তেমন’ না বলে, আসে না বললেই সবচেয়ে উপযুক্ত হয়। এই ব্যাপারে অনেক লেখকই নাখোশ। কিন্তু আমি খুশি, কারণ বই লিখে যদি সবাই লাখ টাকা আয় করতে পারত, তবে অর্থলোভী গর্ধবরা সব ঝাপিয়ে পড়ত বই প্রকাশের জন্য। যা কিছু বাকি আছে সাহিত্যে তা অনেক আগেই ধ্বংস হয়ে যেত। অর্থলোভীরা হয়ত লাভ খুজে না পেয়ে চাকরি, ব্যবসায়ে মনযোগ দিয়েছে, কিন্তু খ্যাতিলোভীরা ঠিকই এসে গেছে সাহিত্যে। খ্যাতির লোভ অর্থলোভের চেয়েও নিকৃষ্ট। তারা নিজের প্রচারণার জন্য যারপরনাই ছ্যাবলামি করছে। অনেক সময় নিজের সাহিত্যকর্মের চেয়ে নিজেকেই পন্যের মত প্রচার করে বেড়ায় তারা। খ্যাতিলোভ রোগটা ফেইসবুক বাহিত এবং সেই সুবাধে মহামারী আকারে ছড়িয়েছে। ফেইসবুকে স্ট্যাস্টাস সাহিত্য চর্চা করে কিছু অকালকুষ্মান্ড ভক্তের প্ররোচনায় তারা নিজেদের সাহিত্যিক ভাবা শুরু করেছেন। সৃষ্টিকর্তা তাদের অপার প্রতিভা প্রদান করেছেন। দিনরাত মাথার চুল ছিড়ে, জগত সংসার ভুলে, মায়া মোহ ত্যাগ করে এক একটা লাইন লিখেন কবিরা, সাহিত্যিকরা, আর ফেইসবুকের স্ট্যাস্টাস শিল্পীরা দিনে রাতে হাফ ডজন স্ট্যাস্টাস লিখে আবার বছর শেষে ঠিকই একটা গল্পের কিংবা উপন্যাসের পুস্তক প্রকাশ করে ফেলেন। ধন্য বাংলা সাহিত্য, ধন্য বাংলার প্রকাশন শিল্প, ধন্য বাংলার পাঠক সমাজ। এক ছোট ভাইয়ের সাথে দেখা বইমেলায়। আমার বই প্রকাশ হয়েছে শুনে প্রকাশ্যে একটু অবাক হল আর গোপনে ভীষন আহত হল। তার নিজেরও যে ভীষন লেখার প্রতিভা আছে তা ইনিয়ে বিনিয়ে বলল, সময় হয়না বলেই তার কালোর্ত্তীন্ন লেখাগুলো গ্রন্থাকারে প্রকাশ হচ্ছে না বলে খুব হা হুতাশ করল কিছুক্ষণ। তারপর আসল প্রশ্নটা করে নিজের জাত চেনাল, ভাই কত আসে একটা বই থেকে? আমি শুধু কাষ্ট হাসি হাসলাম। এর মানে সে কি বুঝল কে জানে? যাওয়ার আগে সে একগুচ্ছ পরামর্শ দিয়ে গেল আমাকে, বলল, ভাই যুগটাই হচ্ছে প্রচারের। নিজের প্রচার নিজেকেই করতে হবে। আপনি লিখেন, কিন্তু জানে কয়জন? আমি আপনের এলাকার, আমিই তো জানি না। আমি বিরক্ত হয়ে বললাম, কি করতে বল, মাইকিং করব নাকি? সে বলল, -দরকার হলে করবেন। তবে এখন ফেইসবুকের যুগ। ফেইসবুকে একটা আইডি আছে না আপনের? -হু -প্রাইভেসি টা প্রথমেই পাব্লিক করে দিবেন। -প্রাইভেসি আবার পাব্লিক হয় কিভাবে? পাব্লিকরা যদি দেখতেই পায় সব, তবে আর তা প্রাইভেসীই বা হয় কিভাবে? -ধুর ভাই প্যাচাইয়েন না। দিনে অন্তত পাঁচ ছয়টা স্ট্যাস্টাস দিবেন আইডি থেকে। -কি নিয়ে এত স্ট্যাস্টাস দিব? -আরে ইশুর কমতি নাই এই দেশে। কিছু একটা নিয়ে দিলেই হবে? আপনার লাইক বাড়বে লোকজন চিনবে। হাজার হাজার ফ্রেন্ড ফলোয়ার হবে। বই বাহির হওয়ার আগে একটু জানাই দিবেন সবাইরে, ব্যাস, কেল্লা ফতে। আপনের ফ্রেন্ড লিশটে ঢুকার জন্য হলেও বই কিনবে। বই না পড়েও প্রশংসায় ভাসায় দিবে। -এত স্ট্যাস্টাস দিলে আমি বইয়ের জন্য লিখব কখন? -আরে স্ট্যাস্টাস দেয়ার ফাঁকে ফাঁকে লিখবেন। আমি আবার হাসলাম, বড় কষ্টের কাষ্ট হাসি।
সরকারি কর্মকর্তা, ফেইসবুকে তিনি মাঝে মাঝেই হতাশা প্রকাশ করেন, দেশে এত দূর্নীতি, এত পাপ। এই পাপের দেশে তিনি একমাত্র পুণ্যবান। অথচ বাস্তব জীবনে তিনি আমার দশ মিনিটের কাজ দুই মাসেও করে দেননি, আমি তাকে পাঁচ হাজার টাকা দেইনি বলে। ফেইসবুকে নারীদের ত্রাণকর্তা, সুপার হিরো বাস্তব জীবনে বাসে সুযোগ পেলেই মেয়েদের গা ঘেষে দাঁড়ায়। বিশ্ববিদ্যালয়ের শিক্ষক, দিনে দশবার হাদিস শেয়ার করেন ফেইসবুকে। অথচ তার বউ বাপের বাড়ি গেলেই ছাত্রীদের ম্যসেজ পাঠায়, ‘আমার বাসা খালি, আসোনা একটু, তোমার পরীক্ষার খাতা নিয়েও আলোচনা করব’ ফেইসবুকে বর্ণবাদ বিরোধী ছেলেটি, কালো হওয়ার অপরাধে ভাল মেয়ের বিয়ের প্রস্তাব ফিরিয়ে দেয়। ফেইসবুকে বাচ্চাদের নিয়ে আহ্লাদ করা মেয়েটি, বাস্তব জীবনে গ্লাস ভাঙ্গার অপরাধে বাসার ছোট্ট কাজের মেয়েকে খুন্তির ছ্যাকা দেয়। এমন আরো কত শত উদাহরণ দেয়া যাবে। ফেইসবুকে আসলে আমার মনে হয়, পৃথিবীতে ভাল মানুষের অভাব নেই, সবাই কত নীতিবান। বাস্তবে গিয়েই হোচট খাই। সেজন্যই ফেইসবুকে খুব বেশি আসি না আমি। তবে ব্যতিক্রম আছে, এমন মানুষও আছে, যে ফেইসবুকে নিজেকে যারপরনাই হেয় করে, নীচ হিসেবে উপস্থাপন করে কিন্তু বাস্তব জীবনে শুদ্ধ একজন মানুষ। আমার সৌভাগ্য হয়েছে এমন মানুষের সাথে দেখা করার। আজ তার জন্মদিন। শুভ জন্মদিন সোহেল নূর।
প্রাইভেট বিশ্ববিদ্যালয়ের ভ্যাট না দেয়ার আন্দোলন বেশ জম জমাট হয়ে উঠেছে। ভাল লাগছে ছাত্ররা আন্দোলন, প্রতিবাদ করতে ভুলে নাই। এইবার নাকে খত দিতে হবে অর্থমন্ত্রীকে। চমৎকার। কিন্তু আমার মনে কিছু প্রশ্ন এলো। এতবছর গরীব প্রাইভেট বিশ্ববিদ্যালয়ের শিক্ষার্থীরা কি ঘুমিয়ে ছিল নাকি এত বছর তাদের বাপ মায়ের টাকার গাছ ছিল? কয়েক বছর পর পর যে বেসরকারী বিশ্ববিদ্যালয়গুলো অনৈতিকভাবে টিউশন ফী বাড়ায় তখন তারা কোন আন্দোলন করেনি, নর্থ সাউথ ইউনিভার্সিটিতে একবার একটু হয়েছিল কিন্তু তা ধোপে টিকেনি।এবং ভবিষ্যতেও টিউশন ফী বাড়বে, দুই একটা হা হুতাশ করবে সবাই এর চেয়ে বেশি কিছু না। যদিও বর্ধিত টিউশন ফী বর্তমানে আরোপিত ভ্যাটের কয়েকগুণ হয়ে থাকে। অলাভজনক প্রতিষ্ঠান হিসেবে লাইসেন্স পাওয়ার পরও যখন বেসরকারী বিশ্ববিদ্যালয় গুলো মুনাফা করে, তখন সেটা একটা ব্যাবসায়ীক প্রতিষ্ঠানে পরিণত হয়, শিক্ষা হয় পণ্য। আর পণ্যে ভ্যাট থাকবেই।আমি মোটেও ভ্যাটের পক্ষে নই, তবে শিক্ষাকে পণ্য বানানোর বিপক্ষে। আমাদের ছাত্র শিক্ষকরা যে শুধু স্বার্থবাদী তা গত কয়েকদিনের আন্দোলন দেখলেই বুঝা যায়। বেসরকারী বিশ্ববিদ্যালয়ের আন্দোলনে একটা সরকারী বিশ্ববিদ্যালয়ের শিক্ষক ছাত্রদেরও কোন কার্যক্রম কিংবা সমর্থন দেখলাম না। আদর্শগত কারণে কোন প্রতিষ্ঠানের শিক্ষক ছাত্রদের জোরালো প্রতিবাদ দেখিনি, যত জোরালো প্রতিবাদ হয়েছে সব অর্থ সংক্রান্ত। প্রাইমারী স্কুলের শিক্ষক থেকে বিশ্ববিদ্যালয়ের শিক্ষক পর্যন্ত সবাই স্বার্থে ঘা না লাগলে মাঠে নামে না। আর সবার স্বার্থ ঐ অর্থের বৃত্তেই ঘুরপাক খাচ্ছে।
মরা বাড়ির পরিবেশ বাংলাদেশের ঋতুর মতই পরিবর্তন হতে থাকে। প্রথমে আত্মীয় স্বজনেরা এসে বিলাপ আহাজারি করে, একজন আরেকজনের গলা জড়াজড়ি করে কাঁদে। মহিলারা করুন সুরে বিভিন্ন ঘটনা বর্ননা সহকারে বিলাপ করেন আর ঘন ঘন মূর্ছা যান। পুরুষের দলেরা খুব ব্যাস্ত থাকে, মৃত দেহ সৎকারে প্রতিযোগিতায় লেগে পড়ে আর একজন আরেকজনের খুত ধরে। সৎকার শেষে সবার মধ্যে কেমন যেন একটা শান্তি বিরাজ করে, বিলাপ থেমে যায়, শুধু কিছু দীর্ঘশ্বাস শোনা যায় মাঝে মাঝে। তারপর সবাই স্মৃতিকাতর হয়ে পড়ে। মৃত ব্যাক্তি কার কত আপন, কাকে কত পছন্দ করত, কার কথা ছাড়া এক কদমও চলত না, কে তাকে কবে বিপদ থেকে উদ্ধার করেছে এসব বলে নিজের মহত্ব এবং বীরত্ব প্রকাশ করতে সচেষ্ট হয় সবাই। তারপর সবাই মৃত ব্যাক্তি সংশ্লিষ্ট গল্প বাদ দিয়ে নিজেদের অন্য কোন মহত্বের গল্প শুরু করে, একটু বাদেই মৃত ব্যাক্তির কথা সবাই ভুলে গিয়ে দিব্যি গল্প আড্ডায় মেতে উঠে। তারপর শুরু হয় সম্পত্তির ভাগ বাটোয়ারার হিসাব, এই সময়ে প্রায় সময়ই কলহ বাধে, খুনোখুনি হয়। (অসমাপ্ত উপন্যাসের একাংশ)
ছিপ দিয়ে এক কুড়ি মাছ ধরে, গাছে উঠলে পাতার আড়ালের আমটিও রক্ষা পায় না, গুলতির নিশানা অব্যার্থ। এমন ছেলেরা দস্যিই হয়, কিন্তু নীল মিয়া খুব লক্ষী ছেলে। সবার সাথে সদ্ভাব ছেলেটির, শুধু বিদ্যা দেবীর সাথেই যত গোস্যা। স্কুলের মাস্টারেরা চেষ্টার ত্রুটি করেননি, গড়ে প্রতিদিন একশবার কান ধরে উঠবোস করত সে স্কুলে, হাই স্যারের বেত প্রতিদিন তার পেটের চামড়ায় মোচড় দিত, রতন বাবু তাকে এতবার মোরগ বানাতেন যে তার মনুষ্য পরিচয় হুমকির মুখে ছিল। তার মা মুঠোফোনের কল্যানে আমাদের বাসায় এসব খবর দিত। নীল মিয়ার মায়ের ধারণা আমি বললে হয়ত সে বিদ্যা দেবীর সাথে ভাব জমাবে। গ্রামে যাই না বটে তবে এতটুকু দায়িত্ব পালন করাই যায় গ্রামের ছেলের জন্য। কিন্তু আমি করিনি, উপদেশ দেয়াটা আমার কাছে জগতের সবচেয়ে বড় অকর্ম মনে হয়। উপদেশের প্রয়োজন মিটল কয়েকদিন পর। নীল মিয়া অকালে স্কুল ছেড়ে পাখি শিকার, মাছ ধরা, আর গাছে চড়ায় পূর্ণ মনোযোগ দিল। তারপর কয়েক বছরে নীল মিয়ার কথা ভুলতে বসেছিলাম। একদিন দেখি বাসায় নীল মিয়ার মা হাজির। অশ্রু সজল চোখ। নীল মিয়াকে হাসপাতালে নিয়ে এসেছে, সে নাকি ক্ষেতের কীটনাশক খেয়ে নিজেকে নাশ করতে চেয়েছিল। কীটনাশকে কীট মরে না, আস্ত নীল মিয়া মরে কিভাবে? কিন্তু নিজেকে নাশ করার হেতু কি? তার মা যা বলল, তা হল, ছেলের গোফের রেখা স্পষ্ট হওয়ার সাথে সাথেই তার মধ্যে প্রেমভাবও স্পষ্ট হল। পাশের গ্রামের মুদি দোকানীর মেয়েটি নাকি আশেপাশের গ্রামের ছেলেদের নিদ্রাহরণ করছিল। নীল মিয়াও সেই অনিদ্রারোগীদের দলে ভিড়েছে। লাল প্যান্ট সবুজ শার্ট পরে, রাস্তায় দাঁড়িয়ে ছিল মিজি বাড়ি থেকে চুরি করা গোলাপ হাতে নিয়ে। মেয়েটি ফুল হাতে নিয়ে নির্দয়ভাবে পায়ে মাড়িয়ে চলে গিয়েছিল। নীল মিয়ার সেই শোক সহ্য হয়নি। বাড়িতে ফিরেই কীটনাশক গিলেছে। তার মা তাকে শহরে নিয়ে এসেছে। একেবারে সুস্থ না করে ফিরবে না। নীল মিয়া সুস্থ হল, তার মা তাকে আমাদের সামনে বসে বুঝালো, নারীরা কত খারাপ, কত ছলনাময়ী। নীল মিয়া সব মাথা কাত করে সব বুঝে নিল। সপ্তাহ খানেক পরে সে আবার ফিরে এল একগাদা ঘুমের ওষুধ খেয়ে। নীল মিয়ার খাদ্যাভ্যাস ভয়াবহ ভাবে বিপজ্জনক দিকে যাচ্ছে। তার মা তাকে নিয়ে বাড়ি ফিরে গেল, সপ্তাহ খানেক পরে ফোন দিল, ছেলের সমস্যা সে ধরতে পেরেছে। আসল সমস্যা মুদীর মেয়ে নয়, তার ছেলের গায়ে খারাপ বাতাস লেগেছে। গ্রামে নতুন একজন আলেম যুবক এসেছে, সেইতো সবার সমস্যার নিদান দিচ্ছে। কারো বাড়ির জ্বীন তাড়াচ্ছে, কারো ঘরের বাতাস বিশুদ্ধ করছে, তাবিজ দিয়ে মরাকে দাড় করিয়ে দিচ্ছে। আরো কত তেলেসমাতি কান্ড করে বেড়াচ্ছে। সুরমা চোখে নুরানী চেহারার সেই অতিপ্রাকৃত যুবকটি নীল মিয়ার গায়ের খারাপ বাতাস দূর করার জন্য তাবিজ, পানি পড়া, চাল পড়ার ত্রিমূখি চিকিৎসা দিল। তারপর আর বহুদিন নীল মিয়ার কোন খবর পাইনি, হয়ত ত্রিমূখি চিকিৎসা ভাল কাজ করেছে। মনে মনে যুবক আলেমের জন্য একটা শ্রদ্ধাবোধও তৈরি হল। একবার সময় করে তার কাছ থেকে দুই লিটার পানি পড়া আনব বলে মনস্থির করলাম। এর কয়েকদিন পর নীল মিয়ার মা আবার বাসায় হাজির। কি হলো, নীল মিয়া কি আবার কিছু খেলো নাকি। না নীল মিয়া কিছু খায়নি, মুদীর মেয়ের হৃদয় গলেছে, নীল মিয়াই একমাত্র গলনাংকে পৌঁছুতে পেরেছে। মিজি বাড়ির পেছনে দুজনকে নাকি কদম তলায় হাসাহাসি করতে দেখা গেছে। তাহলে? বিষ খেয়েছে নয়া আলেম, হুজুর। নীল মিয়ার খারাপ বাতাস তার উপর ভর করেছে, তাকে নাকি রাস্তায় চুলে তেল মেখে, সানগ্লাস চোখে, ফুল হাতে দেখা গিয়েছিল।
গণপিটুনি দেখেছেন? একদল মানুষকে দেখেছেন রক্তের নেশায় কেমন বুভুক্ষ হয়ে থাকে? ভিড়ের মধ্যে কেউ কেউ বলে উঠে, ‘শেষ কইরা দ্যান, এইসব আর মানুষ হইব না। বাচলে আবার চুরি করবে, ছিনতাই করবে। ইট দিয়া মাথাত মারেন’। নেশাতুর মানুষেরা ঝাপিয়ে পড়ে। চোর কাকুতি মিনতি করে একসময় ঝিমিয়ে পড়ে, একটু নড়ে উঠলেই আবার কেউ এসে বুকে লাফিয়ে যায়। বাপ ছেলে একসাথে মানুষ মারে। সাপের মত পিটিয়ে মানুষ মেরে ফেলে তারা দিব্যি মেয়েকে কোলে নিয়ে দোকানে গিয়ে চকলেট কিনে দেয়। ইট দিয়ে মানুষের মাথা থেতলে দিয়ে তারা সাবান দিয়ে ডলে ডলে হাতে লেগে থাকা রক্ত, মগজ ধোয় তারপর সে হাত দিয়ে প্রেমিকার হাতে সুড়সুড়ি দেয়। বুকের উপর লাফিয়ে পাজর ভেঙ্গে ধীর পায়ে হেটে টিউশনিতে যায়। আঙ্গুল দিয়ে টিপ দিয়ে চোরের চোখ উপড়ে ফেলে বেকার যুবকটি তারপর দোকানে বসে দুধ চিনি বেশি দিয়ে চা খায়, আঙ্গুলের ফাঁকে থাকে সিগারেট। সদালাপী, মিষ্টিভাষী, আন্তরিক ভদ্রলোকের ইস্ত্রী করা শার্টের নিচে ভয়ংকর খুনী বাস করছে। আপনার আমার পাশে বসে কত খুনী দেশ, রাজনীতি, মানবতা নিয়ে কথা বলছে। প্রেমিকার জন্য গোলাপ নিয়ে পার্কের কৃষ্ণচূড়া গাছের নিচে দাঁড়িয়ে অপেক্ষা করে কত খুনী। চশমা পড়া ছেলেটি, যে হেটে হেটে টিউশনিতে যায়, সে যে কত হিংস্র তা তার নিরীহ চেহারা দেখলে বুঝা যায় না। এদের সবার চেহারা উন্মোচিত হয় রাস্তায় কোন চোর ধরা পড়লে। দশ মিনিট দেরি করে অফিসে গিয়ে বসের খিস্তি শুনতে রাজী আছে, কিন্তু মুখোশ খোলার এমন সুযোগ কি আর পাওয়া যাবে? চোরটাকে গায়ের জোরে দুটো কিল না দিলে তৃপ্তি হবে না। চোয়ালের উপর ঘুষি দিয়ে চোরটার গালের চামড়া ছিড়ে ফেলার পর নিজেকে ক্ষনিক তামিল সিনেমার অতিবলশালী নায়ক মনে হয়। অফিসে গিয়ে ফোলা হাতটা দেখিয়ে বুক ফুলিয়ে গল্প করা যাবে, এক ঘুষিতেই কিভাবে চোরটা মাটিতে লুটিয়ে পড়ল, চোয়াল বোধ হয় আস্ত নেই আর। আড় চোখে দেখে নিবে ম্যাডামদের দৃষ্টিভঙ্গি, তারপর আবার শুরু করবে, ‘বেশি পিটাই নাই, আর দুইটা মারলে তো মরেই যেত’। আমরা অধিকাংশই এক একটা সাইকোপ্যাথ। একটা মানুষকে হত্যা করার পর যদি কেউ শান্তিমত ঘুমাতে পারে, তবে সে অবশ্যই সাইকোপ্যাথ। আমাদের ব্যাক্তিগত গল্পটা পরাজয়ের গল্প। পরীক্ষায় নম্বর নেই, চাকরি নেই, মামা খালু নেই, টাকা নেই। বউয়ের চেহারা দেখলেই অশান্তি লাগে, অফিসে বস আমাদের সম্মানের তোয়াক্কা করে না, বাড়িতে বাপ মা কে টাকা পাঠাতে পারি না, প্রেমিকার ফোন রাতে ব্যাস্ত থাকে, মেসের বিল দেয়া যাচ্ছে না, টিউশনির টাকা দিচ্ছে না, বুয়া আসেনি তাই দুপুরে খাওয়া হয়নি, রিকশাওয়ালা বেশি ভাড়া চায়, রাস্তায় জ্যামে বসে থাকতে হয় ঘন্টার পর ঘন্টা, পাশের বাসার খ্যাত ছেলেটির বউ কত সুন্দরি, বাজারে পেয়াজের দাম বেশি ইত্যাদি ইত্যাদি। এত পরাজয় এত ব্যার্থতা এত জমিয়ে রাখা ক্ষোভ সব কিছুর বহিঃপ্রকাশ করা যায় গণপিটুনির সময়। নিজের মনের সব রোষ ঢেলে দেয় চোরের পিঠে। তার পাপ কত লঘু কত গুরু তা চিন্তা করার অবকাশ কারো নেই, আমাদের পরাজয় তো আর লঘু নয়। ঘুরতে যাওয়া ছয়টা ছেলেকে ডাকাত মনে করে মেরে ফেলল। তারা চিৎকার করে বলছিল তাদের পরিচয় কিন্তু তাতে কি আসে যায়, শোনার মত জ্ঞান কারো ছিল না। তাদের পরাজয়ের প্রতিশোধ নেয়ায় ব্যাস্ত ছিল। এই নৃশংসতার ইতিহাস অনেক পুরনো। গ্রামে গঞ্জে জমিদার মাতব্বরদের অত্যাচারে অতিষ্ঠ মানুষের জন্য ধরা পরা চোর ডাকাত ছিল বিনোদনের অংশ। ছেলে, বুড়ো, মহিলা সবাই আগ্রহ করে দেখতে আসত, চোরের চোখ উপড়ানো, হাত কাটা, লিঙ্গ কাটা, নখের মধ্যে সুঁই ঢুকানো ইত্যাদি। বছরের পর বছর তারা অবসরে এসব নিয়ে গল্প করে আনন্দ পেত। তুলনামূলক অবস্থাপন্ন গ্রামগুলোতে চোরের সম্মানে আঘাত হানা হত। মাথা কামিয়ে আলকাতরা মাখিয়ে, ঘোল ঢেলে, জুতার মালা গলায় পরিয়ে গাধার পিঠে চড়ানো হত। সম্ভ্রান্ত গ্রামগুলোতে ছিল অন্য প্রথা। চোর ধরা পড়লে, চোরকে একপ্রস্থ উত্তম মধ্যম দিয়ে ঘরের কাজ, ক্ষেতের কাজ করিয়ে নিত সবাই। ছোটবেলা থেকেই আমরা হিংস্রতার প্রশিক্ষণ নেই। টিকটিকি, তেলাপোকা, ইদুর, কুকুর, বিড়াল দিয়ে শুরু হয়। ছোটবেলায় দেখেছি কি অনায়াসে আমার মামা একটা ইদুরকে পানিতে ডুবিয়ে মেরেছে। পাশের বাসার শাহাদাৎ আঙ্কেলকে দেখেছি কুকুরের গায়ে গরম পানি ঢালতে। আমার এক বাল্যবন্ধু একটা বিড়ালের হাত পায়ের সাথে ইট বেঁধে পানিতে ফেলে দিয়েছিল। নেয়ামত মিয়া একবার এক চোরকে মেরে হাত পা ভেঙ্গে দিল, চোর নাকি তার বাথরুম থেকে লাক্স সাবান চুরি করেছে। এখনো দেখি আমার বন্ধুদের স্মার্ট ফোনে অমুক দেশের মানুষ জবাই করার ভিডিও, গরু চোরকে পিটিয়ে মারার ভিডিও। আরো যত সব বীভৎস ভিডিও আছে সব তারা খুঁজে খুঁজে দেখে আর ইশ ইশ করে। আমাকে দেখাতে চায় আমি দেখিনা, চোখ ফিরিয়ে নেই। তারা হাসে, বলে, ‘তুই একটা ভীতু’। এছাড়া সিনেমাতে তো বীভৎসতা আছেই। আমাদের জনসংখ্যা দেখলে বুঝা যায় আমরা কত রতিক্রিয়াশীল, কিন্তু শিক্ষার অভাবে এখন আমরা প্রতিক্রিয়াশীল হয়ে উঠছি। আমাদের মধ্যে মানবিক গুণ কম দানবিক দোষ বেশি। কথায় কথায় কল্লা চাই, মতের অমিলে হল্লা করি। নিজের পিতার শুক্রের অপচয় আমরা। দুঃখিত, কোন আশার বাণী নেই। হতাশ লাগে খুব হতাশ লাগে। 
আমার কিছু সন্তানকে আমি জন্ম নেওয়ার আগেই হত্যা করেছি। কোনটার বয়স ছিল এক পৃষ্ঠা আবার কোনটা চল্লিশ পৃষ্ঠা। ভেঙ্গেচূড়ে আবার সৃষ্টি করেছি তাদের। একটা উপন্যাসকে আমি দশভাবে চিন্তা করেছি, ছয়ভাবে লেখা শুরু করেছি। এক পৃষ্ঠা, দুই পৃষ্ঠা, পঞ্চাশ পৃষ্ঠা পর্যন্ত লিখেছি এক একটা। তারপর আর ভাল লাগেনি, ফেলে দিয়েছি। নতুনভাবে আবার শুরু করেছি। গর্ভপাত করে ফেলা তেমনি একটি উপন্যাসের খন্ডাংশ, কেরানীগঞ্জ ডাকঘরের জং ধরা চালের উপর যে কাঠালগাছটা ছায়া দিত তার কয়েকটিমাত্র ডাল এখনো পানিতে ডুবে যায়নি। সেগুলো হাবুডুবু খাচ্ছে অস্বস্তিতে, গাছের তো আর মাছের স্বভাব নেই তাই এই অস্বস্তি। অনেকটা এই কাঠাল গাছের মতই অবস্থা পোস্টমাস্টার শওকতের। ডাকঘর ডুবেছে কিন্তু সে ডাকঘর ছাড়েনি। নৌকায় ডাকবাক্স আর চিঠিপত্র নিয়ে অফিস খুলেছে। বৃষ্টি না থাকলে ধূসর রঙের বাক্সটি নৌকার ছঁইয়ের সাথে লাগানো থাকে। ছইয়ের ভেতরে দুটি বিছানা পাতা আছে পাশাপাশি, একটিতে শওকত থাকে অন্যটিতে ভীষণ লজ্জা নিয়ে শুয় বজলু মাঝি। প্রতিরাতে শোয়ার সময় সে বিগলিত হয়ে যায় বিনয়ে, ভণিতা করে বলে, স্যার আমি বাইরে শুই। ঘুমাইলে আপনের শইলে ঠ্যাং ঠুং লাগতে পারে, বেদ্যপী হইব। বজলু গুটিসুটি হয়ে শুয়, এবং শুয়ামাত্রই ঘুমিয়ে পড়ার বিরল প্রতিভা আছে তার। ঘুমিয়ে গেলেই তার সকল বিনয়, লজ্জা, ভদ্রতা এমনকি শ্লীলতা কোথায় যেন হারিয়ে যায়। ঘুমানোর পর তার প্রথম কাজ হচ্ছে পা দুটো ছড়িয়ে এক পা দিয়ে নিজের পুরো বিছানা এবং আরেক পা দিয়ে শওকতের বিছানার অর্ধেক দখল করে নেয়া। ঘুমের মধ্যে প্রতিরাতে সে তার বউকে পিটায়। কোনো কোনো রাতে অবশ্য আদরও করে, সে রাতগুলোতে শওকত নির্ঘুম রাত কাটায়। বজলুর নাক সারাদিন অকেজো হয়ে থাকে, নৌকার পাশে একটা মরা কুকুর ভেসে গিয়েছিল একদিন, গন্ধে শওকত বমি করে দিয়েছিল কিন্তু বজলু নির্বিকার বসে পচা কুকুর দেখছিল। সে নাকি কোন গন্ধই পায়নি। অথচ সে ঘুমালেই তার নাক জেগে উঠে, বিকট শব্দে নানা সুরে সারারাত নসিকা সংগীত বাজতেই থাকে। শওকত লক্ষ্য করেছে ঘুমালেই বজলুর সব প্রতিভা বিকশিত হয়। ঘুম থেকে উঠেই বজলু নৌকার ছইয়ে উঠে যায়, সেখানে দাঁড়িয়ে লুঙ্গি তুলে প্রস্রাব করে সে। শওকত খুব বিরক্ত হয়, বজলু নিচে নামতেই তাকে বলল, প্রস্রাব করার জন্য উপরে উঠার দরকার কি? বজলু হাসিমুখে উত্তর দিল, উপর থেইক্যা মুতলে আওয়াজ বেশি হয়। এমন অকাট্য যুক্তি শওকত অস্বীকার করতে পারল না। বজলু কেরোসিনের চুলায় কলা সেদ্ধ করছে, এটাই তাদের সকালের নাস্তা। শওকত চিঠির তাড়া নিয়ে বসল। রেজিষ্টার চিঠিগুলোতে কেরানীগঞ্জ ডাকঘরের সিল মারা শুরু করল। ডাক পিয়ন মজনুর অনুপস্থিতে তাকেই নৌকায় করে চিঠি পৌঁছে দিতে হয়। চিঠিগুলো এলাকা অনুযায়ী ভাগ করল সে। আজ তারা নারায়ণপুর যাবে। বৈঠা বাইছে বজলু, শওকত গলুইয়ে বসে পানি দেখছে। পুরো পৃথিবীটাই যেন ডুবে গেছে, পানি ছাড়া কিছু দেখা যায় না। গত এক সপ্তাহে একবারের জন্যও মাটির দেখা পায়নি তারা। মাটির জন্য প্রাণে যে এত আকাঙ্খা ছিল তা আগে কেই বা জানত। নারায়ণপুর সড়কের উপর দিয়ে যাচ্ছে তারা, যেখানে এক সময় গরুর গাড়ি চলত, বিরক্তিকর ক্যাচক্যাচ শব্দের সাথে গারোয়ানের হই হুট হাট আর বেতের সপাং সপাং আওয়াজ গাড়িগুলো বাতাসে কোলাহল মিশিয়ে চলত। এখন শুধু কলকল ছলছল, সুরে কোন ছন্দপতন নেই। এত সুর, ছন্দ বোধ হয় বজলুর সহ্য হয়নি। সে তার বেসুরো উৎকট কন্ঠে একটা সুন্দর ভাটিয়ালি গানকে নির্দয় ভাবে হত্যা করা শুরু করল। বজলু অন্তরাটা ধ্বংস করে, কেবলমাত্র মুখরা শুরু করেছে, তখন শওকত তাকে থামানোর জন্যই বলল, আচ্ছা বজলু, তুমি ঘুমের মধ্যে বউকে পিটাও কেন? তুমি কি তোমার বউকে খুব মারতে নাকি? বজলু গান থামিয়ে একগাল হেসে লাজুক মুখে বলল, বউরে না পিটাইলে উপায় আছে? মাথাত উইঠ্যা বইয়া থাকব। মাইনষে কয় আমার মাইর খাইয়াই বউটা মরছে। মিছা কতা না মারছি বহুত, হাউশ মিটাইয়া মারতাম। শওকত একটা দীর্ঘশ্বাস ফেলে ভাবল, বাঙ্গালি বউয়েরা মরেও শান্তি পায় না। তাদের স্মৃতি মনে পড়লেও স্বামীদের হাত নিশপিশ করে। বজলু বউকে পিটানোর গৌরব মাখা ইতিহাস বর্ণনা করে যাচ্ছে। শওকত চুপ করে রইল, বীর পুঙ্গবের স্ত্রী হত্যার কাহিনীর চেয়ে বেসুরো গানই বোধ হয় ভাল ছিল। এবার বন্যার পরে সবগুলো গ্রামের চেহারা এক হয়ে গেছে, একটা গ্রাম থেকে অন্যটা আলাদা করা যায় না। টলমলে শান্ত পানিতে একটি কালো স্লেট ভাসছে, স্লেটে এখনো ভাসা ভাসা চকের দাগ দেখা যায়। একটা ছেড়া লুঙ্গি, মাটির উল্টানো হাড়ি পাশাপাশি ভাসছে। একটা একটা রবারের চটি উদ্ভ্রান্তের মত ভাসছে তার সঙ্গীর খোঁজে। ঘরের চালের মাথা, গাছের উচ্চস্তরীয় শাখা প্রশাখা, বেলুনের মত ফুঁলে উঠা গারু ছাগলের বিকৃত দূর্গন্ধময় লাশ ছাড়া আর কিছুই দেখা যাচ্ছে না। নারায়ণপুর নিস্তব্ধ, হাহাকার, কান্না, দীর্ঘশ্বাস কিছুই শোনা যাচ্ছে না। কিছুগ্রামে ভীটা বাড়ির মায়ায় লোকজন ঘরের চালে মাচা বানিয়ে থাকে। কিন্তু নারায়ণপুরে একটা প্রাণীও অবশিষ্ট নেই। শুধু বাতাসের হাহাকার শোনা যাচ্ছে, যেন কোন ভয়ংকর অভিশাপ দিচ্ছে। শওকতকে চুপ থাকতে দেখে বজলু বলল, যেই গেরামে কোনো মানু থাকে না, হেই গেরামে জ্বীনেরা থাকে। সব জ্বীন খারাপ না, ভালা জ্বীনও আছে। তয় খারাপ জ্বীনের মত শয়তান আর কিচ্ছু নাই। তালগাছের মত দুই ঠ্যাং ছড়াইয়া খাড়াইয়া থাকব, তালগাছ মনে কইরা নিচে দিয়া গেলেই, কাম শেষ। আমার দাদায় দেখছিল এই জ্বীন। দোয়া ইউনুস পইড়া বাইচ্যা গেছিল। দোয়া ইউনুস পারেন? বজলুর প্রলাপে কান না দিয়ে শওকত ভাবছিল, গ্রামের সবাই কোথায় গেল। নন্দীপুর সড়কে কিছু জায়গা এখনো ডুবে যায়নি, সেখানে অনেক গ্রাম থেকে মানুষ জড়ো হয়েছে, সেখানে খোঁজ নেয়া যেতে পারে। বজলু হঠাত তার মুখের সামনে এসে ঠোট গোল করে ঘুরিয়ে ঘুরিয়ে তার সারা শরীরে ফুঁ দেয়া শুরু করল। শওকত চমকে উঠে জিজ্ঞাসা করল, কি করছ? বজলু বুক ফুলিয়ে বলল, ডরের কিছু নাই, দোয়া ইউনুস পইড়া ফু দিয়া দিছি। অহন কোন জ্বীনের বাপের সাহস নাই আমাগো কিছু করব। জ্বীনের চেয়ে বজলুকেই সবচেয়ে বেশি ভয় শওকতের। বজলুর সাথে থাকার চেয়ে দুই একটা বদ জ্বীন বগলে নিয়ে ঘুরা স্বস্তিদায়ক হবে নিশ্চয়ই। আকাশটা হঠাত করে কালো মেঘেরা দখল করে ফেলল। সূর্য আড়ালে লুকাল, চারিদিকে মুহুর্তেই বিষন্ন অন্ধকার নেমে এল। আবারও বৃষ্টি! হতাশ চোখে আকাশের দিকে তাকিয়ে রইল তারা। ডাক বাক্সটাকে নৌকারে ছঁইয়ের ভেতর ঢুকিয়ে শওকত বজলুকে বলল, একটা গাছের নিচে বেধে দাও নৌকা, বৃষ্টি থামলে আবার রওনা দিব। বিশাল একটা কড়ই গাছের নিচে নৌকা বাঁধা হল। শওকত নৌকার ভেতরে তার বইগুলো গুছিয়ে রাখছিল, বৃষ্টির আঁচ থেকে বাঁচানোর জন্য। হঠাত বজলু চিৎকার করে বলে উঠল, আল্লাগো। তারপরই ছপাত করে শব্দ হল। শওকত এক লাফ দিয়ে বাহিরে এসে দেখল, বজলু পানিতে কাঁপছে, ঠান্ডায় কাঁপছে বলে মনে হয় না। শওকতকে দেখেই আবার চেঁচালো, জ্বীন, না না পরি। গাছের ডাইলে। শওকত কড়ই গাছের ডালে তাকিয়েই চমকে উঠল, একটা মেয়ে স্থির দৃষ্টিতে তার দিকে তাকিয়ে আছে। 
আমার ভাগ্নেরা যেদিন থেকে রিমোটের ব্যবহার শিখে গেল, সেদিন থেকে কলহ করাও শিখে গেল। তার আগে ত্রিভূবনে আমি সুখেই দিনাতিপাত করছিলাম। টিভি, রিমোট প্রভৃতি নিয়ে ভাগ্নেরা শারীরিক কসরত করে আর আমি হয়ে যাই রেফারী। আমি পড়ে গেছি ঘোর সংকটে, তাদের রিমোট দখলের যুদ্ধ নিস্পত্তি করতে করতে আমি ক্লান্ত। তখন আমার মাথায় এলো একটা চমৎকার সমাধান। আমি তাদের গণতন্ত্র শিখিয়ে দিলাম। দর্শকদের ভোটে টিভি চলবে। যে চ্যানেলে মত বেশি সে চ্যানেল দেখবে সবাই, পছন্দ না হলেও দেখতে হবে। আমার সুখের দিন ফিরে এলো। আমি তখনো বুঝিনি গনতন্ত্রের কুফল। পছন্দের চ্যানেলে টিউন করে রিমোট লুকিয়ে রাখার একটা চল চালু হয়েছে। ভোট করেও কোন ফায়দা হয়না এখন। তারপর আমি সংশোধনী আনলাম যে, রিমোট কারো হাতে থাকবে না, টি টেবিলের উপর রিমোট থাকতে হবে, নয়ত টিভি বন্ধ করে দেয়া হবে। এতে কাজ হলো। তবে সুফল বলতে যা বলা যায় তা পাওয়া গেল না। ভাগ্নেরা বড় হচ্ছে, রোমান্টিক অন্তরঙ্গ গানের দৃশ্যগুলো হা করে দেখে। আমি ইচ্ছে করলেও চ্যানেল পালটে দিতে পারি না, আমার যে মাত্র এক ভোট, বিপরীতে তাদের তিনটা। মাঝে মাঝে ধার করে ভোটার আনি, আপা, আম্মা অথবা আব্বাকে। ঘরে কেউ না থাকলে আমি অসহায় হয়ে যাই। গতকাল খেলা দেখব বলে কোথাও যাইনি। কিন্তু ভাগ্নেরা তখন কার্টুনে মগ্ন। ভোটের অভাবে পুরো খেলা দেখতে পারলাম না। গণতন্ত্র এখন আমার গলার কাঁটা, না পারি গিলতে, না পারি ফেলতে। আমি উপলব্ধি করলাম, গণতন্ত্র সবার জন্য মঙ্গলজনক নয়।
পশু পাখি, জন্তু জানোয়ারদের কোন ধর্ম নেই। ধর্ম আছে শুধু মানুষে। সুতরাং ধার্মিক হতে হলে আগে মানুষ হতে হবে। ধার্মিক মানুষ শ্রদ্ধনীয় কিন্তু ধার্মিক অমানুষ ত্যাজ্য।
প্রাইমারি স্কুলে পড়াকালীন সময়ে আমার কাছে সবচেয়ে বীভৎস শব্দ ছিল ‘দুলাভাই’। আমার বোনের একটা নিরীহ দুষ্টুমীর কারনে আমার নিচের ক্লাশের ছেলেমেয়েরা আমাকে দুলাভাই ডাকত। শব্দটা আমার শরীরে যেন আগুন ধরিয়ে দিত। হাত উঁচিয়ে তেড়ে যেতাম, তারা ছুটে পালাত। আবার কিছুক্ষণ পর একজোট হয়ে পেছন থেকে ডাকত। মাঝে মাঝে রাগে আমার জ্ঞান বিলুপ্ত হয়ে যেত। রাস্তায় ইট পাথর নিয়ে পাগলের মত তাদের দিকে ছুড়ে মারতাম। আমি যত উত্তেজিত হতাম তারা তত আনন্দ পেত, হেসে গড়াগড়ি খেত। দ্বিগুণ উৎসাহে দুলাভাই ডাকত। দিনে দিনে তাদের দল ভারি হতে লাগল। দৃশ্যটা অনেকটা এরকম আমি রাস্তা দিয়ে যাচ্ছি, তারা দল বেধে আমার থেকে নিরাপদ দূরত্বে থেকে দুলাভাই দুলাভাই বলে চেঁচিয়ে যাচ্ছে। এখন বুঝি না ‘দুলাভাই’ ডাকলে এত মানসিক যাতনা কেনো হত আমার। একদিন স্যারের কাছে গিয়ে নালিশ করলাম। স্যার মুচকি হেসে বললেন, এই বয়সেই তুই দুলাভাই ডাক শুনছিস, তোর তো ভাগ্য এইটা। আমি হতাশ হয়ে চলে আসছিলাম, তখন স্যার ডেকে বললেন, তারা ডাকলে ডাকুক, তুই যদি না ক্ষেপিস তাহলে তারা আর ‘দুলাভাই’ ডেকে মজা পাবে না। তুই পাত্তা দিস না। আমি তাই করলাম। তারা দুলাভাই দুলাভাই বলে চেঁচায়, আমি হেলেদুলে হাটি, মনে হচ্ছে যেন তারা আমার কাছে অদৃশ্য। দিনে দিনে আমার শ্যালক শ্যালিকাদের দল ছোট হতে লাগল। একসময় আমার একটাও শ্যালক শ্যালিকা অবশিষ্ট রইল না। শৈশব মানুষকে সারাজীবন চলার মত শিক্ষা দিয়ে দেয়। আমরাই বুঝি না শুধু। ফেইসবুকে জনৈক মুক্তমনা কয়েকদিন পর পর যুক্তিহীন ভাবে ধর্মকে আক্রমন করে যাচ্ছে। আমরাও তেড়ে যাচ্ছি, দুটো গালি লিখে আসছি তার প্রোফাইলে। সে মজা পাচ্ছে, কারন গালিতে আসলে আপনার দূর্বলতা প্রকাশ ছাড়া তার কোন ক্ষতি হয় না, উপরন্তু লাভই হয়, আপনি গালি দিয়ে তার প্রচারনার কাজটিই সেরে আসছেন। তাকে পাত্তা না দিলে তার চুরি করা লেখায় মশা মাছি ভনভন করত, কয়েকদিন পর সে আমার শ্যালক শ্যালিকাদের মত হতাশ হয়ে যেত। যারা তাকে গালি দিয়ে শিখরে তুলেছে তারা কি আজ নিজেদের দায়টা নেবে? প্রতিদিন আয়না মুছলেও নিজেকে স্পষ্ট দেখা যাবে না, কারন ময়লা তো তোমার মুখে। নিজের মুখটা মুছো এবার। 
গত আঠারো তারিখ দুপুরে রিকশার খোজে রাস্তা দিয়ে হাটছিলাম। মনে হচ্ছিলো খালি রিকশা একটা বিলুপ্ত প্রজাতি। একটা সি এন জি দেখলাম দাঁড়িয়ে আছে, মফস্বল শহরে রিকশাই প্রধান বাহন কিন্তু নির্দিষ্ট রুটে পাঁচ জন পাঁচ জন করে অটোরিক্সা এবং সি এন জি যাতায়ত করে। কাছে গিয়ে দেখলাম একজন দাড়িওয়ালা জোব্বা পরা লোক আর একজন গেঁড়ুয়া বসনধারী বৌদ্ধ ভীক্ষু ঝগড়া করছে, একজন আরেকজনকে ঠেলে সরিয়ে দিচ্ছে। খুব খারাপ লাগছিলো, নিজেদের ধর্মের প্রতিনিধি তারা, রাস্তাঘাটে এমন কলহ তাদের মানায় না। একেবারে কাছে গিয়ে যখন তাদের কথাবার্তা শুনলাম, তখন আমি নিজেই লজ্জা পেলাম। দাড়িওয়ালা ভদ্রলোক কোনো এক মসজিদের ইমাম। ইমাম সাহেব কনুই দিয়ে ভীক্ষু সাহেব কে দূরে ঠেলে দিয়ে বলছেন, আপনি আমাদের এলাকায় এসেছেন, আপনাকে আমি কোনোমতেই ভাড়া দিতে দিবো না। ভীক্ষু সাহেব নাছোরবান্দা, তিনি বললেন, আমাদের ওখানে গেলে আপনি দিয়ে দিয়েন, আজকে আমিই ভাড়া দিবো। ইমাম সাহেব বললেন, সেটা তো হলো না, আপনি আমাদের মেহমান। ভাড়া আমিই দিবো। বলেই দুজনের ভাড়া মিটিয়ে দিলেন। তারপর বললেন, চলুন কাছেই মসজিদের কাছেই আমার বাসা। খেয়েদেয়ে একটু বিশ্রাম করবেন, আমি আসরের নামাজটা পরিয়ে নিজে আপনাকে স্টেশনে নামিয়ে দিয়ে আসবে। বৌদ্ধ ভীক্ষু কৃতজ্ঞতায় নত হয়ে বললেন, ট্রেন দুপুরে, নয়তো যেতাম। আপনি বাসায় চলে যান। আমি চিনে চলে যেতে পারবো। ইমাম সাহেব বললেন, না তা হয় না, আমি আপনাকে নামিয়ে দিয়ে আসবো। এখান থেকে আর সি এন জি যাবে না, রিকশা নিতে হবে। ভীক্ষু বললেন, আচ্ছা ঠিক আছে, কিন্তু রিকশা ভাড়া কিন্তু আমিই দিবো। ইমাম সাহেব এক গাল হাসলেন। আমার পাশে তারা রিকশার জন্য দাঁড়িয়ে আছেন। অনেকক্ষণ পর একটা খালি রিকশা আসছে দেখলাম। ডাক দিতে গিয়েও দিলাম না। যাক তারা আগে যাক। এক রিকশায় একজন ভীক্ষু এবং একজন ইমাম পাশাপাশি বসে হাসতে হাসতে যাচ্ছেন, এমন দৃশ্য আমাদের দেশে খুব একটা দেখা যায় না। আমার সৌভাগ্য হয়েছিলো সে দৃশ্য দেখার, নিজেকে ভাগ্যবান মনে করি। আমি নিজেকে আরো ভাগ্যবান ভাবতাম যদি সেই দুজনকে সামনে দাড় করিয়ে মাটিতে পা ঠুকে স্যালুট দিতে পারতাম। (বছর খানেক আগের ঘটনা এটা। কে জানে এমন ঘটনা আর কখনো দেখব কিনা। ভূয়া ছবি ছড়িয়ে দাঙ্গা লাগানোর ফন্দিতে কিছু বিষাক্ত সাপ হিস হিস করে বিচরণ করছে, গা ঘিন ঘিন করে এসব সাপ দেখলে) 
আমি কিছুদিন নিরামিষভোজী ছিলাম। গরুর মাংস দেখলেই আমার চোখের সামনে ভেসে উঠতো মায়াবী চোখের একটা গরুর ছবি। মাঝে মাঝে নিরীহ হাম্বা ডাকও শুনতে পেতাম। আবার অনেক সময় অনাথ বাছুরের ছবিও ভেসে উঠতো চোখের সামনে। একই ব্যাপার ঘটতো খাসি কিংবা হাস মুরগীর বেলায়। সে জন্য আমাকে কম গঞ্জনা সহ্য করতে হয়নি। বন্ধু বান্ধবরা মুখ ভেংচিয়ে বলতো, “ভাব ধরছে, পানিতে চুবান দিলে সব ঠিক হইয়া যাইবো”। আম্মা মাথায় হাত বুলিয়ে বলতো, ‘কি হিয়েছে বাপ, মাংসা খাবি না এটা কোন কথা’। বাসার কাজের মহিলা তখন আম্মার কানে ফিসফিস করে বলতো, ‘আফা মামায় মনে অয় ছ্যাক খাইছে’। মেসে উঠলাম। আমি নিরামিষভোজী শুনে একটা আনন্দের ঢেউ খেলে গেলো সবার মধ্যে। যেই প্রথমে খেতো সে তার সবজি রেখে দুই পিছ মাছ অথবা মাংস নিয়ে যেতো। সবজী না থাকলে আমাকে ডাল দিয়ে খেতে হতো। একদিন ভাবলাম আর সম্ভব নয়, বাঁচতে হলে আমিষ খেতেই হবে নিরামিষভোজী নামক বিলাসিতা মেসে চলে না। বুয়াকে বললাম ছোট ছোট পিস করে রান্না করতে। তখন থেকে আমি সর্বভূক। কিন্তু যখনি মনে হতো আমি মুরগীর মাংসপেশীতে কামড় বসাচ্ছি, যেখানে অসংখ্য রক্তনালী আছে, কিংবা গরুর কলিজা, যেটা আসলে একটা যকৃত তখন আর খেতে পারতাম না। তাই খাবার সময় আমি প্রাণীটার কথা একেবারে ভুলে যেতে চেষ্টা করতাম। সেদিন এক বন্ধুর বিয়েতে গেলাম। শেষবারের মত তাকে জীবিত দেখার জন্যই গেলাম। নয়তো আমি বিয়েতে যাই না। সবাই খাওয়া দাওয়া করে ফেলল, কিন্তু বরের বন্ধুদের খাওয়া মানা, তারা বরের সাথে খাবে। বরের বন্ধু হওয়ার জন্য মনে মনে নিজেকে আর বন্ধুকে অভিশাপ দিলাম। ক্ষিদেয় অবস্থা খারাপ। কবুল বলার পরই বরের এবং আমাদের কপালে খাবার জুটলো। দুই টেবিল জোড়া লাগানো হলো, মনে হচ্ছে আয়োজন বিরাট। বন্ধুর দুলাভাই, কনের দুলাভাই সহ বসলো আমাদের সাথে। এমন সময় বাবুর্চী হাসিমুখে কাঁধে করে একটা খাসি নিয়ে আসলো। কাছে আনার পর বুঝতে পারলাম খাসিটি জীবিত নয়। কালো আংগুর দিয়ে চোখ বানানো হয়েছে, গাজর দিয়ে শিং। পুরো গায়ে গোবরের মত মশলা মাখা। বাবুর্চীর এ্যাসিস্ট্যান্ট বিনীত ভাবে তাদের একটি বিজনেস কার্ড গোলাপের পাপড়ি ছড়ানো প্লেটে এনে রাখলো, আর বয়ান করতে লাগলো, তারা তাদের এই খাসি শিল্পকান্ডের জন্য খুব গর্বিত, বাবুর্চী একজন খুব নামডাকওয়ালা খাসিশিল্পী এবং সবার নেক নজর প্রত্যাশা করেন। আমরা নেক নজর দিলাম। কনের ভাই এসে হাত কচলে বললেন, তো শুরু করেন। আমি ভাবলাম একি কান্ড, এই জিনিস কি খেতে হবে নাকি? বরের দুলাভাই আর দেরী করলেন না, অনেকক্ষণ যাবত তিনি খাসির চোখে চোখ রাখছিলেন। তিনিই প্রথমে খাসির একটি চোখ খুলে কচ কচ করে খেয়ে ফেললেন। খাসির পেছনের পায়ের দিকে একটা লোভাতুর দৃষ্টি দিয়ে আমাকে বললেন, “নাও, হাত লাগাও”। বলেই তিনি খাসির পা ধরে টানাটানি করতে লাগলেন। কনের দুলাভাইও কম যান না, তিনি সামনের পা ধরে টানছেন। ভাগ্যিস খাসিটি জীবিত ছিলো না, নাহলে দুলাভাইদের টানাটানিতে নিশ্চিত মরে যেত। আমার অন্য বন্ধুরাও হাত লাগালো, মানে টানাটানি করতে লাগলো। এক বন্ধু খাসির মুন্ডুটি ছিন্ন করে তার প্লেটে রাখলো, তারপর বিশ্রাম নিয়ে নিয়ে খাসির নাক মুখে কামড়াতে লাগলো, কিছুক্ষন পরে দেখলাম কাটা চামচ দিয়ে মাথায় খুচাচ্ছে। আমি বললাম, “করিস কি”? সে বলল, “মজক বাইর করি, ঐডাই তো আসল মজা”। বন্ধুর দুলাভাই ইতমধ্যে এক পা ছিড়ে ফেলেছেন, ছিন্ন অংশে কিছু মাংপেশী দড়ির মত ঝুলছে। কনের দুলাভাই সামনের দুই পা ই ছিড়ে ফেলেছেন, বীর দর্পে সেগুলো প্লেটে রাখার আগে বেশ কিছুক্ষণ হাতে ঝুলিয়ে রাখলেন। আমার বন্ধুর কপাল, সে একই দিনে বউয়ের সাথে সাথে একটা খাসির পা ও পেলো। তাকে বেশ আনন্দিতই দেখাচ্ছিলো। কনের দুলাভাই বেশ দয়ালু, উনি বোধ হয় খাওয়ার চেয়ে ছিড়তে বেশি পছন্দ করেন। তিনি ছিড়ে ছিড়ে প্লেটে প্লেটে বিলাচ্ছেন। আমার প্রতিও দয়া করলেন, আমার প্লেটে খাসির পিঠের এক খাবলা মাংস তুলে দিলেন। আমি তারাতারি ওয়াশরুমে দৌড় লাগালাম। পেছন থেকে কে যেন বলে উঠলো, “আহা বেচারা, কেউ তাকে একটা ফ্ল্যাজিল ট্যাবলেট এনে দে”। সবাই আমাকে জিজ্ঞাসা করে, আমি কেনো বিয়ে করি না। আমি উত্তর দেই, ভয়ে। তখন প্রশ্ন আসে, কিসের ভয়। আমি মনে মনে তখন অনেকগুলো নাম আওড়াই, বউ, শ্বাশুরী, শ্যালক, শ্যালিকা, বউয়ের দুলাভাই, খাসি, খাসি শিল্পী। [রিপোস্ট]
রব্বানীঃ হ্যালো সাজ্জাদ সাহেব (ছদ্মনাম) আমি রব্বানী। সাজ্জাদঃ জ্বী বলেন। রব্বানীঃ চাকরি বাকরি কিছু হয়েছে আপনার? সাজ্জাদঃ জ্বী না। রব্বানীঃ আট লাখ টাকা ম্যানেজ করতে পারলেই আপনাকে কোনো একটা ব্যাংকে ঢুকিয়ে দিতে পারতাম। সাজ্জাদঃ আমার অত টাকা নেই ভাই। রব্বানীঃ এক কাজ করেন, আপনি আমার কম্পানিতে জয়েন করেন। মাসে বিশ হাজার টাকা স্যালারি। সাজ্জাদঃ আপনার কোম্পানি কি কাজ করে। রব্বানীঃ আমরা বিদেশে লোক পাঠাই, খুব বড় প্রতিষ্ঠান আমাদের। সাজ্জাদঃ আমাকে কি করতে হবে? রব্বানীঃ আপনি আপাতত আমাকে দশটা মহিলা জোগাড় করে দেন, সৌদি পাঠাব। সাজ্জাদঃ কিভাবে পাঠাবেন? রব্বানীঃ আরে আমাদের তো বিশাল প্রতিষ্ঠান, অনেক লোক পাঠাই আমরা। সমস্যা হবে না। সৌদি গিয়ে ছোট ছোট বাচ্চা দেখাশুনা করবে। থাকা খাওয়া মালিকের, বেতনও ভাল। সাজ্জাদঃ যে কোন মহিলা হলেই চলবে? রব্বানীঃ বয়স আঠার থেকে চল্লিশের মধ্যে হতে হবে, বাকিটা আমরা বাছাই করব। পঞ্চাশ হাজার টাকা করে বলবেন, আপনি প্রতি জনের জন্য নগদ বিশ হাজার টাকা গুণে নিবেন কমিশন হিসেবে আর মাস শেষে বিশ হাজার টাকা ফিক্সড। সাজ্জাদঃ পুরুষ পাঠান না? রব্বানীঃ সব পাঠাই, পুরুষদের জন্য টাকা একটু বেশি লাগবে। সমস্যা নাই দেখেন আপনি কতজন জোগাড় করতে পারেন। সাজ্জাদঃ আপনার কোম্পানির ডিটেইলস দেয়া যাবে? রব্বানীঃ আমাদের ওয়েব সাইটে সব আছে, আমি আপনাকে ওয়েব সাইটের ঠিকানা পাঠাচ্ছি। রব্বানী সাহেব আর ওয়েব সাইটের ঠিকানা পাঠাননি। সাজ্জাদ ছেলেটি আমার পরিচিত। সে আজ আমাকে এই কথোপকথনের কথা বলল। সে লোভ করেনি কিন্তু বাংলাদেশে অনেক বেকার যুবক আছে যাদের কাজে লাগিয়ে এই রব্বানীরা মানুষ পাচার করছে। রব্বানীর বাসা মহাখালিতে। তার মোবাইল নম্বরটি আমার কাছে আছে। আর বিশেষ কিছু জানতে পারিনি। আইনশৃঙ্খলা বাহিনীর কেউ যদি তার সম্পর্কে জানতে চান, আমি মোবাইল নম্বরটি দিয়ে সাহায্য করতে পারি।
জাতীয় কবি কাজী নজরুল ইসলাম সম্পর্কে আমি খুব বেশি কিছু জানি না, এই নিয়ে আমার লজ্জার শেষ নেই। কুমিল্লায় নজরুল জন্ম জয়ন্তী উদযাপিত হচ্ছে, তিন ব্যাপি অনুষ্ঠানমালা। উৎসব আয়োজন দেখে নজরুল সম্পর্কে আমার অজ্ঞতার লজ্জা আরো বেড়ে গেল। প্রধানমন্ত্রী আসবেন আজ, তাই পুরনো জীর্ণ শহরে রঙ মাখা হয়েছে, মনে হচ্ছে যেন বয়স্কা কোন মহিলার বয়স কমানোর প্রাণান্ত চেষ্টা। প্রধানমন্ত্রী যেখান দিয়ে যাতায়ত করবেন সেখানে ভালো রাস্তার উপরে নতুন করে পিচের প্রলেপ দেয়া হয়েছে। আশেপাশের ডাস্টবিন গুলো পরিষ্কার করে ঝকঝকে করা হয়েছে, ভেতরে ব্লিচিং পাউডারের গন্ধ, বাহিরে ছোট করে লেখা ‘ময়লা ফেলিবেন না’। একটা ডাস্টবিন তো রাতারাতি গায়েব হয়ে গেল, সেখানে এখন নজরুলের স্মৃতিফলক শোভা পাচ্ছে। বাথরুম টাইলস বসানো হয়েছে ফুটপাথে। তিন দিনের জন্য হকারদের নিষিদ্ধ ঘোষণা করা হয়েছে। তাদের মধ্যে কেউ কেউ, প্রধানমন্ত্রীকে তিনবার আর নজরুলকে একবার গালি দিচ্ছে মৃদু কন্ঠে। তবে উৎসবের আমেজ সবচেয়ে বেশি ছুঁয়ে গেছে মৌসুমী নেতাদের। তাদের ব্যনার ছেয়ে গেছে পুরো শহরে। কিন্তু ব্যানার কার সৌজন্যে, কে কাকে শুভেচ্ছা জানাচ্ছে সেটার পাঠোদ্ধার করা ভীষণ দূরহ। একটা ব্যানারে কমসে কম হাফ ডজন মানুষের ছবি। বঙ্গবন্ধু আর শেখ হাসিনার সাথে নতুন করে দেখলাম জয়ের ছবি, এক কোনায় একটু করে অস্পষ্ট নজরুল ইসলামকে খুজে পেলাম। বিদ্রোহী কবিকে খুব অসহায় দেখাচ্ছে। তারপর আরো দুই তিনজন মৃদু হেসে অবস্থান নিয়েছেন ব্যানারে। তারা খুব খুশি, নজরুলের জন্মে নাকি প্রধানমন্ত্রীর আগমনে তা ব্যাখ্যা করা বাতুলতা। আমিও কম খুশি নই, কোনদিন ভাবিনি নজরুল রাজনৈতিক নেতাদের ব্যনারে স্থান পাবেন। একদিন ব্যানার থেকে আমাদের মনেও চলে আসবেন নজরুল এমন আশা করতেই পারি। 
ইংরেজি তিনটি শব্দ আমার মনকে এভাবে নাড়া দিবে ভাবিনি। না ‘আই লাভ ইউ’ নয় শব্দ তিনটি হচ্ছে, ‘হাংরি, থার্স্টি, হেল্প’। একগাদা নারী পুরুষ শিশু একটি নৌকায় সমুদ্রে ভাসছে কয়েকদিন ধরে। ইঞ্জিনের তেল শেষ হয়ে গেছে, খাবার, পানি কিছুই বাকি নেই। প্রস্রাব করে বাচ্চাদের খাইয়েছেন মায়েরা। তৃষ্ণা মাখা গলায় মায়েরা বাচ্চাদের স্বান্তনাও দিতে পারছে না। ছোট বাচ্চাগুলো বসে বসে ঝিমাচ্ছে, তন্দ্রা নয়, এই ঝিমুনির পরেই তারা ঢলে পরবে, আর উঠবে না। এক সময় বুকের উঠানামা বন্ধ হয়ে যাবে। তার আগে হয়ত বহুকষ্টে নিজের ভাষায় একবার মায়ের কাছে পানি চাইবে। মাথার উপর সূর্যটার সাথে প্রতিযোগিতা করতে হচ্ছে, শরীরে পানি টিকিয়ে রাখতে। রাক্ষসের মত শরীরের সব পানি শুষে নিচ্ছে সূর্যটা। স্পিড বোটে সাদা চামড়ার একজনকে দেখেই আশার ঝলক দেখা গেলো অর্ধনগ্ন কঙ্কালসাড় মানুষগুলোর মধ্যে। যাদের শরীরে কিছু শক্তি অবশিষ্ট আছে তারা নৌকার এক পাশে এসে গায়ের ছেঁড়া গেঞ্জিটি গুটিয়ে পেট দেখাল। আঙ্গুলগুলোকে একসাথে লাগিয়ে হা করে মুখের কাছে নিয়ে দেখাল। তারপর শিউরে উঠা সেই তিনটি শব্দ বলল, হাংরি, থার্স্টি, হেল্প। এসব কিছুই করার প্রয়োজন ছিল না, তাদের ক্লিষ্ট শুষ্ক মুখ দেখে যে কেউ বলে দিতে পারবে কয়েকদিন ধরে অভূক্ত তারা। সাদা চামড়ার লোকটি স্পিড বোট থেকে কিছু পানির বোতল ছুড়ে মারল নৌকার দিকে। তা নিয়ে হুড়োহুড়ি লেগে গেল। একজন এক ফোটা করে খেলেও বোটের এক চতুর্থাংশ মানুষও পানি পাবে না। তারপর আরো বোট এল, দূর থেকে ছবি তুলে চলে গেল। এখন নতুন কোন বোট দেখলে আশায় চোখ ঝলকে উঠে না মানুষগুলোর। হেলিকপ্টার এসেছে কয়েকবার। কিছু পানি ওষুধ খাবার ফেলেছে সমুদ্রের উপর। নৌকায় ফেলার জায়গা নেই, সব জায়গায় গাদাগাদি করে মানুষ বসে আছে। সাঁতরিয়ে গিয়ে সেসব নৌকায় তুলছে তাদের মধ্যে কেউ কেউ। বোট আসে, হেলিকপ্টার আসে, খাবার ছুড়ে দিয়ে যায়, ছবি তুলে যায় কিন্তু কেউ তাদের নিয়ে যায় না। তারা ভাসতে থাকে কীটের মত। কীটের জন্য মানবতা নেই কোন রাষ্ট্রের, তাদের কোন ঠিকানা নেই। জন্মই তাদের পাপ। 
জগতে যেই ব্যাপারটা আমি কখনই অনুভব করতে পারি না তা হল ভূমিকম্প। এমনিতে দিনে অন্তত তিনবার আমার মনে হয় ভূমিকম্প হচ্ছে, কিন্তু যখন আসলেই ভূমিকম্প হয় তখন একেবারেই টের পাই না। তখন মেসে ছিলাম, একবার ভয়াবহ ভূমিকম্প হল। ভূমিকম্পনের সময় আমি টিভি দেখছিলাম। হঠাত দেখলাম সবাই কেন যেন ছুটোছুটি করছে। তাদের অনর্থক ছুটোছুটি দেখে আমি হতবাক হয়ে বসে রইলাম। কেউ একজন আমার বিস্মিতভাব দেখে বলল, ভূমিকম্প। ব্যাস তাতেই কাজ হয়েছে, এক দৌড়ে ছাদে চলে এলাম, ছাদে এসে দেখি, আমি একা। সবাই নিচে নেমেছে। আমি আরেক দৌড়ে নিচে নেমে এলাম। তখন ভূমি একটু স্থির, কিন্তু লোকজন তখনও অস্থির। আমি চারপাশে চোখ বুলালাম, একজন দেখি তার সদ্য কেনা কম্পিউটারের সাড়ে পনের কেজি ওজনের মনিটর নিয়ে চলে এসেছে কিন্তু সি পি ইউ টা রেখে চলে এসেছে। আরেকজন নিজের সার্টিফিকেটের ফাইল নিয়ে এসেছে। সদ্য প্রেমে পড়া আমার বন্ধুটি প্রেমিকার দেয়া ডায়েরিটি বুকে চেপে নিয়ে এসেছে। আশেপাশে সবাই তাদের জীবনের মহামূল্যবান সব বস্তু নিয়ে এসেছে। আমি নিজের হাতের দিকে তাকালাম, আমার হাতে তখনো টিভির রিমোটটি সযতনে ছিল। আসলে আমার মহামূল্যবান কিছুই ছিল না তখন রিমোট ছাড়া, এখনো নেই।
গত কয়েকদিন ধরে ফেইসবুকে পহেলা বৈশাখে যৌন নির্যাতনকারীদের কিছু ছবি শেয়ার করা হচ্ছে। আপনি কিভাবে নিশ্চিত হলেন এই লোকগুলোই নির্যাতনকারী? এমন কি হতে পারে না, এই মানুষগুলোর মধ্যে একজন নিরীহ মানুষ আছে, যে সেই ভীড়ে আটকা পড়ে গিয়েছিল? আপনি যদি তার ছবিই অপরাধী হিসেবে শেয়ার করে থাকেন তবে আপনি সামাজিক ভাবে তাকে হেয় করছেন, আপনিও একজন নির্যাতনকারী। আপনার হাত দিয়ে অন্য কেউ তার নাক চুলকাতে পারবে না, আপনার পা দিয়ে অন্য কেউ হাটতে পারবে না কিন্তু আপনার আবেগ দিয়ে অন্য কেউ সহজেই আরেকজনের ক্ষতি সাধন করতে পারবে। হাত পায়ের মত আবেগটাও সামলে রাখুন, সঠিক জায়গায় প্রয়োগ করুন। 
ট্রেনে দুইজনের সিটে চেপেচুপে আমরা তিনজন যেতাম, ছেলেমেয়ে সবাই। দাড়ানোর জায়গাও পাওয়া যেত না অনেক সময়। একহাতে সিটের কোনা ধরে কোনরকমে এক পা ট্রেনের মেঝেতে রেখে গিয়েছি অনেক সময়, দুই পা রাখার জায়গাও থাকত না। শাটল ট্রেনে সব সময়ই ভিড় লেগে থাকত, বিশেষ করে সাতটা আর আটটার ট্রেনে। এভাবেই ছেলেমেয়ে একসাথে ভার্সিটি যেতাম আমরা। ছেলেরা গান গাইত বগির এক পাশে, দুই একটা মন্তব্যও যে মেয়েদের দিকে ছুড়ে দিত না তা নয়। বগির দেয়ালে নকশা করে নিজেদের গ্রুপের নাম লেখা থাকত, আর কত মজার মজার কথা। কিন্তু কোন অশ্লীল লেখা চোখে পড়েনি কখনো। কোন মেয়ে শ্লীলতাহানীর অভিযোগ করেছে বলেও শুনিনি, কোন মেয়ের ওড়না নিয়ে টানাটানি চোখে পড়েনি একবারও, ট্রেন থেকে দুই হাতে মুখ ঢেকে কাঁদতে কাঁদতে কোন মেয়ে নামছে, এমন ঘটনাও ঘটেনি কখনো। আমার বিশ্বাস সেখানে শিক্ষিত মানুষ ছিল বলেই ঘটেনি। বিশ্ববিদ্যালয় আমাকে এই শিক্ষাও দিয়েছে, নারীকে ভোগের বস্তু না মানুষ হিসেবে চিনিয়েছে। কিছু কু শিক্ষিত মানুষ যে সেখানেও ছিল না তা বলা যায় না, কিন্তু তারা কখনো সাহস করেনি কিছু করার। একুশে ফেব্রুয়ারিতে বইমেলায় ঢুকছিলাম, গেইটের মুখে প্রচন্ড জটলা। ঢুকতে গিয়ে চিড়ে চ্যাপটা হওয়ার দশা। এরমধ্যে পেছন থেকে একটা মেয়ে আমার শার্ট খামচে ধরল, মেয়েটা পড়ে যাচ্ছিল ধাক্কায়। আমি পেছন ফিরে তাকাতে পারছিলাম না ভিড়ের কারনে। কিন্তু অসহায় মেয়েটি প্রচন্ড বিশ্বাস নিয়ে আমার শার্ট ধরেছে, এই ভিড়ে কত জানোয়ার আছে কে জানে। আমি দুইহাত দিয়ে যথাসম্ভব দুইপাশ ঠেলে ধরলাম, মেয়েটি আমাকে পেছন থেকে আকড়ে ধরল। লোকজন ঠেলেঠুলে মেয়েটিসহ কোনমতে ভেতরে ঢুকলাম। ভেতরে ঢুকে মেয়েটি আমার দিকে তাকিয়ে কৃতজ্ঞতার ভঙ্গিতে চাইল। সে দৃষ্টিতে যে শ্রদ্ধা ছিল তা দেখে যে কোন পুরুষের গর্ব হবে। ঢাকা বিশ্ববিদ্যালয় এলাকায় সব শিক্ষিত মার্জিত লোকদের আনাগোনা। কয়েকদিন আগেও সেখানে একজনকে কুপিয়ে মেরে গেল, সবাই হা করে দেখল আর ছবি তুলল। বর্ষবরণেও কিছু জানোয়ার মেয়েদের যৌন হয়রানি করল। সেখানে কিভাবে মেয়েরা লাঞ্চিত হয়? এতগুলো লোক ছিল সেখানে, একসাথে মিলে এগিয়ে আসলে একটা জানোয়ারও সাহস পেত না ভিড়ের সুযোগ নিতে। এজকাল সব নপুংশক, কুশিক্ষিত পুরুষেরা আড্ডা জমাচ্ছে নাকি ঢাকা বিশ্ববিদ্যালয়ে? কেউ তাদের বুঝাক, সার্টিফিকেট থাকলেই শিক্ষিত হওয়া যায় না, লিঙ্গ থাকলেই পুরুষ হওয়া যায় না।
আমার শৈশব কেটেছে গ্রামঘেষা এক নব্য মফস্বল শহরে। মানুষজন শহুরে আত্মকেন্দ্রিক সভ্যতা তখনও আয়ত্বে আনতে পারেনি। ঈদ, পার্বন পহেলা বৈশাখে সবাই মিলেই উৎসব করতাম আমরা। কোনো কোনো ঈদে নতুন কাপড় চোপড় জুটে যেত, তাতেই আনন্দের সীমা ছিল না। পহেলা বৈশাখে নতুন কাপড়ের কথা কেউ চিন্তাও করতে পারত না। মানুষ দিন গুনত বাংলা তারিখে। বড়দের আলোচনায় শুনতাম, শাওন মাস, অগ্রান মাস, ভাদর মাস। জানুয়ারি ফেব্রুয়ারি শুধু স্কুলে বইয়েই পড়েছি। বৈশাখ মাস আমার তেমন পছন্দ ছিল না। ঝড় বৃষ্টি গরম সব মিলিয়ে বৈশাখ মাস যেন একটা বিভীষিকা। তবে পহেলা বৈশাখের জন্য সারাবছর অপেক্ষা করতাম। এই দিন খুব সকালে ঘুম থেকে উঠেই দরজায় বসে থাকতাম, আব্বার সাথে গঞ্জে যাব। আম্মা গোসল করিয়ে মাথায় চপচপে তেল মেখে দিতেন। কানের গোড়া দিয়ে তেল বেয়ে পড়ত। আমি আর আব্বা চপচপে মাথা নিয়ে প্রথমেই রঙ্গু মিয়ার দোকানে যেতাম। রঙ্গু মিয়া দোকান সাজাত রঙীন কাগজ দিয়ে, দোকানের সামনে মোটা কালির কলম দিয়ে লেখা থাকত ‘হালখাতা’। কাঠের ক্যাশ বাক্সটা তেল দিয়ে মুছে চকচকে করে রাখত সেদিন। পান মুখে পুরে রঙ্গু মিয়ার মেজাজও সেদিন খুব রঙিন থাকত। লাল মার্কিনি কাপড়ে মোড়া নতুন হিসাবের খাতা থাকত তার ক্যাশ বাক্সের উপর। আমাকে বসতে দিত ক্যাশ বাক্সের ঐ পাড়ে, রঙ্গু মিয়ার কোলে। চীনা মাটির প্লেটে আসত ঘোষবাড়ির রসগোল্লা আর নিমকি। আমি নিমিষেই শেষ করে ফেললতাম, মনে মনে ভাবতাম, ‘ইশ আরেকটা রসগোল্লা যদি পেতাম’। বৃদ্ধ রঙ্গু মিয়া আমার মনের কথা বুঝেই হয়ত কর্মচারির দিকে হাক ছাড়ত ‘নাতিরে আরেকটা রসগোল্লা দে’। আমার মুখে প্রশস্ত হাসি ফুটে উঠত। বিকালে উপজেলা অফিসের মাঠে মেলা বসত। আব্বা তিন ভাই বোনকে নিয়ে মেলায় যেতেন। মেলার রাস্তায় বেলুন খেলনা হাতে বাবাদের সাথে বাচ্চাদের খুশিমনে হাটতে দেখতাম। মেলায় পৌছানোর আগেই অর্ধেক মেলা দেখা হয়ে যেত রাস্তায়। মেলার অদ্ভুত একটা সুর আছে, নাগরদোলার ক্যাচ ক্যাচ আর্তনাদ, বাশির শব্দ, মানুষের কোলাহল সব মিলিয়ে খুব মায়াবি এক সুর হয়। মেলা দেখার আগেই সেই সুরটা উপভোগ করতাম। মাঠে ছড়িয়ে ছিটিয়ে বিভিন্ন দোকানপাট সাজিয়ে বসত দোকানিরা। সৌখিন দোকানির সংখ্যাই বেশি। মাটির পুতুলের দোকানগুলোতে বেশ ভিড় থাকত। মাটির বউ জামাই, হাতি, ঘোড়া, ব্যাংক, পাখি আরো কত কিছুই না পাওয়া যেত। নাগরদোলার চারপাশে অবাক চোখে বাচ্চারা তাকিয়ে দেখত, অনেকেই ভয়ে চড়তে পারত না। সবচেয়ে বেশি ভিড় থাকত ময়রার দোকানে। সন্দেশ, কদমা, বাতাসা, জিলাপী খেয়ে বাচ্চারা নাক মুখ আঠা আঠা করে ফেলত। চুরির দোকানটা মেয়েরা ঘিরে রাখত। প্লাস্টিকের খেলনার দোকানও কম ছিল না। ডুগ ডুগ আওয়াজ করা টানা চাকার গাড়িই সবচেয়ে জনপ্রিয় খেলনা ছিল। বাশি, বন্দুকও কম বিক্রি হত না। ময়রার দোকান থেকে শন পাপড়ি মুখে পুরে সন্ধ্যা নাগাদ ঘরে ফিরতাম। তারপর এসেই মন খারাপ হয়ে যেত, পহেলা বৈশাখ শেষ, আবার এক বছরের অপেক্ষা। এখনো পহেলা বৈশাখে আমার রঙ্গু মিয়ার পানের রস চুইয়ে পড়া মুখটা মনে পড়ে। সেই মেলার কথা ভেবে দীর্ঘশ্বাস ফেলি। তখন কোথাও পান্তা ইলিশের আহ্লাদে বাঙালিপনা দেখিনি। বিশেষ ভাবে বৈশাখের জন্য কাউকে লাল সাদা পোশাক পড়তে দেখিনি। লাল সাদা বৈশাখের রঙ, এগুলো আধুনিক বুটিক হাউজগুলোর আবিষ্কার। আমরা বুক ফুলিয়ে বলি, পহেলা বৈশাখের অনুষ্ঠান অসাম্প্রদায়িক। কিন্তু নিজেরাই অনুষ্ঠানটাকে সাম্প্রদায়িক বানিয়ে ফেলছি। ধনী সম্প্রদায়ের দখলে চলে যাচ্ছে পহেলা বৈশাখ। শখের বসে হাজার টাকার ইলিশ মাছ, পান্তা ভাত দিয়ে ডলে খাই, বৈশাখি ডিজাইনের নতুন পাঞ্জাবি, কামিজ পড়ে ঘুরে বেড়াই। লাল পাঞ্জাবীর অভাবে কত ছেলে যে লজ্জায় বন্ধুদের সাথে বের হচ্ছে না, নতুন ডিজাইনের কামিজ পড়া বান্ধবীদের সামনে পড়তে হবে বলে, কত মেয়ের মেলায় যাওয়ার শখ চার দেয়ালে মরে গেছে। এই কর্পোরেট লাল সাদার সাম্প্রদায়িক বৈশাখ পালনে আমার বিন্দুমাত্র ইচ্ছা নেই। আমি আজ গ্রামে যাব, গঞ্জে বাজারে ঘুরে বেড়াব। যদি কোন ‘রঙ্গু মিয়া’ কে দেখার সৌভাগ্য হয়ে যায়। সবাইকে নববর্ষের শুভেচ্ছা।
সেলুনের লোকটি মনযোগ দিয়ে আমার দাড়ি কাটছে, আমার চোখ গেলো লম্বা আয়নার উপরে। একটি ভিজিটিং কার্ড সাটানো আছে সেখানে। সময় টিভির স্টাফ রিপোর্টার শ্যামল চন্দ্র মজুমদার এর ভিজিটিং কার্ড। তার উপরেই একটি সাদা কাগজে বিজ্ঞাপণ, ‘যে কোন অনুষ্ঠানে ভিডিও করা হয়’। নিচে স্টাফ রিপোর্টার শ্যামল চন্দ্র মজুমদারের নাম। আমি একটু অবাক হলাম, সময় টিভির স্টাফ রিপোর্টারের এত দুর্দিন আসলো যে তাকে অনুষ্ঠানে ক্যামেরা কাধে নিয়ে ভিডিও করতে হচ্ছে! আমি নাপিতকে জিজ্ঞাসা করলাম, এই শ্যামল চন্দ্র কি আপনার পরিচিত? নাপিত কেঁচি থামিয়ে লাজুক হেসে বলল, আমিই শ্যামল চন্দ্র। মাথাটা বন করে ঘুরে গেল। নিজেকে সামলিয়ে নিতে একটু সময় লাগল। একটু পরেই একজন মহিলা এল, সেলুনের বাহিরে দাঁড়িয়ে হাক ছাড়ল, ডাকতর সাব আছেননি? শ্যামল চন্দ্র মজুমদার দাড়ি কাটায় ইস্তফা দিয়ে বলল, ভিত্রে আসেন, কি হইছে? রোগী কে? আমি কিছু না বুঝে আবার দেয়ালে চোখ ফেরাচ্ছিলাম। একটু খুঁজতেই পেয়ে গেলাম, আরেকটি বিজ্ঞাপণ, ‘ডাঃ শ্যামল চন্দ্র মজুমদার জেনারেল রেজিস্টার্ড প্র্যাকটিশনার রেজিঃ নং ১০৮’ আর সবাই বলে সাকিব নাকি এক নম্বর অলরাউন্ডার। 
[আমার প্রথম বইয়ের শেষ গল্প এটি। নিতান্তই কাঁচা হাতের লেখা।] একজন গোয়েন্দার অপমৃত্যু শারলক হোমসে প্রায় ডুবে গিয়েছিলাম, হঠাত করে আমার মোবাইল ফোনের শব্দে মনোযোগে ছেদ পড়লো। অপর পাশ থেকে আমার বন্ধুটি সুখবরটা দিলো, তার নতুন কেনা দামী মোবাইল ফোনটি পাওয়া যাচ্ছে না। মনে মনে কৃতজ্ঞতা অনুভব করলাম বন্ধুর প্রতি, আমাকে একটা যুতসই কেস দেওয়ার জন্য। এমনিতে আমার গোয়েন্দা প্রতিভা নিয়ে সে মজা করতে ছাড়তো না, কিন্তু আজ বিপদে পড়ে এই আমার কাছেই এসেছে। আমিও ছোটখাট কেস নিয়ে আর মজা পাচ্ছিলাম না। আম্মার খুন্তি খোঁজার কেসটা অবশ্য এখনো সলভ হয়নি। আমি রান্না ঘর থেকে সব আলামত জোগাড় করে রেখেছি, কিন্তু কোনো কূল কিনারা পাচ্ছি না। না পেলে যদিও আমার গোয়েন্দা ক্যারিয়ারে আরেকটা ব্যর্থতা যোগ হবে হয়তো,কিন্তু মন্দ হবে না। আম্মা যখন তখন খুন্তি দিয়ে মারতে আসতে পারবে না। আমি গোয়েন্দা মিশকাত, বাংলার শার্লক হোমস। প্রচার এবং প্রসারের অভাবে আমার প্রতিভা এখন শুধু খুন্তি খোঁজা, নেইল কাটার খোঁজা এবং সবার দিকে সন্দেহের দৃষ্টিতে তাকানোইতেই সীমাবদ্ধ। কিন্তু এই নতুন কেসটা আমার জন্য একটা মাইল ফলক হতে পারে। ব্যাগে আমার ইনভেষ্টিগেশনের জিনিসপত্র ঢুকিয়ে বাহিরে যাওয়ার আগে রান্না ঘরে গিয়ে আম্মাকে বললাম, -আম্মা কিছু টাকা দাও তো, একটু বাহিরে যাবো। আম্মা কড়াইয়ে তরকারী নাড়তে নাড়তেই জিজ্ঞাসা করলো, -কেনো নিজের উচ্ছাসটা আর লুকাতে পারলাম না, বুকটা তিন ইঞ্চি ফুলিয়ে বললাম, -নতুন একটা কেস পেয়েছি। আম্মা আমার দিকে তাকিয়ে যে দৃষ্টি দিলেন, তাতে বক্সার মোহাম্মদ আলীর কলিজার পানিও শুকিয়ে যেতো। কিন্তু আমি বীর বাঙ্গালী, অগ্নিদৃষ্টি থোরাই কেয়ার করি, তাছাড়া আম্মা নিরস্ত্র, তার খুন্তি নেই। খুন্তি থাকলে এই অগ্নিদৃষ্টিরও দরকার পড়তো না, খুন্তি উচু করলেই আমি পলায়ন করতাম। আমাকে তখনো সেখানে দাঁড়িয়ে থাকতে দেখে, আম্মা বোধ হয় একটু অবাকই হলেন, তারপর চুলার আগুন আর নিজের চোখের আগুনের তেজ একটু কমিয়ে উনার রুমের আলমারীর দিকে গেলেন। আলমারী খোলার শব্দ পেলাম না, কে জানে হয়তো অন্য কোথাও টাকা রাখা আছে। আম্মা ফিরলেন। তার হাতে বিছানার নারকেলের শলার ঝাড়ু। আমি বুঝলাম আর বীরত্ব দেখানো বুদ্ধিমানের কাজ হবে না। আম্মার দৃষ্টিসীমা থেকে দ্রুত বেরিয়ে এলাম। এভাবে যদি খুন্তি ঝাড়ু নিয়ে শার্লক হোমস কে তার মা তাড়া করতো তবে কি আর সে শার্লক হোমস হতে পারতো? কে কাকে বুঝাবে, এক মাত্র আব্বা ছাড়া আর কেউ আমার মুল্য বুঝলো না। সবাই খালি চাকরি করতে বলে, বিয়ে করতে বলে। আরে চাকরি বিয়ে করলে পৃথিবী তাদের নতুন ফেলুদা কিভাবে পাবে? সংসার জীবন আমার জন্য নয়, অবশ্য পাশের বাসার বিদূষীকে দেখলে মনে খুব আফসোস হয়, কেনো শার্লক সাহেব বিয়ে করলেন না। তার পাশের বাসায় কি কোনো বিদূষী ছিলো না? রাস্তায় খালি রিকশাওয়ালা গুলো আমাকে দেখে গতি কমিয়ে জিজ্ঞাসু দৃষ্টিতে তাকাচ্ছে, আমার পকেট ফাঁকা ব্যাপারটা বুঝতে না দিয়ে, ‘হাটতেই ভালো লাগছে’ ভাব নিয়ে হাটতে হাটতে রিকশাওয়ালাদের জিজ্ঞাসু দৃষ্টির জবাব দিচ্ছিলাম। আমার পর্যবেক্ষণ ক্ষমতা অনুযায়ী কেউ আমার পিছু নিয়েছে, পর্যবেক্ষণ বলতে ভালো লাগছে, আসলে আমাকে কেউ পেছন থেকে ডাকছে। আমি পেছনে না ফিরেই অনুমান করলাম, একটা নয় দশ বছরের বাচ্চা ছেলে হবে, কিন্তু তার উদ্দেশ্য পরিষ্কার নয়, সে গায়ে সুগন্ধী মেখেছে কেনো সেটাও বুঝতে পারছি না, একটা ঠক ঠক শব্দ পাচ্ছি, হাতে কি লাঠি আছে? না লাঠি থাকলে শব্দটা এত নিয়মিত শোনা যেত না। আমার সব অনুমানের অবসান ঘটানোর জন্য পেছন ফিরে তাকাতেই দেখি, পাশের বাসার বিদূষী। আমি তাকে দেখেই একটু চমকে উঠে মৃদু আর্তনাদ করে উঠলাম। সে চোখ বড় বড় করে বলল, -কি সমস্যা? এই মেয়েটা কি সবসময় রেগে থাকে, নাকি আমাকে দেখলেই রাগে? আমি আমতা আমতা করে বললাম, -বন্ধুর ফোন চুরি হয়ে গেছে। সে তার কপালে ভাঁজ ফেলে তীক্ষ্ণভাবে জিজ্ঞাসা করলো, -আরে আপনার নিজের সমস্যা কি? সবাই আমাকে আমার সমস্যার কথা জিজ্ঞাসা করে, কিন্তু কেনো তাদের মনে হয় আমার সমস্যা আছে সেটা আমি বুঝতে পারি না। -আমার সমস্যা? -জ্বী, কতক্ষণ ধরে ডাকছি, কোনো হুঁশ নাই, রিকশাওয়ালাদের সাথে চোখাচোখি করতে করতে যাচ্ছেন। আমি একেবারেই কুঁকড়ে গেলাম, এই মেয়েটা বয়সে কম করে হলেও আমার পাঁচ বছরের ছোট হবে, তবুও তার বকাঝকার কোনো প্রতিত্তুর দিতে পারছি না। মেয়েটা তার গলায় ঝাজ বজায় রেখে বলল, -কোথায় যাবেন? -বন্ধুর বাসায় -আরে সেই বন্ধুটার বাসা কোথায়? -ঝাউতলা -আপনি কি রিপন ভাইদের বাসায় যাচ্ছেন? -হ্যা, তুমি জানলে কিভাবে? -আপনার যে আর কোনো বন্ধু নেই, সেটা জানতে হলে গোয়েন্দা হতে হয় না। আমিও রিপন ভাইদের বাসায় যাচ্ছি। আমি একটা ছোটখাট চিৎকার দিয়ে বললাম, -কেনো? বিদূষী আবার কপালে ভাজ তুলে বলল, -রিপন ভাইয়ের ছোট বোন আমার বান্ধবী, আপনি জানেন না? আমি মনে মনে বললাম,জগতের অনেক গুরুত্বপূর্ণ খবরই যে আমার অজানা আজ জানলাম। বিদূষী এবার একটু কৌতুকপূর্ণ গলায় বলল, -ঝাউতলা তো দূর আছে, রিকশা নেন না কেনো? -এমনি হাটতে ভালো লাগছে। -মিথ্যা কথাটাও তো ঠিক মতো বলতে পারেন না, আপনি কিভাবে যে ভার্সিটি পার হলেন আল্লাহই মালুম। এই মেয়েটা আমাকে রীতিমত অপমান করে যচ্ছে, অথচ আমার খারাপ লাগছে না। কিছু একটা বলতে যচ্ছিলাম, কিন্তু এই মেয়ের অগ্নিরুপ দেখে দমে গেলাম। সেই আবার বলল, -রিকশা ভাড়া নেই বলতে কি লজ্জা লাগে? আমি আর কি বলবো, ধরা খেয়ে তার দিকে তাকিয়ে হে হে করে হাসার চেষ্টা করতে লাগলাম। সে তার ব্যাগ থেকে একশ টাকার একটা নোট বাড়িয়ে আমার দিকে দিয়ে বলল, -এই নিন -না না, আমি তোমার কাছ থেকে টাকা নিবো কেনো? -আরে আমি দেই নি, আপনার আম্মা দিয়েছে, আপনি নাকি টাকা না নিয়েই দৌড়ে পালিয়ে এসেছেন, আমাকে দেখে বলল আমি যাতে আপনাকে দিয়ে দেই। মনে মনে নিজের ভীরুতাকে আরেকবার অভিসম্পাত করছিলাম, ঝাড়ু দেখে এত ভয় পাওয়া উচিত হয় নাই। রাস্তায় খালি রিকশা দেখেই এবার খুব গর্বের সাথে ডাকলাম, -এই রিকশা যাবা? -কই যাবেন? -ঝাউতলা -জাউতলা কই নামবেন? -আমার বন্ধুর বাসায় রিকশাওয়ালা কেনো যেনো খুব সন্দিগ্ধ দৃষ্টিতে আমার দিকে তাকালো, তারপর কিছু না বলে প্যাডেল ঘুরিয়ে চলে গেলো। বিদূষীর গলা শোনে আমার হতভম্ব ভাবটা কাটলো, -চলেন, আপনার আর রিকশা ঠিক করতে হবে না। বলেই হাটা শুরু করলো, ভাবখানা এমন যে আমি তার সাথে সাথে সেই ঝাউতলা পর্যন্ত হেটে যাবো। আমি জানি না কেনো তবে আমি তার সাথে সত্যি সত্যি হাটা শুরু করলাম। রাস্তায় চুপচাপ হাটতে খুব অস্বস্তি লাগছিলো, আমিই নীরবতা ভাঙ্গলাম, -বুঝছ, খুব সহজ কেস -কিসের কেস? -ওই যে রিপনের মোবাইল চুরি, সে তো নিজেই আমাকে কেসটা দিলো। বিদূষী খুব নির্বিকার ভঙ্গিতে বলল, -ও আচ্ছা। -আমি মোটামোটি সিউর, এটা কাজের মেয়ের কাজ, আমার পর্যবেক্ষণ তাই বলে। বিদূষী একটু তচ্ছিল্য করে বলল, -আপনার পর্যবেক্ষণ? -হ্যা, অধিকাংশ সমস্যা এই পর্যবেক্ষণ ক্ষমতা দিয়েই সমাধান করা যায়, খালি সব সময় একটু চোখ কান খোলা রাখতে হয় আরকি। এটা বলার সাথে সাথেই রাস্তায় রাখা একটা বড় ইটের টুকরাতে পা লেগে আমি প্রায় উল্টিয়ে পড়লাম। তড়িঘড়ি করে কোনোমতে ডিগবাজী দিয়ে উঠে হাটতে লাগলাম, যেনো কিছুই হয়নি, হাটতে হাটতে চারপাশে দৃষ্টি বোলালাম, কেউ দেখে ফেলেনি তো। বাচ্চারা কথা না শুনে রাস্তায় দৌড়াদোড়ি করে ব্যাথা পেলে মায়েরা যেভাবে মায়া আর রাগ একসাথে মিশিয়ে তাকায়, বিদূষী আমার দিকে ঠিক সেভাবে তাকাচ্ছিলো। আমি তার দিকে তাকিয়ে হাসার চেষ্টা করছিলাম, হে হে। সেই হাসি দেখে মেয়েটা আরো রেগে যাচ্ছিলো, এই মেয়েটার রাগী রাগী চেহারাটাই এত সুন্দর হাসলে না জানি কত সুন্দর লাগে। রিপনের ড্রয়িং রুমে বসে আছি, বিদূষীও বসে আছে। বিদূষীর বান্ধবী একটু বাহিরে গেছে, তাই বিদূষী ড্রয়িংরুমে বসে অপেক্ষা করছে। আমি বসে বসে পা দোলাচ্ছি। রিপন আসলো খুব অসহায় মুখ করে। আমার পায়ের দুলনী দেখে বোধহয় একটু আশ্বস্ত হলো। বিদূষীর সাথে কুশল বিনিময় শেষ করে, আমার পাশে এসে বসল। গলার আওয়াজ একটু নিচু করে আমাকে জিজ্ঞাসা করলো, -কিরে কোনো কিছু বের করতে পেরেছিস? আমি গলা স্বভাবিক রেখেই বললাম, -সব পানির মত পরিষ্কার, আগে তুই বল এই ফোন হারানোর কথা আর কাউকে জানিয়েছিস? -না, তুই ই তো মানা করলি কাউকে বলার জন্য। -গুড, এখন শুধু একটু জেরা করতে হবে, তাহলেই কালপ্রিট সব স্বীকার করবে। -জেরা? কাকে জেরা করবি? -তোদের কাজের মেয়েকে, সেই ক্রিমিনাল। বন্ধুর চেহারা এমনিতেও কালো, তার উপর হঠাত করে তাতে বৈশাখের কালো মেঘ জমেছে, বিরক্ত হয়ে বলল, -তোকে জানানোটাই ভুল হয়েছে। আমি অবাক হয়ে জিজ্ঞসা করলাম, -কেন? কি হয়েছে? বন্ধু এবার একটু রেগেই বলল, -তুই জানিস না, আমার বাসায় কোনো কাজের মেয়ে নেই। পরিস্থিতি গোলমাল হয়ে যাচ্ছে, বিদূষী হাত দিয়ে মুখ চাপা দিয়ে রেখেছে, সে কি হাসি চাপা দিচ্ছে? নাহ, আমার মনে হয় না এই মেয়ে হাসতে পারে। দুই একবার গলা খাকারি দিয়ে চিন্তিত ভঙ্গীতে রীপনকে বললাম, -তাইতো বলি, আমারও একটু খটকা লাগছিলো। চল ক্রাইম প্লেইসটা দেখে আসি। বলেই ড্রয়িং রুম থেকে একরকম পালিয়ে রীপনের রুমে আসলাম। জানালার কাছে গিয়ে জানালার গ্রীলটা টেনে টেনে পরীক্ষা করতে করতে বললাম, -কোনো কিছু টাচ করেনি তো কেউ? -তুই ছাড়া কেউ টাচ করেনি। এহ হে ভূল হয়ে গেলো গ্লভসটা পড়ে নেয়া উচিত ছিলো, কিন্তু সেটা প্রকাশ করলাম না, কথা বলতে বলতে ব্যাগ থেকে গ্লভসটা বের করে নিয়ে পড়ে নিলাম। আতশ কাচ নিয়ে টেবিলের উপর নিচে ভালো করে দেখছিলাম, দুইটা তেলাপোকা ছাড়া আর কোনো ক্লু পেলাম না। কেসটা তো দেখি ভীষন জটিল হয়ে যাচ্ছে। আমি রীপনকে বললাম, -কি হয়েছে, আমাকে বিস্তারিত বল। রীপন মনে হয় নিতান্ত অনিচ্ছাকৃতভাবে বলল, -কি আর হবে রাতে ঘুমানোর আগে টেবিলের উপর রেখেছিলাম, সকালে উঠে দেখি নাই। তারপরেই তোকে বাসার ফোন থেকে কল করলাম। -হুম, দরজা কি খোলাই থাকে? -হ্যা -সকালে বাসায় বাহিরের কেউ এসেছিলো? রীপন একটু চিন্তিত ভঙ্গীতে বলল, -খুব সকালে দুধওয়ালা দুধ দিয়ে যায়। আমার মুখ উজ্জ্বল হয়ে উঠলো। ঠিক তখনি দরজার সামনে একটা লম্বা চুল পেলাম। চুলটা দুই আংগুলে তুলে ধরে রীপনকে জিজ্ঞাসা করলাম, -আচ্ছা দুধওয়ালার চুল কি খুব লম্বা আর সিল্কি? বন্ধু ভ্রু কুঁচকে বলল, -না তো। আমারো ভ্রু কুঁচকে গেলো, আবার বন্ধুকে জিজ্ঞাসা করলাম, -দুধ ওয়ালা কি বিয়ে করেছে? -আরে ওই ব্যাটার দশ বছরের একটা ছেলেও আছে। -তারমানে বিবাহিত। বলেই আমার চোখমুখ আরো উজ্জ্বল হয়ে উঠলো, সদর্পে বন্ধুকে বললাম, -বন্ধু তোমার সখের মোবাইল ফোন তোমাদের দুধওয়ালাই নিয়েছে। রীপনের তখন কোনো যুক্তি তর্ক শোনার অবস্থা ছিলো না, তার ফোন পেলেই হল। তাড়াতাড়ি রেডী হতে লাগলো দুধওয়ালাকে পাকড়াও করার জন্য। আমি তখন মনে মনে নিজের পিঠ নিজেই চাপড়াচ্ছি। মনে ভাবছিলাম, আমার সুখ্যাতি ছড়াতে আর বেশি দেরী নেই, তারপর দুই একটা মার্ডার কেস সলভ করলে, থানার ওসি ইন্সপেক্টররা আমার পিছনে ঘুর ঘুর করবে তাদের সমস্যা সমাধানের জন্য। কিন্তু একজন সহকারী দরকার যে আমার জটিল রহস্য সমাধানের বীরত্বপূর্ণ কাহিনীগুলো লিখে সবাইকে জানাবে। সহকারীটি ডাক্তার গোত্রের হলে ভালো হয়। সহকারী নিয়োগ নিয়ে যখন আমি চিন্তিত তখন রীপনের ডাকে সম্বিত ফিরে পেলাম। দু জনে মিলে ঝড়ের গতিতে ড্রয়িং রুম দিয়ে বের হচ্ছিলাম, দেখলাম রীপনের বোন আর বিদূষী বসে গল্প করছে। রীপনের বোন ভাইয়ের হন্তদন্ত অবস্থা দেখে জিজ্ঞসা করলো, -কোথায় যাচ্ছ ভাইয়া? রীপন জুতা পরতে পরতে বলল, - দুধওয়ালাকে পাকড়াও করতে। -দুধওয়ালা তো নেই, সে শ্বশুর বাড়ি গেছে, তিন দিন আগেই বলে গেছে। বন্ধু খুব হতাশ হয়ে বলে উঠলো, -তাহলে আমার মোবাইল নিলো কে? -ও তোমার নতুন মোবাইলটা সকালে আমি নিয়েছিলাম, গেমস খেলছিলাম, চার্জ শেষ হয়ে বন্ধ হয়ে গিয়েছিলো, তাই আমার রুমে চার্জে দিয়েছি। রীপনের মুখভঙ্গি অনুমান করে ফেলেছি তাই তার দিকে আর তাকাইনি, মনে মনে দুধওয়ালাকে অভিশাপ দিচ্ছিলাম, ব্যাটা শ্বশুর বাড়ি বেড়ানোর আর সময় পেলো না। আমি বিদূষীর দিকে তাকিয়ে হাসার চেষ্টা করছিলাম, হে হে । বিদূষী রাগে অথবা হাসি চাপতে না পেরে মুখ হাত দিয়ে চেপে ধরেছিলো। বন্ধুর মোবাইল ফোন যেন সত্যি সত্যি চুরি হয়, নিজের বিছানায় শুয়ে এই কামনা করছিলাম। হঠাত তীব্র একটা সো সো শব্দ পেলাম। প্রচন্ড গতিতে বাতাস বের হওয়ার শব্দ। শব্দটা শোনেই আমার বুঝতে অসুবিধা হলো না যে, গ্যাসের পাইপ লিক করেছে। তাড়াতাড়ি নিজেকে শান্ত করে আমার করণীয় ঠিক করলাম। প্রথমেই ফায়ার সার্ভিসে ফোন দিয়ে জানালাম। তারপর রান্নাঘর চেক করলাম, চুলায় আগুন আছে কিনা। শব্দটা বোধহয় একটু বেড়েছে, থেমে থেমে তীব্রতর হচ্ছে। ফায়ার সার্ভিসের লোকেরা আসতে আসতে অনেক দেরী হয়ে যাবে, নিজেকে আর শান্ত রাখা যাচ্চছে না। চিৎকার করে আব্বাকে ডাকলাম, আব্বাও গ্যাসের পাইপ লিক হয়েছে শুনে, কোথা থেকে যেন দুইটা চটের বস্তা নিয়ে আসলো। আমরা চটের বস্তা হাতে চীৎকার করে সবাইকে চুলা বন্ধ করার জন্য বলছিলাম, আমাদের চীৎকার শোনে আরো কয়েকজন চটের বস্তা নিয়ে বের হয়ে এলো। যেখানেই গ্যাসের পাইপ দেখছিলাম, আমরা চটের বস্তা নিয়ে ঝাপিয়ে পড়ছিলাম। চটের বস্তা দিয়ে পাইপ চেপে ধরছি কিন্তু শব্দটা কমছে না। আমি একটু ভালো করে লক্ষ্য করে শুনলাম যে শব্দটা বিদূষীদের বাসার কাছ থেকে আসছে। এক বিন্দু দেরী না করে আমি বিদূষীদের বাসার দিকে দৌড় লাগালাম, রান্নাঘরের জানালাটা খোলা আছে, চুলা জ্বলছে না তো, ভাবতেই বুকটা ধ্বক করে উঠলো। দৌড়ে রান্নাঘরের জানালা সামনে গিয়ে দেখলাম বিদূষী খুন্তি হাতে দাঁড়িয়ে আছে, কিন্তু এখন ভয় পাওয়ার সময় নয়। আমাকে দেখে সে একটু চমকে গেলো, -আপনি এখানে কি করেন? আমি হাঁপাতে হাঁপাতে বললাম -চুলা বন্ধ কর। সে বরাবরের মতই ভ্রু কুঁচকে বিরক্ত হয়ে জিজ্ঞাসা করলো, -মানে? -আরে গ্যাসের পাইপ লিক করেছে, এলাকার সবাই দৌড়াদৌড়ি করছে লিক খুঁজতে। -কে বলেছে পাইপ লিক করেছে? ঠিক তখনই তীব্র ভাবে সো সো শব্দটা শোনা গেলো। আমি ভয়ার্ত মুখে তাকে বললাম, -শুনতে পাচ্ছ? বিদূষী এবার তার অবাক করা চেহারার সাথে, অনেকগুলো রাগ মিশিয়ে দাঁতে দাঁত ঘষতে ঘষতে জানালার আরেকটা কপাট খুলে দিলো। চুলার উপরে একটা প্রেশার কুকার আর সেটা থেকে তীব্রভাবে সো সো শব্দ বের হচ্ছে। আমি বিদূষীর দিকে তাকিয়ে বরাবরের মতই হাসার চেষ্টা করলাম, হে হে। বিদূষী আমার দিকে তার খুন্তি উচু করে আদেশ দিলো, -হাসি বন্ধ। আমি হাসি বন্ধ করলাম। বিদূষী বলতে লাগলো -আপনার জ্বালায় তো এলাকার সব মানুষ অতিষ্ঠ, এতো বয়স হয়েছে বুদ্ধি শুদ্ধি কিছু হয় নাই? আমি চুপ, সে তার পর মুখ ভেংচিয়ে আবার বকাঝকা শুরু করলো, -এহহ এসেছেন গোয়েন্দা মিশকাত, দুই কদম হাটলে তিন বার উষ্ঠা খায়, নিজের শার্টের হাতার নিচটা যে ছিড়ে গেছে সে খেয়াল নেই উনি হবেন গোয়েন্দা। আমি কোনমতেই বুঝতে পারছি না, এই পুচকে মেয়ে আমাকে বকাঝকা করলে আমি চুপ করে শুনি কেনো। আর আমার কেনো ওর সামনে দাঁড়িয়ে বকা শুনতে ভালো লাগে। এটা যেনো একটা রহস্য। বিদুষীর শাসনের ভঙ্গি দেখে যেনো আমার সেই রহস্যের জট খুলে যাচ্ছিলো। আমি আর আমার আব্বা আম্মাকে ছাড়া একদিনও চলতে পারি না, আম্মার শাসন না থাকলে জগতে আমারা দুটি প্রাণী টিকতে পারতাম না। এই মেয়েটা যখন আমাকে শাসন করে তখন ঠিক যেন আমার আম্মার মতো লাগে। আর আমি বুঝেছি এই মেয়ে ছাড়া আমি দুই কদম হাটলে তিন বার উষ্ঠা খাবো। এইদিকে বিদূষী বলেই যাচ্ছে, -আমি কি যে করবো আপনাকে নিয়ে, মানুষ এতো বোকা হয়? একটা রিকশা ঠিক করতে পারে না, আবার এসেছেন গোয়েন্দাগিরি করতে। আমি তাকে থামিয়ে ডাকলাম, -বিদু আমার মুখে তার নামের এমন সংক্ষিপ্ত রূপ শুনে সে থমকে গেলো, একটু পর নিজেকে সামলে খুন্তি নামিয়ে একটু লাজুক ভঙ্গিতে বলল, -আমার নাম বিদূষী আমি এবার প্রশ্রয় পেয়ে বললাম, -তাতে কি, আমি বিদুই ডাকবো। জীবনে এই প্রথম বিদূষী আমার দিকে তাকিয়ে একটা লাজুক হাসি দিলো। শার্লক হোমসের কাছে ক্ষমা চেয়ে নিলাম মনে মনে, কারন এই হাসির জন্য আমি তাকেও ত্যাগ করতে রাজী আছি। আজ প্রথম আমি একটা রহস্যের সমাধান করলাম, আর আজকেই আমার ভেতরের গোয়েন্দাটার অপমৃত্যু হল, জন্ম হলো একজন প্রেমিকের।
[অতি পুরাতন লেখা, নতুন পাঠকদের জন্য দিলাম।] একটি শৌচাগারের আত্মকাহিনী আমি অজ পাড়াগায়ের বাঁশঝাড়ের পাশের এক নিঃসঙ্গ শৌচাগার। বিভিন্ন মানুষ আমাকে বিভিন্ন নামে ডাকে, কেউ বলে পায়খানা, কেউ বলে ল্যাট্রিন, কেউ বলে টাট্টি কেউ আবার আহ্লাদ করে টয়লেটও বলে। টয়লেট শব্দটা শুনলেই আমার কেমন লজ্জা লজ্জা লাগে, ব্যাপারটা অনেকটা এরকম- গ্রামের কাঁদা ধুলি মাখা কৃষকের নাম মাইকেল। শহর থেকে কিছু লোক আসে তারা আমাকে ‘বাথরুম’ বলে যদিও আমার মধ্যে গোসলের কোনো ব্যাবস্থাই নাই। তবে শৌচাগার শব্দটা আমার পছন্দের। শৌচাগার শব্দটা শোনে যদি ভাবেন ‘বেটা অজপাড়াগায়ে থেকে এই দাঁতভাঙ্গা বাংলা কিভাবে শিখলো?’ তবে মশাই আমাকে তাচ্ছিল্য করে আপনি ভুল করছেন, অনেক জ্ঞাণীগুণী আমার দরজায় কড়া নেড়েছেন এবং খিলও দিয়েছেন। আমি অজপাড়াগায়ের হলেও আমি শিক্ষিত। আপনি নিশ্চয় জানেন জগতের প্রায় সব বিখ্যাত আবিষ্কার, প্রায় সব মুশকিলের সমাধান আমাদের মধ্য দিয়েই হয়েছে। এক কবি আমার কোলে বসে আমাকে নিয়ে একটা কবিতা লিখেছিলো তার কাছ থেকেই এই শৌচাগার শব্দটা শিখেছি, কবি মানুষ একটু আত্মভোলা, কিন্তু খুব শব্দ করেন, না না মুখে নয়। বেশ কয়েকটা বোমা ফাটিয়ে, উনার দান কার্য্য সমাধা করে দেখলেন পানি আনতে ভুলে গেছেন, তার পরই নিজের পকেট থেকে কিছু কবিতা লেখা কাগজ বের করে নিজেকে পবিত্র করলেন, তখনই রচনা করলেন সেই অমর কবিতা, ‘শৌচাগারে পানি নেই, ভূলে গেছি তা এতোদিনে কাজে এলো আমার কবিতা’ বাকিটা মনে নেই, বয়স বেড়েছে তো। আমার যখন জন্ম হয়েছিলো তখন আমার চেহারা আজকের মত ছিলো না, তাল পাতায় ঘেরা ছিলো আমার দেহ, উপরে ছিলো উন্মুক্ত আকাশ। মানুষ আমাকে ব্যাবহার করতে এসে গুন গুন করে গান গাইতো, খুশিতে নয়, তখন আমার দরজায় খিল ছিলো না, যারা ভেতরে থাকতো তারা গান গেয়ে নিজের উপস্থিতির জানান দিতো। গান শুনতে আমার বেশ ভালোই লাগতো, কিন্তু সবাই তো আর সঙ্গীত বিশারদ নয়, যেমন বাড়ির বুড়োটা, ঐ বেটার গান আর ঝি ঝি পোকার ডাকের মধ্যে পার্থক্য করা যায় না, ফলাফলও পেয়েছে হাতে নাতে। অনেকে আবার ঝি ঝি পোকা ডাকলেও উনি ভিতরে আছেন ভেবে বাহিরে দাঁড়িয়ে অপেক্ষা করতো। একদিন বৈশাখে এক ঝড় এসে সব তালপাতা উড়িয়ে নিয়ে গিয়ে আমাকে সেই বুড়োর মত সবার সামনে উলঙ্গ করে দিলো। অবশ্য শাপে বরই হলো ব্যাপারটা, আমি স্যানিটারি পদে উন্নীত হলাম, চারপাশে টিনের চকচকে দেয়াল, উফ সেদিনের রোদ্রের আলোতে কি ঝিকমিক করছিলো আমার দেহ। কিন্তু আমার আকাশ দেখা বন্ধ হয়ে গেলো। প্রতিদিন সবাই একবার আমার সাথে দেখা করতে আসে, শুধু সেই কোষ্ঠকাঠিন্যে ভোগা সেই ছেলেটি আসে দুই দিন পর পর। আর একজন আছে যে আমাকে সারাজীবন অবহেলা করে গেলো তার পদধূলি এখনো আমার দ্বারে পড়েনি, বাড়ির সবচেয়ে বয়োজৈষ্ঠ মানুষটি। আমি যখন ছিলাম না তখন থেকেই উনি খালের পাড়ে দান কার্য্য সারেন। আমি হওয়ার পর আমার দিকে তাচ্ছিল্যের দৃষ্টি দিয়ে হনহন করে খালের দিকে চলে যেতেন। অনেকেই উনাকে বুঝানোর চেষ্টা করে ব্যর্থ হয়েছেন। উনি বলেন যে খোলা আকাশের নিচে ত্যাগে যেই সুখ তা কি আর বদ্ধ ঘরে হয়? উনাকে আমি অভিশাপ দেই না, যুগ যুগ ধরে এমন প্রকৃতিপ্রেমি বাঙ্গালী আছেন বলেই বাংলাদেশে এতো গ্যাসের খনি। আমার সাথে বদনার একটা অবিচ্ছেদ্য সম্পর্ক আছে, না না ঐভাবে ভাববেন না, আমরা শুধু ভালো বন্ধু(!)। আমার নিঃসঙ্গ জীবনে একমাত্র এই বদনাকেই সবচেয়ে কাছে পেয়েছি। অনেকগুলো বদনা আমার জীবনে এসেছিলো। লাল রঙের একটা স্মার্ট বদনার কথা আজও মনে পড়ে, তার সুপ্রশস্ত কানায় ধরে ওকে যখন হেলিয়ে দুলিয়ে আনা হত আমি ভূমিকম্পন ছাড়াই কেঁপে উঠতাম। একরাশ ভালোবাসার জল ঢেলে দিয়ে যেত আমার বুকে, তারপর আবার হেলতে দুলতে ঝুলতে ঝুলতে সে চলে যেত। আর আমি বিরহে কাটাতাম সারাদিন। যেদিন বাড়ির কারো ডায়রিয়া হত সেদিনটা আমার সবচেয়ে সুখে কাটতো, ঘন ঘন তার সাথে দেখা হত। টিউবয়েল থেকে আমার মধ্যে বেশ খানিকটা দূরত্ব ছিলো, বাড়ির বাচ্চাকাচ্চারা অধিকাংশ সময়েই সেই দূরত্ব অতিক্রম করতে পারতো না, টিউবয়েল থেকে পানি নিয়ে আমার দরজা পর্যন্ত আসার আগেই আমাকে ব্যাবহার করার প্রয়োজনীয়তা মিটে যেত। তাই আরেকবার আমার সংস্কার প্রস্তাব পাশ হলো, টিন খুলে ইট সিমেন্টের জামা পড়ানো হল আমাকে, মাথার উপর বসানো হলো টাঙ্কি, আমার মধ্যে দেয়া হলো পানির কল। কিছু কিছু উঠতি বয়সের ছেলেরা এই পরিবর্তনে খুব কষ্ট পেয়েছিলো, টিনের ফুটো দিয়ে তাদের উকি ঝুকি করার দিন শেষ। আমি কিন্তু মনে মনে বেজায় খুশি হলাম, আমার লাল্টু বদনা এখন সবসময় আমার চোখের সামনে থাকবে। কিন্তু আমার সুখ বেশিক্ষন স্থায়ী হলো না, যখন আমার নতুন লাগানো কলের নিচে একটা কটকটে হলুদ বদনা দেখলাম। দুঃখে কেঁদে দিলাম, কল বেয়ে টপ টপ পানি পড়তে লাগলো বদনাতে, বাড়ির কর্তা ভাবলেন নল ঠিক মত লাগানো হয় নি, কি যেন একটা দিয়ে নলটা টাইট করে দিয়ে গেলেন। হলুদ বদনাটি খুব ভাব নিয়ে থাকতো, সে নাকি বদনা সমাজের হিমু। তার সাথে আমার বন্ধুত্ব বেশিদিন টিকে নি অল্প কয়েকদিন পড়েই তার শরীরের বিভিন্ন অংশে ছিদ্র বেরিয়ে পড়লো। তারপর কত বদনা এলো, কত গেলো কিন্তু আমার লাল্টুর দেখা পেলাম না। দিনে দিনে আমার কিছু বদভ্যাসও হয়েছে, বাড়ির ছোট ছেলেটি এখন অনেক বড় হয়েছে, সকাল বিকাল আমার মধ্যে এসে লুকিয়ে ধুম্রশলাকায় আগুন জ্বালায় আর ভুস ভুস করে ধুয়া ছাড়ে, প্রথম প্রথম খুব বিরক্ত লাগতো, কিন্তু এখন আমারো সকাল বিকাল সেই ধুয়া ভক্ষন না করলে কেমন কেমন লাগে। আধুনিক সমাজের সাথে তাল মিলিয়ে চলি আমি, এখন মুঠোফোনের যুগ, আমার কাছেও ৩টি আছে, তার মধ্যে একটি আবার দুটি সিম ধারণে সক্ষম। সবগুলো দানে পাওয়া, যদিও কেউ ইচ্ছাকৃত ভাবে দেয়নি, অনেকে আমার মধ্য থেকে বের করে নিয়ে যেতে চেয়েছিলো, কিন্তু আমি খুব গভীরে লুকিয়ে রেখেছিলাম। অনেক ঘটনার সাক্ষী আমি, কিন্তু সব ঘটনা সেই মুঠোফোনের মত বুকের মধ্যে লুকিয়ে রেখেছি। আপনাদের আমাকে সবচেয়ে বেশি প্রয়োজন, তারপরও আপনারা আমার দিকে ভ্রু, নাক কুচকে তাকান, সবার গোপন ঘটনা আমি আমার মধ্যে আত্মস্থ করে রাখি, আপনারা জানেন আমি আপনাদের গোপনীয়তা রক্ষায় কত স্বচেষ্ট, সেই জন্য কৃতজ্ঞতা দেখি না আপনাদের চোখে। খুব দুঃখ হয়, মাঝে মাঝে কাঁদি আর কর্তা এসে আমার নল টাইট করে দিয়ে যায়। 
সেদিন কুমিল্লার ধর্মসাগর পাড়ে বসে অনেকক্ষণ আড্ডা দিলাম অন্বেষার প্রকাশক শাহাদাৎ ভাই এবং আদী প্রকাশনের সাজিদ ভাইয়ের সাথে। কুমিল্লা টাউন হল মাঠে শুরু হয়েছে বইমেলা চলবে এপ্রিলের দুই তারিখ পর্যন্ত। সে উপলক্ষ্যে এসেছেন তারা। চোখেমুখে অনেক আশা। মেলা শুরু হওয়ার আগেই লোক সমাগম দেখে দুজনই উৎসাহী। আমি বাগড়া দিলাম, বললাম, যারা এসেছে তারা পাঠক নয়, খাদক। টাউন হল মাঠে ফুচকা খেতে এসেছে, সাথে কর্মযজ্ঞ দেখে একটু উকি দিয়ে গেলো আরকি। মেলায় প্রতিদিন প্রচুর লোকজন আসছে, দলবেধে বন্ধুবান্ধব এসে প্রতি স্টলে গিয়ে হাসিঠাট্টা করছে। মাঝে মাঝে বই উল্টাচ্ছে। রবীন্দ্রানাথের বই হাতে নিয়ে একটা ছেলে বলল, এই বুইড়ার লেহা পড়ন যায় না, খালি প্যাচায়। শরৎচন্দ্রসমগ্র হাতে নিয়ে ওজন মেপে আরেকজন বলল, কমসে কম এক কেজি হইব। হালায় এত লেখছে কেমনে। তাদের সমালোচনা থেকে হালের হুমায়ূন আহমেদও বাদ যায়নি, একজন হুমায়ূন আহমেদের বই হাতে নিয়ে মাঝখানের কয়েক পৃষ্ঠা উল্টে বলল, হেইতের লেখা পইড়া বিরক্ত, কাহিনীর কোনো সল্যুশন নাই। ‘বিপ্লবীদের কথা’ স্টলে গিয়ে এক ভদ্রলোক স্যালসম্যানকে বলল, ভাই ‘বাচ্চাদের সুন্দর নাম’ বইটা নাই? ক্লান্ত হয়ে আদী প্রকাশনে বসেছিলাম কিছুক্ষণ। এক ভদ্রলোক আমাকেই স্যালসম্যান ঠাউড়ে নিলেন। তিনি ‘স্বামীর প্রতি স্ত্রীর কর্তব্য’ বইটি খুজছেন। আমি অবাধ্য স্ত্রীর স্বামীকে নিরাশ করলাম, নিজেও কম নিরাশ হইনি। আমি ঘুরে ঘুরে সব স্টলে গিয়ে খোঁজ নেয়ার চেষ্টা করেছি, সবার মুখ মলিন। মানুষজন আসছে, বই দেখছে, পাতা উল্টাচ্ছে কিন্তু কেউ বই কিনছে না। ঢাকার বিখ্যাত এক প্রকাশনী গত তিনদিনে মাত্র দুটি বই বিক্রি করতে পেরেছে। এক ছেলে দেখলাম, খুব মনোযোগ দিয়ে দশ মিনিট ধরে একটা বই পুঙ্খানুপুঙ্খ ভাবে পর্যবেক্ষন করছে। তারপর দাম জিজ্ঞাসা করলো। দাম শুনে আবার কিছুক্ষণ বইটি নেড়েচেড়ে দেখল। তারপর পকেট থেকে ফোন বের করে কাকে যেন কল করে, তার একটি বই পছন্দ হয়েছে জানাল এবং মতামত চাইল। ফোন রেখে দূরে দাঁড়িয়ে থাকা চার পাঁচ জন বন্ধুকে ইশারায় কাছে ডাকল। তাদেরকেও পছন্দের কথা জানাল। তারপর এই ব্যাপারে বিশদ আলোচনার জন্য আরো দূরে দাঁড়িয়ে থাকা আরো কয়েকজন বন্ধুর কাছে গেল। বইটি সে কিনবে কি কিনবে না, এই নিয়ে আজকালের মধ্যে যদি সে জাতীয় পর্যায়ে আলোচনা শুরু করে তাহলেও আমি অবাক হব না। আসলে মানুষের দোষ দিয়ে লাভ নেই। এখানে ফুচকা যতটা সহজলভ্য, বই ততটাই দূর্লভ। বই সম্পর্কে মানুষের আগ্রহ সেকারনেই কমে গেছে। সিগারেট খেয়ে একশ টাকা খরচ করবে, কিন্তু আশি টাকা দিয়ে একটা বই কেনা অপচয় মনে হয়। ঢাকার বাহিরে লেখক বলতে সবাই এখনও হুমায়ূন আহমেদকেই চিনে। আমাদের মিডিয়া নিজেদের লাভের জন্য হুমায়ূন আহমেদকেই চেনায়। হুমায়ূন আহমেদকে যে যেভাবে পারছে বিক্রি করে খাচ্ছে। ফলাফল মফস্বলে নতুন পাঠক, লেখক তৈরী হচ্ছে না। অন্বেষার শাহাদাৎ ভাই একটা ঠিক কথা বলেছেন। প্রতিবছর জেলা শহরগুলোতে নিয়মিত এবং নির্দিষ্ট সময়ে বইমেলা আয়োজন করতে হবে, মানুষজন নতুন বই সম্পর্কে জানবে। তবেই ঢাকার বাহিরের মানুষজন ফুচকা খাওয়ার চেয়ে বইয়ের দিকে মনোযোগী হবে বেশি। নতুন পাঠক, লেখক তৈরী হবে। আমি আজ সন্ধ্যায় কুমিল্লা বইমেলায় যাব, থাকব আদী প্রকাশনের স্টলে। ফুচকা খেতে এসে ভুল করে মেলায় চলে আসা মানুষের চেয়ে প্রকৃত বইপ্রেমী মানুষ দেখব মেলায়, ঢাকার প্রকাশকরা শিল্প সংস্কৃতির কুমিল্লা সম্বন্ধে কোনো নেতিবাচক ধারনা নিয়ে যাবেন না, এই আশায় যাচ্ছি। বইপ্রেম জেগে উঠুক সবার মনে।
সম্প্রতি রুপম ইসলাম নামের পশ্চিমবঙ্গের একজন গায়ক নাকি বাংলাদেশীদের খাট করে স্ট্যাস্টাস দিয়েছেন। তার জন্য আমার এই পুরনো লেখাটি উৎসর্গ করা হলো। “এই দিপু, আজ তুমি আমায় দুটো সিগারেট খাওয়ালে কাল কিন্তু আমি তোমাকে দুটো সিগারেট খাওয়াবো” আমার বন্ধু দিপু একটি মাল্টিন্যাশনাল কোম্পানীতে চাকরী করে, সে সুবাদে অনেক ইন্ডিয়ান কলিগ আছে। অধিকাংশই কলকাতার। তাদেরই একজন কৃতজ্ঞ হয়ে প্রতিদিন এই কথাটা বলে। তার কাল আর আসে না। ইন্ডিয়ানদের বিশেষ করে কলকাতার লোকরা অনেক কিছুর সাধনা করেন, তবে কৃচ্ছ্রসাধনায় তারা অধিক মনোযোগী। অনেকের ধারণা ইন্ডিয়ার সব লোক এরকম না। আপনার কি মনে হয়? আচ্ছা দিল্লীর এক ভদ্রলোকের গল্প বলছি, শুনুন। এই লোকটি ঢাকায় চাকরি করেন। বেশ মোটা অঙ্কের বেতন পান, ছয় অঙ্কের। ঢাকার এক বিখ্যাত মিষ্টির দোকানের মিষ্টি খেয়ে উনি মোটামুটি পাগলপ্রায় হয়ে গেছেন। ছুটিতে দেশে যাওয়ার আগে সেই দোকানে গেলেন মিষ্টি কিনবেন বলে। দোকানের সেলস ম্যানরা বেশ খাতির করলো। ভদ্রলোক সব মিষ্টি চেখে দেখছেন, তবুও বুঝতে পারছেন না কোনটা কিনবেন। অবশেষে পছন্দ হলো, কিন্তু মিষ্টিগুলো নষ্ট হয়ে যাবে কিনা সেই সম্বন্ধে হাজারটা প্রশ্ন করে সেলসম্যানদের উতক্ত করতে লাগলেন। ইন্ডিয়ায় মিষ্টি যাবে শুনে দোকানের মালিক গাড়ি নিয়ে নিজেই হাজির। তিনিই টিনে ভ্যাকুয়াম প্যাক করে দিবেন বলে আশ্বাস দিলেন। দিল্লীর ভদ্রলোক এবার দামাদামীতে নামলেন। বিদেশে মিষ্টি যাচ্ছে, কত মানুষ খাবে, সুনাম করবে। মুফতে বিজ্ঞাপন হয়ে যাচ্ছে, ডিসকাউন্ট তো একটু পেতেই পারে। দোকানের মালিক হাসিমুখে মেনে নিলেন, মিষ্টির বিদেশ গমন বলে কথা। অবশেষে সেলসম্যান বিনয়ের সাথে বলল, স্যার কত কেজি দিবো? লোকটি বুক ফুলিয়ে জবাব দিলো, আড়াইশ গ্রাম। দিপু তার কলকাতার কলিগদের বাসায় দাওয়াত করলো। হঠাত করে পরিকল্পনা করায় খুব বেশি আয়োজন করতে পারেনি। এই সাধারণত যা হয় আর কি, মুরগী, খাসি, চিংড়ি। খাওয়ার পরে মিষ্টি, দই। খাবার টেবিলে বসে কলিগ গিন্নী মাথা ঘুরে পরে গেলো। কলিগ চোয়াল লাগাতে পারেনি টানা দশ মিনিট। ক্যামেরা এনে মিনিট পাঁচেক খাবারের ছবি তুলল। বার বার একটা কথাই বলছিলো, এতো আয়োজন? বন্ধু একটু আগেও লজ্জিত ছিলো, সময় পায়নি বলে তেমন কিছুই আয়োজন করতে পারেনি। এখন সে মনে মনে সৃষ্টিকর্তাকে ধন্যবাদ দিলো, বেশি আয়োজন করলে, খাবার টেবিলেই এই দম্পত্তি হৃদব্যার্থ হয়ে মারা পরতো। পরে সে যখন কলকাতা গিয়েছিলো তখন সে অবাক হয়ে লক্ষ্য করলো, কলকাতার অর্ধেক লোক তার অতিথিপরায়ণের খবর জানে। সেদিনের খাবারের ম্যানু তাদের মুখস্ত, গড়গড় করে বলে দিচ্ছে। একেকজন অবাক হয়ে এসে জিজ্ঞাসা করছে, “দাদা সত্যিই কি অতো কিছুর আয়োজন করেছিলেন? আমার বাসায় আসুন এক কাপ চা খেয়ে যাবেন” বাংলাদেশের মতো এক কাপ চা মানে দশ পদের নাস্তা নয়। সেখানে এক কাপ চা মানে ঠিক এক কাপও নয়, অর্ধেক কাপ চা। শুধু কলকাতা ইন্ডিয়া নয় ইউরূপ আমেরিকাতেও বাঙ্গালিরা মানুষকে অবাক করে দিচ্ছে। আমার পরিচিত এক ইউরূপবাসিনী বাঙ্গালিকে তার প্রতিবেশি জিজ্ঞাসা করছে, “তোমার বাসায় এতো মেহমান আসে কেনো? আর আসলেই তুমি তাদের ফ্রী ফ্রী খাওয়াচ্ছো কেনো? নিজের চাকরি কাজ বাদ দিয়ে তাদের নিয়ে ঘুরাঘুরি করো। তোমরা এতো বোকা কেনো?” তিনি হেসে বললেন, “সে তো তুমি বাংলাদেশে না গেলে বুঝবে না” গ্রামে দেখেছি যেই পরিবার দুইবেলা মরিচ কচলে ভাত খেতে পারে না, তারাও অতিথি এলে সর্বোচ্চ দিয়ে আপ্যায়ন করে। ডিম পাড়া মুরগীটা জবাই দিয়ে দেয় অতিথির জন্য। এমনটি আর কোনো দেশে পাওয়া যাবে না। বাংলাদেশ আয়তনে বিশ্বে ৯৪তম, শিক্ষায় ১৬৪তম, বিশ্বায়নে ১১২তম, মানব উন্নয়নে ১২৯তম। মোটকথা আমরা দরিদ্র, অশিক্ষিত, অনুন্নত একটা দেশ। কিন্তু গর্ব করে বলতে পারি, অতিথিসৎকারে আমরাই প্রথম। 
ছোঁয়া রতনের বউয়ের চেঁচামেচিতে গত পনের বছর ধরে ঘুম ভাঙ্গে মালতী দাসের। অবস্থা এমন দাড়িয়েছে যে সেই চেঁচামেচি না শুনলে ঘুমও ভাঙ্গে না। রতনের চোলাই মদের ব্যাবসা ছিলো। রতন যখন লিভার পচে মারা গেলো তখন তার বউ ব্যাবসার হাল ধরলো। সকাল সকাল ছোটখাট ভীড় জমে রতনের ঘরের সামনে, দেনা পাওনার হিসেব নিয়েই চলে চিৎকার চেঁচামেচি। রতন একটু উদারমনা ছিলো সবাইকেই বাকীতে মদ খাওয়াতো, কিন্তু তার বউয়ের কাছ থেকে বাকীতে কেউ এক গ্লাস মদ পেয়েছে এমন ইতিহাস খুব কম। এই কারনেই এই হরিদাস পল্লীতে রতনের বউকে অভিশাপ দেয় না এমন লোকের সংখ্যাও খুব কম, সেই সংখ্যালঘুদের মধ্যে মালতী দাস একজন। মালতী দাস নিজের বৃদ্ধ শরীরটাকে কোনমতে ঠেলে বিছানা থেকে উঠালেন, প্রায় ভাঙ্গা চৌকিটা আর্তনাদ করে উঠলো। ঘরের আসবাবপত্র বলতে এই ভাঙ্গা চৌকিটাই সম্বল। ঘরের এপাশ থেকে ওপাশে টানানো দড়িতে কিছু ছেঁড়া ময়লা কাপড় চোপড় ঝুলছে, মেঝেতে একটা পানির কলসী আর কিছু হাঁড়িপাতিল, বাসন কোসন জড়ো করে রাখা আছে। তার পাশেই মরিচা ধরা একটা ট্রাঙ্ক। মালতী দাসের বিয়ের সময় তার মেসো এই ট্রাঙ্ক দিয়েছিলো। মালতী দাসের আত্মীয় বলতে তেমন কেউ নেই, স্বামী লিভার পচে মরেছে কোলে বাচ্চা আসার পর পরই। এই পাড়াতে অধিকাংশ পুরুষ লিভার পচে মারা যায়। হরীদাস পল্লীর লোকজন হচ্ছে সমাজের কাক, নোংরা ময়লা সব তারাই পরিষ্কার করে কিন্তু কাক যেমন পাখিদের মধ্যে নিকৃষ্ট তারা তেমন মানুষদের মধ্যে নিকৃষ্ট। মদ না পেলে সুস্থ মানুষের পক্ষে মানব কাক হওয়া অসম্ভবের কাছাকাছি। মালতী দাস তার ঘরের দাওয়ায় এসে বসে গলা উচু করে প্রশ্রয়ের সুরে বলল, -কি লো রতনের বউ, তোর গলায় কি ভগবান সব বিষ দিয়া দিছেনি? মরনের আগে মনে অয় আর শান্তিতে ঘুমাইতে পারতাম না। -পিসী, এই গলা না থাকলে দুইটা পুলাপাইন লইয়া টিকতে পারতাম না, চিল কাউয়্যায় কবেই ছিড়াবিড়া খাইয়া লাইতো। -হ চিল কাউয়্যার তো অবাব নাই বলেই, মালতী বড় একটা দীর্ঘশ্বাস ছাড়লো, হয়তো অতীত মনে করেই। মালতী দাস সপ্তাহে ছয় দিন ভিক্ষা করে, আর এক দিন ছুটি। যতদিন গায়ে শক্তি ছিলো, রাস্তা ঝাড়ু দেয়ার কাজ করতো। সহায় সম্বলহীন মালতীর ভিক্ষা ছাড়া আর উপায় ছিলো না। কিন্তু শহরে হিন্দু ভিক্ষুক নেই বললেই চলে, আর ভগবানের ওয়াস্তে কেউ ভিক্ষাও দেয় না, হিন্দুরাও না, কেমন সন্দেহ মাখা দৃষ্টিতে তাকায়। তাই মালতী পেটের খাতিরে আল্লাহর আশ্রয় নিলো। এখন সে আল্লাহর ওয়াস্তে ভিক্ষা চায়। সাধারণত কোনো ভিক্ষুক শুক্রবারে ভিক্ষা করার সুযোগ ছাড়ে না, কিন্তু মালতী শুক্রবারে ভিক্ষা করতে যায় না, এইদিন তার এর চেয়েও জরুরী কাজ থাকে। রোদের তেজ জানান দিচ্ছে যে বেলা বাড়ছে। মালতী দাস একটা পুটলী হাতে নিয়ে কাঁপতে কাঁপতে হরিদাস পল্লীর পূর্ব দিকে হাটা ধরেছেন। বয়সের সাথে সাথে মালতী দাস যত বৃদ্ধ হচ্ছেন, হরিদাস পল্লী যেন ততই যুবতী হচ্ছে। আগের সেই মায়া মাখা নিরীহ কুঁড়েঘর ঘর গুলো নেই, ইটের রাজত্ব এখানেও চলে এসেছে, সেই বাড়িগুলোকে দেখায় অতিরিক্ত লিপষ্টিক, পাউডার দিয়ে সাজা নৈশকন্যাদের মত। তবে এই পল্লীর মানুষগুলোও এখন স্বপ্ন দেখতে শিখেছে, অনেকেই নিজেদের সন্তানদের নিজের ভবিষ্যত দিয়ে যেতে চান না। সকাল বিকাল চোলাই মদ গেলা বাবাও চান তার ছেলে যেনো তার মত কাক হয়ে বেঁচে না থাকে। ঘর গুলোর পাশ দিয়ে হাটলে টেলিভিশনে বাংলা সিনেমার নায়িকার গগন বিদারী চিৎকার, মাতাল স্বামীর সাথে স্ত্রীর যুদ্ধের আওয়াজ, ফুঁপিয়ে কাঁদার শব্দ ছাড়াও এখন মাঝে মাঝে বাচ্চাদের কোমল কন্ঠে ‘অ’ ‘আ’ শোনা যায়। রাজুর দোকানে এসে থামলো মালতী। রাজু মালতীকে দেখা মাত্রই বয়াম থেকে চকচকে কাগজে মোড়ানো কিছু লজেন্স বের করে মালতীর দিকে এগিয়ে দিলো। প্রতি শুক্রবার ঠিক এই সময়ে মালতী রাজুর দোকান থেকে লজেন্স নিয়ে যায় আর প্রতিবারই মালতী টাকা দেয়ার জন্য নিজের আঁচলের গীট খুলতে গেলেই রাজু বাঁধা দিয়ে বলে “আহা পিসী কি করতাছ, ট্যাকা লাগবো না, ঠাকুরের কাছে আমার লাইগা আশীর্বাদ কইরো”। সূর্যের দিকে তাকিয়ে মালতী আন্দাজ করার চেষ্টা করলো, কত বেলা হলো। না দেরী করা যাবে না, নিখিলটা না আবার খেলতে বেরিয়ে যায়। নিখিল হচ্ছে মালতীর গুরু আর এই লজেন্স গুলো হচ্ছে গুরুদক্ষিনা। নিখিল পাশের সরকারী স্কুলে ক্লাস ফাইভে পড়ে। তার কাছেই মালতী বাংলা পড়তে শিখছে। লজেন্সের মত গুরু দক্ষিনা পেয়ে গুরু খুবই প্রীত হন, সেই প্রীতির আতিশয্যে মাঝে মাঝে কৃতজ্ঞতা স্বরুপ বাংলার ‘অ’ ‘আ’ এর সাথে ইংলিশ A B C ও পড়ানো শুরু করে, কিন্তু তার শিষ্যার ইংলিশের প্রতি কোনো আগ্রহই নেই, এমনকি লেখাতেও তার আগ্রহ নেই, তার সব আগ্রহ পড়াতেই। নিখিলের বাবা নিজের ছেলের বুড়ী ছাত্রীকে দেখে খুব গর্ববোধ করেন, আবার বুড়ীর ভীমরতি দেখে মনে মনে হাসেন। রতনের বৌ তার বুড়ি পিসীর এই ছেলেমানুষীর কোনো যৌক্তিকতা খুজে পায় না। মালতীকে শ্লেষমাখা কন্ঠে বলে, -পিসী দুইদিন পরে তো ভগবানের কাছে চইল্যা যাবা, এখন এই ‘সরু’, ‘সরায়া’ কইরা কি লাভ? মালতী উদাস হয়ে যায়, কেমন যেন প্রশ্নটা এড়িয়ে যেতে চায়। রতনের বৌয়ের দৃষ্টি এড়ায় না সেটা, একটু ঠাট্টার ছলেই বলে, -আরে পিসী ভগবানের কাছে পাপ পূণ্যের বিচার হইবো, পড়ালেখা না জানলেও সমইস্যা হইবো না। মালতী অতি কষ্টে একটা সৌহার্দের হাসি দিয়ে ঘরে চলে এলো। পুরনো জং ধরা ট্রাঙ্কটা যেনো বার বার অতীতটা সামনে এনে রেখে দেয় মালতীর, বিচ্ছেদের অতীত। স্বামীর স্মৃতিগুলোতে জং ধরে গেছে, কিন্তু সন্তানের স্মৃতি যেনো প্রতি বছর নতুন করে সবুজ হয়, বসন্তে গাছের নতুন পাতার মত। অল্প বয়সে বিধবা হওয়ার পর ছেলেটাই ছিলো মালতীর বাঁচার উপলক্ষ্য। অনেক আদর করে নিজে নাম রেখেছিলো মাণিক, মালতীর কাছে তার ছেলে আসলেই মাণিক ছিলো। ট্রাঙ্কের ভিতর মাণিকের খেলনা ভর্তি, অধিকাংশই মালতী রাস্তায় ময়লা পরিষ্কারের সময় কুড়িয়ে পেয়েছে। একটা ভাজ করা লাল শার্ট আছে ট্রাঙ্কের এক পাশে, দুর্গা পূজায় মাণিককে দিবে বলে কিনে রেখেছিলো মালতী, কিন্তু মাণিক জানতো না, আর কোনোদিন জানবেও না। মাণিককে হরিদাস পল্লীতে রেখে মানুষ করতে পারতো না মালতী। সে চায় নি তার মাণিক মানুষের উচ্ছিষ্ট পরিষ্কার করুক, তাই দশ বছর বয়সেই নিজের মেসতুতো দাদার মুদী দোকানে পাঠিয়ে দিয়েছিলো মাণিককে। সে সময়টাতে কোনোবেলা পেট পুরে খেতো না মালতী, ছেঁড়া শাড়িটাকে তালি দেয়ার জন্যও আর কাপড় অবশিষ্ট ছিলো না, এই দারিদ্রতা সে ইচ্ছে করেই বরণ করেছিলো, নিজের মাণিকের ভবিষ্যতের জন্য, তার ছেলেকে নিজের দোকান করে দিবে বলে। এক টাকা দু টাকা করে মালতী তিন হাজার পয়তাল্লিশ টাকা জমিয়ে ফেলেছিলো, সেই টাকা এখনো এই ট্রাঙ্কে আছে, বহু বছর কেটে গেছে, দেশ স্বাধীন হয়েছে, ভিক্ষা করতে হচ্ছে মালতীকে কিন্তু সেই টাকায় একবারো হাত দেয় নি মালতী, এই টাকা তার মাণিকের। দেশ স্বাধীন হওয়ার বছরটা ঘোরে কেটেছিলো মালতীর, কিভাবে কেটেছে সে মনে করতে পারে না, কিন্তু একটা দিন সে ভুলেনি, কোনদিন ভুলবে না। সেদিন রাতে প্রচন্ড চিৎকার, মানুষের আর্তনাদ আর বন্দুকের হুংকারে ঘুম ভেঙ্গে গিয়েছিলো মালতীর। অনেকক্ষণ পরে চারদিক শান্ত হলো, চিৎকার গুলো থেমে গেলো, হঠাৎ তার দরজায় ঠক ঠক আওয়াজ শুনে যেন সম্বিত ফিরে পেলো মালতী, রতনের গলা শোনা যাচ্ছে, পিসী পিসী বলে ডাকছে। মালতী ধীরে ধীরে দরজা খুলে জিজ্ঞাসু দৃষ্টিতে তাকিয়ে রইলো রতনের দিকে, সেই জিজ্ঞাসার জবাব দেয়ার মত অবস্থা রতনের নেই। বাহিরে তাকিয়ে মালতী দেখলো, এ পাড়ার অনেককেই জড়ো করা হয়েছে, একটা ভয়ার্ত চাপা গুঞ্জন হচ্ছে চারপাশে। সবার সামনে কিছু খাকী উর্দি পড়া বিশালদেহী লোক দাঁড়িয়ে আছে। তাদের মধ্যে একজন নেতা গোছের আরেকজনকে ডেকে কানে কানে কি যেন বলল। সেই লোকটি সামনে এসে গলা উচিয়ে বলল “তোমলোগ হামারা সাথ আও, কুছ সাফাই কারনি হ্যায়”। তারা তখনো জানতো না, কি বিভীষিকা তাদের জন্য অপেক্ষা করছে। মালতী রাস্তায় এসে দেখলো সকালবেলা তারা যে রাস্তা পরিষ্কার করেছিলো সে রাস্তাটা আর পরিষ্কার নেই, পিচ দিয়ে ঢাকা রাস্তাটা রক্তে লাল হয়ে গেছে, রক্তগুলো জমাট বাধতে শুরু করেছে, সেই জমাট বাঁধা রক্তে চুল, আঙ্গুল আর মাংসখন্ড দেখা যাচ্ছে আর মাঝে মাঝে কয়েকটা নিথর দেহ। খাকী কাপড় পড়া গোঁফওয়ালা লোকটি, তাদের তাগাদা দিচ্ছে তাড়াতাড়ি লাশগুলোকে একজায়গায় স্তুপ করার জন্য আর পানি দিয়ে রক্ত ধোয়ার জন্য। রতন আর মালতী ঢক ঢক করে একটু মদ গিলে লাশগুলো স্তুপ করার কাজে নেমে গেলো। দুইটা লাশ এনে মালতী আরো একটা লাশের কাছে গেলো, দশ এগারো বছরের একটা ছেলে, মুখটা দেখা মাত্রই মালতীর শরীরে যেন রক্ত চলাচল বন্ধ হয়ে গেলো। মাণিক চেয়ে আছে তার মায়ের দিকে এক চোখ দিয়ে, অন্য চোখটায় জমাট বাঁধা রক্ত। সাথে সাথে মূর্ছা গেলো মালতী। চোখ খোলার পর এক সপ্তাহ শুধু চীৎকার করেছে মালতী, একবার নিজের মাণিকের শরীরটা ছোঁয়ার জন্য আকুতি জানিয়েছে। বেয়াল্লিশ বছর সে আকুতি মনে বয়ে বেড়াচ্ছে মালতী। হরিদাস পল্লীতে পঁচিশে মার্চে যারা মারা গিয়েছিলো তাদের জন্য একটা স্মৃতি স্তম্ভ হয়েছে। স্তম্ভ কি জিনিস মালতী বুঝে না। এলাকার কমিশনার স্তম্ভটি উদ্বোধন করে গেলো, মাইক লাগিয়ে অনেক অনেকক্ষণ ধরে কিছু লোক গলা ফাটিয়ে গেলো। মালতীর এসব মাইকে কথা বলা লোকগুলোর কথা সব সময় একরকম লাগে। কিন্তু যখন পরশ দা বলল সেই স্তম্ভে তার মাণিকের নাম আছে, মালতী ছুটে গিয়েছিলো, লম্বামত একটা সিমেন্টের পিলারের নিচে, শ্বেত পাথরে কিছু কালো কুচকুচে অক্ষর। মালতী কালো পিঁপড়ার সাড়ি আর এই কালো অক্ষরের মাঝে কোনো পার্থক্য করতে পারে না। নিজের ছেলের নামটা ছোঁয়ার জন্য মালতীর প্রাণটা ব্যাকুল হয়ে উঠে। একটা কাপড়ের পুটলি নিয়ে স্তম্ভটার সামনে এসে দাড়ালো মালতী। আজ এই স্তম্ভ তার কাছে শুধু সিমেন্টের পিলার নয়, তার মাণিকের প্রতিরূপ। কাছে গিয়ে শ্বেত পাথরে লেখা নামগুলো পড়তে লাগলো মালতী। ঝাপসা ঝাপসা দৃষ্টিতে পড়ছিলো নামগুলো, বয়সের কারণে মালতীর দৃষ্টিতে কোনো প্রভাব পড়েনি, ঝাপসা দেখার কারণ তার চোখে অপেক্ষমান অশ্রু। সাতটা নাম পড়ার পর নিজের মানিককে খুঁজে পেলো মালতী। মাণিক চন্দ্র দাস, পড়া মাত্রই চোখের অশ্রুর অপেক্ষা শেষ হলো। নামের উপর নিজের বৃদ্ধ আঙ্গুল দিয়ে বার বার ছুঁইয়ে দিচ্ছিলো মালতী। বহুদিনের আকুতি বুঝি শেষ হলো, বুকের মধ্যে একটা ঠান্ডা হাওয়া অনুভব করছে মালতী। নিজের ছেলেকেই যেনো ছুঁয়ে দিচ্ছিলো সে। কাপড়ের পুটলীটা থেকে একটা ভাজ করা লাল শার্ট আর পলিথিনে মোড়ানো তিন হাজার পয়তাল্লিশ টাকা বের করলো সে। সেই শ্বেত পাথরটার উপর মাণিকের পূজার শার্ট আর তিন হাজার পয়তাল্লিশ টাকা রাখলো মালতী। অশ্রু গড়িয়ে মালতীর শাড়িটা ভিজিয়ে দিচ্ছিলো, কিন্তু মালতী অশ্রু মুছলো না, বহু বছর পর নিজের অশ্রুগুলোকে আর বাঁধা দিচ্ছে না মালতী।খুব কাঁদতে ইচ্ছা করছে তার, বেয়াল্লিশ বছরের কান্না আজ কাঁদবে সে, নিজের মাণিককে ছোঁয়ার আনন্দে কাঁদবে। 
ভূতেদের নিরাপদ আবাসের জন্য নিরিবিলি জায়গা দরকার। কিন্তু এই যুগে সেই শ্যাওড়াতলা, শশ্মানের তেতুলগাছ কোথায় পাওয়া যাবে? ভূতেদের আবাসন সমস্যা মেটানোর জন্যই প্রত্যেক জেলায় তৈরি করা হয়েছে ‘জেলা গণগ্রন্থাগার’। ‘জেলা গ্রন্থাগার’ গুলো সাধারনত লোকচক্ষুর আড়ালে বানানো হয়। অনেকেই হয়ত জানেনই না, তার জেলায় একটি গ্রন্থাগার রয়েছে। কুমিল্লায় সরকারি কলোনির ভেতরে এক কোনে গ্রন্থাগার বানানো হয়েছে। আমি এই গ্রন্থাগারের সামনে দিয়ে বেশ কয়েকবার যাতায়ত করেছি, খোলা বারান্দায় লুঙ্গি শুকানো দেখে ভেবেছি কারো বাসা হবে হয়ত। আকাশে মেঘ দেখতেই বুঝি একদিন উপরে তাকিয়ে দেখি সেই বাড়ির গেইটের উপর মলিন মরচে পরা সাইনবোর্ড। চশমার কাঁচ ডলে চোখ কচলে বহুকষ্টে পড়ে বুঝলাম, এটা তো কারো বাসা নয়, এটাই সেই গণগ্রন্থাগার। ঢুকতে গেলাম, একি! গেইটে মস্তবড় তালা। ভেতরে লোকজন খুঁজলাম, দুটি ছাগল আর একটি গরু গ্রন্থগারের মাঠে ভোজনে ব্যস্ত, তাদের ছাড়া অন্য কোনো জনমানব পেলাম না। মনে মনে ভাবলাম, লুঙ্গি যেহেতু আছে মানুষ থাকাও সম্ভব। চতুষ্পায়ী জন্তুগুলো লুঙ্গি শুকাতে দিয়েছে সেই সম্ভাবনা কম। অনেক ডাকাডাকি করার পর খাকি শার্ট এবং লুঙ্গি পরা একজন ঢুলুঢুলু চোখে বেরিয়ে এলেন। আমার দিকে খুব বিরক্তিভরে তাকিয়ে রইলেন তিনি। আমি বললাম, আমি বই পড়তে চাই। সে ততধিক বিরক্তি নিয়ে বলল, পড়লে পড়েন, এত ডাকাডাকি করেন ক্যান? আমি ঠান্ডা গলায় বললাম, গেইট খুলেন, ভেতরে বসে পড়ব। সে আমার দিকে খুব অবাক হয়ে তাকাল, এমনতর কথা যেন কোনোদিন শুনেনি। বিস্ময়ের ভাবটা কাটতেই বলল, স্যারেরা নাই, অহন খুলন যাইব না। কাইল আইসেন। গ্রন্থাগারে গরু ছাগল ঢুকতে পারে, কিন্তু পাঠকদের বেলায় ‘স্যার’ লাগবে। আমি পরেরদিন আবার গেলাম, স্যারেদের যদি দয়া হয়। কি অবাক কান্ড গ্রন্থাগারের গেইট খোলা। আনন্দে মন নেঁচে উঠল, ভেতরে ঢুকেই বুকটা কেঁপে উঠল। অস্বাভাবিক নীরবতা সেখানে। চারদিকে তাকিয়ে মনে হল, দুনিয়াতে আমিই একমাত্র প্রানী। লুঙ্গিসহ কিংবা লুঙ্গিছাড়া কোনো জন্তুকেই গ্রন্থাগার চত্বরে খুঁজে পেলাম না। একটা দমকা বাতাস পিঠ ছুয়ে গেলো, আমি ভবনের কোনো একটা দরজা খোলা পেলেই ঢুকে পড়ি, কিন্তু অনেকগুলো দরজা সমৃদ্ধ ভবনের প্রায় সবকয়টিতেই তালা ঝুলানো। আমার কল্পনায় ভূত প্রেত সব পিঠে নিঃশ্বাস ফেলছে। উদ্ভ্রান্তের মত হাটতে লাগলাম, অন্ধকারের মধ্যে কিঞ্চিৎ কিরনের মত একটি দরজা খোলা পেলাম, টুপ করে সেখানে ঢুকে পড়লাম। ভেতরে অনেক গুলো শেলফে থরে থরে বই সাজানো, হাতলওয়ালা কাঠের চেয়ার আর লম্বা অনেকগুলো টেবিল। প্রবেশমুখেই একটি টেবিলে রেজিস্ট্রি খাতা পরে রয়েছে। রেজিস্ট্রি খাতার পাশেই গতকালে লুঙ্গিমানব দিবানিদ্রায় ব্যাস্ত। লুঙ্গিমানব নসিকা সংগীতে বেশ পারদর্শী। টেবিলে চাপড় দিতেই সে লাফিয়ে উঠল। বুকে এক দলা থুতু দিয়ে আমার দিকে তাকাল। আমি তাকে তোয়াক্কা না করে রেজিস্ট্রি খাতা খুললাম। বহুদিন বাদে আমিই প্রথম পাঠক। নিজের নাম লিখে রেজিস্ট্রি খাতাকে ধন্য করে, চোখ বুলালাম শেলফে। বইয়ের সংখ্যা নিতান্ত কম নয়, কিন্তু শ্রেনীবদ্ধভাবে সাজানো নেই বলে, নির্দিষ্ট বই খুজে পেতে দিন দুয়েক লেগে যাবে। শরৎচন্দ্রের শ্রীকান্ত আর বড়দিদি দুটো দুই তল্লাটে, তাদের মুখ দেখাদেখি বন্ধ। ‘বেগম রোকেয়া সমগ্রে’র স্থান হয়েছে মাওলানা রহমত উল্লাহর ‘সাবধানে থাকিও নারী পর্দার আড়ালে’র পাশে। সমরেশ মজুমদার অক্সফোর্ড ডিকশেনারীর পাশে হাসফাস করছেন। হুমায়ুন আহমেদ ছড়িয়ে ছিটিয়ে আছেন। আখতারুজ্জামান ইলিয়াস বসে আছেন, ‘কলা চাষে আধুনিক প্রযুক্তি’র পাশে। বঙ্কিমচন্দ্র উচ্চমাধ্যমিক উদ্ভিদবিজ্ঞানের পাশে মুখ লুকিয়ে আছেন। লেলিন আর অমর্ত্য সেন গলা জড়াজড়ি করে শেলফের এক পাশে পড়ে রয়েছে। রবীন্দ্রনাথ ‘গবাদি পশুপালন’ আর ‘নাসিরুদ্দিন হোজ্জা’র মাঝে মুখ কালো করে বসে আছেন। একটা দীর্ঘশ্বাস ফেলে গ্রন্থাগার থেকে বেরিয়ে এলাম। নিজেকে সুশীল প্রমানের জন্য হোক, জাতে উঠার জন্যই হোক ঢাকায় বাংলা একাডেমীর আশেপাশে সাহিত্য নিয়ে, বই নিয়ে কিছুটা হলেও আলোচনা হয়। মানুষ বই কিনে পড়ে। ঢাকার বাহিরে অবস্থা খুবই দুর্দশাময়। গ্রন্থাগারগুলোতে পাঠক একেবারেই নেই, যেসব জেলায় নিয়মিত গ্রন্থগার খোলা থাকে সেখানে কিছু রিটায়ার্ড মানুষ পত্রিকা পড়তে যায়। জেলা শহরের বইয়ের দোকানগুলোতে সাহিত্যের বই খুজতে হলে আঁতশ কাঁচ লাগবে। নতুন লেখকদের কথা বাদই দিলাম, শওকত ওসমান, আখতারুজ্জামান ইলিয়াস কিংবা আহমদ ছফার নাম শুনলেও মাথা চুলকাবে বইয়ের দোকানদার। চায়ের দোকান, পার্ক, ময়দানের আড্ডাগুলোতে রাজনীতি আর সিনেমার আলোচনা হয়। সাহিত্য আলোচনা প্রায় হয়ই না। যে বন্ধু বই পড়ে, উপন্যাস প্রবন্ধ নিয়ে কথা বলে তাকে সবাই আঁতেল বলে। আমাদের চিন্তাচেতনা ঘুনে পোকা কুড়ে কুড়ে খাচ্ছে। সবার মধ্যে অস্থিরতা, বই পড়বে এত ধৈর্য কই? তারচেয়ে বরং ফেইসবুকে ঢুকে চ্যাট করলে ভালো সময় কাটবে। বইয়ের জায়গা দখল করে নিয়েছে মুখবই। আমাদের প্রশাসনিক প্রতিষ্ঠানগুলোও এর জন্য দায়ী। এই দায় মেটানোর জন্যই বোধ হয় জাতীয় গ্রন্থ কেন্দ্র এবং জেলাপ্রশাসন মিলে জেলায় জেলায় বইমেলার আয়োজন করছে। সাধুবাদ পাওয়ার মতই কার্যক্রম। মেলা হলে বইয়ের প্রতি মানুষের আগ্রহ বাড়বে। পড়ন্ত বিকেলে বারন্দায় শরীর এলিয়ে দিয়ে চায়ে চুমুক দিতে দিতে বইয়ে ডুবে যাবে মানুষ। বারান্দায় বসেই ঘুরে আসতে পারবে মিশরের পিরামিডে, আফ্রিকার জঙ্গলে, চেঙ্গিস খানের শাসনে, বান্দরবানের পাহাড়ে, আরব সাম্রাজ্যে, অপরাধীর মানসিকতায়, ভালোবাসার অনুভূতিতে। শরীর ঠিক রাখতে যেমন ব্যায়াম প্রয়োজন, তেমনি মনকে সুস্থ রাখতে বই পড়া প্রয়োজন। কল্পনা যত দৌড়াবে তত মনের পেশী শক্তিশালী হবে, সুস্থ হবে। কুমিল্লায় টাউন হল ময়দানে ২৪ মার্চ থেকে বইমেলা শুরু হবে। আমি গতকাল ঘুরে এসেছি, বইমেলার প্রস্তুতি দেখে এসেছি। আমার মনে হয়েছে কুমিল্লায় এতবড় বইমেলা আগে কখনো হয়নি। ঢাকার অনেক নামীদামী প্রকাশনী এবার মেলায় আসছে, অনেক নামীদামী লেখকও আসবেন। আমি অধমও থাকব। আগামী দশটাদিন খুব ভালো কাটবে, মানুষ বই নাড়াচাড়া করছে, বই নিয়ে আলোচনা করছে, বই নিয়ে হাটছে, দৃশ্যটা খুবই উপভোগ্য। 
জামশেদের সাথে দেখা হয়েছিলো মাস ছয়েক আগে। ক্লান্ত বিধ্বস্ত মুখে হাসপাতালের বারান্দায় বসেছিল সে। তাকে পৃথিবীর সবচেয়ে অসহায় মানুষের মত দেখাচ্ছিলো। আমি এগিয়ে গিয়ে ওর সামনে দাড়ালাম, আমার দিকে এমনভাবে তাকাল যেন চিনতে পারছে না। ক্ষনিক শূন্য দৃষ্টিতে তাকিয়ে, চোখগুলো টলমল করে উঠল তার। হাসপাতালে সবার সামনেই আমাকে জড়িয়ে ধরে হাউমাউ করে কাঁদতে শুরু করল সে। জামশেদকে প্রাণ ভরে হাসতে দেখেছি, রাগে কাঁপতে দেখেছি কিন্তু কখনো কাঁদতে দেখিনি। তাকে আজ আমার অপরিচিত মনে হচ্ছে। জামশেদ আমাকে ছেড়ে দিল, আমার অবাক এবং জিজ্ঞাসু দৃষ্টির সামনে সে নিজেও বিব্রত। হাতের উল্টো দিক দিয়ে চোখ মুছে বলল, নীলুর ক্যন্সার হয়েছে। আমি হতবাক হয়ে দাঁড়িয়ে রইলাম। জামশেদ আমাকে রেখে কোনো একটা কেবিনে ঢুকে পড়ল। আমার বুকে যেন কেউ পাথর চাপিয়ে দিয়ে গেল। জামশেদের কথা ভেবে অবাক হলাম, তার বুকে তো পাহাড় চেপে যাওয়ার কথা, সে নিঃশ্বাস নিচ্ছে কিভাবে? জামশেদ হচ্ছে সেই ছেলে যে ভার্সিটিতে যেত কারন নীলুও ভার্সিটি যায়। জামশেদ সিগারেট খায় না কারন নীলু সিগারেটের ধোয়ায় নাক কুঁচকায়। জামশেদ চাকরি করে কারন নীলুর বাবা মা বেকার ছেলের সাথে নীলুর বিয়ে দিবে না। জামশেদের জীবনে একটাই লক্ষ ছিল, এবং তা ছিল নীলু। পৃথিবীর সবচেয়ে সুখি মানুষের চেহারা দেখেছিলাম জামশেদের বিয়ের দিন। যাকে পেয়েছে তাকে জড়িয়ে ধরেছে, এমনকি শ্বশুরকেও। জামশেদকে দেখে বুঝার উপায় ছিল না এই ছেলে বিয়ের আগে তিনদিন অনশন করেছে বাবা মা কে রাজি করতে। সেই নীলুর ক্যান্সার হয়েছে, কেন যেন নীলুর চেয়ে আমার জামশেদের জন্যই শঙ্কা বেশি হচ্ছিল। আমি জামশেদের সেই অসহায় মুখটা গত ছয়মাসে একবারও দেখিনি, দেখতে ইচ্ছে হয়নি। নিজের জীবনে ব্যস্ত হয়ে গিয়েছিলাম, জামশেদ নীলুর খোঁজ নিতেও ভয় লাগত। কিন্তু আজ আমাকে জামশেদের মুখোমুখি হতে হবে। মফস্বল শহরে তাদের বাড়িটি বেশ বড়সড়। বাড়ির বিশাল গেইটটি বিরাট বড় হা করে আছে, সব সময় এই গেইটটি বন্ধই থাকে। উৎসব অনুষ্ঠানে খুলে দেয়া হয়, বাড়িটি তখন মুখ হা করে মানুষ গিলে। আজও দেখলাম গেইটে মানুষের বেশ আনাগোনা, যারা বের হয়ে আসছে তারা ঢেকুর তুলে বের হচ্ছে, যারা ঢুকছে তারা ঢেকুর তোলার অপেক্ষায়। গুঞ্জনে খাবারের বেশ প্রশংসা শোনা যাচ্ছে। ভেতরে ঢুকে দেখলাম, খোলা জায়গায় প্যান্ডেল টাঙ্গানো হয়েছে, ভেতরে ব্যস্ততা। জামশেদদের বাড়ির গেইটের চেয়েও বড় হা করে মাংস চিবাচ্ছে মানুষজন। একদল চেয়ারে বসে খাচ্ছে আরেকদল চেয়ার ধরে দাঁড়িয়ে আছে। এসব অনুষ্ঠানে চেয়ার পাওয়াটাই মুশকিল, তাই আগে থেকেই দখলের ব্যবস্থা। কারো মধ্যে শোকের লেশ মাত্র নেই, চোখে মুখে শুধু ক্ষুধা। মনেই হচ্ছে না এটা কুলখানির অনুষ্ঠান। আমি জামশেদের খোজে ভেতরে গেলাম, নীলু মারা গেছে চারদিন আগে। জামশেদের মুখটা কেমন হবে কল্পনা করেই ভেতর হাহাকার করে উঠল আমার। নিজের ঘরেই পাওয়া গেল জামশেদকে। আমাকে দেখে হাত বাড়িয়ে দিয়ে বলল, খেয়েছিস? প্রশ্ন শুনে একটু অবাক হলাম, কিভাবে সে নিজেকে সামলাচ্ছে? হয়ত স্বাভাবিক থাকার অভিনয় করছে। আশেপাশের শোকহীন ক্ষুধার্ত চেহারাগুলো কি তার কষ্টটা আরো বাড়িয়ে দিচ্ছে না? আমি তার প্রশ্নের ধার দিয়ে গেলাম না, বললাম, তোর জন্য কিছু করতে পারলাম না। জামশেদ আমার হাত ধরে স্বান্তনা দিল। ‘কিগো শালা কেমুন আছো?’ আমরা দুজনেই দরজায় তাকালাম। জামশেদের দূর সম্পর্কের দুলাভাই দরজায় দাঁড়িয়ে আছে। পান খাওয়া দাতগুলো বিকশিত করে উত্তরের অপেক্ষা না করে ভেতরে এসে চেয়ার টেনে বসে পড়ল লোকটি। সাদা পাঞ্জাবীর ডান হাতে হলুদের দাগ দেখেই বুঝা যায় ভূরিভোজ করেই এসেছেন। বাম হাতে সুপরিচিত লম্বা টিফিন ক্যারিয়ার, জামশেদের বিয়ের দিনও যাবতীয় পরিবার আত্মীয় স্বজন এবং এই টিফিন ক্যারিয়ারটি নিয়ে হাজির হয়েছিলেন তিনি। দুলাভাইয়ের নানী শ্বাশুরী আসতে পারেননি, তার খাবার নেয়ার জন্যই অতিরিক্ত লম্বা এই টিফিন ক্যারিয়ার। টিফিন ক্যারিয়ারে যে পরিমান খাবার জায়গা হবে তা নানী শ্বাশুরী অনায়াসে মাস তিনেক খেতে পারবেন। লোকটি দাত খুঁচিয়ে বলল, মাংসডা আরেকটু শক্ত থাকলে খাইয়া আরো টেস পাওন যাইত। সোলায়মান মিয়ার চল্লিশাত গরু খাইছিলাম, অহনও ঢেকুর দিলে গন্ধ আইয়ে। জামশেদ নির্বিকার, আমার মাথা টগবগ করছে রাগে কিন্তু কিছু বলতে পারছিলাম না। গরুর মাংসপ্রেমী দুলাভাই জামশেদকে চুপ করে থাকতে দেখে বলল, কি মিয়া ম্যান্দা মাইরা বইয়া রইছ ক্যান? আরে পুরুষ মাইনষের বউ মরন ভাইগ্যের বেফার। তুমি মিয়া জোয়ান পোলা একটা মরলে পাঁচটা বিয়া করবা। জামশেদ মুখ তুলে তাকাল, তার চোখের ভাষা আমি পড়তে পারছি না। কিন্তু আমার নিজের লোকটির গলা টিপে ধরতে ইচ্ছা করছে। আমি দুলাভাইকে বললাম, আপনি বুঝতে পারছেন না আপনি কি বলছেন। আপনি বাড়ি যান, টিফিন ক্যারিয়ারের খাবার নষ্ট হয়ে যাবে। খাবারের কথা ভেবে একটু দুশ্চিন্তা দেখা গেল লোকটির মুখে, পরক্ষনেই কপালের ভাঁজ মিটিয়ে গলা নামিয়ে জামশেদকে লক্ষ করে বলল, শোন শালা এত দুক্ষু পাওনের কাম নাই, বউ মরছে তো কি হইছে আমরা দুলাভাইরা আছি না। একটা মাইয়া দেখছি তোমার লাইগা, মাইয়া কলেজে পড়ে। বয়স কম, সুন্দর ডাঙ্গর মাইয়া। বংশ ভালা, মাইয়ার কোনো লাইন নাই কারো লগে, আমি গ্যারান্টি দিতাছি। একটা ফটুও আনছি লগে। জামশেদ হতভম্ব, আমি শঙ্কিত। রাগে সে লোকটিকে খুন না করে বসে। আমি উৎকণ্ঠিত হয়ে লোকটিকে ধমক দিয়ে বিদায় করতে যাচ্ছিলাম, ঠিক তখন জামশেদ লাজুক কন্ঠে বলে উঠল, ছবিটা রেখে যান, আমি পরে আপনাকে জানাব। তিনমাস পরে জামশেদের বিয়ে ঠিক হয়েছে। সে খুব লজ্জা নিয়ে বিয়ে করতে যাবে, খুশিতে যাকে তাকে জড়িয়ে ধরবে। মন প্রান দিয়ে ভালোবাসবে তার সুন্দরি বালিকা বউকে। জামশেদের কাছ থেকে জীবনে বড় ধরনের শিক্ষা পেয়েছি, অতি আবেগের শোক, ভালোবাসা কোনটাই খাটি নয়। পাথর বালিতেও বৃক্ষ জন্মে, তারমানেই তা মাটি নয়।
ফেইসবুকের মাধ্যমে জানলাম এক নব্য ফিল্ম সেলেব্রেটি আত্মহত্যার স্বিদ্ধান্ত নিয়েছেন এখন পর্যন্ত বাস্তবায়ন করেছেন কিনা জানি না। তবে অবাক হই ভেবে মানুষ আত্মহত্যা কেন করে? দুঃখে, হতাশায়, লজ্জায় নাকি প্রায়শ্চিত্তে? [আমার প্রথমদিকের লেখা গল্প এটি, অনেকেই আগে পড়েছেন, যারা পড়েননি তাদের জন্য] প্রায়শ্চিত্য ১. কামরুল সাহেব সারারাত চেষ্টা করেও সুইসাইড নোটটা গুছিয়ে লিখতে পারেননি। এই প্রথম লিখতে হচ্ছে, স্কুল কলেজে ‘বাবার কাছে টাকা চেয়ে চিঠি’ লেখা শিখেছেন, কিন্তু সুইসাইড লেটার লেখা শিখেননি কখনো। সারারাত নিজের কেবিনে বসে চিন্তা করেছেন, কিন্তু কোনো কূল কিনারা করতে পারেন নাই। এমন সময় দরজা ঠেলে শুধু মাথাটা ভেতরে ঠেলে দিলো পিয়ন, বাথরুমের ভেতর থেকে উলঙ্গ মানুষ যেভাবে টাওয়েল চায় ঠিক সেভাবে। বলল, -স্যার নাস্তা দিমু? -তুই কখন এলি? -এট্টু আগে। -আর কেউ আসছে? -জ্বে না। -ইকরাম আসলে আমার কেবিনে পাঠিয়ে দিস। আর ম্যানেজার সাহেব এলেও পাঠিয়ে দিস। -স্যার নাস্তা খাইবেন না? -না, শুধু এক কাপ চা দিস। আর শোন, তুই কি লেঙ্গটা হয়ে অফিসে এসেছিস? পিয়ন এই কথা শুনে অবাক হয়ে তাকিয়ে থাকলো কামরুল সাহেবের দিকে। কামরুল সাহেব এবার রাগের ভঙ্গিতেই বললেন -কাপড় চোপড় পরা থাকলে এইভাবে শুধু মাথা ঢুকিয়ে উঁকি মেরে কথা বলছিস কেনো? সোজা হয়ে দাড়া। এইবার সে সোজা হয়ে দাড়ালো। -এখন যা, চা নিয়ে আয়। কামরুল সাহেব গত দুই দিন যাবত অফিসেই আছেন। বাসায় যেতে ইচ্ছে করছে না, যাওয়ার মত কেউ নেইও অবশ্য। অফিসের কাজকর্মও বন্ধ আছে। সেক্রেটারি, ম্যানেজার আর পিয়ন ছাড়া সবাইকেই ছুটি দিয়েছেন, অপ্রত্যাশিত ছুটি পেয়ে অবাক হলেও সবাই খুশিই হয়েছে। এই ব্যাস্ত অফিসে দুই দিন কাজ বন্ধ থাকলে কোটি টাকার ক্ষতি হয়ে যায়, কিন্তু সে সব নিয়ে ভাবছেন না কামরুল সাহেব। চেয়ার থেকে উঠে কেবিনের লাগোয়া ওয়াশরুমে গিয়ে ফ্রেশ হলেন তিনি। বেসিনের আয়নায় নিজের চেহারা দেখলেন। চোখগুলো ফুলে আছে, চোখের নিচের জায়গায় স্ফীত হয়ে আছে, রাত জাগার কারণে নাকি বয়সের কারণে বুঝতে পারছেন না। গত মাসেই চল্লিশ পেরিয়েছেন তিনি, কিন্তু গত দুই দিনেই তার বয়স অনেক বেড়ে গেছে। হঠাত কি যেনো মনে হতেই নিজের চেহারার দিকে ঘৃনায় আর তাকাতে পারলেন না। তাড়াতাড়ি ওয়াশরুম থেকে বেরিয়ে দেখলেন, পিয়ন টেবিলের উপর চা দিয়ে গেছে। কোনমতে চা টা শেষ করলেন কামরুল সাহেব। নিজের প্রতি প্রবল ঘৃণা নিয়ে বেঁচে থাকতে খুব কষ্ট হচ্ছে তার। বেশ কিছু কাজ বাকি আছে, সুইসাইড নোটটাও লেখা খুব জরুরি, তার নিজের জন্য না হলেও আশেপাশের মানুষগুলোর জন্য জরুরি। পরে দেখা যাবে মিডিয়া সাড়ে তিন দিন যাবত এটা নিয়ে লাফালাফি করবে। এতো বড় ব্যাবসায়ী খুন হয়েছে, স্বরাষ্ট্রমন্ত্রীর মুখে মাইক্রোফোন ঠেসে ধরে জবাব চাইবে। স্বরাষ্ট্রমন্রীও হয়তো অপরাধী বের করার আশ্বাস দিবেন, পুলিশ এসে অফিসের ম্যানেজার, একাউন্ট্যান্ট, পিয়ন, দারোয়ান কে ধরে নিয়ে যাবে। তিন দিনের রিমান্ড শেষ হওয়ার আগেই তারা সব অপরাধ স্বীকার করে নিবে। পুলিশ বিজয়ীর ভঙ্গীতে তাদের গলায় হত্যাকারী লিখে সাংবাদিকদের সামনে নিয়ে আসবে ছবি তোলার জন্য। ফোলা ফোলা চোখ মুখে রিমান্ডের ছাপ স্পষ্ট। সাংবাদিকরা তাদের মাইক্রোফোন নিয়ে ম্যানেজারকে জিজ্ঞেস করবে -কেনো খুন করেছেন? ম্যানেজার চুপ করে থাকবে, পুলিশ পেছন থেকে গলা খাকারী দিলেই বলে উঠবে -টাকার জন্য। -কিভাবে খুন করেছেন? পুলিশের দিকে ভয়ে ভয়ে তাকিয়ে সেক্রেটারী বলবে -বিষ খাওয়াইয়া মারছি। -কিন্তু উনার মাথায় তো গুলির চিহ্ন পাওয়া গেছে!! তখন পিয়ন হড়বড় করে বলবে -পরথমে বিষ খাওয়াইছি, হেরপর গুল্লি করছি। বিষের উপর বিশ্বাস নাই, বেজাল থাকতে পারে, চাইনীজ জিনিস তো। আপাতত এর চেয়ে বেশি ভবিষ্যত চিন্তায় গেলেন না কামরুল সাহেব। দরজায় ঠক ঠক আওয়াজ হতেই দেখলেন ইকরাম দাঁড়িয়ে আছে। ইকরামকে বসতে ইশারা করলেন তিনি। ইকরাম কামরুল সাহেবের সেক্রেটারি। আগে ডেস্টিনিতে কাজ করতো, ডেস্টিনি ছেড়েছে কিন্তু টাই টা ছাড়তে পারেনি। কামরুল সাহেব ইকরামকে কখনোই টাই ছাড়া দেখেন নি। আজও একটা টকটকে লাল টাই পরে এসেছে। সাথে একটা নীল শার্ট, দেখতে কোনো অভিজাত রেস্টুরেন্টের ওয়েটারের মত লাগছে। বেমানান কিছু সব সময়ই মানুষের দৃষ্টি আকর্ষণ করে, সাদা ধবধবে শার্টে ছোট একটা দাগও সবার নজরে পরে, সবাই পুরো সাদা শার্ট রেখে শুধু সেই দাগের দিকেই তাকিয়ে থাকে। কামরুল সাহেবের চোখও বার বার সেই লাল টাই টার দিকে চলে যাচ্ছে। টাইয়ের দিকে তাকিয়েই বললেন, -ইকরাম -জ্বী স্যার -আমার জন্য কিছু সুইসাইড লেটার যোগাড় করে দিতে পারবে? কামরুল সাহেব ইকরামের টাইয়ের দিকে তাকিয়ে আছেন, তাই সুইসাইড লেটারের কথা শুনে ইকরামের মুখের অভিব্যাক্তি দেখতে পেলেন না। ইকরাম বিন্দুমাত্র বিচলিত না হয়ে বলল -সমস্যা নাই স্যার, হয়ে যাবে। কামরুল সাহেবও জানতেন ইকরাম এমনই বলবে। সে হচ্ছে কামরুল সাহেবের কাছে আলাদিনের চেরাগের দৈত্যের মত। যা কিছুই বলা হোক তার কাছে সেটা কোনো সমস্যাই না। মাঝে মাঝে একটু বেশীই করে ফেলে। যেমন একবার কামরুল সাহেব চিন্তা করলেন, ‘লম্বা চুল রাখলে যদি মানুষের চুল পড়ে যায় তবে বাউলদের তো অধিকাংশই টেকো হওয়ার কথা। আচ্ছা টাক মাথার বাউল কি আছে? সাথে সাথে ইকরামকে তলব করে টাক মাথার বাউলের খোঁজ নিতে বললেন, সময় দিলেন ১ সপ্তাহ। ইকরাম দুই দিন পরেই টাক মাথার একজনকে নিয়ে এলো, হাতে একটা দোতারা। ইকরাম অসম্ভব সাধন করেছে এমন একটা বীরপুরুষীয় ভাব নিয়ে কাছে এসে বলল, -এই যে স্যার টাক মাথার বাউল নিয়ে এসেছি, মাথায় একটাও চুল নাই। -ইনি বাউল নাকি বয়াতি? বাউলরা তো একতারা বাজায় ইনার হাতে তো দেখি দোতারা। -ঐ স্যার একই কথা, ওয়ান স্টার(একতারা) থেকে টু স্টার(দোতারা) ভালো। বলেই সেই লোককে কাছে ডাকলো। -এই যে গায়ক ভাই, স্যাররে একটা গান শোনান। গায়ক দোতারায় টুং টাং করেই গলা ছেড়ে গাইতে লাগলো “ও...বন্ধু...তুমি শুনতে কি পাও, এ গান আমার.........” যেভাবে গলা ছেড়ে গাইছে বন্ধুর না শুনে কোন উপায়ও নেই। গানটা শুনে কামরুল সাহেবের খুব পরিচিত মনে হলো। আজকাল রাস্তাঘাটে খুব শোনা যায় এই গানটা। গান শেষ হতেই কামরুল সাহেব বয়াতিকে জিজ্ঞেস করলেন -এই গান কি তুমি বানিয়েছো?? -জ্বে না স্যার, এইটা ভারতীয় বাংলা গান। খুব হীট করছে। -বয়াতীরা কি আজকাল ভারতীয় গানও গায় নাকী? -জ্বে স্যার, পাবলিক ডেমাণ্ট। সে যাই হোক গানটা কামরুল সাহেবের দোতারায় শুনতে ভালোই লেগেছে। বয়াতীকে কাছে ডাকলেন বখশিস দেয়ার জন্য। বয়াতী কাছে আসতেই তার মাথা থেকে আফটার শেভ লোশনের গন্ধ পেলেন, মাথার দিকে তাকিয়েই বুঝলেন একটু আগেই তাকে সেলুন থেকে মাথা কামিয়ে নিয়ে আসা হয়েছে। সে জন্য অবশ্য কামরুল সাহেব ইকরামকে বা বয়াতীকে কিছু বলেন নি। বেশ ভালো বখশীস দিয়েছিলেন সেদিন। কামরুল সাহেবের কোনো পিছুটান নেই, বাবা মা মারা গেছেন সেই ছোটবেলাতেই। এক চাচার বাসায় বড় হয়েছেন, তিনিও টাকা পয়সা না লাগলে খোঁজ নেন না। মাঝে কয়েকদিন অবশ্য নিজের ছোট মেয়েটাকে নিয়ে প্রায়ই আসতেন। মেয়েটি লজ্জা লজ্জা মুখ নিয়ে নিতান্ত অনিচ্ছায় বসে থাকতো আর তার বাবা তার গুণকীর্তন করতো। চাচার বর্ণনা অনুযায়ী তার মেয়ে জগতের সব মেয়ের চেয়ে ভদ্র, নম্র, সভ্য, মার্জিত, বাধ্য ইত্যাদি ইত্যাদি। আর কামরুল সাহেবের একাকিত্বের কথাও বার বার মনে করিয়ে দিতেন, ভবিষ্যত প্রজন্মের প্রয়োজনীয়তার কথা মনে করিয়ে দিতেও ভুলতেন না কখনো। কামরুল সাহেবের কিছু হলে এই বিশাল সম্পত্তির কি হবে তা নিয়ে তিনি বেজায় চিন্তিত। শরীর স্বাস্থ্য ঠিক রাখার জন্যও কাউকে দরকার, যে যত্ন নিয়ে রান্না করে খাওয়াবে। রান্নার কথা আসলেই, নিজের মেয়ের রান্নার গুণ পর্ব শুরু হয়ে যেতো। তার মেয়ের হাতের রান্না খেলে যে কেউ আংগুল চাটবে। কামরুল সাহেবের নিজের আঙ্গুল চাটার কোন ইচ্ছা ছিলো না। চাচাও হাল ছেড়ে দিয়ে মেয়েকে অন্যত্র পাত্রস্থ করলেন। বিয়ের সমস্ত খরচ কামরুল সাহেব দিলেন। চাচার তোষামোদী তাতে এক বিন্দুও কমে না, বিশেষ করে ছেলেদের বিদেশ পাঠানোর সময় যখন টাকার দরকার হয়। আশে পাশের মানুষগুলোর তোষামোদ দেখলে, কামরুল সাহেবের খুব বিরক্ত লাগে, সব কৃত্তিমতায় ভরা। যারা জন্ম থেকে ধনী, তারা এই কৃত্তিমতাটুকু ধরতে পারে না, তারা সব সময় এই রকম আচরণে অভ্যস্ত। কিন্তু কামরুল সাহেব ভালোভাবেই বুঝতে পারেন কারণ তার দারিদ্রের সময়টুকু তিনি কখনোই ভুলেননি, সেটাই ছিলো তার সুখের সময়। চাচার বাসায় থাকার সময় তিনি টিউশনি করে নিজের খরচ চালাতেন। তবুও তিনি যখন চাচার বাসা ছেড়ে ঢাকায় চলে আসেন, তখন চাচাকে দেখে মনে হয় যেন তিনি হাফ ছেড়ে বেচেছেন। অন্তত একজনের খাওয়ার খরচ বেচে গেল। ঢাকায় এসেই মেসে উঠলো সে। তার মত সবাই ছাত্র। কামরুলের আপন কেউ ছিলো না, তাই কাউকে আপন করে নেওয়ার বিদ্যাও তার অজানা ছিলো। সবাইকে একটু এড়িয়েই চলতো সে। অবশ্য সবার সাথে তাল মিলিয়ে চলার মত অবস্থাও তার ছিলো না। সবার যখন বাড়ি থেকে টাকা আসতো, তখন তাকে অপেক্ষা করতে হত টিউশনীর বেতনের জন্য। সময় মত বেতন কখনোই পেত না, মেসে এই জন্য অনেক গঞ্জনা সহ্য করতে হত। বাধ্য হয়ে মেস পরিবর্তন করতে হলো। একবার নয়, কয়েকবার। টাকা বাচানোর জন্য সকালে নাস্তা করা ছেড়ে দিয়েছিলো অনেক আগেই, শুধু এক কাপ চা খেত। পরে অভ্যাস হয়ে গিয়েছিলো। এখনও কামরুল সাহেব সকালে নাস্তা করেন না, শুধু এক কাপ চা খান। মাঝে মাঝেই কামরুল দুপুরের মিল বন্ধ করে একটু আগেই টিউশনীতে চলে যেত। টিউশনীর নাস্তা দিয়েই নিজের লাঞ্চ সারতো। যেদিন নাস্তা দিত না, সেদিন রমনা পার্কের সামনে থেকে ঝাল মুড়ি কিনে খেত। মেসে সবার টেবিল ফ্যান ছিলো, কিন্তু তার ছিলো না, টেবিল ফ্যান কেনার মত টাকা জমাতে পারেনি কখনো। খুব গরমের রাতে মাথার উপর জানালাটা খুলে দিয়ে ভেজা গামছা গায়ে দিয়ে শুয়ে থাকতো, মুহূর্তেই ঘুম চলে আসতো। এখন এয়ার কণ্ডিশন্ড রুমেও সেই ঘুম আসে না। গলা খাকারী শুনে কামরুল সাহেবের সম্বিৎ ফিরে এলো, ম্যানেজার সাহেব এসেছেন। ম্যানেজারের নাম বোরহান উদ্দীন। বয়স পঞ্চাশের কাছাকাছি। ইকরাম যতটা ফিটফাট হয়ে চলার চেষ্টা করে ইনি ততটাই ঢিলেঢালা হয়ে চলেন। টাই তো দূরের কথা ইনাকে কখনো শার্ট ইন করতে দেখা যায়নি। যদি কামরুল সাহেবের মানা না থাকতো বোরহান উদ্দীন নিশ্চিত লুঙ্গী পরে অফিসে আসতেন। বোরহান উদ্দীনের বাড়ী সিরাজগঞ্জে। যদিও তিনি এই অফিসের ম্যানেজার তবুও তিনি সপ্তাহের মধ্যে ৩ দিন আদালতে পড়ে থাকেন। অফিসের মামলার কাজে নয়, নিজের মামলায়। তার নামে কেউ মামলা দেয় না, তিনিই মানুষের নামে মামলা দিয়ে বেড়ান। সিরাজগঞ্জের মানুষ তো, মামলা করাটা উনার জন্য তালি বাজিয়ে মশা মারার মত। সিরাজগঞ্জের মানুষদের নাকি অনেক জমিজমা। সেই জমি জমা নিয়ে প্রায়শই তাদের এর নামে ওর নামে মামলা করতে হয়। সেখানে একটা প্রচলিত কথা আছে যা দিয়ে তাদের এই মামলা প্রবনতার মাত্রা বুঝা যায়, “সিরাজগঞ্জ শহরে আসিছি তো কাকার নামে একটা মামলা করেই যাই”। বোরহান উদ্দীন একবার এক বাস কন্ডাক্টারের নামে মামলা করতে চেয়েছিলেন, ভাড়া বেশি রাখার কারণে। কিন্তু আদালত সে মামলা নেয়নি। সেই দুঃখে তিনি অভিমান করে পুরো এক সপ্তাহ আদালতে যাননি। কামরুল সাহেবের আইনগত সব কাজ বোরহান উদ্দিনই করেন। তার জ্ঞান কোনো উকিলের চেয়ে কম না। কামরুল সাহেবের কোনোদিন কোন উকিলের প্রয়োজন পড়েনি, তার কোন শত্রু নেই। যাদের বন্ধু হয় না, তাদের শত্রুও হয় না। কিন্তু আজ উনার একজন উকিল প্রয়োজন। ম্যানেজারের দিকে তাকিয়ে বললেন -আপনার পরিচিত কোন ভালো উকিল আছে? প্রশ্নটা করেই কামরুল সাহেব বুঝলেন ভুল প্রশ্ন করে ফেলেছেন। বোরহান উদ্দীনও প্রশ্নটা শুনে খুব মর্মাহত হলেন। অবাক করা দৃষ্টিতে তাকিয়ে বললেন -এইটা কি বললেন স্যার। আদালত পাড়ায় নতুন কোনো উকিল এলে আমার পায়ে ধরে সালাম করে আশীর্বাদ নিয়ে যায়। কয়টা উকিল লাগবে আপনার, ফোন করে দিলে এখনি চলে আসবে। তারপর তার চোখ উজ্জ্বল হয়ে উঠলো, উৎফুল্লিত হয়ে জিজ্ঞাসা করলেন -কারো নামে মামলা করবেন স্যার? -না, একটা উইল করবো। বোরহান উদ্দীন চুপসে গেলেন। লবন ছাড়া তরকারী মুখে দিলে মানুষের চেহারা যেমন হয়, চেহারাটা ঠিক তেমন করে বললেন -ও তার ‘ও’ শুনেই বুঝা গেল বিষয়টায় তিনি তেমন মজা পান নাই। ২. উইলের কাজটা শেষ হয়ে গেলে কামরুল সাহেবের কিছুটা নির্ভার হতে পারেন। এই বিপুল সম্পত্তির বোঝা তিনি আর বইতে পারছেন না। এই ব্যাবসা, বিশাল বাড়ি সব নিজের হাতে গড়েছেন। কিন্তু তাও এই সম্পত্তিকে তার কখনো আপন মনে হয় নাই, কখনোই উপভোগ করতে পারেন নাই এই অভিজাত্য। পৃথিবীতে সহজলভ্য কোনো কিছুই উপভোগ্য নয়। আজও মনে ভেসে উঠে সেই দিনের কথা। সিনেমাতে নায়কের ভাগ্যও বোধ হয় এতো সহজে পরিবর্তন না। সেই দিন খুব ভোরে ঘুম থেকে উঠেছিল সে। পড়ালেখা শেষ, দুইটা টিউশনি আর চাকরির খোঁজ খবর করা ছাড়া বিশেষ কোনো কাজ ছিলো না তার। তবুও ভোরে উঠেছিলো, মেসের ভাড়া দেওয়ার তারিখ পার হয়েছে দুই দিন আগে, মালিক দুইবার এসে ঘুরে গেছে। সবাই টাকা দিয়ে দিয়েছে, শুধু সে বাকি। টিউশনির বেতনটা এখনো পায় নি এই মাসে। তাই সবাই উঠে যাওয়ার আগেই সে চুপি চুপি বের হয়ে গেল। রমনা পার্কের বেঞ্চিতে গিয়ে বসলো। এখানেই কাটাতে হবে ৩টা পর্যন্ত, তারপর নীলক্ষেত যাওয়া লাগবে নতুন কোনো চাকরির সার্কুলার এসেছে কিনা খোজ নিতে হবে। যদিও চাকরির কোনো আশা নেই, তাঁর রেজাল্ট খুব একটা ভালো না, আর মামা খালুও নেই। রমনা পার্কে এর আগেও এরকম সময় কাটাতে হয়েছে তাকে, ভালোই লাগে এখানে আসলে। সকালে মোটা মোটা মানুষগুলো এখানে দৌড়াদৌড়ি করে। একেকজন একেক ভঙ্গীতে। কেউ কেউ আর্মি ভঙ্গিতে লেফট রাইট করে হাটে, কেউ কেউ আবার খুব আস্তে আস্তে ধীরচালে হাটে, এরা একটু ভাবুক প্রকৃতির, প্রায় সময় এরা উপরের দিকে তাকিয়ে হাটে আর অন্য মানুষদের সাথে ধাক্কা খায়। আবার আরেক প্রকৃতির মানুষ আছে যারা পার্কে কেডস ট্রাউজার পরে আসে, কিন্তু এরা হাটে না। মুখ গোমড়া করে বেঞ্চে বসে থাকে আর বার বার ঘড়ির দিকে তাকায়। এরা বোধ হয় বউয়ের ধমক খেয়ে অনিচ্ছাসত্তেও এসেছে। আরেক ধরনের আছে যারা একটু দৌড়বিদ টাইপের। এদের বয়স একটু কম হয়, স্বাস্থ্যও একটু শীর্ণকায় হয়। বয়স্ক আর স্থুলকায়ীরা এদের দিকে হিংসার দৃষ্টিতে তাকিয়ে থাকে। হাটাহাটি শেষ করে এদের মধ্যে প্রায় সবাই আশে পাশের খাবারের দোকানে ভীড় করে। তারপর একটু বেলা হলে তরুন সমাজের আগমন হয়। এরা আসে জোড়ায় জোড়ায়। বাদামওয়ালা আর ভিক্ষুকদের ব্যাবসা শুরু হয় তখন থেকে। বাদামওয়ালারা বেরসিকের মত একান্ত আলাপচারিতার মধ্যে তাঁর বাদামের বিজ্ঞাপন করে, ভাবখানা এমন ‘যতক্ষণ না কিনবি কানের কাছে বাদাম বাদাম করেই যাবো’। কিন্তু আজকাল কম্পিটিশন বেড়েছে, দেখা যাচ্ছে এক জোড়া কপোত কপোতীর আশে পাশে দুই জোড়া বাদামওয়ালা ঘুরছে। ভিক্ষুকদের মধ্যেও আজকাল কম্পিটিশন শুরু হয়েছে। আগে শুধু বৃদ্ধ, খোড়া, অন্ধ ভিক্ষুক দেখা যেতো কিন্তু এখন ছোট ছোট বাচ্চারা তাদের কম্পিটিশন দিচ্ছে। বাচ্চারা ভিক্ষা না দিলে পারলে কোলে বসে যায়, কিন্তু সিনিয়ররা তো আর এই ম্যাথড এপ্লাই করতে পারেন না, তাই তারা একটু পিছিয়ে আছেন। অবশ্য ঝগড়ারত প্রেমিকজোড়ের কাছে গেলে জুনিয়রদের প্রায়ই চড় থাপ্পর খেতে হয়। অভিজ্ঞতার কারণে ক্লায়েন্ট সিলেকশনে তারা প্রায়ই ভুল করে, এক্ষেত্রে আবার সিনিয়ররা এগিয়ে আছে। কামরুলের কাছে জুনিয়র ভিক্ষুকরা প্রায়ই আসে, কিন্তু তাঁর ইচ্ছা থাকা সত্বেও সে দুইটা টাকাও পকেট থেকে বের করে দিতে পারে না। মাথায় একটু হাত বুলিয়ে দেয়। তারা তবুও আসে, হয়তো এরকম ভিক্ষা আর কেউ দেয় না, একটু আদর নেয়ার জন্য তারা বার বার আসে তার কাছে। স্যান্ডেল জোড়া মাথার নিচে দিয়ে বেঞ্চে সটান হয়ে শুয়ে পড়ে সে, গাছের ছায়ায় চোখ বন্ধ করে শুয়ে থাকা অপূর্ব এক অনুভূতি। নিজেকে প্রকৃতির অংশ মনে হয়। প্রকৃতির কোলে নিজেকে সপে দিয়ে আস্তে আস্তে ঘুমিয়ে পড়ে সে, অদ্ভুত শান্তির ঘুম। টিউশনিতে এসেছে প্রায় ৪৫ মিনিট হয়ে গেল, কিন্তু এখনো বেতন বা নাস্তা দেয়ার কোনো লক্ষন নেই। দুই গ্লাস পানি খেয়ে ফেলেছে ইতোমধ্যে। দেড় ঘন্টার জায়গায় সেদিন ২ ঘন্টা পড়ালো, কিন্তু শুধু আশা ভঙ্গই হলো। আরো কিছুক্ষণ বসতো, কিন্তু আরেকজন টীচার আসায় রণে ভঙ্গ দিলো। প্রচন্ড ক্ষুধায় মাথাটা ঝিম ঝিম করছে। অন্ধকার নেমে গেছে, শহরের বৈদ্যুতিক বাতিগুলো সন্ধ্যাটাকে ধরে বেধে আরো তাড়াতাড়ি নিয়ে আসে। সে হাটছে গ্রীন রোডের এক গলি দিয়ে, হাটতে খুব ক্লান্তি লাগছে, খুব ইচ্ছা করছে একটা রিকশা নিয়ে ফার্মগেট যেতে, কুদ্দুস মিয়ার দোকান থেকে ঠোংগায় করে ঝাল মুড়ি খেতে। ঝাল মুড়ি খাওয়ার টাকা আছে, কিন্তু এতদূর হেটে যেতে হবে চিন্তা করতেই আরো বেশি ক্লান্তি লাগছে। পা গুলো আর চলছে না, একটা অন্ধকার মত জায়গায় দাঁড়িয়ে পড়লো, ল্যাম্প পোস্টের আলো এদিক পর্যন্ত আসে না। এইখানে পাশাপাশি ঘেঁষা দুটি বাড়ির মাঝখানে একটি খুবই সরু জায়গা আছে। দুই বাড়ির লোকজন এই জায়গাটা সম্ভবত ময়লা ফেলার কাজে ব্যাবহার করে। জায়গাটা এতই অন্ধকার যে ভালো করে না দেখলে এই ছোট্ট সরু গলির অস্তিত্ত টের পাওয়া যায় না। অন্ধকারটা চোখে সয়ে যেতেই ভেতরে কিছু একটার নড়াচড়া লক্ষ্য করলো। একটা লোক অস্থিরভাবে এদিক সেদিক তাকাচ্ছে, তার হাতে একটা কালো ব্যাগ। লোকটা কামরুল কে লক্ষ্য করেনি, সে অন্ধকারে ছিল অথবা লোকটা হয়তো খুব বেশি অস্থির ছিলো তাই। লোকটি তাঁর হাতের ব্যাগটা একটা চটের বস্তা দিয়ে ঢেকেই তড়িঘড়ি করে বেরিয়ে পড়লো। লোকটি বেরিয়ে আসার সাথে সাথেই কামরুল লোকটির চেহারা দেখলো, লোকটির চেহারায় ভয় আর উৎকন্ঠার মিশেল, এই হালকা শীতে তাঁর কপাল বেয়ে দর দর করে ঘাম নামছে। লোকটাকে দেখেই কামরুলের সন্দেহ হলো, চেহারায় কেমন একটা অপরাধী অপরাধী ভাব আছে। অস্থির ভাবে হাটতে হাটতে লোকটা গলির মোড় থেকে একটা রিকশা নিয়ে চলে গেলেন। হতবিহবল হয়ে কামরুল সেই অন্ধকার গলির চটের বস্তাটার দিকে তাকিয়ে রইলো। মাথার ভিতরে অনেক গুলো চিন্তা একসাথে ঘুরপাক খাচ্ছে, কিন্তু কোনো চিন্তাই বেশিদূর এগোচ্ছে না। ক্ষুধার অনুভুতিটাও লোপ পেয়েছে। হঠাত সে লক্ষ্য করলো সে ভিতরে যাচ্ছে, তার ভিতরের কোনো একটা স্বত্তা তাকে ঠেলে নিয়ে যাচ্ছে। যন্ত্রমানবের মত চটের বস্তাটা সরিয়ে কালো ব্যাগটা হাতে নিলো সে। ব্যাগের চেইনটা খুলে ঝাপসা অন্ধকারে যা দেখলো তা দেখে তার বিবেক বুদ্ধির অবশিষ্টাংশও লোপ পেলো। এগুলো কি সত্যিই টাকা, এতো টাকা! কামরুল তার মেসে শুয়ে আছে, তার চৌকির তলায় কালো ব্যাগটা আছে। বার বার নিজের মনকে বুঝাচ্ছে এই টাকাগুলো তার ভাগ্যে ছিল, সে না নিলে এটা নিশ্চিত কিছু খারাপ মানুষের হাতে যেতো। মনকে বুঝাচ্ছে কিন্তু শান্তি পাচ্ছে না। মেসের ভাড়া পরিশোধ করেও আগের মত শান্তি পায়নি সে। সারারাত একরকম না ঘুমিয়েই কাটালো, সকাল বেলাতেই অনেকগুলো নোট পকেটে পুরে রমনা পার্কে রওনা দিলো। আজকের পরিবেশটা একেবারে অন্যরকম লাগছে। হাটা হাটি করতে থাকা মানুষগুলোকে দেখে আগের মত আর ভালো লাগছে না। ১০ টাকার বাদাম কিনলো, কিন্তু খেতে একদম ভালো লাগছে না। আগে দুই টাকার বাদাম কিনে খেলেও অমৃত লাগতো। মাঝে মাঝে মনে হত তাঁর কাছে অনেক টাকা থাকলে বাদাম ছিলতো আর খেতো, কিন্তু এখন কেনো ভালো লাগছে না? একটা বাচ্চা এসে তার সামনে হাত পাতলো, কামরুল খুব গর্বের ভঙ্গিতে পকেট থেকে একটা ৫০০ টাকার নোট বের করে দিলো, বাচ্চাটা খুব অবাক হয়ে হাত পেতে টাকাটা নিয়ে চলে গেল, কিন্তু যেটা সে চাইতে এসেছিলো তা পায়নি, কামরুলও যেটা পেতে চেয়েছিলো তা সে পায়নি। তারপরের ইতিহাস খুব একঘেয়ে, কামরুল টাকার সাথে টাকার প্রজনন করে আরো অনেক টাকা উৎপন্ন করেছে। বাড়ী, গাড়ী, আভিজাত্য কিনেছে কিন্তু সুখ কিনতে পারেনি, রমনা পার্কের সেই ঘুম কিনতে পারেনি। ৩. ইকরাম অনেকগুলো চিঠি নিয়ে এসেছে, সব সুইসাইড লেটার। প্রায় ২০/২৫ টা তো হবেই। কামরুল সাহেব অবাক হয়ে ইকরামের দিকে চেয়ে আছেন, ইকরামের চেহারায় সেই বীরের ভঙ্গি। কামরুল সাহেবের এবার সন্দেহ হলো, সে আবার নিজে লিখে আনেনি তো। তাই জিজ্ঞেস করলেন -কোথায় পেলে এতো চিঠি? -কাফরুল থানার এস আই থেকে এনেছি, আমাদের গ্রামের লোক। -এমনিতেই দিলো? -না স্যার, পকেট গরম করতে হইছিলো। -এগুলো সব আসল? -হান্ড্রেড পারসেন্ট আসল, সাকসেস রেট নব্বই পারসেন্ট, শুধু যারা বিষ খাইছে তারা বাইচা আছে। বিষের উপর আজকাল আর ভরসা নাই। পোলাপাইন বাপের থেকে বাইক আদায় করতে হলেও আজকাল বিষ খায়, জানে আর যাই হোক মরনের চান্স নাই। -ঠিক আছে তুমি যাও। ইকরাম চলে যাচ্ছিলো, কামরুল সাহেব তখন আবার ডেকে বললেন, -ইকরাম, তোমাকে আরো একটা কাজ করতে হবে। -একশটা কাজ বলেন। -তুমি আজকাল বেশি কথা বলছ। -সরি স্যার। -পুরান ঢাকার আলম মিয়া নামে একজনের খোজ নিতে হবে। -ধরে নিয়ে আসবো স্যার? এবার কামরুল সাহেব বিরক্ত হয়ে বললেন, -আহা যেটুকু বলছি সেটুকু কর। এইটুকু বলে একটা কাগজ এগিয়ে দিয়ে বললেন -এইখানে ঠিকানা আছে, শুধু খোজ খবর নিবে তুমি যে খোজ খবর নিচ্ছ তা যাতে তিনি জানতে না পারেন। মাথা কাত করে ইকরাম কাগজটা নিয়ে চলে গেল। কামরুল সাহেব চিঠিগুলো নিয়ে বসলেন। পনেরটা চিঠি পড়ার পর আর পড়তে ইচ্ছা করছিলো না। হতাশ হয়ে চিঠি গুলো ফেলে রাখলেন। প্রায় সবগুলোই প্রেমে ব্যর্থ হওয়ার ইতিহাস। একটা চিঠি আছে ঢাকা মেডিকেলের এক ছাত্রীর, সে পরীক্ষায় ফেল করে আত্মহত্যা করেছে। একটা ক্লাস টেনের মেয়ের চিঠি আছে, মা বকা দিয়েছে তাই অভিমান করে আত্মহত্যা করেছে। কামরুল সাহেব ভাবলেন মানুষ কত ক্ষুদ্র কারনে আত্মহত্যা করে। কেউ আত্মহত্যা করে অভিমানে, কেউ করে ব্যর্থতায়, কেউ করে দায়িত্ব এড়াতে, কেউ করে লজ্জায়। কিন্তু কামরুল সাহেব আত্মহত্যা করবেন ঘৃনায়, নিজের প্রতি ঘৃনায়। গত তিনদিন ধরে নিজেকে কোনমতেই সহ্য করতে পারছেন না। তিন দিন আগে তিনি অতীতের হারানো সুখ খুজতে গিয়ে একরাশ দুঃখ আর ঘৃণা কিনে এনেছেন। এতো পরিমাণ যে, তাঁর বুকে জায়গা হচ্ছে না। নিশ্বাস নিতে বড্ড কষ্ট হচ্ছে। সে দিন দুপুরবেলা ফার্মগেটের জ্যামে গাড়িতে বসেছিলেন। রাস্তায় যানজট আর ফুটপাতের উপর জনযট লেগে আছে। সেই জনযটে পিষ্ট মানুষগুলোর মাঝে হঠাত যেনো নিজেকে খুজে পেলেন কামরুল সাহেব। প্রচন্ড ক্ষুদা নিয়ে এরকম মানুষের চাপে পিষ্ট হয়ে গিয়ে কুদ্দুসের ঝাল মুড়ি খেতেন, আহা তখন কি অমৃতের মত লাগতো। সেই অমৃতের লোভে কামরুল সাহেব গাড়ি থেকে নেমে গেলেন, গাড়িটাকে চলে যেতে বলে কামরুল সাহেব সেই জনযটে যোগ দিলেন। তাকে এই মানুষদের মাঝে বড্ড বেমানান লাগছে। সবাই ধাক্কাধক্কি করে হাটছে, কিন্তু তাকে কেউ ধাক্কা দিচ্ছে না। তাঁর গায়ে কেউ গা লাগাচ্ছে না, মনে হচ্ছে তিনি যেন অস্পৃশ্য। মানুষ দুইভাবে অস্পৃশ্য হয়, খুব নিচু জাতের হলে আর খুব উচু জাতের হলে। কুদ্দুস মিয়াকে অনেক খুজেও পেলেন না। হয়তো বিদেশ চলে গেছে, বিদেশে যাওয়ার খুব ইচ্ছা ছিলো তার। একটা ঝালমুড়িওয়ালা পেলেন। কাস্টমারের জন্য এদিক সেদিক তাকাচ্ছে। এই সময়ে খুব একটা কাস্টমার পাওয়া যায় না। কামরুল সাহেব কাছে গিয়ে বললেন “দুই টাকার ঝালমুড়ি দেন”। ঝালমুড়িওয়ালা অবাক হয়ে কামরুল সাহেবের দিকে তাকালো। অবাক হওয়ার কারণ দুইটা, প্রথমটা হল এরকম স্যুট পড়া বড়লোকেরা এই সময়ে কখনো ঝালমুড়ি খেতে আসে না, এই সময়ে আসে লুঙ্গি পড়া রিকশাওয়ালা, ছেড়া কাপড় পড়া ভিক্ষুক অথবা ব্যাগ হাতে গরীব ছাত্র। আর দ্বিতীয় কারন হলো এই যুগে কেউ দুই টাকার মুড়ি কিনতে আসে না। বিশেষ করে এমন বড়লোক মানুষেরা। ঝালমুড়িওয়ালা একটু দ্বিধাগ্রস্ত হয়েই বলল “দুই ট্যাহার বেচি না, পাচ ট্যাহা আর দশ ট্যাহা”। কামরুল সাহেব অনেকদিন পরে এলেন, তিনি যখন কিনতেন তখন দুই টাকারই বিক্রি হত। কামরুল সাহেব খুব বেশি বিচলিত না হয়ে বললেন “ঠিক আছে পাচ টাকার দেন”। অসম্ভব ক্ষিপ্রতায় ঝালমুড়িওয়ালা মুড়িতে মশলা মিশিয়ে একটা পুরাতন পত্রিকা দিয়ে বানানো ঠোংগায় মুড়ি ঢেলে তাঁর সামনে দিলো। ঝালমুড়িওয়ালাকে টাকা দিয়ে কামরুল সাহেব খুব আশা নিয়ে এক মুঠো মুড়ি মুখে পুরে দিলেন। আরেকবার তাঁর আশা ভঙ্গ হলো। সেই স্বাদ আর নেই, আসলে স্বাদ ছিলো সেই দারিদ্রতায়। বিরস মুখে মুড়ি চাবাতে চাবাতে নিজের হাতের কাগজের ঠোংগাটার দিকে তাকাতেই তাঁর চক্ষু স্থির হয়ে গেলো। তাড়াতাড়ি মুড়িটুকু ফেলে দিয়ে পত্রিকার কাগজটা মেলে ধরলেন। সেই গ্রীণ রোডের গলিতে দেখা লোকটা। লোকটা হাউমাউ করে কাঁদছে, তখন তোলা ছবি। পাশেই তার বছর ছয়েকের বাচ্চার লাশের ছবি। পানি থেকে তোলা, ফুলে আছে লাশটা। গলা টিপে মেরে পানিতে ফেলে দেয়া হয়েছিলো। উপরে লাল মোটা মোটা অক্ষরে লেখা ‘মুক্তিপণের টাকা দিয়েও নিজের সন্তানকে বাঁচাতে পারলেন না বাবা’। কামরুল সাহেবের গা গুলিয়ে উঠলো, মুখ দিয়ে হড়বড় করে একগাদা বমি বের হয়ে এলো। সেই পত্রিকার কাটিং দেখেই কামরুল সাহেব সেই দুর্ভাগা বাবার নাম জেনেছেন। আলম মিয়া নামের সেই বাবার নামেই সব কিছু উইল করে দিয়ে গেছেন। এই সব কিছু তারই, তাই সব ফিরিয়ে দিয়ে গেলেন। কিন্তু তাও কি সব ফিরাতে পারলেন? যেই ছেলেটি বাবাকে দেখে দৌড়ে কোলে আসতো, চকলেট কিনে না দিলে স্কুলে না যাওয়ার হুমকী দিত। যে হয়ত কেবলমাত্র ‘আ’ ‘ম’ আম লিখতে শিখেছিলো যা দেখে তাঁর বাবা মার মনে কত গর্ব হত, কত স্বপ্ন রচিত হত। যার মা তাঁর পিছনে ভাতের প্লেট নিয়ে ঘুরতো, চরম মমতায় হয়তো বলতো “আরেকটু খা বাবা”। দোকানে গেলেও বাবার মন যার জন্য সব সময় উতকন্ঠিত থাকে ‘এই বুঝি ছেলেটা খাট থেকে পড়ে ব্যথা পেলো, এই বুঝি খেলতে গিয়ে হাটু ছিলে ফেলল। সেই ছেলেকে তিনি কিভাবে ফিরিয়ে দিবেন? যেই সন্তানের জন্য নিজের সব কিছু বিক্রি করে পয়ত্রিশ লাখ টাকা জোগাড় করে নির্জন গলিতে রেখে এসেছিলেন, তার ফুলে যাওয়া লাশ দেখে কেমন লেগেছিলো সে বাবার। মৃত্যুর সময় ছেলেটির কেমন কষ্ট হয়েছিলো, যখন গলা টিপেছিলো তখন কি চোখ গুলো কোটর থেকে বেরিয়ে যেতে চেয়েছিলো? উফফ আর ভাবতে পারছেন না কামরুল সাহেব, নিজেকে খুনী মনে হচ্ছে। আজ় নিশ্বাস নিতে বড্ড কষ্ট হচ্ছে তাঁর। কামরুল সাহেব তাঁর লাইসেন্স করা পিস্তলটা টেবিলের উপর রাখলেন। যদিও তাঁর কোনো শত্রু নেই তবুও সত্যিকারের পিস্তল কেমন হয় দেখার জন্য লাইসেন্স নিয়েছিলেন। জীবনে কোনোদিন ভাবেননি এটা ব্যাবহার করবেন। একটি মাত্র বুলেট আছে পিস্তলটাতে। এই একটা বুলেটই তাকে মুক্তি দিবে ঘৃণা থেকে, একটি জঘন্য পাপের প্রায়শ্চিত্য না করতে পারার বেদনা থেকে। কামরুল সাহেব পিস্তলটা মাথায় ঠেকালেন। চোখ বন্ধ করে মায়ের চেহারাটা মনে করতে চেষ্টা করলেন। কোনো সময়ই মনে করতে পারেন না, কিন্তু আজ স্পষ্ট দেখতে পেলেন হারিকেনের আলোয় মায়ের উজ্জ্বল মুখ। মধ্যরাতে ক্লান্ত ঢাকা শহরে বিকট শব্দে কিছু পাখির ঘুম ভেঙ্গে গেলো। ছন্দহীন ভাবে আর্তনাদ করে তারা যেন একটা ব্যর্থ প্রায়শ্চিত্যের ঘোষণা দিচ্ছিলো। 
আশেপাশে অনেকগুলো ভাঙ্গা টিনের দোচালা ঘর আছে। সবগুলো ঘর শান্ত কিন্তু মাটির রাস্তার পাশের ঘরটিতে প্রায়ই আমি কান্নার শব্দ শুনতে পাই। ফুঁপিয়ে কান্না, নাক টেনে নীরব কান্না। মাঝে মাঝে ধুপ ধাপ শব্দের মাঝে আর্তনাদ শুনতে পাই, সাথে একটি পুরুষ কন্ঠে অকথ্য ভাষায় গালি। একদিন দেখলাম ঘর থেকে একটি মেয়ে আতঙ্কে দৌড়ে পালাচ্ছে। আমার সামনে দিয়েই দৌড়ে গেলো, আমার দিকে কি অসহায় দৃষ্টিতে একবার চেয়েছিলো? বুঝতে পারার আগেই আলুথালু শাড়িটি সামলাতে সামলাতে দৌড়াতে থাকলো। একটু পরে লুঙ্গি পরা একটা লোক ছুটে আসল ঘর থেকে। চোখ দুটি লাল হয়ে আছে, চেহারাটা হিংস্র শিকারির মত, আমাকে তোয়াক্কা না করেই ছুটল তার শিকার ধরতে। অকথ্য ভাষায় গালি দিয়ে মেয়েটিকে থামতে বলছে। মেয়েটি শাড়িতে বেশিদূর দৌড়ে যেতে পারল না, হোচট খেয়ে মুখ থুবড়ে পরল। নিজেকে সামলে নিয়ে উঠার আগেই পিঠে প্রচন্ড জোরে লাথি পরল। অমানুষিক ভাবে লোকটি মেয়েটির মাথায়, পিঠে, পেটে,বুকে লাথি মেরে যাচ্ছে। ইতমধ্যে কিছু দর্শক জুটে গেছে, দর্শকদের মধ্যে মহিলাদেরই আধিক্য। তাদের কারো বিকার নেই। পান চাবানো একটি লোক আমাকে পাশ কাটিয়ে সামনে গেলো, আরো কাছ থেকে দেখার জন্য। আমি লোকটাকে নিচু স্বরে বললাম, একটু ধরেন না লোকটাকে, মেয়েটাকে তো মেরে ফেলবে। পান খাওয়া লোকটি খুব বিরক্ত হয়ে আমার দিকে তাকালো, ভদ্রবেশের কোনো মানুষ তাদের ব্যাপার নিয়ে নাক গলানো যেন একটা অস্বাভাবিক এবং অন্যায় ব্যাপার। পানের পিক ঠিক আমার আধা হাত দূরে ফেলে বলল, জামাই বউরে শাসন করতাছে, আমি গিয়া ধরুম ক্যান। আমার উপর থেকে নিচ পর্যন্ত ভালো করে আরো একবার দেখে বলল, আপনের বাড়ি কই? আমি আর কিছু বললাম না। নিজেকে খুব অসহায় মনে হচ্ছিল। আমার নীতিবোধ, আমার কর্তব্য ভদ্রতার খোলসে বন্দী হয়ে গেছে। আমি প্রতিদিন সন্ধ্যায় নদীর পাড়ে হাটতে যাই। সন্ধ্যায় নদীর পার ধরে হাটতে আমার অসম্ভব ভালো লাগে। জ্যোৎস্না রাতে চাঁদের আলোয় বাঁধের মাটির ধূশর রাস্তাটি যেন শুভ্র হয়ে যায়, বাঁধের একপাশে জোনাকির হাট বসে আর আরেকপাশে জীর্ণ ঘরগুলি নিরিবিলি পড়ে থাকে। জীর্ণ ঘরগুলোকেও তখন প্রকৃতির অংশ মনে হয়। এত সৌন্দর্যের মাঝে যে কত কদর্য লুকিয়ে আছে, সেটা সেদিন বুঝেছিলাম। সেই কান্না শুনলেই নিজেকে অথর্ব মনে হয়, নিজের ভদ্রতাকে কাপুরষতা মনে হয়, অস্বস্তি লাগে। কিন্তু কিছু করতে পারি না, কারণ আমি ভীরু, আমি কাপুরুষ, আমি ভদ্র। ফেইসবুকে একটা ইভেন্ট দেখলাম, বাংলাদেশ সেমি ফাইনালে উঠলে ......। অনেকে অনেক কিছু করবেন বলে প্রতিজ্ঞা করেছেন। বাংলাদেশের জয় থেকে অনুপ্রেরণা নিয়ে নিজের জীবনে ভালো কিছু করার উদ্যোগ নিয়েছেন। আমিও আজ প্রতিজ্ঞা করছি বাংলাদেশ সেমিফাইনালে উঠুক আর না উঠুক, আমার সামনে যদি এমন কোনো অন্যায় ঘটে তবে ভদ্রতার শেকলে বন্দী থাকব না, লোকটির টুটি চেপে ধরব। তারপর? তারপর জানি না। কিন্তু আমি ঠিক জানি, লোকটির টুটি ধরার জন্য আরো কিছু হাত অবশ্যই আমার হাতের পাশে পাব, কিছু অভদ্র মানুষের হাত। 
একদা আমাকে কবিতায় পেয়ে বসেছিলো। বয়ঃসন্ধির ধাক্কাটা সবে সামলে উঠেছি ঠিক তখনই আমি কাব্যে পতিত হলাম। নাকের নিচের ফুঁড়ে উঠা লোমের মত আবেগ ঠেলে বেরিয়ে আসতে চাইছে। রবীন্দ্রনাথের থান ইটের মত সঞ্চয়িতায় এতোদিন ধুলো পড়ে ছিলো, শার্টের কোনা দিয়ে মুছে নিলাম। পড়ি অবাক হই আর আবেগে ভূগি। তখনি দুর্বুদ্ধিটা মাথায় চাপলো, মনে মনে ভাবলাম, আমি কবি হবো। ছড়া আগেও লিখেছি, এখন কবিতা লিখবো। বন্ধুদের জানাতেই তাদের মুখ সাদা কাগজের মত ফ্যাকাসে হয়ে গেলো। ছড়া টড়া দুই এক ছত্র যাও তারা সহ্য করেছে, কিন্তু আস্ত কবিতা তো সইবে না। একজন আমতা আমতা করে বলল, আরে তুই কবিতা লিখবি কিভাবে, তুই তো প্রেমও করিসনি, ছ্যাকাও খাসনি। তখনকার দিনে কবি হতে হলে প্রেম করা আবশ্যক ছিলো, ছ্যাকা খেলে অতি উত্তম। আমি মহা চিন্তায় পড়ে গেলাম, বন্ধুরা স্বস্তির নিঃশ্বাস কেবল নিচ্ছিলো, আমি উচ্ছসিত হয়ে বললাম, প্রেম তো করছিই। তারা একই সাথে অবাক হলো এবং আঁতকে উঠলো। চোখে তাদের জিজ্ঞাসা কিন্তু মুখে কথা ফুঁটছে না। আমিই আবার বললাম, প্রকৃতির সাথে প্রেম করছি। কবিতা যেহেতু লিখবো মনঃস্থির করেই ফেলেছি, এরকম ভাবযুক্ত কথাবার্তা এখন মাঝে মাঝে বলতেই হবে, তৎসম শব্দের ব্যাবহার বাড়াতে হবে বাক্যে। বন্ধুরা তখনো আঁতকে আছে, অবাক ভাবটা একটু কমেছে। কপালে তাদের ভাঁজ পড়েছে। আমি গলা গম্ভীর করে বললাম, এহেন কপাল কুঞ্চনের হেতু কি? ডাকু কেহারমান নগ্ন তলোয়ার নিয়ে তাদের তাড়া করলেও বোধ করি তারা এতো ভয় পেতো না। ক্ষনিক মূর্তির মতো দাঁড়িয়ে থেকে তারা দিগ্বিদিক ছুটে পালালো। বাঘে তাড়া করলেও বোধ করি তারা এতো দ্রুত ছুটতে পারতো না। আমি মনে মনে ভাবলাম, আবেগের তোড়ে মানুষ কতো কিছু করে, খুশিতে কেউ কেঁদে ফেলে, কেউ নির্বাক হয়ে চেয়ে থাকে, কেউ আবার ছুটেও পালায়। আমি কবি হওয়ার পরই আমার বন্ধুরা দৌড়বিদ হয়ে গেলো। আমাকে দেখলেই দৌড়ে পালায়। গর্ভধারিনীকে যেমন পেট দেখে চেনা যায়, তারা আমার মুখ দেখলেই বুঝতো আমার গর্ভে কবিতা আছে। যতদিন গর্ভে আছে ততদিন ঠিকঠাক চলে কিন্তু প্রসব হয়ে গেলেই তাদের আর খুঁজে পাওয়া যায় না। কিন্তু কতদিন নিস্তার পাবে আমার কবিতা থেকে। স্কুলের একপাশে কাঠাল গাছের নিচে নিয়ে গিয়ে নির্জনে তাদের আমি কবিতা শুনিয়ে দিতাম। এই পাশবিক অত্যাচার মুখ বুজে সহ্য করতো তারা। অস্থির চিত্তের বন্ধুরা দুই লাইন পর পর বলতো, শেষ হইছে? আমি বিরক্ত হয়ে বলতাম, হে বালক, অস্থির চিত্তে কাব্য হয়না। পূর্ণ মনোযোগ দিয়ে শোন, উপলব্ধি কর। আবেগটাকে বাড়তে দে। সে নাক মুখ কুঁচকে বলতো, আমার তো বেগ বাড়তাছে। আমি কখনোই ভেবে পেতাম না, কবিতা শুনলেই কেনো তার বেগ পায়। তবে আনন্দিত হতাম এই ভেবে, আমার কবিতা একেবারে ফেলনা নয়। মানব সমাজের বিশেষ করে কৌষ্ঠকাঠিন্য রোগীদের কষ্ট লাঘব করবে আমার কবিতা। নোবেল যে আর বেশি দূরে নয়। ছন্দ মিলিয়ে কবিতা লিখতাম সাথে এক ছটাক আবেগ। জীবনান্দকে তখনো চিনি না ভালো করে। রবীন্দ্রনাথই আমার গুরু। কিন্তু অচিরেই আমি আবিষ্কার করলাম, জগতে রবীন্দ্রনাথ ছাড়াও আরো কবি আছে। ছন্দ ছাড়াও কবিতা হয়। শিল্পকলা একাডেমিতে কবি সম্মেলন হলেই ছুটে যেতাম সাইকেল চেপে। মঞ্চে উঠে কবিরা কাঁপা কাঁপা গলায় টেনে টেনে কবিতা পাঠ করেন। আমি মাথা মুন্ডু কিচ্ছু বুঝি না। সাথে বসা কবিকে বললাম, কিছু তো বুঝতে পারছি না, কোনো ভাষার কবিতা পাঠ করছেন উনি। আমরা গ্রামে গিয়ে বাচ্চা দেখলেই বীজ গণিতের সূত্র জিজ্ঞাসা করতাম। স্কুল বঞ্চিত বাচ্চারা অবাক হয়ে বলতো, ঈডি কিতা? তখন আমরা অতি জ্ঞানী দৃষ্টি দিয়ে তাদের দিকে যেভাবে তাচ্ছিল্য সহকারে তাকাতাম, কবি আমার দিকে ঠিক সেভাবে তাকালেন। নিজের মূর্খতায় আমি চিমসে গেলাম। মনে মনে ধীক্কার দিলাম নিজেকে। দেখলাম দুর্বোধ্য কোনো কবিতা পাঠ হলেই বাকি কবিরা মাথা দুলিয়া প্রশংসা করে যায়। সহসা আমি বুঝলাম, যে সাহিত্য পড়ে সবাই সহজে বুঝে, লেখকের ভাবনাটা সহজে কল্পনা করতে পারে সেটা নিম্ন মানের সাহিত্য আর যে সাহিত্য পড়লে লেখক ব্যাতীত অন্য কেউ মূলভাব বুঝতে পারে না সেটাই উত্তম সাহিত্য। কবিতার বেলায় ছন্দপ্রধান কবিতা তখন অস্পৃশ্য, ঘৃন্য হয়ে গেলো। এসব লিখে কবিদের কাতারে উঠা যায় না। আমি কাতারে উঠার জন্য দুর্বোধ্য গদ্য কবিতা লিখে ফেললাম। কিন্তু লেখা শেষে আমি নিজেই কিছু বুঝতে পারছি না, কবিতাটা পড়লেই চোখ জ্বালা করে। এক কবির দরবারে হাজির করলাম আমার রুক্ষ, শ্রীহীন, অর্থহীন কবিতাটি। কবি পড়েই চোখ মুদলেন, কি যেন ভাবলেন। তারপর বললেন, এমন গভীর ভাবের কবিতা বহুদিন পড়িনি। এই বয়সে তুমি বিশৃংখলা কে যেভাবে ফুটিয়ে তুললে, বাহ। আরো কিছু বলতে যাচ্ছিলেন, কিন্তু ভেতর থেকে তার বউয়ের উচ্চস্বর তার কন্ঠরোধ করলো। স্থির কবি চঞ্চল হয়ে উঠলেন, পরিমরি করে উঠে গেলেন ভেতরে। বাজার থেকে পুটি মাছ আনার অপরাধে কবির পিন্ডি চটকানো হলো। কবির সাথে আর দেখা হলো না, কবির বউ পুটি মাছ কুটায় অপারগতা জানিয়ে শাস্তি স্বরূপ কবিকেই মাছ কুটায় লাগিয়ে দিলেন। আমি আমার বিশৃঙ্খলা কবিকে অর্পন করে চলে এলাম। আমার কবি হওয়ার বাসনা সেদিনই শেষ হয়ে গেলো। কিন্তু বন্ধুরা নিস্তার পায়নি কারন তখন আমি গদ্য লেখা শুরু করেছি। এর পরের গল্পটা নাহয় আরেকদিন বলবো। [পুরনো লেখা] 
ধূসর কুয়াশার লেখা নিচের লেখাটি পড়ুন, তাহলে বুঝবেন কেন 'মাশরাফি' একটা প্রেরণার নাম। 'গল্প শুনাবো একজন বীর সেনানীর । স্কটিশ বীর ব্রুসকে চিনেন নিশ্চয় ? ১৩০৬ সালে ইংল্যান্ডের রাজার সাথে ছয়বার লড়াই করেও পেরে উঠেননি । এক পরিত্যক্ত বাড়িতে বসে হতাশাগ্রস্থ অবস্থায় দেখেন একটি মাকড়শা ১৭ বারের চেষ্টার পর জাল বুনেছে । ব্রুস অনুপ্রাণিত হন , সৈন্য সংগ্রহ করেন, আবার যুদ্ধ করেন। অতপর ইতিহাস ! ১৩১৯ সালে ইংল্যান্ডের রাজাকে হারিয়ে দখল করেন ইংরেজ সাম্রাজ্য । ভাবছেন হঠাৎ ইতিহাস কেনো ? কারণ আমাদের রবার্ট ব্রুস যে একজন ক্রিকেটার ! বলছি চিত্রা পাড়ে ১৯৮৪ সালের চৌঠা অক্তোবর পূর্ণিমা রাতে জন্ম নেয়া মাশরাফির কথা । আমাদের নড়াইল এক্সপ্রেসের কথা, জাতীয় দলের অনুপ্রেরনার প্রাণ ভোমরার কথা ... বড় হয়েছেন নানার বাড়িতে । সেই নানার এক হস্তরেখাবিদ বন্ধু বলেছিলেন ফাড়া আছে এই ছেলের জীবনে । কে জানে হয়তো সেই ফাঁড়াই এখোনো কাটেনি । দশ বছর বয়সে একবার পড়ে গিয়েছিলেন নানা বাড়ির তিনতলা থেকে ... আশ্চর্য ব্যাপার তেমন কোনো আঘাত হয়নি তখন । সেই থেকে আমাদের মাশরাফি শিখে গেছেন উঠে দাঁড়ানো । অভিষেক ২০০১ সালে । ইনজুরির অভিষেকও ২০০১ এ ! ক্যারিয়ারের বয়স তের বছর , লড়াইও সমবয়সী ক্যারিয়ারের । তেরো বছরে তিন এঙ্কেলের লিগামেন্ট ছিড়েছে ছবার । দুই হাঁটুতে ছুরি কাঁচি চলে সাত বার , তাঁর মধ্যে ডান হাঁটুতে তিনবার আর বামটাতে চারবার । ২০০১ এ পেয়েছিলেন পেট আর বুকে চোট , ২০০৬ এ পেয়েছেন পিঠের হাড়ে । তারপরও শিক্ষা হয়নাই , এখন বল ধরতে ঝাপিয়ে পড়েন আগের মতো ... এই ঝাপিয়ে পড়তে গিয়েই শেষ হয়ে গেছে গত টিটুয়েন্টি বিশ্বকাপ !প্রতিবার শুন্য থেকে শুরু করার শিক্ষা তাঁর হয়ে গেছে কবেই ! এতো ইনজুরিকে তাই খুব একটা গায়ে মাখেন না তিনি ... উল্টো মুখ বাঁকিয়ে বলেন " ফ্র্যাকচার যেহেতু নেই, পেইনকিলার ইনজেকশন নিয়ে খেলে ফেলতে পারব আশা করি। আগের ম্যাচটা তো সেভাবেই খেললাম " শুনে হয়তো মনে হচ্ছে এ আর এমন কি ? অভ্যাস হয়েছে সইতে সইতে ! সেই অভ্যাসের কথাতেই আসি ... মন যতোটা শক্ত পাগলার শরীর অতোটা পারেনা কখনো । এতো এতো অস্ত্রোপচারের কারণে কিছুদিন পর পরই তরল জমে যায় হাঁটুতে , তখন বের করে আনতে হয় সিরিঞ্জ দিয়ে টেনে । এই টেনে নেয়ার মুহূর্তে খুব অসহায় থাকেন তিনি , তীব্র ব্যাথায় তাঁর চিৎকার শুধু কাছের মানুষরাই দেখেন । প্রতিটি ম্যাচের পর নিতে হয় থ্যারাপি । তারপরও কেনো খেলে যাচ্ছেন ? কিসের টানে ? " প্রথমত আমি খেলতে ভালোবাসি। বাংলাদেশের পক্ষে খেলাটা বিশাল এক ব্যাপার। আমি চিন্তাও করতে পারি না যে বাংলাদেশের হয়ে খেলছি না। " অনেকে বলেন ক্রিকেটে অর্থের ঝনঝনানি । কে ছাড়তে চাইবে এমন নিশ্চিত আয়ের উৎস ? রাখেন ! জবাব আছে আপনাদের জন্যেও । আমার স্পষ্ট মনে নেই কোন সিজন , প্রিমিয়ার লীগে বিমানের হয়ে খেলার কথা ছিলো ম্যাশের । ইনজুরীর কারণে খেলা হয়নি তাই পরের সিজন পুরোটাই খেলে দিয়েছিলেন বিনা ম্যাচফিতে ! গ্লাডিয়েটরসে বেস প্রাইসেই বিকিয়ে গিয়ে বলেছিলেন ... আমার দুঃসময়ে আমাকে দলে নিয়েছেন তাই আমি কৃতজ্ঞ । তারপর ঢেলে দিয়েছেন পুরোটা , ফলাফল টানা দুই সিজনের চ্যাম্পিয়ন ইনজুরি থেকে ফিরে এমনওসময় গেছে ম্যাশকে ছোট রানআপে বল করতে হয়েছে , একবারতো খুলনাকে ম্যাচ বাঁচিয়ে দিতে অধিনায়ক মাশরাফি অফস্পিন করেও নিয়েছিলেন তিন উইকেট। আরো একবার ক্লাব রাজনীতির শিকার হয়ে ম্যাশকে খারাপ সময়ের ভেতরও মাঠে নামতে বাধ্য করা হয়েছিলো আবাহনীর পক্ষ থেকে , বুক চিতিয়ে বল করে গেছেন, যন্ত্রণায় কেঁদেছেন কিন্তু মাঠ ছাড়েন নি । বুক চিতিয়ে লড়াই করা হাফ ফিট মাশরাফিই কার্ডিফে অস্ট্রেলিয়াকে মাটিতে নামাতে প্রথম আঘাত হেনেছিলেন । দলের অনেকের নামই যখন আমরা শুনি ফিক্সারদের কাতারে তখন ম্যাশ প্রস্তাব পেয়েও জানিয়ে দেন বোর্ড কে ! ব্যাক্তিগত জীবনেও পরোপকারী আমাদের "কৌশিক" , নড়াইলে কাজ করে চলেছেন অনাথ শিশু কিশোরদের জন্য, " চেষ্টা করলে কম-বেশি সম্পদ যে কেউ করতে পারে। জীবনে একেবারে কম উপার্জন করিনি। আমি সে অর্থ একার জন্য রাখতে চাইনি। নড়াইলে টিনশেড ঘরের জায়গায় হয়তো বিল্ডিং থাকত। কিন্তু এখন যে ভালোবাসা পাই সেটা কী পেতাম। জীবনের শেষদিন পর্যন্ত ভালো মানুষ হিসেবেই বেঁচে থাকতে চাই। আমার দ্বারা যদি কারও সামান্য উপকার হয় এতেই খুশি " আক্ষেপ থাকে মহানায়কদের জীবনেও । ১৯ জানুয়ারি ২০১১ ! হ্যা এই দিনটাই কালো দিন ... দেশের মাটিতে প্রথম বিশ্বকাপ খেলার জন্যে কি করেননি তিনি ? বোর্ড কথা দিয়েছিলো ফিট হলে দলে নাম উঠবে তাঁর , দেশের মাটিতে খেলার জন্যেই হয়তো নির্ধারিত সময়ের আগেই খেলে দেখিয়েছিলেন ঘরোয়া ম্যাচ । কিন্তু একাডেমি সিডন্স যখন বললেন " তুমি নেই পরিকল্পনায় " , রাগে ক্ষোভে প্রতারিত হবার কষ্টে কথা বলতে পারেন নি সেদিন শিশুর মতো কান্নায় ভেঙে পড়েছিলেন । আমি সেদিন থেকে ঠিক করেছিলাম বিশ্বকাপই দেখবোনা ... কিন্তু চট্টগ্রামে ইংল্যান্ডের সাথে ম্যাচটার কারণে আর দূরে থাকতে পারিনি । কিন্তু সিডন্সকে ভিলেন মেনে নিয়েছিলাম সেদিন থেকেই ... তারপরও কখনো শতভাগ দিয়ে খেলেননি এমন ম্যাচ দেখাতে পারবেনা কেউ । জিম্বাবুয়েতে শেষবলে ম্যাচ হারানোর পরও আমরা প্রথম বলে ভরসা করি মাশরাফিতেই । ড্রেসিং রুমে বা ম্যাচের কঠিনতম ইন্সপিরেশনাল স্পিচের জন্য "পাগলা"র দিকে তাকিয়ে থাকেন অধিনায়ক সহ সবাই । ব্যাডপ্যাচের ভেতরদিয়ে যাওয়া সতীর্থরা প্রেরণা ম্যাশের মধ্যেই । মাশরাফিও জানেন এই নির্ভরতার কথা । শুধু কি তাই ? আমাদের ম্যাশ একজন পরিণত মানুষও ... ২০০৭এর ভারত বধের পর সবাই যখন হইহুল্লোড়ে মগ্ন তখন ম্যাশ সবাইকে বলে উঠলেন "দিস উইন ইস ফর রানা" ( মাত্র কদিন আগেই মর্মান্তিক সড়ক দুর্ঘটনায় প্রাণ হারিয়েছিলেন মানজার রানা )। জানিনা এই উৎসর্গ শুনে রানার পরিবার কতোটা আবেগ প্লাবনে ভেসেছেন কিন্তু উপর থেকে বন্ধুর আবেগ দেখে হয়তো মুচকি হেসে রানা বলেছিলেন "পাগলাটা আর মানুষ হোলোনা" ব্যাক্তিগত জীবনেও প্রচণ্ড আবেগী মাদের ম্যাশ । ২০০৩ বিশ্বকাপের সময় যখন প্রথম বল হাতে নিলেন তখনো নাকি জলে টলোমলো করছিলো চোখ! দেশকে শ্রদ্ধা করেন খুব । প্রথম আলোতে একবার লিখে ছিলেন "খেলোয়াড় হিসেবে একটাই আশা, আমার পতাকাকে সবাই আরও বেশি সম্মান করবে। ক্রিকেট মাঠে পতাকা শুধু ওড়ার জন্য উড়বে না, জাতীয় সংগীত শুধু বাজার জন্য বাজবে না; লাল-সবুজ পতাকা দেখে যেন এর আগুনটা টের পায় প্রতিপক্ষ। বাতাসে পতাকার আন্দোলন যেন ভয়ের কাঁপন ধরায় তাদের মনে" অনেকেরই জানা নেই মাশরাফির প্রপিতামহ হাতেম মোল্লা ছিলেন একজন মুক্তিযোদ্ধা , কাজ করেছেন মুক্তিযোদ্ধাদের প্রশিক্ষণের । তখন বয়স কতো ছিলো তাঁর জানেন ? ৭০ ! বয়স হার মানিয়ে লড়াই করার এই চেতনা সম্ভবত রক্তে আছে তাঁর প্রপৌত্রের ! নিজেও অনুপ্রেরণা খুঁজেন মুক্তিযোদ্ধাদেরই কাছে , "বারবার ইনজুরি থেকে ফিরে আসার প্রেরণাও পাই সেসব বীর মুক্তিযোদ্ধার কাছ থেকেই। এমনও ম্যাচ গেছে আমি হয়তো চোটের কারণে সোজা হয়ে দাঁড়াতে পারছিলাম না। দুই-তিনটা বল করেই বুঝতে পারছিলাম সমস্যা হচ্ছে। তখন তাঁদের স্মরণ করেছি। নিজেকে বলেছি, ‘হাত-পায়ে গুলি লাগার পরও তাঁরা যুদ্ধ করেছিলেন কীভাবে? তোর তো একটা মাত্র লিগামেন্ট নেই! দৌড়া... " এরপরও অনেক তথাকথিত ক্রিকেট ভক্তকে দেখি মুক্তিযুদ্ধকে অসম্মান করতে । তখন ইচ্ছে করে জুতাপেট করি 😕 সব বাধাকে পেছনে ঠেলে নতুন বল নিয়ে প্রথম বল থেকেই ঠিকই দৌড়ে যাচ্ছেন মাশরাফি । অকুতোভয়ের মতো যখন ঝাপিয়ে পড়ছেন ফিল্ডিঙে তখন আমরা ভয়ে কুঁকড়ে যাচ্ছি "এই বুঝি গেলো আবার" শুধু আমরাই কুঁকড়ে যাচ্ছি তা কিন্তু না ! তেরো বছর ধরে কুঁকড়ে আছেন আরো একজন, তিনি হামিদা মরতুজা । মাশরাফির মা ... খেলা দেখেন না কারণ সন্তানের যন্ত্রনা তাঁর সহ্য হয়না । মাঠে যখন মাশরাফি দেশের পতাকা নিয়ে খেলেন , মা হামিদা তখন জায়নামাজে খোদার কাছে পড়ে থাকেন যেনো সন্তানের বিপদ না হয় । "দেশের পতাকা হাতে দেশের জন্য দৌড়ানোর গর্ব আর কিছুতেই নেই। পায়ে আরও হাজারটা অস্ত্রোপচার হোক, এই দৌড় থামাতে চাই না আমি ... " আমরাও চাই দৌড়ে যান মাশরাফি ... উইকেট পাওয়ার আনন্দে দুই হাতে ডানা মেলে দৌড়ে যান । আমরা রবার্ট ব্রুসের ইতিহাস নতুন করে লিখবো ... একসময় মাশরাফির ফিরে এসে সাম্রাজ্য জয়ের কথা পড়বে প্রজন্ম থেকে প্রজন্মে ... ' 
মহাজনের কিস্তি দিয়ে সর্বস্বান্ত হয়ে খালি পেটে, অন্যদানাহীন ঘরে কৃষক যখন হতাশ হয়ে বসে থাকে তখন গৃহিণী গোলা ঘরের অন্ধকারে লুকিয়ে রাখা ছোট মাটির মটকী থেকে চাল বের করে আনে। মাচায় লাগানো লাউ রান্না করে, মুরগির খোয়ার থেকে ডিম এনে ভাজি করে দুপুরের খাওয়ার আয়োজন করে। সেই আদীকাল থেকে নারীরাই হাল ছেড়ে দেয়া পুরুষকে শক্তি যুগিয়েছে। মাসের শেষের দিকে যখন কর্তার পকেট শূন্য হয়ে যায়, বাচ্চাদের স্কুলের বেতন দিতে পারে না, বাজার করতে হবে ভেবে দিশেহারা কর্তা কূল পায় না, তখন গৃহিণী তার আঁচলের গিট খুলে দেয়। এই আঁচলের গিট কতো ছেলের সপ্তাহ চলার পকেট খরচ যুগিয়েছে, মাসের শেষদিকে এই আঁচলের গিট খুলেই বাজার এসেছে কত ঘরে, কতো ভাইয়ের পিকনিকে যাওয়ার টাকা এসেছে আঁচলের গিট থেকে তার কোনো হিসাব নেই। সে হিসাব করতে গেলে আমরা অনেক বড় ঋনের নিচে চাপা পরব। বিশ্বের সবদেশে নারী পুরুষ সবাই ডান হাতের বুড়ো আঙ্গুল দিয়ে টিপসই দেয়। বাংলাদেশই একমাত্র দেশ যেখানে পুরুষরা ডান হাতের বুড়ো আঙ্গুল দিয়ে টিপসই দেয় আর নারীরা দেয় বাম হাতের বুড়ো আঙ্গুল দিয়ে। বাংলাদেশের মেয়েরা রান্না করার জন্য বটি দিয়ে কাটাকুটি করে তাই তাদের বাম হাতের আঙ্গুলে দা বটির অসংখ্য দাগ পরে যায়। আমাদের নারীরা শুধু আঙ্গুলের রেখা নয়, সারাজীবনটাই তারা ত্যাগ করে কাটায়। মাছের মাথার মুড়োটা তাদের পাতে জুটে না কখনো। নিজের কাপড় চোপড় অন্য কাউকে দিয়ে ধোয়ানোর বিলাসিতা করতে পারে না তারা। সন্ধ্যার পরে চাইলেও বাইরে ঘুরতে পারে না। ভীরের মধ্যে আতঙ্ক নিয়ে চলতে হয় তাদের। এতো সীমাবদ্ধতার মাঝে চলার পরেও আমাদের অদ্ভুত সমাজ অধিকাংশ অশান্তির জন্য নারীদেরই দায়ী করে। ধর্ষিতা নারীকেও এই সমাজ নষ্টা বলে। আজ নারী দিবস। এক নারী দিবসে নারীমুক্তির চিন্তা করা বাতুলতা। নারীমুক্তি শব্দটিও ঘোলাটে। নারীমুক্তি মানেই নারীত্ব থেকে মুক্তি নয়, পুরুষকে অনুকরন করে শার্ট প্যান্ট পরে, ছোট করে চুল ছেটে সিগারেট ফুঁকলে নারীমুক্তি ঘটে না, বরং পুরুষত্বের শেকল আরো আঁকরে ধরে। নারীত্বের স্বতন্ত্র শক্তি আছে, সে শক্তিকে নারী যতদিন না চিনবে ততদিন নারীমুক্তি ঘটবে না। নারীদের প্রতিদিন স্যাল্যুট করি মনে মনে,আজ বলে কয়ে সব নারীকে আমার স্যাল্যুট জানাই।
মন্তু মিয়া প্রতি শুক্রবার সবার আগে মসজিদে গিয়ে বসে থাকে। হুজুরের বয়ান একেবারে সামনের সারিতে বসে শুনে সে। শুধুমাত্র শুক্রবারেই তার গায়ে ধোয়া কাপড় চোপড় দেখা যায়, বাকিদিন গায়ে ছেড়া ময়লা একটা গেঞ্জী থাকে অথবা কিছুই থাকে না। নির্দিষ্ট কোনো পেশা নেই তার, কিছুদিন দেখি রজব আলীর দেয়ালে ইট গাঁথছে, মাঝে মাঝে দেখি রিকশা চালায়, মাঝে কিছুদিন বাসা থেকে ময়লাও নিয়ে যেতো। মন্তু মিয়াকে দেখলেই আমার খুব করুনা হয় বড় কষ্টের জীবন তার। কিন্তু শুক্রবারে তার প্রতি আমার করুনা শ্রদ্ধায় বদলে যায়, মসজিদে সেইই সবার আগে আসে। মন্তু মিয়া আজও সামনের সারিতে বসেছিল। কিন্তু ওসি সাহেব আজ অনেকদিন পর মসজিদে এসেছেন, তিনি আবার সামনের সারি ছাড়া বসেন না, হুজুর বয়ান দিতে দিতেই চোখের ইশারায় মন্তুকে পেছনে গিয়ে বসতে বলল। মন্তু চোখের ইশারা বুঝল না, তার মনোযোগ বয়ানের দিকে। ওসি সাহেব বিরক্তি নিয়ে দাঁড়িয়ে আছেন। ইমাম সাহেব এবার আঙ্গুল কাজে লাগালেন, মন্তুকে আঙ্গুলের ইশারায় পেছনে যেতে বললেন। মন্তু ঘাড় ঘুরিয়ে দেখল ওসি সাহেব দাঁড়িয়ে আছে, সে মাথা নিচু করে পেছনে আমার পাশে এসে বসল। ইমাম সাহেব বয়ানে মায়ের মমতার আবেগী বর্ননা দিচ্ছেন। মন্তু ছল ছল চোখে শুনছে, তার মা মরেছে মাস তিনেক আগে। খুব কেঁদেছিল জানাজার সময়। মায়ের প্রতি তার ভালোবাসার কমতি ছিলো না কিন্তু মায়ের চিকিৎসার জন্য অর্থের কমতি ছিলো। নিজে যা পেরেছে করেছে, শয্যাশায়ী মায়ের ময়লা কাপড় চোপড় নিজেই ধুয়ে দিত, দিনে রাতে ক্ষনে ক্ষনে হাত পায়ে তেল মালিশ করত। সোলেমান সাহেবের ড্রেন পরিষ্কার করে টাকা জমিয়ে মোড়ের সুজন ডাক্তারকে এনেছিলো একবার, সুজন ডাক্তার বলেছিল হাসপাতালে ভর্তি করতে। মন্তু মিয়া দিশেহারা হয়ে গিয়েছিলো, কিভাবে হাসপাতালে নিবে, কোনো টাকাপয়সাই নেই তার। হাসপাতালে আর নিতে হয়নি, সেদিন রাতেই মন্তুর মা তাকে নিষ্কৃতি দিয়েছিল। মন্তু নিজের অক্ষমতাকেই অভিসম্পাত করে, কয়েকদিন আগে হাসপাতালে নিলে হয়তো তার মা এখন বেঁচে থাকত। লুঙ্গির খুট দিয়ে একবার চোখ মুছে, মন্তু আবার মনোযোগ দিল ইমাম সাহেবের বয়ানে। বয়ান সংক্ষিপ্ত করে ইমাম সাহেব এবার মসজিদের উন্নয়নের কথা পাড়লেন। ছয়তলায় এখনো টাইলস লাগানো হয়নি, তিনটি এসি লাগানো বাকি বলে দুঃখ প্রকাশ করলেন। মুসল্লিরা এখন আগের চেয়ে চুপচাপ। ইমাম সাহেব চোখ বোলালেন সবার দিকে, কে আছে যে এই সওয়াবের কাজে এগিয়ে আসতে চায়। লক্ষন ভালো না কারো মধ্যে নড়চড় নেই। ইমাম সাহেব এবার গলার জোর বাড়িয়ে বললেন, কার কার মা মারা গেছে, হাত তুলেন দেখি। অনেকেই হাত তুলল, আমার পাশে বসে মন্তু মিয়াও হাত তুলল। ইমাম সাহেব অনেক হাত দেখে খুশি হলেন, এবার বললেন, এবার দেখি হাত তুলেন তো, কে কে নিজের মাকে জান্নাতবাসী দেখতে চান। কোনো হাত নামল না। ইমাম সাহেব এবার গলার জোর আরো খানিকটা বাড়িয়ে বললেন, তাহলে মসজিদের উন্নয়নের জন্য, মুসল্লিদের সেবায় নিজের মায়ের নামে দান করেন, দেখি কে তার মাকে কতো ভালোবাসে। মসজিদে ফিসফাস শব্দের ভেতর একজন দাঁড়িয়ে বলল, আমি এক হাজার দিব। ‘মাশাল্লাহ’ বলে ইমাম সাহেব আবার চোখ বোলালেন সবার দিকে, আরো প্রয়োজন। ডানপাশ থেকে আরেকজন উঠে বলল, পাঁচ হাজার ইমাম সাহেব ‘মারহাবা’ বলে রব উঠালেন। কি একটা সূরা পড়ে তাৎক্ষনিক দোয়াও করলেন। সবার দিকে চোখ বোলানো অব্যাহত রেখে বললেন, আর কেউ নাই? মার জন্য কার মমতা আছে দেখি? মন্তু মিয়ার চোখেমুখে হাহাকার। মা বেঁচে থাকতে মায়ের জন্য কিছু করতে পারেনি, এখন সুযোগ আছে কিন্তু তবুও মায়ের জন্য কিছু করতে পারছে না। পকেটে তার পাঁচটি টাকাও নেই যে মায়ের জন্য দান করবে। ইমাম সাহেব আবারো আহবান জানালেন, নিজের মায়ের প্রতি যথেষ্ট পরিমান মমতা দেখাতে, যাতে মসজিদের টাইলস আর এসির খরচ হয়ে যায়। এবার ওসি সাহেব নড়েচড়ে বসলেন, ইমাম সাহেব এই প্রতীক্ষাতেই ছিলেন। ওসি সাহেব জায়গায় বসেই বললেন, এসি, টাইলস যা লাগে আমি দিব। ইমাম সাহেব ‘মারহাবা, মারহাবা’ বলে রীতিমত চিৎকার করে উঠলেন। আরবি বাংলা উর্দু মিশিয়ে ওসি সাহেবের জন্য টানা পাঁচ মিনিট প্রশংসা বাণী ছুটলো তার মুখ থেকে। ওসি সাহেব কয় মাসের বেতন জমালে তিনটি এসি আর টাইলসের খরচ দিতে পারবেন, সেই হিসাবে কেউ গেল না। ওসি সাহেব যেহেতু বলেছেন, কয়েকদিনের মধ্যেই এই সামগ্রী পাওয়া যাবে। মন্তু মিয়া মোনাজাতের জন্য অপেক্ষা করছিল, ইমাম সাহেবকে মসজিদে এসেই তার মায়ের জন্য মোনাজতে বিশেষভাবে দোয়া করার অনুরোধ করেছিলো। নামাজ শেষ হলো, মোনাজাত ধরা হলো। মোনাজাতের অধিকাংশ অংশই ওসি সাহেব এবং তার মা বাবা আত্মীয় স্বজন দখল করে নিল। বাকিটুকু যারা মসজিদে দান করেছে তাদের জন্য। ইমাম সাহেবের মোনাজাতে দরিদ্র মন্তু মিয়া এবং তার দরিদ্র মায়ের কোনো জায়গা হলো না। লুঙ্গির খুট দিয়ে আরেকবার চোখ মুছল মন্তু মিয়া। আমি জানিনা সবখানেই এমন হয় কিনা, আমি আজ যে মসজিদে গেলাম সেখানে হরহামেশাই এমন হয়। ধনী গরীবের ভেদ এখন মসজিদ পর্যন্ত গিয়ে পৌঁছেছে। ক্ষমতাশালীরা, বিত্তশালীরা অর্থের মাধ্যমে মসজিদের প্রথম সারি দখল করে নিচ্ছে। মসজিদ যেন তাদের কাছে কালো টাকা সাদা করার সুযোগ। পাপের টাকার একটা অংশ মসজিদে দান করে সব পাপ যেন হালাল করে নিচ্ছে তারা। সৃষ্টিকর্তা নিশ্চয়ই সব দেখছেন, তাঁর কাছে লক্ষ টাকার বিনিময়ে ইমাম সাহেবের দোয়ার চেয়ে লুঙ্গির খুটে শুকিয়ে যাওয়া মন্তু মিয়ার চোখের পানির মূল্যই বেশি। 
স্কুল ড্রেস ছাড়া তার আর কোনো শার্ট প্যান্ট ছিলো না। কোথাও বেড়াতে গেলে সে স্কুল ড্রেস পরেই যায়। পেছনের বেঞ্চে বসা ছেলেটি তার শার্টে কলম দিয়ে এঁকে দিয়েছে। এরকম নিরীহ দুষ্টুমি হরহামেশাই করে সবাই। কিন্তু ছেলেটির চোখ ফেটে কান্না আসলো, তার যে আর ভালো জামা নেই। প্রচন্ড ক্ষোভে পেছনের বেঞ্চের ছেলের উপর হামলে পরলো। অপুষ্ট দেহের ছেলেটি পেছনের বেঞ্চের নাদুস নুদুস ছেলেটির সাথে পেরে উঠেনি, মার খেয়েছে পড়ে পড়ে। মার খাওয়ার দুঃখ তার ছিলো না, কান্নায় ভেঙ্গে পরলো যখন দেখলো, তার একমাত্র শার্টের দুটো বোতাম নেই, পকেট ছিড়ে ঐ ছেলের হাতে চলে গেছে। প্রভাবশালী বাবার নাদুস নুদুস ছেলের শাস্তি হলো না কিছুই। স্যার এসে ছেলেটিকেই কানে ধরিয়ে রাখলেন সারাদিন, আমি দেখেছি ছেলেটি দুই হাতে কান ধরে আছে আর টপ টপ করে চোখ দিয়ে পানি পড়ছে আর সদ্য বোতাম হারানো শার্টটি ভিজে যাচ্ছে। আমার নিচের ক্লাশে পড়তো ছেলেটি। আমাদের বাবা মায়েরা এই ছেলের সাথে মিশতে বারণ করতো, তারা বস্তির ছেলে। মাসুদ ভাইদের বাড়ির পাশে মাঠে খেলতাম আমরা। ছেলেটি এক কোনে দাঁড়িয়ে থাকতো, মাসুদ ভাই দেখলে তাড়িয়ে দিতো। তাড়া খেয়ে ছেলেটি দৌড়ে পালাতো। শুক্রবারে সে প্রায়ই জানালায় এসে দাড়াতো। সিনেমা দেখার জন্য আমাদের চৌদ্দ ইঞ্চি সাদাকালো টিভিতে উকি দিয়ে চোখ রাখতো সে। গোড়ালি ধরে গেলে মাঝে মাঝে বসে পরতো বাহিরেই। আমি খুব চাইতাম তাকে ঘরে এনে বসাই। একদিন বৃষ্টির দিনে আম্মা তাকে ঘরে ডেকে আনলেন টিভি দেখতে। সেদিন আমার মন ভরে গিয়েছিলো, তখন মনে হয়েছিলো আমার আম্মা পৃথিবীর শ্রেষ্ঠ আম্মা। কেন যেন তাকে আমার পছন্দ হতো আমি জানতাম না। লুকিয়ে লুকিয়ে তার সাথে খেলতাম আমি। আমাদের বাসার পাশে কাঠাল গাছে দোলনা বানিয়ে দুলতাম আমরা। হায়দার ডাক্তারের বড়ই গাছ থেকে বড়ই চুরি করে এনে খাওয়াতো সে আমাকে। পাশের বাসার আন্টিরা আম্মাকে সাবধান করতো, ছেলেতো নষ্ট হয়ে যাচ্ছে বস্তির ছেলের সাথে মিশে। আম্মা শুনতো কিন্তু গাঁ করতো না। আমার আম্মাকে সেও আম্মা ডাকতো, শুক্রবারে ঘরে বসে টিভি দেখার সুযোগ দেয়ার জন্য তার কৃতজ্ঞতার সীমা ছিলো না। সেই এলাকা ছেড়ে চলে আসার সময় সে খুব কেঁদেছিলো। আমার একটা কুকুর ছিলো, কি নাম রেখেছিলাম এখন ভুলে গেছি। সেই কুকুরটা তাকে দিয়ে এসেছিলাম। কুকুর পেয়েও তার চোখের জল শুকায়নি। বছর দুয়েক আগে তার সাথে আবার দেখা হয়েছিলো আমার, সেইই চিনেছিলো আমাকে। তাকে চেনা আমার পক্ষে অসম্ভব ছিলো, কোথায় সেই রোগা ছেড়া পকেটের শার্ট পরা ছেলে। বড় অফিসের কর্তাদের মত বেশভূষা, বেশ পরিপাটি। আমাকে পরিচয় দিতেই আমি কিছুক্ষণ অবিশ্বাসের দৃষ্টিতে তাকিয়ে রইলাম। কিন্তু যখন বলল, আম্মা কেমন আছে? তখন নিজেকে আর দমাতে পারিনি, জড়িয়ে ধরেছিলাম তাকে। একটা মাল্টিন্যাশনাল কোম্পানীতে চাকরি করে সে। শুনেছি কয়েকদিন আগে গাড়ি কিনেছে। তার অধীনে প্রায় সাড়ে তিনশ লোক কাজ করে। তাদের মধ্যে অনেকেই হয়তো তাকে বস্তির ছেলে বলে তাচ্ছিল্য করতো। মানুষকে তার জন্ম পরিচয় দিয়ে বিবেচনা করা উচিত না। কর্ম পরিচয়ে মানুষ পরিচিত হোক।




