কী আশ্চর্যজনকভাবে একটা বয়সের পর- ঈদ, ঈদ সংক্রান্ত উত্তেজনা এবং ঈদ বিষয়ক আনন্দ হারিয়ে যায়। তখন পরিবারের ছোট ছেলেমেয়েরা কেবল ঈদ নিয়ে মাথা ঘামায়। কিন্তু প্রবাসীদের সেই ব্যাপারটাও বন্ধ। বিদেশে থাকলে বাচ্চারাও ঈদ নিয়ে মাথা ঘামায় না। তাদের মূল চিন্তা সামার ভ্যাকেশন কিংবা হ্যালুইন । আমার কাছে , ঈদ হলো -হারিয়ে যাওয়া ছোটবেলার লাটিম কিংবা সূতো ছেড়া ঘুড়ি। তবুও সবাইকে ঈদ মোবারক।
না, আর্জেন্টিনা: তুমি হারলেও আমার ভালবাসা কমতো না। আমরা হচ্ছি গরীবের সেই ছেলে, যার কাছে জীবন মানেই যুদ্ধ। হারি জিতি আর্জেন্টিনা। 
নেইমার হুমায়ূন ফরিদীর চেয়েও ভালো অভিনেতা। কেন যে প্যাকেজ নাটকে আসলো না। আফসোস, বিরাট আফসোস।
কোনো লাভের আশা না করে, যারা চিরকাল ভালবাসতে জানে, আমি তাদের দলে। দু:খ নিশ্চিত জেনেও যারা ভালবেসে যায়, আমি তাদের দলে। আমি আর্জেন্টিনা। কিংবা আর্জেন্টিনা আমার।
একটা প্রেমের উপন্যাস লিখছি। ইতিহাসভিত্তিক লেখা লিখে খানিকটা ক্লান্ত। কাজেই এবার প্রেম। রিমঝিম রিমঝিম মার্কা প্রেমের গল্প।
আমি আশীফ এন্তাজ রবি এই দেশের একজন নগন্য লেখক- তরুন ইসলামী বক্তা আবু ত্বহা মুহাম্মদ আদনানের ব্যাপারে গভীর উদ্বেগ প্রকাশ করছি। একজন জলজ্যান্ত মানুষ তার ড্রাইভারসহ, সাথে আরও দুজন ছিলেন, মোট ৪ জন পুরো হাওয়া হয়ে গেলেন, এটা আমি কোনোভাবেই মানতে পারছি না। আমাদের দেশের আইন শৃঙ্খলা বাহিনীর সক্ষমতার উপক আমার আস্থা সীমাহীন। আমি সজ্ঞানে মনে করি, পৃথিবীর সকল দেশের চাইতে, বাংলাদেশের আইন শৃঙ্খলা বাহিনীর ক্ষমতা সীমাহীন। একটি গাড়িসহ মোট ৪ জন লোক হুট করে “নাই” হয়ে যাবেন, পাঁচদিন পার হবার পরও তার হদিশ পাওয়া যাব না, এটা মানতে আমার অসুবিধা হচ্ছে। একজন সচেতন নাগরিক হিসেবে আমি এও মনে করি, গুম একটি মানবতা বিরোধী অপরাধ। পুনশ্চ: কেউ অপরাধী হলে তাকে প্রচলিত আইনে শাস্তি দেয়া যেতে পারে। দরকার হলে বিশেষ আদালত বসিয়েও বিচারের ব্যবস্থা করা যায়। কিন্তু গুম একটি সভ্যতার পরিপন্থী উপায়। এটি অবশ্যই পরিত্যাজ্য।
আমাদের ছেলেবেলায় ঢাকা শহরে দুই ধরণের পরিবার ছিল। এক দলের বাসায় টিভি সেট ছিল। তারা বিছানায় শুয়ে শুয়ে জমিদার স্টাইলে টিভি দেখতেন। আরেকটি দল ছিল। যাদের টিভি সেট ছিল না। তারা টিভি দেখার জন্য পাশের বাসায় বিনা নিমন্ত্রণে চলে যেতেন। পাশের বাসার মালিকরা তাতে মহা বিরক্ত হতেন। কিন্তু চক্ষুলজ্জার খাতিরে মুখ ফুটে কিছু বলতে পারতেন না। আমরা ছিলাম এই ''টিভি সেট না থাকা উদ্বাস্তু সম্প্রদায়''। সন্ধ্যে হলেই পাশের বাসায় চলে যেতাম। উটকো অতিথি দেখে পাশের বাসার মানুষদের চোখ, মুখ, চোয়াল, গ্রীবা সব শক্ত হয়ে যেতো। ধনীদের মতো গরীবদেরও প্রেস্টিজ আছে। তবে গরীবদের প্রেস্টিজ লেমিনেটিং করা থাকে। সহজে সেটি পানিতে ভেজে না। কাজেই পাশের বাসার লোকজনদের শক্ত মুখ উপেক্ষা করে আমরা তাকিয়ে থাকতাম টিভি পর্দার দিকে। আহ, কী আনন্দ। তখন একটাই টিভি চ্যানেল, বিটিভি। ১৪ ইঞ্চির সাদাকালো টিভি পর্দাকে প্রেয়সীর মুখের চাইতে প্রিয়তর মনে হকো। আমার মনে আছে, রাত ৮টা বাজলেই তারা টিভি অফ করে দিতেন। গম্ভীর গলায় বলতেন, বাবারা, রাত অনেক হয়েছে। বাসায় চলে যাও। আমরা এখন ঘুমাবো। আমরা চলে আসতাম। খটাশ করে পাশের বাড়ির দরজা বন্ধ হতো। এরপরই ভেসে আসতো টিভির শব্দ। বুঝতাম, দরজা বন্ধ হবার পর টিভি আবার চালু হয়েছে। আমাদের মন খারাপ হতো না। দরজা বন্ধ তাতে কি? জানালা তো খোলা। রাত আটটার পর থেকে আমরা জানালা দিয়ে উঁকি মেরে টিভি দেখতাম। এর মজাই আলাদা। টিভি দেখতাম, খাটে শুয়ে থাকা প্রতিবেশিদের দেখতাম। বিনা টিকেটে দুই ছবি। এরপর আমার পিতৃদেব একটা যুগান্তকারী সিদ্ধান্ত নিলেন । তিনি টিভি কিনবেন। এরপর খাটে শুয়ে শুয়ে টিভি দেখবেন। টিভিউদ্বাস্তু সম্প্রদায়ের কেউ এলে তাদেরকে খাটে জোর করে শুইয়ে দেয়া হবে। সাথে চা, নাস্তা ফ্রি। এর প্রস্তুতি হিসেবে নতুন তোষক, চায়ের কাপসেট কেনা হলো। তখন ঢাকায় একটা টিভি সেট বেশ জনপ্রিয় ছিল। ন্যাশনাল ব্র্যান্ডের সাদাকালো টিভি। দামে সস্তা, টেকেও অনেকদিন। আমার পিতৃদেব সবসময় ''আউট অব দি বক্স'' চিন্তা করতেন। এজন্য তিনি ন্যাশনাল ব্র্যান্ডের ধারেকাছেও গেলেন না। তার এক বন্ধু থাকতেন লন্ডনে। তাকে তিনি চিঠি লিখলেন। মাস খানেক পর, লন্ডন থেকে ফিলিপসের একটা পুরানো টিভি সেট চলে এলো। সেই টিভি দেখতে বড় বিচিত্র। অন্য টিভি দেখতে চারকোনা হয়, এটি পঞ্চভুজ আকৃতির। দেখতে অনেকটা মহাকাশ যানের মতো। মানুষ টিভির অনুষ্ঠান দেখে আনন্দ পায়। আমরা টিভি সেট দেখে পরমানন্দ লাভ করলুম। এই বিচিত্র কিম্ভুতকিমাকার টিভি সেট দেখতে দুর দুরান্ত থেকে লোকজন আমাদের বাসায় ভীড় করলো। এক ঐতিহাসিক সন্ধ্যায় এই টিভি সেট অন করা হলো। কিন্তু কোনো ছবি আসলো না। কেবলই ঝির ঝির। বোঝা গেলো, এন্টেনা ছাড়া কাজ হবে না। টিভির সাথেই এন্টেনা আছে। একটা নয়, দুটো। এবং দুইটার দুই সাইজ। একটা এন্টেনা ছোট, একটা বড়। পুরনো টিভি তো। একটা এন্টেনার খানিকটা অংশ ভাঙ্গা থাকায় এই বিপত্তি। আমরা দুই ভাই মহা উৎসাহে দুই এন্টেনা দুইদিকে মেলে ধরলাম। দেখতে বেশ হলো। যোগ ব্যায়াম করার সময় মানুষ যেমন চিৎ হয়ে শুয়ে দুই পা দুইদিকে মেলে ধরে, ব্যাপারটা ওই রকম হলো। এন্টেনা দুই পা ফাঁক করায় খানিকটা কাজ হলো। ছবি এলো না বটে, তবে শব্দ শোনা গেল। ইংরেজি শব্দ। বাবা গম্ভীর গলায় মতামত দিলেন, বিলাতি টিভি তো বিটিভির বদলে লন্ডনটিভির সাউন্ড আসছে। এরপর টিভির মেকানিক ডাকা হলো। তিনি এন্টেনার সাথে ভাতের হাড়ির ঢাকনা, একটা কাসার গ্লাস এবং একটি পিতলের বদনা সংযুক্ত করলেন। এতেই কাজ হলো। টিভিতে ছবি এলো। কোনো সুখ চিরস্থায়ী নয়। এই বিলাতি টিভি আমাদের জীবন অতিষ্ট করে ফেললো। এই রকম মানবিকবোধ সম্পন্ন টিভি আমি আর একটিও দেখিনি। এই টিভিতে কখন ছবি আসবে আর কখন আসবে না, এই সিদ্ধান্ত এই টিভি নিজেই নিতো। টিভি ছাড়লেই ঝির ঝির। তখন টিভি সেটের উপর তিনটা চাপড় মারতে হতো। প্রথম এবং তৃতীয় চাপড় হবে জোরদার। মাঝের দ্বিতীয় চাপড়টি হতে হবে মাঝারি মানের। তাহলেই টিভিতে ছবি আসবে। টিভি চলাকালীন সময়ে সেটের উপর ওজনদার কিছু জিনিস রাখতে হবে। যেমন, মোটা কোনো বই। সব বইয়ে কাজ হবে না। একটা গীতবিতান এবং একটা সঞ্চয়িতা রাখলে টিভি ঠিক ঠাক চলতো। বিলাতি টিভি তো। আমরা অন্য বই রেখে চেষ্টা করে দেখেছি। শরৎ, বুদ্ধদেব, মানিক এমনকি তারাশঙ্কর, কোনো বইয়ে কাজ হতো না। রবীন্দ্রনাথ ছাড়া এই টিভি অন্য কোনোকিছুর ভার নিতে রাজী নয়। একবার টিভিতে ঈদের অনুষ্ঠান হচ্ছে। আনন্দমেলা। জুয়েল আইচ ম্যাজিক দেখাচ্ছেন। তার স্ত্রী বিপাশা আইচকে কাপড় দিয়ে ঢেকে দেয়া হয়েছে। টান টান উত্তেজনা। জুয়েল আইচ মন্ত্র পড়ে ফুঁ দিলে বিপাশা অদৃশ্য হয়ে যাবেন। জুয়েল আইচ ফুঁ দিলেন। বিপাশা অদৃশ্য হওয়ার আগেই জুয়েল আইচ গোটা আনন্দমেলার সেটসহ অদৃশ্য হয়ে গেলেন। মানে টিভি নিজেই বন্ধ হয়ে গেলো। এমন বিবেকবান টিভি আমি আমার বাকি জীবনে আর একটিও দেখিনি। তবে ছোট্টবেলার সেই টিভিটাকে আজও খুব মিস করি। 
এ এক ভয়াবহ অভিজ্ঞতা। একটু আগে লিফটে আটকা পড়েছিলাম। মাঝপথে লিফট নষ্ট হয়ে গেছে। দারোয়ান রহমত কায়দা করে একটা দরজার পাল্লা খুলে আমাকে টেনে বের করছে। সরু এক দরজার ভেতর দিয়ে পার হওয়া দুরুহ ছিলো। আমি সব সময় বলি, চিকন এবং বেটে হওয়া বাংলাদেশের প্রেক্ষাপটে ভালো। আমি বেটে কিন্তু মোটা। উদ্ধার হতে ভালো বেগ পেতে হলো। স্বর্না এমন যত্ন করে খাইয়েছে- আমার ওজন বেড়ে ডাবল হয়েছে। লিফটের কি দোষ!
একবার আমার ঘোর বিপদ। পান্জাবির পকেটে মোবাইল রেখেছিলাম। সিএনজি থেকে নামার পর দেখি - মোবাইল নাই। নতুন মোবাইল। বেশ দামী, কিস্তিতে কেনা। দুই মাসও হয়নি, এর মধ্যে এই বিপদ। দিন দুয়েক দৌড়াদৌড়ির পর রণে ভঙ্গ দিয়েছি। ১৬০০ টাকা দিয়ে একটা সস্তার ফোন কিনে, সবে সিম ঢুকিয়েছি- তখনই ফোনটা এলো। - হ্যালো রবি ভাই? - কে বলছেন? - আমারে চিনতে পারছেন না? আমি লাবিব। - ও লাবিব বলো। - ভাই, মেয়েদের মুখের ব্রণ দূর করার জন্য সবচেয়ে ভাল ডাক্তার কে? - মানে? - মিথিলার মুখে ব্রণ হইছে। ওটার জন্য খুঁজছিলাম ভাই। একবার ভাবলাম জিজ্ঞাসা করি, মিথিলা কে। পরে ভাবলাম থাক। কী লাভ জেনে। আজ আমি বহু ঝামেলার মধ্যে আছি। অন লাইনে একটা পেমেন্ট করা দরকার। যত বার নেট লাগাচ্ছি, পেমেন্ট করার ঠিক আগে লাইন চলে যাচ্ছে। ছোটখাটো পেমেন্ট না, প্রায় হাজার খানেক ডলারের পেমেন্ট। অনেক চেষ্টা চরিত্রের পর মোবাইলে কোনো রকমে নেট পেলাম। নেট কানেক্ট হওয়া মাত্র লাবিবের মেসেজ- ভাইয়া, এই লিংকে গিয়ে একটা ফ্রেন্ড রিকোয়েস্ট দেন তো, এক্ষণি। আমি কোনো রকমে দাঁত চেপে রাগ কমালাম। শীতল গলায় বললাম, এটা কার লিংক, আমি কেন তাকে রিকোয়েস্ট দেবে। লাবিব সাথে সাথে উত্তর দিলো, এটা মাতৃ খন্দকার নামে এক মেয়ের লিংক ॥ ও আপনার ফ্রেন্ড হতে চায়। শুভ জন্মদিন লাবিব। তোমার মতো অদ্ভুত ছেলে আমি আর একটাও দেখি নাই।
আমি গ্রামে গ্রামে ঘুরে বেড়াচ্ছি। এ বছর দারুন ফসল হয়েছে। এমন ঘন ধানের ফলন আমি খুব বেশি দেখি নি। আমি ফসল দেখছি আর অবাক হচ্ছি। এমন তো হবার কথা নয়। মামা বাড়ির কাছে খাল ছিলো। মাত্র কুড়ি বছর আগে সেই খালের স্রোতে মানুষকে ভেসে যেতে দেখেছি। এখন সেই খাল রীতিমতো পানিহীন ভাগাড়। পাঁচ বছর আগে যে নদীতে এমন গরমের সময়ে সারা রাত গা ভিজিয়েছি, সে নদীও মৃতপ্রায়। আমরা নদী খেয়েছি, বন খেয়েছি। প্রকৃতির উপর চালিয়েছি অশৈলি তান্ডব। তবু প্রকৃতি এই দু:সময়ে বুক ভরে ফসল দিয়েছে। আমরা প্রায়ই বলি, প্রকৃতির প্রতিশোধ। না, আমার মনে হয় না প্রকৃতি শোধ নেয়। সে যদি শোধ নিতো, আমরা এতদিন টিকে থাকতাম না। সে আমাদের ক্ষমা করে, সে আমাদের ভালবাসে। মাঝে মাঝে আমরা প্রকৃতিকে মেরে ফেলি। তারপর সেই মৃত প্রকৃতির দিকে তাকিয়ে বলি, ইস, প্রকৃতি আমাদের দেয় না কেন, নিশ্চয়ই সে শোধ নিচ্ছে। এমন নদী, এমন মিঠা পানি, এমন নরম পলি, পৃথিবীর আর কোথায় আছে? জানালার তাকে একটা বীজ পরলেও সেখানে গজিয়ে যায় দিব্যি একটি গাছ। এমন অপার প্রকৃতিকে আমরা যেন বাঁচিয়ে রাখি। তাহলেই আমরা বেঁচে থাকবো। প্রকৃতি ছাড়া আমাদের আর কেউ নাই।
খুব ছোট একটা ঘরোয়া আড্ডার আয়োজন করতে চাই। খুবই অল্প সংখ্যক কিছু মানুষ নিয়ে। মূলত যারা গল্পের পাঠক বা শ্রোতা তাদের নিয়ে। তেমন কিছু করতে হবে না, কেবল কমেন্টে জানান। আড্ডার সম্ভাব্য তারিখ এই শুক্রবার। বিকাল ৫ টায়। ধন্যবাদ। ও হ্যাঁ, এটা সামনা সামনি আড্ডা। স্বাস্থ্যবিধি মেনে। টুকটাক অটোগ্রাফ বিনিময় হতে পারে। নিচের কমেন্টে একটা ফর্ম দেয়া আছে। ওটা পূরণ করুন। 
বাবা ছাড়া আমার এই প্রথম ঈদ। কথাটা কি আদৌ সত্যি। কিছুটা মিথ্যা কি এর মধ্যে মেশানো নেই? বাবা তো বটেই, বাবা, মা, স্ত্রী কন্যা ছাড়া প্রথম ঈদ করি ২০০৫ সালে। আমি তখন একদম অকারণে ইতালি বেড়াতে গেছি। এর মধ্যে পড়লো কুরবানির ঈদ। ঈদের দিন একমাত্র গরুর কলিজার জন্য মন খারাপ হলো। আর কোনো কিছুর জন্য তত টান অনুভব করলাম না। এর পরের বছর আমরা মনিপুরের বাসা ছেড়ে বড়বাগে চলে এলাম। মনিপুরের বাসায় আমরা ছিলাম ১০ বছর। ১০ বছর সংসার ভেঙ্গে নতুন বাসায় যাওয়া চাট্টিখানি কথা নয়। বাড়ি বদলের সেই সময়ে মনে হলো, এখন বাসায় থাকলে ঠেলাগাড়িতে মালপত্র চাপিয়ে দৌড়াদৌড়ি করতে হবে। দুপুরবেলায় বিছানায় শুয়েই প্লেনের টিকেট কাটলাম। মাঝরাত্রে চড়ে বসলাম বিমানে। একটা ছোট্ট ট্রানজিট নিয়ে চলে এলাম জার্মানি। কী তীব্র শীত তখন। পুরো ফ্রাংকফ্রুট ছেয়ে আছে ধবল তুষারে। আমি সেই বরফের মধ্যে শুয়ে আরেকটি ঈদ কাটালাম। সেবারও তেমন খারাপ লাগে নি। এক বছর ভদ্র হয়ে রইলাম। পরের বছর আবার চলে এলাম ইতালিতে। এবার খুব হিশাব করে টিকেট কাটা। ঠিক ঈদের দিন ঢাকায় পৌঁছাবো। সেবার হলো ২৯ রোজার ঈদ। রোম এয়ারপোর্টে বসে কফি খেতে খেতে আরেকটি পরিবারবিহীন ঈদ পার করলাম। এই ঘটনাগুলো আমার পরিবারে তত দাগ কাটতে পারেনি। আমরা দুই ভাই, সাথে বাবা মা। রাস্তার উল্টা দিকে আমাদের মেজ চাচা। কাছেই ক্যান্টনমেন্টে আমাদের চাচাতো বোনের সংসার। সব মিলিয়ে একটা জমজমাট যৌথ পরিবার। এক দুইজন মিসিং হলে কিছু আসে যায় না। ছয় সাত বছর আগে- হাত থেকে পরে সংসার নামক কাঁচের গ্লাসটা ভেঙ্গে গেলো । পুরো পরিবার চূর্ণবিচূর্ণ হয়ে ছিটিয়ে পড়লো দশদিকে। প্রথমে অল্পদিনের ব্যবধানে মারা গেলো- আমার চাচা চাচী। তারপর চাচাতো বোন পুরো পরিবার নিয়ে চলে গেলেন কানাডা। এরপর আমি গেলাম আমেরিকা। আমার একমাত্র ছোট ভাই গেলো কানাডায়। আর আমার বৃদ্ধ বাবা মা গত ৩ বছরে ছয়টি ঈদ করলেন- সম্পূর্ণ একা। সামনের বছর থেকে আমার মা-কে ঈদ করতে হবে আরও একা হয়ে হয়ে। সংসার নামক কাঁচের গ্লাসটা আমাদের হাত থেকে ছুটে গেছে। অনেক নিচে গিয়ে পড়েছে। তারপর চূর্ণ বিচূর্ণ হয়ে ছিটকে গেছে নানান দিকে। আমি সেই ভাঙ্গা টুকরোর খোঁজে মানিকগন্জ এসেছি। দূর দূরান্ত থেকে ধরে আনছি আত্মীয়স্বজনদের। পালন করার চেষ্টা করছি ঈদ। এভাবে ভাঙ্গা টুকরো খুঁজতে খুঁজতে কেটে যাবে একটি জীবন।
খুবই আনাড়ি খুন। উনার অভিনয় পছন্দ হয়েছে। দশে দশ। কিন্তু খুনের প্লট খুবই কাঁচা। একজন অভিজ্ঞ পুলিশ অফিসার এই রকম আনাড়ি খুনের প্ল্যান কীভাবে করলেন, এটাই আমার মাথায় ঢুকছে না। নিজের পরিচিত লোককে দিয়ে কেউ বউকে খুন করায়? খুনের স্থানে সিসিটিভি ছিলো কিনা, এই সামান্য রেকির কাজও করা হয় নি? খুনীর সাথে কেউ মোবাইল ফোনে কথা কয়? অভিযুক্ত বাবুল আক্তার ভালো অভিনেতা হতে পারেন। কিন্তু উনার বুদ্ধি সরপুটি মাছের চেয়েও কম। সো স্যাড। এই দেশে একজন মেধাবী খুনীও নেই। বিরাট আফসোস। 
একটা প্রশ্ন রাখি। ১. ইন্টারনেটে গালি যুগের প্রচলন কারা করেছিলো? ২. কারো সম্পর্কে কোনো কিছু না জেনে, কুৎসা রটনা শুরু করেছিলো কোন গোষ্টী? এই দুইটা প্রশ্নের উত্তর বের করেন। তাহলে সমস্যার গোড়া ধরতে পারবেন। একটু ক্লু দিয়ে রাখি, গালি যুগের সূচনাকারীরা কিন্তু মৌলবাদী বা ধর্মান্ধ গোষ্ঠী নন।
আমাদের ১০০ মধ্যবিত্ত পরিবারকে ঈদের বাজার করে দেয়ার কর্মসূচী আপাতত বাদ দিতে হচ্ছে। কারণ, আমাদের ফান্ডিংয়ের অভাব। আমাদের দরকার ২ লাখ টাকা। উঠেছে ৭২ হাজার টাকা। আমরা ভেবেছিলাম, একটি গরু কুরবানি দিয়ে আমরা ১০০ পরিবারের মধ্যে বিতরণ করবো। সেটা হবার সম্ভাবনা প্রায় নেই। ঈদের আর কয়েকদিন বাকি। খুব সম্ভবত যারা দানশীল তারা সকলেই বিপদের মধ্যে আছেন। এজন্য দানের পরিমাণ সীমিত। আজ রাতে আমরা টিম মিটিং করবো। এই ৭২ হাজার টাকা দিয়ে কী করা যায়। আপনারা সবাই আমাদের পাশে ছিলেন। এজন্য সবার প্রতি কৃতজ্ঞতা।
আমেরিকা এবং কানাডা এই দুই জায়গায় বসে যারা আমারে দেব না ভুলিতে বইটা পেতে চান, তারা কমেন্টে জানান। দ্রুত। 
১০ তারিখ ইত্তেহাদ এয়ারওয়েজে কেউ কি টরোন্ট আসছেন বাংলাদেশ থেকে? যদি থাকেন, প্লিজ জানান। জরুরি দরকার। কোনো কিছু ক্যারি করতে হবে না। আমার এক আত্মীয় প্রথমবারের মতো কানাডায় আসবেন, প্লেনে একজন পরিচিত লোক খুঁজছি।
একটু আগে আমার এক বন্ধু ফেসবুকে স্ট্যাটাস দিয়েছে। তার দূর সম্পর্কের এক আত্মীয় মারা গেছে। কয়েক ঘন্টা পর দেখি আমার এক চাচাতো ভাই, ওই একই লোকের ছবি দিয়ে পোস্ট দিয়েছে। লোকটি আমার চাচাতো ভাইয়ের আত্মীয়। আমি হিসাব মিলানোর চেষ্টা করলাম। যাকে আমি গত বিশ বছরেরও বেশি সময় ধরে বন্ধু হিসেবে জেনে এসেছি, সে কেবল বন্ধু নয়, সে আমার আত্মীয়ও । ব্যাপারটা আমার কাছে খুবই অবাক লাগলো। একটু পরে আমার শিরদাড়া বেয়ে চিকন ঘাম বেয়ে নামতে লাগলো। গত বছর যে পুলিশকে গালি দিয়ে স্ট্যাটাস দিয়েছিলাম, তার বাড়ি মানিকগঞ্জ। যদি কয়েক পুরুষ পিছনে যাওয়া হয়, তাহলে অবশ্যই দেখা যাবে, সেই পুলিশও আমার আত্মীয়। যে সাংবাদিকের জ্ঞান নিয়ে আমি হাসা হাসি করি, লতায় পাতায় সে হয়তো আমার তালতো তালতো ভাই। যে ডাক্তারকে কশাই বলে গালি দিই, সেও তো কোনো না কোনোভাবে আমার আত্মীয়। আমি বাজি ধরে বলতে পারি, যদি শতবর্ষ আগের বংশ লতিকা ধরে আমি টানাটানি করি, তাহলে এই লেখা যারা পড়ছেন, তারা সবাই আমার আত্মীয়। আশ্চর্য, অতি আশ্চর্য ঘটনা। এই যে রিকশাওয়ালা, মুদি দোকানদার, বুয়েটের রাশভারি গবেষক, টক শোর বক্তা, সবাই তো আত্মীয়। আমি আশীফ এন্তাজ রবি, এই মর্মে ঘোষণা দিচ্ছি, এই দেশের সবাই আমার আত্মীয়। আমি সবার সাফল্যে খুশি হবো, বলবো, সে তো আমার রিলেটিভ। আমি সবার দুঃখে দুখী হবো, কাঁদবো, বলবো, উনি তো আর কেউ না- আমার আত্মীয়। কেউ যখন অপরাধ করবে, তাকে আমি সংশোধন করার চেষ্টা করবো। আত্মীয় হিসেবে এটাই তো আমার দায়িত্ব। কেউ যখন পিছিয়ে থাকবে, একজন সচেতন আত্মীয় হিসেবে আমি তাকে সামনে চেষ্টা করবো। একদিন ষোল কোটি আত্মীয় আমি পেলাম। এটা আনন্দের বিষয়, এটা অনেক বড় দায়িত্বেরও বিষয়। এত আনন্দ আমি কোথায় রাখবো? যারা এই লেখা পড়ছেন, মানে আমার যারা আত্মীয়, এই আনন্দ আমি ষোল কোটি মানুষের সাথে ভাগ করে নিতে চাই।
দৃশ্যটা যেকোনো হরর মুভিকেও হার মানাবে। এত ভয়াবহ দৃশ্য। রাস্তায় সারি সারি লাশ পড়ে আছে। মুখে মাস্ক নিয়ে ফুটপাতে শুয়ে আছে অসংখ্য রোগী। বিশাল এলাকা জুড়ে দাউ দাউ আগুন জ্বলছে। মৃত মানুষ পোড়ানো হচ্ছে। এই পরাবাস্তব দৃশ্যটা ভারতের। ভারতে যখন এই অবস্থা চলছে, তখন এশিয়ার অধিকাংশ দেশের টু্ইটারে ১ নম্বর ট্রেন্ড হচ্ছে- ইন্ডিয়া নিডস অক্সিজেন। ঠিক সেই সময়ে ভারতের শীর্ষ টুইট ট্রেন্ড কোনটা জানেন? ভারতের শীর্ষ টু্ইট ছিলো: শুভ জন্মদিন শচীন টেন্ডলকার। অনেকের ধারণা, রাজনীতিবিদরা খারাপ, নয়তো তারা মহা বোকা। দেশের জন্য দরকারি জিনিস না করে তারা মূর্তি বানায়, যুদ্ধবিমান কেনে, সাবমেরিন ভাসায়, স্যাটেলাইট উড়ায়। তারা খুবই খারাপ। আসলে রাজনীতিবিদরা হচ্ছে জামার মতো। জনগণ যে রকম, রাজনীতিবিদরা ঠিক তাদের মাপে নিজেদের তৈরি করেন। কোনো রাজনীতিবিদ যদি হাসপাতালে অক্সিজেন সিলিন্ডার বসান, তাহলে তিনি ভোট পাবেন না। ভোট পাবেন, সেই রাজনীতিবিদ, যিনি একটা বিকট বোমা বানাবেন। তারপর বলবেন, এই বোমা দিয়ে দুনিয়ার সবাইকে মেরে ফেলে আমরাই টিকে থাকবো। জনগণ তার পিছনে সুড় সুড় লাইন দিয়ে দাঁড়াবে। আমাদের উপমহাদেশের করুণ ইতিহাসের পিছনে রাজনীতিবিদরা যতটা দায়ী, ততখানি দায়ী জনগণ। এজন্য মৃত্যুপুরীতে দাঁড়িয়ে তারা শচীনের জন্মদিন নিয়ে উল্লাস করে। ভারতে তো বটেই, বাংলাদেশে এমন অজস্র মানুষ আছেন, নিজের বাবা মারা গেলে তারা যতটা দুঃখ পাবেন, শাহরুখ খান মারা গেলে, তারা কষ্টে আত্মহত্যা করবে। আমি শাহরুখ, শচীন কিংবা ক্রিকেট বিরোধী নই। আমি কেবল মানুষের মূর্খতা দেখে ব্যথিত। এই মূর্খ জনগণের কারণে রোমের সম্রাট নিরো খুব জনপ্রিয় শাসক হয়েছিলেন। কেননা নিরো খেলাধূলার ব্যাপক প্রচলন করেছিলেন। শেষমেষ একদিন রোমে আগুন লাগলো। জনগণের প্রিয় শাসক নিরো তখন বাঁশি বাজাচ্ছিলেন।
ভারতে মহা বিপর্যয় চলছে। করোনার কারণে মারা যাচ্ছে হাজার হাজার মানুষ। তবে আমি ভারতের মহা বিপর্যয় নিয়ে লিখতে বসি নি। আমি একটা সুসংবাদ দিতে চাই। ভারত এই মহা বিপর্যয় কাটিয়ে উঠবে। শুধু তাই নয়, পুরো এশিয়ার মধ্যে শ্রেষ্ঠ স্বাস্থ্যসেবা দেখা যাবে ভারতে। কীভাবে ? সেটাই ব্যাখা করছি। করোনা নিয়ে ভারতের সাংবাদিকরা দারুন কাজ করছেন। কোন হাসপাতালে অক্সিজেন সরবরাহে কয় ঘন্টা দেরি হয়েছে, এবং সেই দেরির কারণে কয়জন মানুষ মারা গেছেন, ভারতীয় গণমাধ্যম সেই সংবাদ গুরুত্বের সাথে প্রচার করছে। তাদের ক্ষুরধার রিপোর্টিংয়ের কারণে গোটা বিশ্ব আজ ভারতের বিপর্যয়ের কথা জানে। সাংবাদিকদের তীক্ষ্ন সমালোচনার কারণে ভারতীয় কর্তৃপক্ষ সীমাহীন চাপের মধ্যে আছে। এই চাপ থেকে দারুন কিছু আসবে। ভারত সর্বশক্তি নিয়ে ঝাঁপিয়ে পড়বে করোনা মোকাবেলায়। কর্তৃপক্ষ যখন কোনো সমস্যাকে সিরিয়াসলি নেন, তখন সেই সমস্যা সমাধান হতে বাধ্য। কাজেই ভারতের এই পরিস্থিতি থেকে বেরিয়ে আসবে। এবং এটার সবচেয়ে বড় কৃতিত্ব ভারতীয় সাংবাদিকদের। দেশের প্রশ্নে তারা কোনো ধরনের চামচামির পথে না হেঁটে সত্যিকারের পরিস্থিতি তুলে ধরেছেন। প্রতিটি রাজ্য সরকার পড়ে গেছে বেকায়দা সিচুয়েশনে। ভারতীয় গণমাধ্যম স্বাস্থ্যব্যবস্থার ফুটোগুলোকে ধরিয়ে দিচ্ছে প্রতি মিনিটে। এর ফলে সেই ছিদ্রগুলো বন্ধ হবে। এই ক্রাইসিস থেকে ভারত শিক্ষা নেবে এবং এর স্বাস্থ্যসেবার মান বেড়ে যাবে বহুগুণে। কয়েক মাস পর আমার এই কথাটি মিলিয়ে দেখবেন। একটি সভ্য দেশের সবচেয়ে বড় শক্তি হচ্ছে এর সাংবাদিক সমাজ। কোনো দেশের সাংবাদিক সমাজ যখন দেশের স্বার্থকে বড় করে দেখে, তখনই সেই দেশ এগিয়ে যায়। সাংবাদিকরা যখন তৈলাক্ত পথে হাঁটেন, তখন সেই দেশও তৈলাক্ত পথ বেয়ে নিচে নেমে যায়। সংবাদপত্র হচ্ছে আয়নার মতো। আয়না কখনো মিথ্যা বলে না। যে আয়না মিথ্যা বলে, সেটি আয়না নয়, অন্য কিছু। তার মানে হচ্ছে, যে সংবাদপত্র মিথ্যা বলে, সেটি সংবাদপত্র নয়। এক ফালি ছাপা কাগজ মাত্র।
ক্যাডেট কলেজের ঘটনা। আমি ক্যাডেট কলেজের ছাত্র না। গল্পটা জনৈক এক্স ক্যাডেটের মুখে শোনা। গল্পটা বলি। ক্যাডেট কলেজের নিয়ম কানুন খুবই কড়া। নিয়ম ভেঙ্গে এক ছাত্র গাছে উঠেছে। দূর থেকে এক শিক্ষক সেটি দেখে ফেলেছেন। তিনি ছুটে গাছ তলায় এলেন। তারপর কড়া গলায় বললেন, তুমি জানো না, গাছে ওঠা নিষেধ। শিগগিরই নামো। ছাত্রটি দ্রুত গাছ থেকে নামলো। এরপর শিক্ষক বললেন, কেন গাছে উঠেছিলে? ছাত্র নির্বিকার গলায় উত্তর দিলো, স্যার, আমি তো গাছে উঠি নাই। মুখের উপর এই রকম মিথ্যা কথা বলায় শিক্ষক মেজাজ হারিয়ে ফেললেন। রাগে কাঁপতে কাঁপতে তিনি বললেন, উপরে আল্লাহ, নিচে আমি। তুমি গাছে উঠেছিলে। ছাত্র দৃঢ় গলায় উত্তর দিলো, স্যার, উপ্রে আল্লাহ, নিচে আপনি। আমি গাছে উঠি নাই। পরে এই ঘটনা অনেকদূর গড়িয়ে ছিলো। মামলায় ছাত্র জিতেছিলো। কেননা শিক্ষক প্রমাণ করতে পারেন নাই যে, ছাত্রটি গাছে উঠেছিলো। একজনের ভোটার আইডি কার্ডে ভুলক্রমে মৃত লেখা হয়েছিলো। গত নয় বছর ধরে তিনি প্রাণপন চেষ্টা করে যাচ্ছে, নিজেকে জীবিত প্রমাণ করতে। এই নিয়ে অনেক লেখালেখি, রিপোর্টিং হয়েছে, সেই লোক মৃত থেকে আর জীবিত হোন নি ... খবরে পড়লাম, সম্প্রতি তাঁকে জীবিত ঘোষণা করা হয়েছে। গাছের দেশে, মাছের দেশ, লোকটি যে নিজেকে শেষমেষ জীবিত প্রমাণ করতে পেরেছেন, এটি একটি বড় এবং বিরল ঘটনা। তাকে আমার সংগ্রামী অভিনন্দন!
করোনা মোকাবেলায় মিডিয়া যা করতে পারে এই তো কবরী মারা গেলেন। মারা গেলেন ওয়াসিম। সঙ্গতকারণে মিডিয়া সেই খবর ফলাও করে প্রচার করছে। এতে দোষের কিছু নেই। কিন্তু সেলিব্রেটির মৃত্যুর চাইতে বড় বিষয়- '''মৃত্যুর কারণ''। ''মৃত ব্যক্তি'' সংবাদ মাধ্যমে যতটা গুরুত্ব পাচ্ছেন, তাঁর ''মৃত্যুর কারণ'' ততটা গুরুত্ব পাচ্ছে না। হে মিডিয়ার ভাই ও বোনেরা, আপনারা ''মৃত্যুর কারণ'' ফলাও করে প্রচার করুন। বড় বড় হেডিংয়ে লিখুন- ''করোনায় নায়িকার মৃত্যু''। মৃত্যুর আগে তিনি কি পরিমাণ কষ্ট করেছেন, সেটা লিখুন, সেটা দেখান। মনে রাখবেন, এখন আমরা একটি অস্বাভাবিক সময়ের মধ্যে বাস করছি। শ্বাসকষ্টে ভুগে মৃত্যুবরণ করেছে, এমন কয়েকজনের ভিডিও প্রচার করেছে সিএনএন। অতি ভয়াবহ সেই ভিডিও। অন্য সময় এই ধরণের ভিডিও সিএনএন প্রচার করতো না। এখন করছে, এর পিছনে একটিই কারণ আছে। এই অসুখ সম্পর্কে মানুষকে ভয় দেখানো, এই অসুখ সম্পর্কে সচেতনা জাগানো। আমার মিডিয়ার ভাই বোনেরা, করোনার মোকাবেলার সবচেয়ে বড় হাতিয়ার জনসচেতনতা। আপনারা শ্বাসকষ্টে ভুগে মরা একটি রোগীর ভিডিও প্রচার করুন, রাস্তাঘাটে ভীড় কমে যাবে। নায়িকার পুরোনা দিনের ছবি ছাপিয়ে কোনো কাজ হবে না।
যুদ্ধের সময় আপনি কী করেন? ঈদের জামা কাপড় কেনেন? ইফতারির বেগুনীর জন্য বেগুন কিনতে বের হোন? নাকি লক ডাউন হলে খাবো কী, এই তর্ক তোলেন? ভাই, একটা বিষয় বোঝার চেষ্টা করুন। পৃথিবীতে এখন যুদ্ধ চলছে। যুদ্ধের নানান ফ্রন্ট থাকে। বাংলাদেশ নামক ফ্রন্টে যুদ্ধের পরিস্থিতি সবচেয়ে খারাপ। আমাদের যুদ্ধের কোনো অভিজ্ঞতা নাই | যারা বয়স্ক, তারা দেখেছেন, প্রত্যক্ষ করেছেন মুক্তিযুদ্ধ। এর বাইরে আমাদের সবার যুদ্ধবিদ্যা জানা নাই। যুদ্ধের ২ টা বিদ্যা আছে। প্রথমত, যুদ্ধে আপনাকে বেঁচে থাকতে হবে। যেকোনো মূল্যে। আপনি যদি পানিতেও পরেন, কোনো রকমে নাক ভাসিয়ে আপনাকে লুকিয়ে থাকতে হবে। এর নাম- কায়দা করে বেঁচে থাকা। দ্বিতীয়ত, যুদ্ধে জয়ী হতে হবে। এই যুদ্ধে জয়ী হওয়া খুব কঠিন। কেননা শত্রু অদৃশ্য। শত্রুর গোলা বারুদও খালি চোখে দেখা যায় না। যদি কোনো ভাবে লুকিয়ে থাকতে পারেন, নিজে অদৃশ্য হয়ে যেতে পারেন, তবেই আপনি এবং আপনারা জিতবেন। আমার অনুরোধ- ১. যদি না খেয়েও থাকতে হয়, তবুও বাসা থেকে বের হবেন না। বিশ্বাস করেন, না খেয়ে মরার চেয়ে করোনায় মরা অনেক বেশি কষ্টের, অনেক বেশি যন্ত্রণার। ২. বাসার মুরুব্বীদের বাড়ি থেকে বের হতে দেবেন না। জুমার নামাজ, তারাবি- সব ঘরে পড়ুন। আল্লাহ সর্বজ্ঞানী। তাঁর জ্ঞানকে খাটো করে দেখবেন না। আপনি মসজিদে গিয়ে আরও দশকে সংক্রামিত করবেন, এর চেয়ে ঘরে বসে আল্লাহকে ডাকুন। আতর লাগিয়ে, মসজিদে গিয়ে আল্লাহকে ডাকলে উনি শুনবেন, অন্যথায় শুনবেন না, আল্লাহর ক্ষমতা এবং জ্ঞানকে এত ক্ষুদ্র ভাববেন না। ৩. সরকারকে বলবো, মসজিদের ঈমাম, মুয়াজ্জিনদের ভাতা দিন। ঘরে বসে উনারা ভাতা পেলে, লোক ডেকে দান তোলার রাস্তায় তাঁরা হাটবেন না। ৪. নামাজ পড়েন আর নাই পড়েন, ওযু করেন। ঘন ঘন ওযু করেন। সাবান দিয়ে ওযু করেন। রোগ কমবে। ৫. নাক, মুখ- ঢাকুন। বাতাসে বিষ। নাক মুখ এমনভাবে ঢাকুন, যাতে নি:শ্বাসের মাধ্যমে সেই বিষ আপনার শরীরে না যায়। ৬. এখন মানুষ মানেই আজরাইল। আজরাইল এড়িয়ে চলুন। একজন মানুষের সংস্পর্শ আপনার মৃত্যুর কারণ হতে পারে। আপনি নিজেও অন্যের মৃত্যুর কারণ হতে পারেন। দয়া করে, অন্যকে ভাইরাস ছড়িয়ে, যত্রতত্র ঘোরাঘুরি করে মানুষ খুনের পাপ করবেন না। ৭. সর্বোপরি, আপনি সিরিয়াস হলে, সরকারও সিরিয়াস হবে। আপনি ঢিলেমি করলে, সবাই ঢিলেমি করবে।
বাইরে বৃষ্টি হচ্ছে। একে বৃষ্টি বলা যায় কিনা, এটা নিয়ে আমার মনে দ্বিধা রয়েছে। আমেরিকায় শীত এখনো পুরোপুরি যায় নি। কাজেই বৃষ্টি ফোটাগুলো বেশ ভারি, অনেকটা বরফ কুচির মতো। এ বৃষ্টিতে গা তেমন ভেজে না, তবু মাথায় পড়লে বেশ মুশকিল। সর্দিজ্বর বেঁধে যায়। আমি বসে আছি বসার ঘরে। ঘরের একদিকের পুরো দেয়াল জুড়ে কাঁচের দরজা। আমি কাঁচের এপাশে বসে নিরাপদে বৃষ্টি দেখছি। আমার ফেসবুক খোলা। কম্পিউটার স্ক্রিণে দেখছি, দেশে খুব গোলমাল হচ্ছে, আগুনে পুড়িয়ে দেয়া হচ্ছে অফিস কলকারখানা। পুলিশ গুলি ছুড়ছে। কেউ একজন লাইভ ভিডিও দিচ্ছে। আমি কম্পিউটারের স্ক্রিণের এপাশে বসে নিরাপদে সেই দৃশ্যও দেখছি। মাস দুই হলো আমার বাবা মারা গেছেন। বাবার সেই মৃত্যুক্ষণ আমার মনে থাকবে অনেক দিন। রাত তখন এগারোটার মতো বাজে। আমি ল্যাপটপে বসে লিখছি। দেশ থেকে ঘন ঘন ফোন আসছে। বাবা লাইফ সাপোর্টে, ডাক্তাররা কোনো আশা দেখছেন না। ঠিক এগারোটার সময় মিতুর মোবাইলে ফোন এলো। আমি লিখতে লিখতে শুনলাম, মিতু কার সাথে যেন কথা বলছে। ঠিক পনোরো সেকেন্ডের মাথায় মিতু দূর থেকে বললো, রবি, আব্বু আর নেই। আমি মিতুর প্রতি কৃতজ্ঞ বোধ করলাম। মিতু বলতে পারতো, আব্বু মারা গেছে। সেটি না বলে, এই যে বললো, আব্বু আর নেই, এই বাক্যে মৃত্যুর শীতলতা নেই। যেটা আছে, এক ধরণের হাহাকার। আর খানিকটা শোক, খানিকটা আফসোস। আমি ল্যাপটপের ডালা নামিয়ে একটা সিগারেট ধরালাম। পর পর দুটি সিগারেট খাবার পর, আবিষ্কার করলাম, আমার কান্না পাচ্ছে না। প্রায় বছর খানেক ধরে আমি মোটামুটি অনুভূতিহীন একটি জীবন যাপন করছি। দীর্ঘকাল আমি ক্লিনিকাল ডিপ্রেশনে ভুগছি। অনেক ডাক্তার দেখিয়েছি। শেষমেষ এক পাঞ্জাবি ডাক্তারের খোঁজ পেলাম। তাঁর নাম, ডা. তারা মাঙ্গাত। তিনি আমাকে দুটি ওষুধ দিলেন। বললেন, এই দুটি ওষুধ যদি খাও, তাহলে তোমার মাথার একটা অংশ পুরোপুরি স্থবির হয়ে যাবে। তোমার সামনে মানুষ জবাই করলেও, তুমি বিচলিত হবে না। এখন তুমিই সিদ্ধান্ত নাও, ওষুধটা খাবে, নাকি ম্যানুয়ালু ডিপ্রেশন কমানোর চেষ্টা করবে? আমার চেষ্টা এবং মনের জোর কম। কাজেই ম্যানুয়াল পথে না হেঁটে, আমি ওষুধ খাওয়া শুরু করলাম। চমৎকার ফল পাচ্ছি। কোনো কিছুতেই এখন আর বিচলিত বোধ করি না। সারাক্ষণ আওড়াই, যাহা হইয়াছে, তাহা ভালোই হইয়াছে। যাহা হইতেছে, তাহাও ভালো হইতেছে। যাহা হইবে, তাহাও ভালো হইবে। এই যে যেমন বাইরে বৃষ্টি হচ্ছে। বৃষ্টির সাথে কাঁচের গুড়োর মতো মেখে আছে বরফ কুঁচি। এই পানি মাটির পড়ার পর ঠান্ডায় জমে যাবে। পাতলা কাঁচের মতো জমাট বাঁধবে। এই পাতলা কাঁচকে বলা হয়, ব্ল্যাক আইস। ব্ল্যাক আইস খুব বিপদজনক। এর উপর হাঁটলে বা গাড়ি চালালে দূর্ঘটনা ঘটে। মানুষ মরে। প্রতি শীতে এভাবে পৃথিবীর জনসংখ্যা কিছুটা হালকা হয়। গুলশান বনানী যেমন পাশাপাশি। তেমনি আমাদের এই জগতে পাশাপাশি দুটি এলাকা আছে। জীবন এবং মৃত্যু। এক চুল এদিকে সেদিক হলে আপনার এলাকা বদলে যাবে। তবে এই বদল একমুখী। জীবন থেকে কেবল মৃত্যুর দিকে যাওয়া যায়। মৃত্য থেকে জীবনে ফিরে আসা যায় না। অবশ্য হিন্দু ধর্মে পুর্নজন্ম বলে একটা ব্যাপার আছে। মৃত্যুর পরও মানুষ পুনরায় জন্মায়। সব সময় যে মানুষ হয়ে জন্মায় না নয়, কখনো কখনো পাখি, কিংবা কুকুর কিংবা দাড়কাক হয়েও জন্মাতে পারে। আবার দাড়কাক মৃত্যুর পর মানুষ হয়ে ফিরে আসতে পারে পৃথিবীতে। পুরো প্র্রক্রিয়াটি জটিল। তবে জটিল হলেও, ব্যাপারটার মধ্যে এক ধরণের সাত্ত্বনা লুকিয়ে আছে। যারা মরে যায়, তারা ফিরে আসে, কোনো না কোনো ফর্মে, এটাই সাত্ত্বনা। কাঁচের দরজা দিয়ে দেখলাম, বৃষ্টির মধ্যে একটি কাঠবিড়ালী ভিজছে। হয়তো এই কাঠ বিড়ালে পূর্ব জন্মে মানুষ ছিলো। কফি শপে কফি বেঁচতো। হয়তো এই রকমই এক বৃষ্টিমাখা দুপুরে , ব্ল্যাক আইসের উপর গাড়ি চালাতে গিয়ে মরে গিয়ে কাঠবিড়ালী হয়ে ফিরে এসেছে। এই ঠান্ডায় সে যদি আবারও মরে যায়, তাহলে হয়তো সে আবারও মানুষ হয়ে জন্মাবে। স্টার বাকসে কফি বেঁচবে। আবারও হাইস্পিডে গাড়ি চালাতে গিয়ে ছিটকে পড়বে অতল খাদে। তখন হয়তো কেঁচো কিংবা ব্যাঙ হয়ে জন্মাবে। আচ্ছা, একটা কেঁচোর গড় আয়ু কত? ইন্টারনেটে সার্চ দিলে তথ্যটা এখনই জানা যাবে। কিন্তু কেন জানি ইচ্ছে করছে না। এর বদলে আমি একটা সিগারেট ধরালাম। ইদানীং সিগারেটে প্রথম টান দেবার পর খুক খুক করে কাশি আসে। কাশি আসার সাথে সাথে আমার মনে পড়লো রেজিস্ট্রেশন করানো দরকার। স্বাস্থ্য বিভাগ করোনার টিকা দিচ্ছে। অনলাইনে রেজিস্ট্রেশন করলে তারা ডেকে পাঠাবে। আমি কেঁচোর গড় আয়ু না খুঁজে করোনার টিকার লিংক খুঁজে বের করলাম। লিংকের প্রথমেই লেখা তোমার বয়স কত? আমি লিখলাম- ৩৪। তারপর আরও কয়েকটা ঘর পূরণ করলাম। নাম, ধাম, ঠিকানা। তখনই খেয়াল হলো, আমি বয়স তো ৩৪ না। অফিসিয়াল জন্মসাল অনুযায়ী আমার বয়স ৪৩। আর সরকারি জন্মসালের চোরামি বাদ দিলে, আমার আসল বয়স হবে ৪৫। আর ৫ বছর বাদে আমি পঞ্চাশে পৌঁছাবো। আমার ঘাড় বেয়ে তখন একটা শীতল স্রোত বয়ে গেলো। আমি এদ্দিন বাদে এই প্রথম জানলাম, আমি বুড়ো হয়ে গেছি। আমার দীর্ঘ আয়ুর কোনো সম্ভাবনা নাই। দিনে ২ প্যাকেট সিগারেট খাই। এখন আর প্রতিদিন মদ খাই না। কিন্তু যখন খাই, তখন বেহুশের মতো খাই। গরুর মাংস দেখলে আমার হুশ থাকে না। শরীরের নানান অসুখ বিসুখ উঁকি দিচ্ছে। খুব চেষ্টা চরিত্র করলে, মেরেকেটে আর বছর দশেক বাঁচতে পারি, নাও বাঁচতে পারি। আমি মরে যাবো? এত তাড়াতাড়ি? কত কাজ বাকি। কত ছোট ছোট শখ বাকি। সমুদ্রে শুয়ে আমি নির্মেঘ আকাশের তারা দেখবো। বনের ভেতর তাবু বানিয়ে একটি রাত জেগে কাটাবো। অনেকখানি ধনে পাতা দিয়ে কাচকি মাছের চচ্চরি খাবো। লোবা নান্মী একটি মেয়ের সাথে পরিচয় হয়েছে। সে থাকে অস্ট্রেলিয়ায়, তার সাথে তো এখনো দেখা হলো না। মারুফ, সুফী, ফিদা ভাই আর হাসানের সাথে রাত তিনটায় পুরান ঢাকায় গিয়ে মদিনা হোটেলে ধোঁয়া ওঠা মোরগ পোলাও খাবো। জীবনে অন্তত একটি নারীকে দুঃখ দেবো, কাঁদাবো। শুধু বৃষ্টির উপর একটা উপন্যাস লেখার কথা, সেটা লিখবো। এত কাজ কখন করবো? কাসাফাদ্দুজা নোমান আমার সাথে একবেলা মদ খেতে চেয়েছিলো, সেটা কী আর হবে না? সারা রাত আকুল হয়ে কাঁদতে কাঁদতে নামাজ পড়ার ইচ্ছা আছে। আজ করি, কাল করি, বলে করা হচ্ছে না। আমি কম্পিউটার ছেড়ে উঠে গেলাম। আবার সিগারেট ধরালাম। আজ শনিবার নয়, তবু কার্বাডে লুকিয়ে রাখা হইস্কির বোতল বের করলাম। ঢক ঢক করে অনেকখানি হুইস্কি খাবার পর শাওয়ার নিচে দাঁড়িয়ে জোরস্রোতে ঝরণা ছেড়ে দিলাম। আমি কল্পনা করলাম, আমি কাঁদছি। অশ্রুতে স্নান করছি। আমার বয়স ৪৩ হয়ে গেছে। আমার বয়স আসলে ৪৫ হয়ে গেছে। বাইরে টিপ টিপ বৃষ্টি। বৃষ্টি জমে ব্ল্যাক আইস হবে। সেই ব্ল্যাক আইসে মানুষ মরে কাঠবিড়ালী হবে । কাঠবিড়ালী মরে মানুষ হবে। সেই মানুষ মরে আবার কেঁচো হবে। কেঁচোর গড় আয়ু আমি জানি না। শুধু জানি, ৫০ হতে আমার আর মাত্র ৫ বছর বাকি।
সকাল থেকেই একাত্তর টিভি খুলে বসে আছি। শিশু বক্তার মোবাইলে পর্ণ পাওয়া গেছে। এগুলিও কি ব্রডকাস্ট হয় কিনা- কে জানে! জার্নালিজম এট ইটস বেস্ট। 
এবার সবাই মেডিকেলে চান্স পাবে। এটা মেডিকেলের ভর্তি পরীক্ষার দৃশ্য। ইতিহাসে এই প্রথম বারের মতো এমন একটি মেডিকেল ভর্তি পরীক্ষা হচ্ছে- যেখানে ভর্তিচ্ছু পরীক্ষার্থীর কয়েক গুণ বেশি সংখ্যার লোক মেডিকেলে চান্স পাবে। মেডিকেল ছাত্র হিসেবে নয়, রোগী হিসেবে। এত বিপুল সংখ্যক লোক ভর্তির উপযুক্ত হবে যে, গোটা বাংলাদেশের সমস্ত সরকারি বেসরকারি মেডিকেলের বেড, চেয়ার, টেবিল, টানা বারান্দায়ও লোক ধরবে না। জ্বী, এটাই সায়েন্স। করোনা মহামারী একদিন ইতিহাসের পাতায় ঠাই পাবে। আমি গর্বিত এবং ভীত, বাংলাদেশের নাম সেই ইতিহাসে বিশেষভাবে হয়তো লিখিত হবে। আমি ভাষা হারিয়ে ফেলেছি।
আমার বাবার যখন শ্বাসকষ্ট শুরু হয়, তখন তাঁর সামনে উপস্থিত ছিলেন আমার মেজ মামা। মেজ মামা অনেক শক্ত মনের মানুষ। মৃত্যু, জরা নিজের চোখে দেখেছেন অনেক। তবু শ্বাসকষ্টের এই দৃশ্য তিনি সহ্য করতে পারেন নি। কিছুদিনের জন্য তিনি নিজেও মানসিকভাবে অনেকখানি আবোলতাবোল হয়ে গিয়েছিলেন। আমি বাংলাদেশের একজন মোটামুটি প্রিভিলেজ মানুষ। আমার যোগাযোগ ভালো। সেই যোগাযোগ ব্যবহার করে, আর অনেকখানি অবাস্তব অংকের টাকা খরচ করে বাবাকে লাইফ সার্পোটে দেয়ার ব্যবস্থা করি। তাতে লাভ হয়েছে এই, আমার বাবার অসহনীয় মৃত্যু যন্ত্রণা কাউকে দেখতে হয়নি। তিনি আমাদের চোখের আড়ালে মারা গেছেন। বাংলাদেশ যখন স্যাটেলাইট উড়ালো, আমি তীব্র আপত্তি করেছিলাম। বলেছিলাম, এই স্যাটেলাইট আমরা বানাই নাই, টাকা খরচ করে কিনেছে। এটার কোনো অর্থ হয় না। আমাদের এম্বুলেন্স নাই, জনসংখ্যার অনুপাতে ডাক্তার, হাসপাতাল নাই। আমাদের এই বিলাসিত শোভা পায় না। কিন্তু আমার অনেক বন্ধু উল্লাস করেছিলো। বাংলাদেশ একটা স্যাটেলাইটের মালিক, এটাই তাদের উল্লাসের কারণ। এই উল্লাসের পেছনে মালিকানার অহংকার ছাড়া আর কিছু নাই। একইভাবে যখন সাবমেরিন কেনা হলো, আমি তখনো লিখেছিলাম, যে দেশে গ্রামে-গঞ্জে অন্তসত্ত্বা নারীকে সাইকেল ভ্যানে করে হাসপাতালে যেতে হয়, সেই দেশ কেন সাবমেরিন কিনবে। সে লেখা প্রকাশিত হওয়ার পর বিস্তর গালি খেয়েছিলাম। আজও এই লেখার জন্য গালি খাবো। তবু বলি, গত মাসে রাত দুইটার দিকে আমার তীব্র শ্বাসকষ্ট শুরু হলো। আমার মেয়ে হাসপাতালে ফোন দিলো। ঠিক নয় মিনিটের মাথায় আমার বাসার সামনে দুটি পুলিশের গাড়ি, একটি আইসিইউ এম্বুলেন্স, দমকালের গাড়ি এসে উপস্থিত। আমার পরিবার জানিয়েছে, কমপক্ষে ৫ জন প্যারামেডিক সেই দলে উপস্থিত ছিলো। তারা আমাকে প্রাথমিক জীবনরক্ষাকারী ওষুধ দেবার পর, হাসপাতালে নিয়ে যায়। সুস্থ করে বাসায় ফিরিয়ে দেয়। তবে আমার মতো ভাগ্যবান সকলে নয়। এদেশে অজস্র মানুষ করোনায় মারা গেছে। তবে মৃত্যুর আগে তারা দেখেছে, গোটা রাষ্ট্র তাঁকে বাঁচানোর চেষ্টা করেছে। আমি আমার হাসপাতালের ডাক্তারদেরকে বলেছি, আমি যদি মরেও যাই তাহলে কোনো দুঃখ নেই। আমি এ দেশের নাগরিক নই, চাকরিসূত্রে আছি। তবু তোমাদের দেশের সিস্টেম, স্বাস্থ্যব্যবস্থা এবং আন্তরিকতার জন্য ধন্যবাদ দিচ্ছি। আমার কোনো আক্ষেপ নেই। তাদেরকে যে কথা বলা হয়নি, সেটা হলো, আমার আসলে অনেক আক্ষেপ আছে। আমি যে দেশের নাগরিক, যে দেশের স্বাধীনতার জন্য লড়াই করেছে আমার বাবা, চাচা, সে দেশ নিয়ে আমার অনেক আক্ষেপ আছে। আমি তোমাদের দেশে একশত বার করোনায় আক্রান্ত হতে রাজি আছি, কিন্তু আমার দেশে সামান্য সর্দিকাশিতে আক্রান্ত হতে ভয় পাই। আমার দেশের ডাক্তাররা পৃথিবীর সেরা ডাক্তার। কিন্তু ডাক্তারদের লড়াই করার জন্য হাতিয়ার লাগে। আইসিইউ লাগে, অক্সিজেন লাগে, হাসপাতাল লাগে। আমাদের দেশের ডাক্তারদের মাথার উপর স্যাটেলাইট, সমুদ্রে সাবমেরিন, উৎসবে কোটি টাকার আতশবাজি ছাড়া আর অন্য কোনো কিছু নেই। আমাদের দেশের রাজনীতিবিদরা বলেন, আমরা করোনার চেয়েও শক্তিশালী। যিনি করোনায় মারা গেছেন, তার পরিবার, তার ডাক্তার জানেন, আমরা করোনার চেয়ে শক্তিশালী না। করোনার চেয়েও শক্তিশালী যদি কিছু থাকে, তাহলে সেটা আমাদের রাজনীতিবিদদের মিথ্যা। যে মিথ্যা, যে ন্যারেটিভ আমরা প্রতিনিয়ত বুঝে না বুঝে গিলছি। করোনার কবল থেকে আমরা যারা মরতে মরতে বেঁচে যাবো, তাদেরকে এই ন্যারেটিভ একদিন ঠিক গিলে খাবে।
আমার একটা প্রস্তাব আছে। বইমেলা এখনই বন্ধ ঘোষণা করা হোক। কিন্তু স্টলগুলো থাকুক। করোনা যখনই শেষ হবে- তখনই বইমেলা শুরু হবে। এবং সারা বছর ধরে চলবে । এটি হবে স্থায়ী বইয়ের বাজার। ঢাকা শহরে কয়েক হাজার কাঁচা বাজার থাকতে পারলে- একটি বইয়ের বাজার কেন থাকবে না? বইমেলা কেন কেবল ১ মাস হবে? কেন ১২ মাস হবে না। কেন সেটা কেবল ঢাকা শহরে হবে? কেন সেটা সারা দেশে হবে না? প্রতিটি জেলা সদরে একটি বড় জায়গা বইয়ের দোকানের জন্য দেয়া হোক। সব প্রকাশনী সমান অধিকারে সেখানে বসবে। পাঠক, লেখক, প্রকাশক- এমন কি সরকারও এ থেকে লাভবান হবেন।
বাংলাদেশের সবাই যদি মাস্ক পরে, হাত ধোয় এবং যত দূর সম্ভব দূরত্ব বজায় রাখে, তাহলে করোনার সংক্রমন অনেক কমে যারে। এ কথা কে কে বিশ্বাস করেন কে কে বিশ্বাস করেন না? 
করোনা কবে বিদায় হবে? নাকি করোনার পর আরেকটা ভাইরাস আসবে? তারপর আসতেই থাকবে? আমরা কী নতুন রকমের জীবন যাপনে অভ্যস্ত হবো? অফিস আদালত সব উঠে গিয়ে কি ভার্চুয়াল যুগ শুরু হবে? ঘরে বসে অফিস করলে কি কাজের ক্ষতি হয়? ঘরে বসে স্কুল করলে কি লেখাপড়া হয়? নাকি পৃথিবী থেকে পরীক্ষা সিস্টেম উঠে যাবে? সবাই নিজ প্রয়োজন টুকু শিখবে, সার্টিফিকেট অর্জনের চিন্তা বাদ দেবে? মানুষ কি শেষমেষ বুঝবে- বন্দুক কিংবা যুদ্ধ বিমানের চাইতে মাস্ক কিংবা অক্সিজেন সিলিন্ডার তৈরি করা দরকার? অপরাধীকে ধরতে পুলিশ থাকে। ভাইরাস ধরতে এবং রুখতে কি নতুন কোনো বাহিনী আসবে? পুরো পৃথিবী কি বদলে যাচ্ছে? আমরা কি সভ্যতা বদলের সন্ধিক্ষণ পার করছি?
খেটে খাওয়া কোনো বুটিক শিল্পী কিংবা ছোটখাটো দর্জি কি আছেন? যিনি আমার ছোট্ট একটি কাজ খুবই যত্ন নিয়ে করে দেবেন? অল্প খরচে? নজরুলের টুপি বানানোর জন্য লোক খুঁজছি। বাস্তবসম্মত দামে কাউকে পাচ্ছি না
আমার প্রকাশক এবং রকমারির হেড অব মার্কেটিং আমার সাথে স্কাইপেতে মিটিং করলেন। তারা একটি মজার ( কিন্তু কার্যকরী) প্রস্তাব দিলেন। বইয়ের সাথে নাকি আজকাল উপহার দিতে হয়। নইলে লোকে বই কেনে না। রকমারির প্রস্তাব- বইয়ের সাথে একটা করে টী শার্ট দেয়া। টী শার্টে খরচ বেশি। কাজেই প্রকাশকের প্রস্তাব- বইয়ের সাথে ব্রেসলেট বা চাবির রিং দেয়া। টী শার্ট কিংবা চাবির রিংয়ের সাথে নজরুল বেচারার কী সম্পর্ক আমি জানি না। প্রকাশক এবং রকমারি যখন চাবির রিং নাকি টী শার্ট- এই বিষয়ে তর্কে লিপ্ত, তখন আমি প্রস্তাব দিলুম, এক কাজ করেন, বইয়ের সাথে একটি টুপি দ্যান। দুজনেই বিস্ময়ে হতবাক হয়ে বললেন, টুপি? আমি বললুম, জ্বী হ্যা, টুপি। বিশেষ ধরণের টুপিকে বলা হয়- জিন্নাহ টুপি। বিশেষ ধরনের কোট আছে, যেটিকে আমরা গভীর শ্রদ্ধায় বলি, মুজিব কোট। নজরুলও একটি বিশেষ ধরণের টুপি পরতেন। খুব সম্ভবত বিষয়টি টুপি বলে, আমরা সেই টুপি নিয়ে কোনও উৎসাহ দেখাই না। যথা সম্ভব চেপে যাই। আজ থেকে আমরা একটা টুপি চালু করি, তার নাম হবে_ নজরুল টুপি। প্রকাশক এবং পরিবেশক উভয়ই স্কাইপের মিটিং সংক্ষিপ্ত করে সভা ত্যাগ করলেন। আপনাদের কাছে প্রস্তাবটি কেমন মনে হচ্ছে? সঙ্গতকারণে প্রকাশক মহোদয়কে ট্যাগানো হলো।
আমার বাবা ছিলেন দক্ষ সাঁতারু। আশি বছর বয়সেও তিনি পদ্মায় অবলীলায় সাঁতার কাটতে পারতেন। তাঁর ফুসফুস বেশ শক্তিশালী ছিলো। তবু করোনা এমন একটি অসুখ, যার কাছে তিনি পুরোপুরি পরাজিত হয়েছিলেন। তাঁর মৃত্যুর সময় উপস্থিত ছিলেন, আমার মামা। কষ্টদায়ক মৃত্যুদৃশ্য দেখে আমার কঠিন হৃদয়ের মামা মানসিক ভারসাময হারিয়ে ফেলেছিলেন কয়েক দিনের জন্য। গত কয়েক দিনে ফেসবুকে কয়েকজন ডাক্তারের লেখা পড়ে যা বুঝলাম- করোনা প্রবল গতিতে আবার ফিরে আসছে। আর বিশ্বের বাঘা বাঘা ডাক্তাররা বলছেন, টিকা নিলেও স্বাস্থ্যবিধি মানতে হবে। টিকা শতভাগ গ্যারান্টি দিতে পারবে না। সরকারকে দোষ দিয়ে লাভ নেই। পুরো বিশ্বের সরকার এই করোনার কাছে পুরোপুরি জব্দ হয়ে গেছেন। তারা ভেবে পাচ্ছেন না, কী করা উচিত। নিকট অতীতে এত ভয়াবহ দুর্যোগ পৃথিবীতে আর আসে নি। এখন বাঁচার একমাত্র উপায়- চাচা আপন প্রাণ বাচা - স্টাইল। চিপাচুপা দিয়ে যেভাবে পারেন, বেঁচে থাকার চেষ্টা করেন। একদম প্রয়োজন না হলে বাসার বাইরে বের হবেন না। জনসমাগম এড়িয়ে চলুন। ঘন ঘন হাত ধোন, মাস্ক পড়ুন। আজরাইল আপনাকে ঘাড়ের কাছে নি:শ্বাস ফেলছে। সবাই যে যার দায়িত্বে সাবধানে থাকুন। মনে করুন পৃথিবীতে যুদ্ধ চলছে। এ যুদ্ধে টিকে থাকার একমাত্র উপায় লুকিয়ে থাকা। সবাই লুকিয়ে থাকুন।
আমাদের কালেকশনে নজরুলের কিছু দুর্লভ ছবি আছে। যে ছবি আগে কেউ কখনও দেখেনি। আমি যদি নজরুলের জীবনী লিখতাম, তাহলে সেই ছবিগুলো অনায়াসে বইতে দিয়ে দিতাম। কিন্তু আমি লিখেছি উপন্যাস। নজরুলের জীবনী নিয়ে উপন্যাস। এখানে কি ছবি দেয়া উচিত হবে? আপনাদের মূল্যবান মতামত জানতে চাইছি।
অনেক দিন পর গল্প বলতে ইচ্ছে করছে। অনেক দিন পর ইচ্ছে করছে গল্প করতে। আজ রাত নয়টায় ( বাংলাদেশ সময়) আসবো ফেসবুক লাইভে। গল্প বলতে, গল্প করতে। আপনারাও চাইলে গল্পে অংশ নিতে পারেন। কোনও প্রশ্ন থাকলে লিখুন কমেন্টে। কিংবা সরাসরি লাইভেও যুক্ত হতে পারেন- রাত ৯ টায়। আশা রাখছি, দেখা হবে, কথা হবে।
এই তো গত সপ্তাহের কথা। এক প্রতিবন্ধী নারীকে চলন্ত বাস থেকে ছুড়ে ফেলে দিয়েছে হেলপার। এই তো কয়েক মাস আগের কথা। স্ত্রীকে টুকরো টুকরো করে কেটে স্বামী সেই টুকরো লাশের পাশে শুয়ে ঘুমিয়েছে। এই তো এক বছর আগের কথা। এক গৃহকত্রী তার কাজের লোককে পিটিয়ে জানালার কার্নিশে দাঁড় করিয়ে রেখেছিলো। এই তো কয়েক বছর আগের কথা। এক শিশু শ্রমিকের পায়ুপথে গাড়ির পাম্প দিয়ে বাতাস ঢুকিয়ে হত্যা করেছে তার মালিক। দোষ কেবল ওই মাদ্রাসার শিক্ষকের না। সমাজ ভরে গেছে দু পেয়ে পশুতে। দোষ কেবল এই দু পেয়ে পশুদেরও না। ফেসবুক খুলে দেখতে পেলাম, একজন দাবী জানিয়েছেন, সেই শিক্ষককে ন্যাংটা করে পিটিয়ে ভিডিও করতে। ভাই সকল শোনেন, আমরা জাতি হিসেবে দিনকে দিন পশু এবং পাশবিক হয়ে যাচ্ছি। আমাদের সকলের মানসিক চিকিৎসা দরকার। আমি আশীফ এন্তাজ রবি এই জুলুমবাজ সমাজকে ডিসওউন করি।
টেকনোলজি প্রতিবন্ধি হলে যা হয়। ফেসবুকে একটা অপশন আছে, ফেসবুক পোল, যেখানে ভোট দেয়া যায়। কোনো এক বিচিত্র কারনে ভোটের সেই অপশনটা খুঁজে পাচ্ছি না। কাজেই বাংলা পদ্ধতিতে ভোট নিচ্ছি। আমার প্রকাশিতব্য উপন্যাস: আমারে দেব না ভুলিতে .. এই বইটি যে অল্প কয়জন কিনবেন, আপনারা কীভাবে কিনতে স্বাচ্ছন্দ বোধ করবেন? ১. রকমারি থেকে নাকি ২. বইমেলা থেকে?
বাংলাদেশে ১৫ কোটি মানুষ। ( ২ কোটি কমিয়ে ধরলাম, হিসাবের সুবিধার জন্য) প্রত্যেকে যদি দুটি করে মশা মারে, তাহলে সেকেন্ডে ৩০ কোটি মশা ধ্বংস হবে। ১ মিনিটে হত্যা করা যাবে ৩০ * ৬০=১৮০০ কোটি মশা ১ ঘন্টায় নিহত হবে ১৮০০*৬০=১০৮,০০০ কোটি মশা। মেয়ররা কেন মশা মারবেন? মশার জন্য মেয়রদ্বয়কে দায়ী যারা করেন, তারা দেশ ও দশের শত্রু, চেতনাবিরোধী অপশক্তি। এদের বিরুদ্ধে রুখে দাঁড়ান। 
করোনার সাথে লেখালেখির মিল আছে। মানুষের শরীরে করোনা বাসা বাঁধে। একটি বীজাণু থেকে ২ টি বীজাণু, ২ থেকে ৪, ৪ থেকে ৮ ... এভাবে চলতে থাকে। গল্পও তাই। ১ টি শব্দ থেকে ২, ২ থেকে ৪, ৪ থেকে ৮ ... গল্প বড় হতে হতে লেখকে ছাড়িয়ে যায়। এক সময় গল্প পুরোপুরি দখল করে নেয় লেখককে। লেখক হয়ে ওঠেন- গল্পের দাস। লেখককে একদম ছিবড়ে করে, নি:স্ব করে গল্প দাঁড়িয়ে যায়। আমারে দেব না ভুলিতে - লেখা শেষ হয়েছে। আমি ছিবড়ে এবং নি:স্ব এবং খানিক অসহায়।
মুশতাকের মৃত্যু নিয়া একটা স্ট্যাটাস লিখতে চাইছিলাম। এমন এক স্ট্যাটাস যেইটা দেইখা পাবলিক ভাববে, রবি তো ম্যালা সাহসী। কিন্তু সরকার রাগবে না। দেশে গেলে গুম হবো না, বিদেশে বসে মামলা খাবো না, পলিটিকাল বড় ভাইয়েরা বাঁকা চোখে তাকাবে না। অনেকটা সাপ মরবে, লাঠি ভাঙবে না টাইপের। তারপর মনে হলো, লাঠিই যদি না ভাঙে, তাইলে লেইখা লাভ কি? কাঠাঁলের বিচি আছে, তুচ্ছ যে বরই, তারও একটি ছোট বিচি আছে। আমি বাংলার লেখক+সাংবাদিক+কবি, আমার সেই বিচিও নাই।
আফিমের দেশে তিনি কুমির চাষ করেছিলেন শেষমেষ বিরোধটা দাঁড়ায় আফিম বনাম কুমিরের কুমিরের শক্তি বেশি, আফিমের ক্ষমতা কুমিরের লেজ আছে, আফিমের স্লোগান কুমির তাই হেরে যায় আফিমের কাছে। ফেসবুক ভেসে যায় কুম্ভীরাশ্রুতে। 
যশোর থেকে ঢাকায় ফিরছি। বাস এক সময় থেমে গেলো। সামনে ঘাট। আমাদের ফেরিতে উঠতে হবে। দীর্ঘক্ষণ অপেক্ষার পর ফেরিতে উঠলাম। ফেরিতে ঝালমুড়ি, ডাব এবং পত্রিকা বিক্রি হচ্ছে। ঝালমুড়ি খেলাম, ডাব খেয়ে পেট ভারি করে ফেললাম। তারপর কিনলাম পত্রিকা-ইত্তেফাক। ইত্তেফাকের প্রথম পৃষ্ঠায় একটি খবর ছাপা হয়েছে। রাষ্ট্রদ্রোহিতার অভিযোগে কয়েকজন সাংবাদিকের নামে মামলা হয়েছে। আমি সেই মামলার ২ নম্বর আসামী। আমার নাম ছাপা হয়েছে এইভাবে- আশীফ এন্তাজ ওরফে রবি। আচ্ছা আপনারা কি বলতে পারেন, বাংলার কোন সাংবাদিকের নামে প্রথম রাষ্ট্রদ্রোহিতার মামলা হয়? যিনি সঠিক উত্তর দিতে পারবেন, তার সাথে রিকশায় করে পুরান ঢাকায় গিয়ে হাজীর বিরিয়ানি খাবো।
ক্লাস টু-তে পড়ি। থাকি সোনালী ব্যাংক কলোনীতে। স্কুলের নাম রামকৃষ্ণ মিশন। স্কুল এবং বাসার মাঝখানে একটি স্থাপনা আছে। তার নাম- মধুমিতা সিনেমা হল। বড়দের মুখে অনেক গল্প শুনেছি, কিন্তু সেই সিনেমা হলে কখনো যাওয়া হয়নি। অথচ গ্রাম থেকে অনেক আত্মীজস্বজন এসে আমাদের বাসায় উঠেন। তাদের ঢাকায় আগমনের উদ্দেশ্য : মধুমিতা সিনেমা হলে একটি সিনেমা দেখা। একদিন মানিকগঞ্জ থেকে এলেন মেজমামা। সারাদিন ঘুমিতে সন্ধ্যার সময় উনি সেজেগুজে সিনেমা হলের দিকে রওয়ানা দিলেন। হাঁটাপথে ৫ মিনিট গেলেই মধুমিতা। আমরা দুই ভাই কাঁদতে কাঁদতে গড়াগড়ি খেলাম, আমরাও মামার সাথে যাবো- সিনেমা দেখতে। বাধ্য হয়ে মামা আমাদের দুই ভাইকে নিয়ে রওয়ানা দিলেন। মধুমিতা সিনেমা হলে সেদিন গাদাগাদি ভীড়। হাউসফুল চলছে। মামা অনেক টাকা দিয়ে একটি টিকেট কিনলেন। একদম সামনের সিটে বসে সিনেমা দেখবেন। তার কোলে আমরা দুই ভাই। ততক্ষণে সিনেমা শুরু হয়ে গেছে। হলে ঢুকে আমার কিশোর মনে ভয়াবহ ধাক্কা লাগলো। এত বড় টেলিভিশন! এত বড়!!!!! এত বড়। এই আমার জীবনের প্রথম হলে বসে সিনেমা দর্শন। সিনেমার নাম : সকাল সন্ধ্যা। অভিনয়ে আলমগীর শাবানা। প্রথম দৃশ্য: আলমগীরের কোলে বসেছেন শাবানা- দর্শকদের তুমুল হৈ চৈ। জীবনের অনেক কিছু ভুলে গেছি। এমনকি গত সপ্তাহে ঘটা অনেক কিছুই মনে নেই। তবু এত বছর আগের সেই দৃশ্য, এখনও অবিকল, অটুট। কী আশ্চর্য! চেষ্টা করেন তো ... আপনাদের প্রথম হলে বসে দেখা সিনেমার নাম কি ছিলো? কোন দৃশ্য এখনো ভুলতে পারেন নি? কোন সে স্মৃতি আপনাকে ভুলতে দিচ্ছে না?
এই আমার গত এক বছরের ঘর সংসার, গত এক বছরের জীবন। হাড়ভাঙ্গা কিন্তু অতি আনন্দের পরিশ্রম। নজরুলকে নিয়ে গল্প লিখবো। তাঁর জন্ম ১৮৯৯ আর মৃত্যু ১৯৭৬। ১৮৯৯ থেকে ১৯৭৬ কি কম সময়? এর মধ্যে কত ঘটনা ঘটে গেলো- প্রথম ও দ্বিতীয় বিশ্বযুদ্ধ, হিটলারের আত্নহত্যা, দেশভাগ, বাংলাদেশের জন্ম। শুধু নজরুল নিয়ে তো এ সময় নয়। অবধারিতভাবে চলে আসেন রবীন্দ্রনাথ, শরৎ, নজরুলের প্রেমিকারা। আবার জীবনানন্দ দাশ যে ট্রামের তলায় পড়ে মারা গেলেন, তার ছিন্নদেহ ট্রামের তলা থেকে যিনি বের করলেন, তার কথাও তো বলা দরকার। কিন্তু আমি তো ইতিহাস লিখছি না। লিখছি- চটুল, টক, মিষ্টি, ঝাল, আনন্দ এবং বিষাদের গল্প। গল্প লিখতে লিখতে করোনা এলো। কত মানুষকে বিদায় জানাতে হলো। তবু এর মধ্যে ঢাকা থেকে প্রতি মাসে আসতো সুটকেস ভর্তি বই। রেফারেন্স ধরিয়ে দিতেন আমার বাবা। গল্পের মাঝখানে তিনিও চলে গেলেন। আহা, আমি একটা জীবন পার করলাম। এই জীবনের তিলার্ধ স্বাদ যদি আপনাদের দিতে পারতাম, জানি না, কতটুকু ফুটেছে লেখায়। এবার তো আমি বলতেই পারি_ আমারে দেব না ভুলিতে।
আমার জীবনে অজস্রবার সুখ এসেছে। কিন্তু আশ্চর্যের ব্যাপার হচ্ছে, সুখকে আমি কখনও পরিপূর্ণভাবে উপভোগ করতে পারেনি। সব সময় মনে হয়েছ, সুখ আমার সৎ মা । ক্ষণিকের অতিথি। কিন্তু দুঃখ আমার বড় বেশি আপন। দুঃখ হচ্ছে, শৈশবের খেলার সাথী, শেষবেঞ্চের বিশ্বস্ত বন্ধু, বাকিতে চাল দেয়া পাড়ার মুদি দোকানদার। সুখ পদ্মপাতার জলের মতো, বড় টলমল। কিন্তু দুঃখ আপন ভাইয়ের মতো আপাদমস্তক জড়িয়ে থাকে। হিমালয়ের মতো এঁটে থাকে বুকের গভীরে। জীবন আসলে চলমান এক দুঃখ। সুখ হচ্ছে সেই চলমানের যাত্রা বিরতি।
বহু আগের কথা। আমার বাবা লঞ্চে করে মানিকগঞ্জ যাচ্ছিলেন। মাঝ নদীতে লঞ্চটি ডুবে যায়। পানির নিচ থেকে তিনি কেবিনের জানালা ভেঙ্গে বেরিয়ে আসেন। তার সহযাত্রী হিসেবে ছিলেন এক গর্ভবতী নারী। পানির নিচ থেকে বেরিয়ে আসার সময় বাবা সেই মহিলাকেও উদ্ধার করে নিয়ে আসেন। আমরা ছোট বেলায় দেখতাম, আমাদের বাসায় এক মহিলা আসতেন - তার স্বামী সন্তানদের নিয়ে। বাবাকে তিনি ধর্মের ভাই বানিয়েছিলেন। যে বাবা নদীর নিচ থেকে বেঁচে ফিরেছিলেন, তিনি হাসপাতাল থেকে বেঁচে ফিরতে পারলেন না। আমার বাবা আবদুস শহীদ বিশ্বাস এইমাত্র ইন্তেকাল করলেন। ইন্নালিল্লাহে ওয়া ইন্না ইলাহে রাজেউন।
হে আল্লাহ, আমার বাবাকে তুমি সুস্থ করে দাও। সে তাঁর গোটা জীবনে একটি পিপড়াকেও কষ্ট দেয়নি, তুমি তাঁর কষ্ট মাপ করে দাও। আমার বাবার জন্য সবাই দোয়া করবেন। 
- তোমাদের ভাবী, সালাম দাও আফসানা মিমি আর শিলা আহমেদ সালাম দিলো। - তোমাদের ভাবী খুব সুন্দর না? গোসলের পর তারে আরও সুন্দর লাগে। কোথাও কেউ নেই- নাটকটি প্রচারিত হয়েছিলো আজ থেকে কয়েক যুগ আগে। তবু জনাব কাদের, আপনার মুখের এই ডায়লগটি শুনলে আজও হাসতে হাসতে দম ফুরিয়ে যায়। বাঙালি জাতি অতি দুখী। খুব অল্প কিছু মানুষ পেরেছেন, এ জাতিকে নির্মলভাবে হাসাতে। আপনি তাদেরই একজন। আমি নিশ্চিত, আপনার মতো মানুষের জন্য আল্লাহ পাক বেহেশতের বাগান সাজিয়ে রেখেছেন। ইন্নালিল্লাহে ওয়া ইন্না ইলাহে রাজেউন।
অনেক দিন গল্পের আসর করি না। আজ রাতে একটা গল্পের আসর করবো। রাত দশটা থেকে। কোনো গান নয়, কবিতা নয়, শুধু গল্প। পুরো দুই ঘন্টা জুড়ে গল্প শোনাবো। মেন্টস বাত্তি জ্বালাও -এর শ্রোতাদের বলবো, এই ঘোষণাটি সবাইকে জানিয়ে দিতে। দেখা হবে, কথা হবে, গল্পও হবে, আজ বাংলাদেশ সময় রাত ১০ টায়। আগামী কাল আমেরিকার সময় সকাল ১১ টায়। মনে থাকবে তো?
অস্ট্রেলিয়া থেকে একটি মেয়ে ফোন দিয়েছে। একটি প্রেমের উপন্যাস লিখতে হবে। সে হবে নায়িকা আর নায়কের নাম রবি। মেয়েটির আদেশ শুনে- সাথে সাথে গল্পের প্লট সাজিয়ে ফেললাম। মেয়েটি ভালবাসে রবিকে। কিন্ত শত চেষ্টা করেও সে রবির মন গলাতে পারছে না। রবির মন জয় করতে না পেরে- মেয়েটি রাগে দুখে নিজের চুল কেটে ন্যাড়া হয়ে গেলো। ওদিকে কয়েক দিন পর রবির মনে প্রেমের উদয় হলো। সে ফিরে এলো মেয়েটির কাছে। এসে দেখলো, মেয়েটি ন্যাড়া। শত চেষ্টা করেও চুল গজাচ্ছে না। ডাক্তার বদ্যি সব বেটে খাওয়ানো হলো, তবুও একগাছি চুলও উঠলো না মেয়েটির। শেষমেষ উপন্যাসের নায়ক রবি এক কাজ করলো। মেয়েটির ন্যাড়া মাথায় চুমু খেলো। তখনই মেয়েটির চুল উঠতে শুরু করলো। এভাবেই গল্পটি একটি সফল পরিণতির দিকে আগালো।
আমেরিকায় রাত এখন একটা বেজে দুই মিনিট। রাত যখন ১২ টা বাজে তখন বিছানায় গিয়েছি। ডাক্তারের পরামর্শ মতো তিনটা ঘুমের ওষুধ খেয়েছি। তবু ঘুম আসছে না। মনে হচ্ছে, নজরুল বিষয়ক উপন্যাস শেষ করার আগেই আমি পাগলটাগল হয়ে যাবে। যে লোক - আলগা করো গো খোপার বাঁধন, এই লাইন লেখার পর চট করে লেখে - দিল ওহি মেরা ফাস গায়ি, সে বড় সহজ লোক নয়। এই খ্যাপা এবং উদ্ভট মানুষটির গল্প বলা যত সহজ হবে ভেবেছিলাম, বাস্তব ক্ষেত্রে দেখতে পারছি - কাজটা এত সহজ না। গল্পকার হিসেবে আমার দায়িত্ব হলো, সাধারণ ঘটনার উপর রঙ চড়ানো। কিন্তু নজরুলের জীবন এতই রঙিন, বাড়তি কোনো রঙ add করতে হচ্ছে না। বরং আমি উল্টা ভাবছি, কী করে তার জীবনকে আরেকটু কম রঙিন দেখানো যায়। এত রঙ পাবলিক নিতে পারবে না। একটা উদাহরণ দিই। নজরুলের প্রথম সন্তান পুত্র। নজরুল তাঁর পুত্র সন্তানের নাম রেখেছিলেন, কৃষ্ণ মুহাম্মদ। পুত্রের নামকরণের মধ্য দিয়ে তিনি দুই ধর্মের মেলবন্ধন ঘটাতে চেয়েছিলেন। এখন আমি ভাবছি, এই গল্প উপন্যাসে দেবো কি দেবো না? ভেবে কুল পাচ্ছি না। ওদিকে রাত এখন একটা বেজে ১৫। আপনাদের কী মত? রঙ কি কিছু কমাবো?
শীতের সবচেয়ে ভালো নাস্তা হচ্ছে- পরোটা, ফুলকপি ভাজি, গরম এক কাপ চা এবং সবশেষে একখানি সিগারেট। সাথে একটু ফলের রস থাকলে ভালো, না থাকলে নাই। তবে অবশ্যই সিগারেট থাকতে হবে।
আমাদের ছোটবেলায় শীতকাল ছিলো অন্য রকমের। কোনো এক সকালে, স্কুলে যাওয়ার আগে, আম্মু স্টিল আলমারি থেকে সুয়েটার বের করে দিতেন। ন্যপথলিনের গন্ধমাখা নেভু ব্লু সুয়েটার। এটাই স্কুলের ড্রেস এবং শীতের একমাত্র পোশাক। প্রতিবার সুয়েটার গায়ে দেয়ার পর মনে হতো, সুয়েটারটা ছোট হয়ে গেছে। আর ন্যাপথলিনের গন্ধে গত শীতের কত স্মৃতি মাখা থাকতো। দুপুরবেলায় টিভিন পিরিয়ডে দাঁড়িয়াবান্ধা খেলতাম। তখন সুয়েটার কোমরে বেঁধে রাখা হতো ... আমাদের শৈশবের শীতকালের একটি বড় অংশ জুড়ে থাকতো ভয়। ফাইনাল পরীক্ষার ভয়। পরীক্ষার হলে বসে প্রশ্নের উত্তর মনে না পড়ার ভয়। সকাল বেলায় কনকনে ঠান্ডা পানিতে গোসল করার ভয়। তবু সব ভয় এক সময় কেটে যেত। পরীক্ষা শেষ হতো। তখন লেপের নীচে শুয়ে টর্চ লাইট জ্বালিয়ে গল্পের বই পড়ার সেই শৈশব। আহা, আমাকে কেউ ফিরিয়ে দেবে না। আহা লেপের মধ্যে, সেই গুটিওটা লাল কম্বলের মধ্যে কত পুরনো গন্ধ লেগে থাকতো। সকালের কুয়াশার মধ্যে সেই মেখে থাকা সোনালী রোদ। কাগজের টুকরো মুড়িয়ে মুখ দিয়ে ধোয়া ছাড়ার খেলা। ছোট হয়েও বড় হওয়ার অভিনয়। আগামী বছর বাবার বেতন বাড়বে। আমাদের দুই ভাইকে উনি জ্যাকেট কিনে দেবেন। যে জ্যাকেটের দুই হাতা খুলে স্লিভলেস বানানো যায়। সেই অনাগত জ্যাকেটের স্বপ্নে বিভোর হয়ে, পুরো একটি শীতকাল পার করা। আহা। আহা। আহা।
কুমিল্লার দৌলতপুরে এক পল্লী বালিকার সাথে কবি কাজী নজরুলের প্রেম ও পরিণয় হয়েছিলো। কেউ কেউ বলেন, তাদের বিয়েও হয়েছিলো। সেই পল্লী বালিকা নার্গিস নামে পরিচিত। কেউ কি বলতে পারেন, নার্গিসের আসল নাম কী? ‘ সত্যিকারে’ সঠিক উত্তর যে দিতে পারবে- তাকে “আমারে দেব না ভুলিতে “ বইটা উপহার দেয়া হবে। সাথে আমার সাথে বসে সে হাজির বিরিয়ানি খাবে। আর সঠিক উত্তরদাতা যদি নারী হোন, তাহলে গ্লোরিয়া জিন্সে কফি। ( এবং ফোন নম্বর আদানপ্রদান) #কুইজ - ২ #আমারে দেব না ভুলিতে
কে বলতে পারবে, নজরুলের ছোট বেলার নাম কী ছিলো? ‘ সত্যিকারে’ সঠিক উত্তর যে দিতে পারবে- তাকে “আমারে দেব না ভুলিতে “ বইটা উপহার দেয়া হবে। সাথে আমার সাথে বসে সে হাজির বিরিয়ানি খাবে। আর সঠিক উত্তরদাতা যদি নারী হোন, তাহলে গ্লোরিয়া জিন্সে কফি। ( এবং ফোন নম্বর আদানপ্রদান)
মোটা দাগে পৃথিবীতে দুই ধরণের লোক আছে। একদল তানিম ভাইয়ের বন্ধু, আরেক দল তানিম ভাইকে চেনেন না। যারা তানিম ভাইকে চেনেনা, এ জগতে তাদের চেয়ে দুভার্গা মানুষ আর একটিও নেই। ছোট্ট একটা উদাহরণ দিই। রাত দশটার দিকে তানিম ভাইকে ফোন দিলাম। তানিম ভাই, একটু বাসায় আসেন, দুই ভাই মিলে একটু সুখ দুঃখের আলাপ করি। তানিম ভাই গম্ভীর গলায় বললেন, একটা কথা বলি? কিছু মনে করবেন না। এখন রাত দশটা। এ সময়টা ব্যক্তিগত। এখন কারো বাসায় যাওয়া উচিত না - তাহলে আমি আসি? - না ভাই, আপনিও আসবেন না। এখন রাত দশটা। বড় ধরণের বিপদ ছাড়া এ সময় কারো বাসায় যাওয়া আসা করা উচিত না। ওইদিন রাত দুইটার দিকে তানিম ভাইকে ফোন দিলাম। একের পর এক ফোন। ফোনের তীব্র স্বরে উনার ঘুম ভাঙলো। উনি উদ্বিগ্ন গলায় ফোন ধরলেন, রবি, কোনো বিপদ? আমি করুণ গলায় বয়ান করলাম, ভীষণ বিপদ। আমি একটি মেয়ের প্রেমে পড়েছি। তানিম ভাই মহা বিস্ময়ে উত্তর দিলেন, বলেন কি? আমি বললাম, হ্যা। মেয়েটা অস্ট্রেলিয়ায় থাকে। তার নাম লোবা। লং ডিসট্যান্স প্রেম। যেকোনো সময় ভালো মন্দ কিছু একটা হয়ে যেতে পারে। তানিম ভাই গুটি গুটি পায়ে রাত দুইটায় আমার বাসায় ড্রাইভ করে হাজির হলেন। উদ্বেগ, দুশিচিন্তায় উনার মুখ ছাইবর্ণ। আমরা দুই ভাই মিলে সিগারেট ধরাই। কোকাকোলার ( বড়দের) গ্লাসে চুমুক দিই। সম্প্রতি তানিম ভাই তার বাড়ি ক্লিন করেছেন। আমেরিকায় ক্লিন করা মানে বিশাল একটি ব্যাপার। তিনি ৩০০ ডলার খরচ করে তার তিন তলা প্রাসাদতুল্য বাড়ি ধুয়ে মুছে পরিষ্কার করিয়েছেন। একটি পেশাদার দল এই কাজ করেছে। তার পরিষ্কার বাসা পরিদর্শন করার জন্য আমাকে এবং কয়েকজন বন্ধুবান্ধবকে দাওয়াত দিয়েছেন। আমি বাসা দেখে পুরো মুগ্ধ। উন্নত মানের স্যানিটাইজার এবং বিভিন্ন রাসায়নিক উপাদান ব্যবহার করে পুরো বাসা পরিষ্কার করা হয়েছে। কোথাও এক টুকরো ধুলিকণার অস্তিত্ব নেই। আমি তার বাসায় একটি জন্মদিনের কেক নিয়ে গেলাম। কেননা, ওইদিন ছিল তার জন্মদিন। কেক কাটার সময় আমি পুরো কেকটি তার মুখে লেপ্টে দিলাম। খুব স্বাভাবিক এবং বন্ধুসুলভ একটি কাজ। এখনকার রেওয়াজ হচ্ছে, কেক কাটার পর সেই কেক মুখে মাখিয়ে দেয়া। কিন্তু আমাদের ব্যাপারটি স্বাভাবিক রইলো না। উনার মুখে কেক লেপ্টে দেয়ার পর শুরু হলো লংকাকাণ্ড। শুরু হলো কেক ছোড়াছুড়ি । একজন আরেকজনের গায়ে কেক ছুড়ে মারে। যাদের হাতে কেক নেই, সে ছুড়ে মারে কোকাকোলা, পেস্ট্রি, দই, মিষ্টি- ইত্যাদি। তানিম ভাইয়ের বাসা পরিষ্কার করতে এখন কমপক্ষে ১ হাজার ডলার লাগবে। আজ তানিম ভাইয়ের ৯০ তম জন্মদিন। উনার আসলে ৯০ বছর বয়স হয়নি। কিন্ত আমার key বোর্ড নষ্ট। ৯ এবং ০ ছাড়া, অন্য কোনো সংখ্যার key কাজ করছে না। এনিওয়ে। হ্যাপি নব্বুই বছর। অন এ সিরিয়াস নোট, আমার ফেসবুক বন্ধুদের শুধু একটি কথা বলতে চাই। আমার দেখা সবচেয়ে বিশুদ্ধ আত্মার মানুষটির নাম - মোস্তফা তানিম। এই রকম ভালো মানুষ পৃথিবীতে দুর্লভ। উনাকে আপনারা শুভ জন্মদিন বলুন।
আমাকে একটা পরামর্শ কেউ দেবেন? আমি একদল ইতরের পাল্লায় পড়েছি। এ থেকে পরিত্রাণের উপায় খুঁজছি। আমেরিকায় অনেক বাঙালি সংগঠন আছে। আমি এসব সংগঠন থেকে গুণে গুণে ১০০ হাত দূরে থাকি। কারণ আমি শান্তিপ্রিয় এবং বুদ্ধিমান মানুষ। যাই হোক। এখানে একটা সংগঠন আছে। এর নাম ডুয়াফি। ঢাকা বিশ্ববিদ্যালয়ের প্রাক্তন শিক্ষার্থীদের সমন্বয়ে গঠিত একটি মহান সংগঠন। একইভাবে চুয়াফি, কুয়াফি, খুয়াফি - ইত্যাদি নানান ফি জাতীয় সংগঠন আছে। চু মানে চট্টগ্রাম, খু মানে খুলনা, কু সম্ভবত কুমিল্লা। তো ডুয়াফির মহান সংগঠকরা জেনেছেন, আমি উক্ত বিদ্যালয়ের প্রাক্তন শিক্ষার্থী। তাঁরা আমাকে আমন্ত্রণ জানিয়েছেন। কিন্তু আমি যথারীতি এই সংগঠন থেকে ১০০ হাত নিরাপদ দূরত্বে অবস্থান করেছি। তো, এ বছর এই সংগঠন একটি পত্রিকা বের করবেন। এর সম্পাদক আমার কাছে লেখা চাইলেন। সম্পাদক মহোদয়কে আমি ব্যক্তিগতভাবে চিনি, উনি আমার শ্রদ্ধার অগ্রজ। উনার অনুরোধে আমি তাঁকে একটি লেখা দিলাম। (পুরনো ফেসবুক স্ট্যাটাস থেকে কপি করে। মিনিট দুয়েক সময় লেগেছে।) যাই হোক, মাসখানেক পার হয়েছে। এর মধ্যে এই সংগঠন থেকে ফোন। তাঁরা নাকি দুটো তথ্য শুনেছেন: ১. আমি ঢাকা বিশ্ববিদ্যালয়ে পড়িনি। ২. পড়লেও আমি পাশ করিনি। এ দুটো কারণে আমার লেখা তাদের পত্রিকায় ছাপা হওয়া উচিত কিনা, তারা দ্বিধায় আছেন। আমি সাথে সাথে বললাম, আমার লেখাটি যেন অবশ্যই নিকটস্থ ডাস্টবিনে ফেলে দেয়া হয়। এরপর আরেকজন ফোন দিলেন। তিনি বললেন, ভাই , আপনি নাকি ঢাকা ইউনিভার্সিটির জাল ছাত্র .. আমার মতো বুদ্ধিমান মানুষ কীভাবে এই যন্ত্রণার মধ্যে পড়লো, সেটাই ভেবে পাচ্ছি না। এই ইতরদের হাত থেকে বাঁচার উপায় কি? যদি কেউ লাগসই বুদ্ধি দিতে পারেন, তাহলে তাঁকে আমার সার্টিফিকেটগুলো উপহার হিসেবে দিয়ে দেবো। প্রিয় ডুয়াফির সেই সুনির্দিষ্ট ''ভাই কিংবা বোন'' , সবার সাথে ইতরামি করবেন না। আমি আপনাদের চাইতে বড় ইতর হ্যান্ডেল করে এ পর্যন্ত এসেছি। সংযোজন ১: মফস্বলে কিছু হোটেল আছে। এখানে ম্যানেজার নামে একটি চরিত্র থাকে। মুখে পান, চোখে সুর্মা। কোনো যুগল হোটেলে রুম চাইলে, এরা বলে, আপনাদের কাবিননামা কোথায়? ঢাকা বিশ্ববিদ্যালয়ের নাম ও লোগো ব্যবহার করা এইসব সংগঠনের নেতাদের উচিত, সেইসব হোটেলের কাউন্টারে গিয়ে বসা। তাহলে তারা আরও বেশি উন্নতি করতে পারবেন। সংযোজন ২: ঢাকা বিশ্ববিদ্যালয়ের নাম ও লোগো ব্যবহার করে, যে কেউ যত্রতত্র এই ধরণের সংগঠন করতে পারেন কিনা, এর নৈতিক এবং আইনগত ভিত্তি কতটুকু?
একটা ঘটনা কি সবাই লক্ষ্য করেছেন? প্রতিদিন সকালে ফেসবুক খুললেই কারো না কারো মৃত্যু সংবাদ পাওয়া যাচ্ছে। আমার নেটওয়ার্ক খুবই ছোট। তবুও প্রতিদিন গড়ে দুইজন মানুষের মৃত্যু সংবাদ নিউজফিডে ঘুরছে। এরা সবাই কেন মারা যাচ্ছেন, মৃত্যু সংবাদে সেটি স্পষ্ট করে উল্লেখ নেই। তবে প্রায় সবার ক্ষেত্রে একটা লাইন খুব সাবধানে লেখা হয়, এদের করোনা সনাক্ত হয়েছিলো। আপনাদেরও নিশ্চয়ই একই অবস্থা? সকালে ফেসবুক খুলেই কারো না কারো মৃত্যু সংবাদ পাচ্ছেন। যেদিন সকালে ফেসবুকে খুলে মৃত্যু সংবাদ পাবেন না, সেদিন ধরে নিবেন, হয়তো আপনিই মারা গিয়েছেন। পরকালে মৃত্যু বলে কিছু নেই , কাজেই পরকালের ফেসবুক ফিডে কোনো মৃত্যু সংবাদ নেই। টেক কেয়ার ব্রো, টেক কেয়ার
এক দাগী ডাকাত ধরতে কাজী রফিজুল্লাহ গিয়েছিলেন বর্ধমানে। ডাকাত ধরা পড়েনি। অল্পের জন্য ফস্কে গেছে। কাজী দারোগার মেজাজ ভীষণ খারাপ হয়ে আছে। এমনিতেই তার মনে দীর্ঘদিন হলো সুখ নেই। তার কোন সন্তাদি নেই। তার স্ত্রী অনেক চেষ্টা করেও গর্ভিনী হচ্ছেন না। কলকাতার বড় ডাক্তার দেখানো হয়েছে। এমনকি একজন বিলাতী ডাক্তারও দেখেছেন। এর বাইরে পীর ফকির একটাও বাদ নেই। বিস্তর তাবিজ কবজ করা হয়েছে। কোনো কিছুতেই কাজ হয়নি। কাজী দারোগার ঘরে ফিরতে মন চায় না। তারপর যদি হাত থেকে এই রকম একটা দাগী ডাকাত ছুটে যায়। অনেক রাত্রে কাজী দারোগা বাড়ি ফিরলেন। সিঁড়ি ঘরের কাছে এসে তিনি থমকে গেলেন। দেখলেন, দেবশিশুর মতো দেখতে এক কিশোর ছেঁড়া কাঁথা জড়িয়ে সেখানে শুয়ে আছে। এই কাঁথায় শীত মানছে না। কিশোরটি ঘুমের ঘোরে কাঁপছে। দারোগার মন অনেক শক্ত ধাঁচের হয়। কাজী দারোগাও তার ব্যতিক্রম নন। তবু তাঁর এক লহমার জন্য মনে হলো, আহা, এমন একটি পুত্র সন্তান যদি তাঁর থাকতো। আল্লাহ এমন পাষাণ কেন। কাজী দারোগা কিশোরটির ঘুম ভাঙালেন না। তিনি নীরবে তার বাড়ির ভেতর ঢুকে গেলেন। পরেরদিন তিনি এক কান্ড করলেন। এক হাবিলদারকে ডেকে বললেন, আমার বাড়ির সিঁড়ির নীচে একটা ছেলে ঘুমায়। ওর সম্পর্কে একটু খোঁজ খবর নাও তো। ব্যাস। দুখু মিয়ার পেছনে থানাপুলিশ লেগে গেলো। কয়েকদিন পর ছেলেটি সম্পর্কে বিস্ময়কর কিছু তথ্য আবিষ্কৃত হলো। ছেলেটি মুসলমান। তার বাবা ছিলেন পীরপুকুর মসজিদের ইমাম। তার চাচা মক্তবের শিক্ষক। তার মানে ছেলেটির বংশ ভালো। ছেলেটি কিছুদিন স্কুলে লেখাপড়া করেছে। লিখতে পড়তে জানে। আরবীর উপর ভালো দখল। দারুন গান গায়। নিজে নিজে পদ্য লেখে। আরেকটি তথ্য শুনে দারোগা কাজী রফিজুল্লাহ চমকিত হলেন। ছেলেটির কাজী বংশ। তার চাচার নাম কাজী বজলে করিম, বাবা যদিও কাজী পদবী ব্যবহার করতেন না। পরদিন দুখু মিয়ার ডাক পড়লো থানায়। কাজী রফিজুল্লাহ দুখু মিয়াকে আপাদমস্তক দেখলেন। থানায় ঢুকলে বাঘ পর্যন্ত ভয়ে কাঁপে। এই ছেলেটিকে দেখে মনে হচ্ছে না, সে আদৌ ভয় পাচ্ছে। কাজী দারোগা জলদগম্ভীর গলায় বললেন, তোমার নাম? - দুখু মিয়া - তোমার বাবার নাম? -ফকির আহমেদ। - বাড়ি? - চুরুলিয়া। কাজী দারোগা এবার একটা কাগজ কলম এগিয়ে দিলেন। দুখু মিয়াকে বললেন, এই কাগজে তোমার নাম এবং তোমার বাবা নাম লেখো তো? দুখু মিয়া উত্তর দিলো, বাংলায় লিখবো? নাকি আরবীতে? নাকি উর্দুতে? কথাটা শুনে কাজী দারোগা এক দৃষ্টিতে দুখু মিয়ার দিকে তাকিয়ে রইলেন। দীর্ঘক্ষণ। দুখু মিয়াও দারোগার চোখের দিকে তাকিয়ে আছে। সে চোখ সরাচ্ছে না।
আনিসুল হকের একটি লেখা পড়ে, আমার চিন্তার জগৎ পুরো এলোমেলো হয়ে গিয়েছিলো। তখন আমি নটরডেম কলেজে পড়ি। ইয়ার ফাইনাল পরীক্ষা খুবই খারাপ হয়েছে। ফিজিক্স এবং কেমেস্ট্রিতে ফেল করার উজ্জ্বল সম্ভাবনা। সেকেন্ড ইয়ারে উঠতে পারি, আবার নাও উঠতে পারি। খুবই বেকায়দার একটা সময়। তখন ''সাপ্তাহিক যায় যায় দিন '' তুমুল জনপ্রিয়। সেই পত্রিকার ঈদ সংখ্যায় আনিসুল হকের একটি গল্প ছাপা হয়েছে। গল্পের নাম: আসুন, গল্পটা শেষ করি। এক বিশ্ববিদ্যালয়ে পড়ুয়া তরুণ। দারুন মেধাবী ছাত্র। হঠাৎ করে সে রাজনীতিতে জড়িয়ে পড়লো। টান টান উত্তেজনার মধ্যে সেই গল্পটি এগিয়ে চললো। ছেলেটি একটা ভীষণ বিপদে পড়লো। গল্পের নায়ককে সেই বিপদের মুখে ঠেলে দিয়ে লেখক গল্পটা আচমকা থামিয়ে দিলেন। শুধু তাই নয়। লেখক আরেকটি ভয়াবহ কাণ্ড করলেন। অদ্ভুত একটা উপায়ে গোটা পাঠক সমাজকে গল্পের মধ্যে ঢুকিয়ে ফেললেন। এ পর্যায়ে লেখক বললেন, এখন এই ছেলেটা কী করবে? সে কি অস্ত্রটা হাতে নেবে, যদি নেয়, তাহলে সে হবে ক্যাডার, বিরাট ছাত্রনেতা, হয়তো গুলি খেয়ে সে মারা যাবে, নয়তো বড় রাজনীতিবিদ হবে। নাকি ছেলেটা অস্ত্র হাতে নেবে না। পড়াশোনায় ফিরে যাবে। তাহলে জীবন হবে অন্য রকম, অন্য সংগ্রামের। আসুন পাঠক, গল্পটা শেষ করি। আপনি কী চান? এই গল্পটা আমি পড়েছিলাম, ২০/২২ বছর আগে। এখনও গল্পটার শেষাংশ নিয়ে ভাবি। দুইটা সম্ভাবনা নিয়ে নিজের মনে খেলি। একবার নায়কের হাতে অস্ত্র তুলি দিই। আবার তার হাতে দিই কলম । একটা গল্প কতখানি শক্তিশালী হলে, ২২ বছর পরেও_ সেই গল্প পাঠককে একই সাথে যন্ত্রণা এবং আনন্দ দেয়। দ্বিধার সাগরে ভাসায়!!!! এর পরের বছর নতুন একটি পত্রিকা বের হলো। নাম: সাপ্তাহিক চলতিপত্র। সেই চলতিপত্রের ঈদ সংখ্যায় আনিসুল হকের প্রথম উপন্যাস ছাপা হলো। উপন্যাসের নাম: ফাঁদ। সাধারণত উপন্যাস শুরু হয় অধ্যায় এক থেকে, তারপর সেটা যায় অধ্যায় দুই, তিন কিংবা চারে। আনিসুল হকের ফাঁদ উপন্যাস শুরু হলো- উল্টো দিক থেকে। প্রথমেই অধ্যায় ১০, তারপর নয়, তারপর আট। এর কারণ হচ্ছে, উপন্যাসের নায়ক দশ তলা ভবণের ছাদ থেকে লাফ দিয়েছে। সে নিচের দিকে পড়ছে। প্রথমেই তার চোখ গেলো ১০ তলা বাসার জানালায়। তারপর নয়, তারপর আট, তারপর সাত ... একটা মানুষ ছাদ থেকে পড়ে যাচ্ছে। মাটিতে পড়ার আগ পর্যন্ত সে যা যা ভেবেছে, তার উপর গোটা উপন্যাসে। মাটিতে পড়া মাত্র উপন্যাস শেষ। এবার এই উপন্যাস পড়ে, আমার চিন্তা জগৎ উল্টে গেলো। ইংরেজিতে যাকে বলে আপসাইড ডাউন। গল্প, উপন্যাসের বাইরে রম্য রচনার কথা বলি। আনিসুল হকের একটি রম্য রচনা আছে: নিউ বলাকা অটোমেটিক ড্রাই ক্লিনার্স। বাংলা ভাষার সর্বশ্রেষ্ঠ রস রচনার তালিকা করলে, এই লেখাটি প্রথম তিনটির মধ্যে থাকবে। ( আর তালিকাটি আমি করলে, এই লেখাটিকে এক নম্বরে রাখবো- মুজতবা আলী - কালী প্রসন্ন টপকিয়ে। ) আমি ঠিক করেছি আনিসুল হককে নিয়ে আমি একটি সিনেমা বানাবো। সিনেমার কাহিনী এ রকম। এক দেশে এক লেখক ছিলেন। ফি সপ্তাহে সেই লেখকের লেখা প্রকাশিত হতো। সেই লেখা পড়ে পুরো তরুণ সমাজ সপ্তাহ জুড়ে আনন্দে মেতে থাকতো। ধীরে ধীরে সেই লেখক অনেক বিখ্যাত হলেন। তাঁর কাজ অনেক বেড়ে গেলো। দেশের শীর্ষস্থানীয় পত্রিকা সম্পাদনা করেন। সবচেয়ে বড় পাঠক সংগঠনের সভাপতি। টিভি চ্যানেলে নিয়মিত উপস্থিত হোন। দেশের কোনো অনুষ্ঠান তাঁকে ছাড়া হয় না। এত ব্যস্ততার চাপে প্রতি সপ্তাহে সেই লেখক আর আগের মতো লেখেন না। ফলে তাঁর নেশাগ্রস্থ পাঠকরা পড়ে গেলো মহাবিপদে। দিন আর আগের মতো আনন্দের দোলাচলে কাটে না। তারা ফেন্সিডিল খায়, গাঁজা খায়, ফেসবুকে কাঁদাছোড়াছুড়ি করে, তবুও কী যেন নাই, কী যেন নাই। পুরো সমাজ নষ্ট হওয়ার পথে। তখন কয়েকজন সাহসী তরুণ মিলে একটা পরিকল্পনা করলো। তারা সেই্ লেখককে জিম্মি করে দূরের একটা দ্বীপে নিয়ে গেলো। লেখককে দেয়া হলো - কাগজ আর কলম। তার ইন্টারনেট, মোবাইল সংযোগ সব বিচ্ছিন্ন করা হলো। লেখক আবার লিখতে শুরু করলেন। সেই লেখা আবার প্রকাশিত হতে লাগলো। পুরো দেশে আবার শান্তি, শৃঙ্খলা আর আনন্দ ফিরে এলো। আমার জীবদ্দশায় এই সিনেমাটি বানাবো। আশা রাখি, আনিসুল হক আমাকে প্রোডিউসার জোগাড় করে অশেষ কৃতজ্ঞতাপাশে আবদ্ধ করবেন।
মেলা আগের কথা, কমপক্ষে বাইশ বছর তো হবেই। তখন চলতিপত্র নামে একটা সাপ্তাহিক পত্রিকা বের হতো। সেই পত্রিকার সহকারী সম্পাদক দাদুল ভাই। চলতিপত্রে আমি নিয়মিত লিখি, তাতে মাসে দুই তিনশত টাকা আয় হয়। এ দিয়ে আমার চলে না। বিয়ে করেছি, একটা চাকরি ভীষণ দরকার। তখন সবে ইউনিভার্সিটিতে ভর্তি হয়েছি, কে আমায় চাকরি দেবে। সব শুনে দাদুল ভাই বললেন, তুমি সঞ্জীব দা'র সাথে দেখা করো। সঞ্জীব চৌধুরী তখন বাঘা সাংবাদিক, ভোরের কাগজের ফিচার সম্পাদক। তার সাথে আমার পরিচয় নেই, জীবনে কোনোদিন দেখাও হয়নি। দাদুল ভাই একটা চিঠি লিখে দিলেন। তখন পত্রিকার লেখার জন্য নিউজপ্রিন্ট কাগজের ছোট ছোট টুকরো থাকতো। সেই রকম এক টুকরো কাগজের তিনি চিঠি লিখলেন। চিঠিতে তিনি কী লিখলেন, সেটা জানার খুব কৌতুহল হলো। কিন্তু দাদুল ভাই চিঠিটা আমাকে দেখালেন না। চিঠিটা লিখে কাগজ ভাজ করে স্ট্যাপলার দিয়ে আটকে দিলেন। সেইদিন দুপুরে আমি গিয়ে উপস্থিত হলাম ভোরের কাগজের অফিসে, বাংলা মোটর। পুরোটা পথ হেঁটে গেলাম। আমার সাথে আছে মিতু। আমি তখন লেখা পকেটে নিয়ে পুরো ঢাকা শহর হেঁটে বেড়াই, পত্রিকায় বিলি করি। মিতু আমার হাটন-সঙ্গী। ভোরের কাগজে তখন বিশাল মিটিং চলছে। জনা পঞ্চাশেক তরুণ তরুণী মুগ্ধ হয়ে বসে আছে। মিটিংয়ের প্রধান আকর্ষণ সঞ্জীব চৌধুরী। তিনি কথা বলবেন, ছেলেমেয়েদের লেখার আইডিয়া দেবেন। সবাই সে জন্য অপেক্ষা করছে। অবশ্য সঞ্জীব চৌধুরীকে দেখে মনে হলো না, তিনি মিটিং নিয়ে ভাবিত। একটা বড় গামলায় ঝালমুড়ি মাখা হচ্ছে। সিগারেট ধরিয়ে সঞ্জীব দা তাকিয়ে আছেন মুড়ির দিকে, তার যাবতীয় যাবতীয় মনোযোগ সেদিকে। এক সময় তিনি কথা বলতে শুরু করলেন। আমি হতভম্ব হয়ে দেখলাম, তিনি লেখা নিয়ে একের পর এক আইডিয়া দিচ্ছেন। দুর্দান্ত একেকটি বিষয়বস্তু। প্রতিটি আইডিয়া তাৎক্ষণিক। উদাহরণ দিই- পুরান ঢাকায় একজন লোক আছেন , যিনি ধুপ জ্বেলে বিভিন্ন দোকানে যান। ধোঁয়া দিয়ে দোকান ভরিয়ে ফেলেন। দোকানদাররা খুশি হয়ে তাকে এক দুই টাকা দেয়। এটাই তার পেশা। সঞ্জীব চৌধুরী তরুণ লেখকদের বললেন, এই লোকটাকে নিয়ে একটা ফিচার লেখো, নাম হবে ধোঁয়া মানব। কে লিখবে, হাত তোলো। এক সময় মিটিং শেষ হলো। আমি এগিয়ে গেলাম সঞ্জীব চৌধুরীর কাছে। তাকে দাদুল ভাইয়ের চিঠিটা দিলাম। তিনি সেটা খুব মনোযোগ দিয়ে পড়লেন, তারপর চিঠিটা দলা পাকিয়ে ফেলে দিলেন। আমি একটু চমকালাম। তিনি বললেন, লেখালেখি করতে চান? আমি বিনয়ে গলে গিয়ে, জ্বী দাদা। তিনি প্রশ্ন করলেন, কী লিখবেন? তখন আমি বললাম, ধোঁয়া মানবের মতো আরেকটা মানব আছে। সে ঢাকা মেডিকেলে থাকে। পরীক্ষার সময় সেই লোককে ডাকা হয়। জামা খুলে লোকটা বসে থাকে, শিক্ষকরা এই লোকটার শরীরের বিভিন্ন অংশ দেখিয়ে জানতে চান, এটা কী, ওটা কী। ছাত্রছাত্রীরা সেটা উত্তর দেয়। আমার মনে হলো, সঞ্জীবদা আইডিয়াটি পছন্দ করলেন। বললেন, যদি পারেন, কালই লেখাটা নিয়ে আসেন। আমি চলে আসবো, এমন সময় মনে হলো, দাদুল ভাই চিঠিতে কী লিখেছিলেন, যেটা পড়ে সঞ্জীবদা আমাকে সাথে সাথেই অ্যাসাইমেন্ট দিলেন। আমি টুক দলা পাকানো চিঠিটা তুলে নিলাম। অফিসের বাইরে এসে চিঠিটা খুললাম। চিঠিতে দুইটি প্যারা। প্রথম প্যারায় আমার সম্পর্কে ভয়াবহ প্রশংসামূলক কিছু লেখা। চিঠির দ্বিতীয় অনুচ্ছেদে আমার চোখ আটকে গেলো। সেখানে লেখা, এই ছেলেটি অসম্ভব দরিদ্র, টাকার অভাবে সে দুই বেলা ঠিক মতো ... আমার কান লাল হয়ে উঠলো। সে সময় বয়স কম ছিলো, অভিমানের বাষ্প ছিলো গাঢ়। আমি চিঠিটি টুকরো টুকরো করে ছিড়ে ফেললাম। সঞ্জীবদার সামনে আমি আর কোনোদিন যাই নি। বাংলাদেশের মিডিয়ায় সবচেয়ে মেধাবী মানুষটার সাথে আমার আর কাজ করা হলো না। এবাার গল্পের দ্বিতীয় অংশ। এটি না পড়লেও চলবে। এরই মধ্যে দশ বারো বছর কেটে গেছে। সঞ্জীবদার অকাল মৃত্যু ঘটেছে। তবু তার সাথে আমার অন্যভাবে দেখা হয়ে গেলো। আমি তখন যুগান্তরের সিনিয়র সহ সম্পাদক। সন্ধ্যার পর সাকুরায় বসে আড্ডা দিই। একদিন সাকুরার ম্যানেজার জুয়েল ভাই আমার টেবিলে এসে বসলেন। হাসতে হাসতে বললেন, এই টেবিলে কে বসতো জানেন? হ্যাপি আকন্দ। তিনি মারা গেছেন। তারপর এইখানে এইভাবে বসতেন সঞ্জীবদা, তিনিও চলে গেছেন। এখন বসছেন আপনি। আপনারে দেইখাই মনে হইতাছে, আপনিও ট্যালেন্ট। ইনশাআল্লাহ, আপনিও একই পথে যাবেন। আমি জুয়েল ভাইয়ের দিকে তাকালাম। গভীর আনন্দে তার চোখমুখ চক চক করছে। আমার সমস্ত মৌতাত ছুটে গেলো। লম্বা পা ফেলে আমি সাকুরা থেকে বেরিয়ে আসলাম। আর কোনোদিন যাই নি।
প্রাায় ১৫ বছর আগের কথা। আহসান হাবীবের একটা কৌতুকের বই বের হয়েছে। বইয়ের নাম ৯৯৯ জোকস, ১ টা ফাউ। তো, এই বইয়ের উৎসর্গ পত্রে আহসান হাবীব লিখেছিলেন: ( স্মৃতি থেকে লিখছি। হুবহু কোট নয়।) যেহেতু এক হাজার কৌতুকের বই সেহেতু ভাবলাম, এই আমার প্রিয় এক হাজার মানুষকে বইটা উৎসর্গ করবো। এক হাজার মানুষের নাম লেখা হলো। কিন্তু এটা করলে - উৎসর্গ পত্রেই কয়েক ফর্মা চলে যাবে। প্রকাশকের লস হবে। কাজেই এই এক হাজার মানুষের মধ্য থেকে লটারি করা হলো। যার নাম উঠলো, সে ধ্রুব এষ। বইটি তাকে উৎসর্গ করা হলো। এই বইটা আমার হাতে দিয়ে আহসান হাবীব বললেন, উৎসর্গ পত্রে তোমার নামও ছিলো। একটুর জন্য বাদ পড়ে গেছে। মন খারাপ করো না। তার পরের বছর তাঁর আরেকটা বই বের হলো। এই বইয়ের নাম খুব সম্ভবত: আহসান হাবীবের রম্য সমগ্র। এই বইয়ের ভূমিকায় আহসান হাবীব লিখেছিলেন, আমার অনেক পুরনো লেখা জমে গেছে। একদিন ঘর পরিষ্কার করতে গিয়ে এই লেখাগুলো ঝাড়ু দিয়ে এক জায়গায় জড়ো করলাম। উদ্দেশ্য ডাস্টবিনে ফেলে দেয়া। তখনই এক প্রকাশক বাসায় এসে হাজির। তার হাতে এইসব পুরনো কাগজ তুলে দিলাম। পরে দেখলাম, সে এই আবর্জনা দিয়েই আহসান হাবীব সমগ্র নামে বই প্রকাশ করে ফেলেছে। সৈয়দ মুজতবা আলীর পর বাংলা সাহিত্যের সবচেয়ে বড় প্রতিভার নাম: আহসান হাবীব। আমাদের ভাগ্য, আহসান হাবীব বাংলাদেশে জন্মেছেন। তিনি বাংলায় লেখালেখি করেন। বাংলা ভাষায় গোটা পঞ্চাশেক বর্ণমালা দিয়ে আমরাও লিখি, আহসান হাবীবও লিখেন। অথচ তাঁর ছোট্ট দুই লাইনের লেখার মধ্যে যে হাসি- আনন্দের ঝর্ণাধারা তৈরি হয়, সেই ঝর্ণা বছরের পর বছর আমাদের একইভাবে কেমন করে হাসায়, এ কথা ভেবে ভেবে আমার দিন বয়ে যায়। দিন শেষ ভাবি, আমি খুবই ভাগ্যবান। আমি বাংলাদেশে জন্মেছি, বাংলা পড়তে পারি, যে ভাষায় আহসান হাবীব লেখেন। এই মহান মানুষ, এই কিংবদন্তীর জন্মদিনে শুভেচ্ছা।
ছেলেবেলার শীতকাল ছিলো দারুন কষ্টের এবং একইসাথে দারুন আনন্দের। এই শীতকালে স্কুলের বার্ষিক পরীক্ষা হতো। সেই পরীক্ষার জন্য ভোর রাতে উঠে পড়তে বসতাম। কনকনে শীতের মধ্যে, হাড় কাঁপানো পানিতে হাত মুখ ধুয়ে, পড়ার টেবিলে বসা যে কী কষ্টের! পরীক্ষা দিয়ে এসে- প্রশ্নপত্র তুলে দিতে হতো আব্বুর হাতে। তিনি চশমা পড়ে গম্ভীর মুখে প্রশ্নপত্র দেখতেন। আর বলতেন, এই প্রশ্নের উত্তরে কী লিখেছিস? এইবার ফার্স্ট হতে না পারলে ''মানি-গনজো '' পাঠায় দিমু। ওইখানে গিয়ে হাল চাষ করবি। আহা, কী যে দুর্বিসহ ছিলো সেইসব দিনরাত্রি। অবশেষে মাত্র দুই সপ্তাহে এই কষ্টের অবসান ঘটতো। এক সোনাঝরা বিকেলে পরম বিস্ময়ে আবিষ্কার করতাম, বার্ষিক পরীক্ষা শেষ। সামনে বিশাল অবসর। আব্বু আম্মুর শাসন শিথিল হয়ে গেছে পুরোপুরি। তাদের মুখে প্রশ্রয়ের হাসি। প্রাইভেট টিউটর বাসায় এসে কেবল চা খেয়ে বিদায় নিচ্ছেন। কোনো পড়া ধরছেন না। তার বদলে আব্বুর সাথেে গল্প করছেন - তারপর ভাইসাব, এরশাদের খবর কী বুঝতাছেন? তখন ডিসেম্বরের শীতের দুপুর- কেমন যেন অন্য রকম হয়ে যেত। সে সময় মুরগির মাংসে ভীষণ স্বাদ ছিলো। ছোট এক টুকরো মুরগির মাংস, অনেকখানি ঝোল দিয়ে শিউলি ফুলের মতো ঝরঝরে ভাত খেয়ে, একদম লেপের তলায়। জানালা দিয়ে রোদ আসতো, আহা সে রোদে কী আরাম। হাতে তখন নতুন গল্পের বই। এক গরীব রাজকুমার খুব বিপদে পড়েছে। তার কাছে ছিলো মাত্র এক পেসো। তার মা তাকে বাজারে পাঠিয়েছে, সেই এক পেসো দিয়ে কিছু কেনার জন্য। বোকা রাজকুমার গাদা খানেক শিমের বিচি কিনে এনেছে। আর এতে করে তার মা গিয়েছে ভীষণ ক্ষেপে। রাগ করে সেই শিমের বিচি জানালা দিয়ে ছুড়ে ফেলেছে বাইরের উঠোনে। উঠোনের মাটিতে সেই শিমের বিচি থেকে গাছ হয়েছে। ভীষণ লম্বা গাছ; দেখতে দেখতে আকাশ ছুঁয়েছে। একদিন রাজকুমার ঠিক করলো, সে এই গাছ বেয়ে উপরে উঠবে। শিমের গাছ বেয়ে উঠতে উঠতে রাজকুমার আকাশে পৌঁছে গেলো। ভয়ংকর উত্তেজনার গল্প। তবু ঘুমের চোটে চোখ ভারি হয়ে এসেছে। চোখে ভাসছে কোমল মেঘ। ঘুমের মধ্যেই রাজকুমারের সাথে চলে যেতাম মেঘের রাজ্যে। আসরের আজানের সময় আম্মু ঘুম থেকে ডেকে তুলতো। পরীক্ষা যেহেতু শেষ , চা খেতে বাঁধা নেই। তবে চায়ের মধ্যে মুড়ি ভিজিয়ে নিতে হবে। চা মুড়ি খেয়ে এক দৌড়ে চলে যেতাম খেলার মাঠে। পাড়ার ছেলেরা দুইভাগ হয়েছে। আবাহনী আর মোহামেডান। । সবার জার্সি নম্বর তখন দশ। আবাহনী মোহামেডানে ভাগ হলেও আমরা প্রত্যেকটি প্লেয়ার তখন ম্যারাডোনা। তারপর সন্ধ্যায় বাড়ি ফিরে গুটিসুটি মেরে ঢুকে পড়তাম লেপের তলায়। আবার সেই রাজকুমার আর তার শিম গাছ। রাজকুমার চলে গেছে মেঘের রাজ্যে। সেখানে দৈত্য আছে। রাজকন্যা আছে। আর আছে অজস্র মনিমুক্তা। দৈত্যকে বধ করতে পারলেই পাওয়া যাবে সেই ধনদৌলত। আর দুখীনি রাজকন্যা চোখের জলে ভিজিয়ে দিচ্ছে গোটা জগৎ, তাঁকেও তো উদ্ধার করতে হবে। এর মধ্যে মূর্তিমান সংকট আম্মু। তিনি কান ধরে বই থেকে তুলে নিয়ে আসতেন। বলতেন, পরে পড়িস, আগে দুটো খেয়ে উদ্ধার কর আমাকে। কোনো রকমে দুটো ভাত নাকেমুখে গুজে আবার লেপের তলায়। তখন সেই লেপটাকে মতো হতো এক টুকরো মেঘ। রাজকুমার দৈত্যকে ঘায়েল করে ফেলেছে, রাজকুমারীর চোখের জল মুছেছে। লেপের তলায় তখন জ্বলজ্বল করছে অজস্র হীরামানিক। আহা, আজও শীত আসে। আজও লেপের তলায় যাই। কোনো হীরামানিক সেখানে জ্বলে না। রাজকুমারী কেবল কেঁদে যায়। আর চোখ বন্ধ করলেই শুনি দৈত্যের গর্জন। অসহায় রাজকুমার কেবল ঘুমের ওষুধ খেয়ে যায়। তার ঘুম তবুও আসে না।
জীবন্ত একজন মানুষকে পুড়িয়ে মেরে ফেললেন? তাও একা না, গোটা এলাকার শত শত মানুষ মিলে? আমার ধর্ম ইসলামের সন্মান এতে বাড়লো না কমলো? আল্লাহর কাছে কী উত্তর দেবেন? 
আমি বললাম- কোথায় পাবো হার কলসি কোথায় পাবো দড়ি তুমি উত্তর দিলে- তুমি হও যমুনার নদী আমি ডুইবা মরি। 
বাংলাদেশের সবচেয়ে প্রতিভাবান লেখকের নাম আশীফ এন্তাজ রবি। বাংলাদেশের সবচেয়ে অলসতম ব্যক্তির নামও আশীফ এন্তাজ রবি। আলস্যের জন্য রবি তার প্রতিভাকে কাজে লাগাতে পারলেন না। এতে করে রবির যেমন ক্ষতি হয়েছে, তেমনি বাংলা সাহিত্য দারুনভাবে বঞ্চিত হয়েছে। আগামীতে রবির আলস্য যাতে কমে, এজন্য তিনি দেশবাসীর কাছে দোয়া চেয়েছেন। এর বিনিময়ে তার প্রতিভা খানিকটা কমলেও, এতে রবির কোনই আপত্তি নেই। এই কালজয়ী গল্পকারের জন্ম ১৯৭৭ সালের আগস্ট মাসের ২১ তারিখে। জনৈক জোতিষী তার হাত দেখে বলেছেন, আর মাত্র ৭ বছর পর তিনি মারা যাবেন। প্রায় একই রকম অভিমত দিয়েছেন আরেক প্রখ্যাত হৃদরোগ বিশেষজ্ঞ। এই নিয়ে রবি তেমন বিচলিত নন। বরং, জোতিষীশাস্ত্র আর চিকিৎসা বিজ্ঞানের মতো পরস্পর বিরোধী দুই শক্তি একই অভিমত দেয়ায় তিনি বেশ আনন্দিত। উল্লেখ্য, লেখক পরিচিতির এই লেখাটুকু রবি নিজেই লিখেছেন। কেননা, তিনি ঢোল বাজাতে পছন্দ করেন। নিজের ঢোল পেটানোর ব্যাপারেও তার আগ্রহের কমতি নেই। আলোকচিত্র::: আবু সুফিয়ান নিলাভ কাগজের নৌকার পরের বইয়ের নাম আমার আছে ফেসবুক। আমার আছে ফেসবুকের লেখক পরিচিতি এটা ...
আমার নাম আশীফ এন্তাজ রবি। জন্ম ২১ আগস্ট ১৯৭৭। তবে অন্য অনেকের মতো আমারও একটা 'সার্টিফিকেট' জন্মসাল আছে, ২৪.১০.১৯৭৯। নটরডেম কলেজে পড়ার সময় জনৈক বালিকাকে মুগ্ধ করার দৃঢ় প্রত্যয় নিয়ে একটা উপন্যাস লিখে ফেলেছিলাম। 'একদিন জলসিঁড়ি' নামক উপন্যাসটি সেই বালিকাকে দ্রবীভূত করতে পারেনি। লেখক হিসেবে সেই দিন থেকেই আমি ব্যর্থ। ব্যর্থতাকে সহজভাবে মেনে নিয়ে আমি অন্য কাজকর্মে মনোনিবেশ করি। ঢাকা বিশ্ববিদ্যালয়ে ভর্তি হবার পর হুট করে বিয়ে করে ফেলি। সংসার চালানোর জন্য টিউশনির চেষ্টা করি। একটা টিউশনি জুটেও যায়। ছাত্র ইন্টারমিডিয়েটে বিজ্ঞানবিভাগে পড়ে। প্রথম দিন তাকে নিউটনের গতিসূত্র বোঝাই। মাস্টার হিসেবে আমি কেমন এটা পরখ করার জন্য ছাত্রের বাবা পাশে বসে ছিলেন। ছাত্রটি নিউটনের গতিসূত্র চমৎকারভাবে ধরে ফেললেও তার ক্লাস এইট পাশ বাবা ব্যাপারটার আগামাথা কিছুই বুঝলেন না। কাজেই প্রথমদিনেই টিউশনি থেকে বাদ পড়ে গেলাম। এরপর শুরু করলাম পত্রিকায় লেখালেখি। শুধু টাকার জন্য ''প্রথম আলো'' পত্রিকায় দুই হাতে লেখা শুরু করলাম। সেই লেখালেখির জেরেই ''যুগান্তর'' পত্রিকায় চাকরি পেয়ে যাই । টানা ১৩ বছর সেখানে সাংবাদিকতা করি। যুগান্তরে থাকার সময় জনৈক প্রকাশক আমার সাথে যোগাযোগ করেন। তিনি আমার একটি 'বই' বের করতে চান। পুরনো ব্যর্থতার কথা ভুলে আমি ''বই বের করতে'' রাজি হয়ে যাই। চার মাস ঘুরানোর পর চারটি ছোট গল্প তার হাতে তুলে দেই। প্রকাশক বিরস বদনে বলেন, এইটুকু দিয়ে তো দুই ফর্মাও হবে না। প্রকাশককে উদ্ধার করার জন্য আমি আরও দুইজন তরুণ লেখককে জোগাড় করি, যারা লম্বা লম্বা গল্প লিখতে পারেন। তিনজনের বারোটি গল্প মিলে বের হয়, ''তিন তরুণের গল্প''। এরপরের বছর একই কায়দায় ''ত্রয়ী'' নামে আরেকটি গল্পগ্রন্থ বের হয়। আশ্চর্যজনকভাবে প্রথম বই তিন কপি, দ্বিতীয় বইটিও সর্বমোট তিন কপি বিক্রি হয়। লেখক তিনজন থাকায় এই দারুন ''সাফল্য''। তিনে মিলে করি কাজ, হারিজিতি নাহি লাজ। এরপর টানা আট বছর আমি কোনো ''বই" ফাঁদার কথা স্বপ্নেও ভাবিনি। তবু স্বভাবদোষে বের হলো, ''কাগজের নৌকা''। এখন নৌকাডুবির অপেক্ষা। লেখক পরিচিতিতে ভালো ভালো কথা লেখার নিয়ম। অধিকাংশক্ষেত্রে লেখক নিজেই নিজের ঢোল ফাটিয়ে ফেলেন। আমার কোনো ''ঢোল'' নেই, তাই ফাটাতে পারলাম না। আমি দুঃখিত। ( কাগজের নৌকার লেখক পরিচিতি... কাল দেবো আরেকটি বইয়ের লেখক পরিচিতি।)
বেশ কয়েক বছর আগের কথা। আমার ছোট খালা থাকেন মানিকগঞ্জ শহরে। একদিন দুপুর বেলায় একদল ছেলে ছোকড়ার দল আসলো আমার খালার বাড়িতে। তাদের সাথে রাজমিস্ত্রিও আছে। আমার খালার বাড়ির পাশে একটি নতুন বিল্ডিং উঠেছে। সেই বিল্ডিংয়ের মালিক একজন রাজনৈতিক নেতা। কোন দলের, এটা একটু পরে বলি। সেই লোকের বিল্ডিংয়ের সুয়ারেজ লাইন আমার খালার বাড়ির উপর বসাবে। সঙ্গত কারণে, আমার খালা রাজি হোন নি। কাজেই সেই লোক তার দলবল পাঠিয়েছে। সেইসব ছেলেছোকড়াদের দল বাড়ির গেট ভেঙ্গে দিনে দুপুরে খালার বাড়িতে ঢুকলো। তারপর খালার কোলে তার একমাত্র শিশু কন্যা। তারা কোল থেকে বাচ্চাটিকে টেনে ফেলে দিলো। তারপর খালাকে শারীরিকভাবে নাজেহাল করলো। তাদের সুয়ারেজের পাইপ বসালো। পাড়ার একটি মানুষও এগিয়ে আসেনি। আমার খালা সেই বেলায় এক কাপড়ে তার বসত ভিটা ফেলে ঢাকায় চলে আসেন। লোক লজ্জায় এই কথাটি উনি কাউকে বলেন নি। একা একা নীরবে কেঁদেছেন। আমি এই ঘটনাটি জানি দুইদিন পর। কথাটা শুনে আমি নিজে মানিকগঞ্জ ছুটে যাই। পুলিশে যোগাযোগ করি। এত ভয়বাহ ঘটনাটি পুলিশকে বলার পর, পুলিশ ঢেঁকুর তুলে বললেন, হুমম। এরপর আমি ঢাকায় চলে আসি। আমার সকল বন্ধুবান্ধবকে জানাই। বলি, পুলিশে এমন কেউ কি আছে, যিনি আমাকে চেনেন বা আমার লেখা পড়েন। তার সাহায্য খুব দরকার। পুলিশে না রাবে একজন পরিচিত পাওয়া গেলো। তরুণ এক অফিসার । তিনি আমাকে সর্বাত্নক সহযোগিতার আশ্বাস দিলেন। পরদিনই কালো গাড়ি গেলো আসামী ধরতে। সেই আসামী গাড়ি দেখে এক দৌড়ে থানায় ঢুকে পড়লো। রাজনৈতিক নেতা যেহেতু, থানায় তার ভালো যোগাযোগ। রাব জানালো, আসামী যেহেতু থানায় ঢুকে গেছে, তাদের কিছু করণীয় নেই। তারা সারা রাত থানার সামনে গাড়ি নিয়ে দাঁড়িয়ে রইলো। আসামীও থানা থেকে বের হয় না। আমি থানায় ঢুকে পুনরায় দেনদরবার করলাম। পুলিশ দ্বিতীয় বারের মতো বললো, হুম। আমি ঢাকায় চলে এলাম। পরদিন আমার মোবাইলে একটি ফোন আসলো। সেই অভিযুক্ত আসামী আমাকে স্বয়ং ফোন দিয়েছেন। বললেন, আপনি আমার ইয়েও ছিড়তে পারবেন না। দরকার হইলে ঢাকায় আইসা আপনারে সাইজ কইরা যামু। আমি তাঁকে বললাম, ভাই, আপনি কোন দল যেন করেন? সে হেসে বললো, আমি পাওয়ার পলিটিক্স করি। যাই হোক, আমি আবার পুলিশে যোগাযোগ করলাম। আরও কয়েক জায়গায় যোগাযোগ করলাম। শেষমেষ অভিযুক্ত আইনের আওতায় আনা সম্ভব হলো। আমরাও হাঁফ ছেড়ে বাঁচলাম। সেই অভিযুক্ত এবং তার সাঙ্গপাঙ্গরা এরপর আর কোনো ঝামেলা করেনি। কেন করেনি? সেই হুম বলা পুলিশরাই ব্যবস্থা নিয়েছি। কেননা আমি যথাযথ জায়গায় যোগাযোগ করার সৌভাগ্য অর্জন করেছিলাম। এবার এই বছরের কথা বলি। আমার চাচাতো বোন। তার বাড়িও মানিকগঞ্জ। গ্রামের প্রাক্তন চেয়ারম্যান এবং তার সাঙ্গপাঙ্গরা রাত বিরাতে মদ খেয়ে আমার চাচার বাসায় হানা দেয়। দরজা ভাঙ্গার চেষ্টা করে। গত ছয়মাস ধরে আমি পুলিশের হর্তাকর্তা, এমপি, চেয়ারম্যান, রাজনৈতিক নেতা সবার সাথে যোগাযোগ করেছি। তারা সকলেই বলেছেন, হুম। সেই প্রাক্তন চেয়ারম্যান সম্পর্কে আধা পৃষ্ঠাব্যাপী একটি রিপোর্ট প্রকাশ করেছে। যে রিপোর্ট পড়লে হতভম্ব হয়ে যেতে হয়। তারপরও তার কিছু হয়নি, কিছু হচ্ছে না। প্রতিরাতে সে আমার চাচার বাড়িতে হানা দেয়। সে আমার চাচাতো বোনকে বিয়ে করতে চায়। নইলে তুলে নিয়ে যাবে। সেই প্রাক্তন চেয়ারম্যানের একটি মেয়ে আছে যে কিনা বয়সে আমার চাচাতো বোনের চেয়ে বড়। তো আমি ফাইনালি সেই চেয়ারম্যান সাহেবকে ফোন দিয়েছি। বললাম, আপনি কোন দল করেন? সে হাসতে হাসতে বললো, আমি পাওয়ার পলিটিক্স করি।
প্রতি বছর কত মানুষ কুকুরের কামড়ে আহত হয়, আপনাদের কী কোনো ধারণা আছে? আমার কাছে সাম্প্রতিক বছরের কোনো হিসাব সেই। তবে ৪ বছর আগের একটি হিসাব আছে। প্রতি বছর কুকুরের কামড়ে কেবল মাত্র ঢাকা শহরে ৬৬ হাজার মানুষ আহত হয়। জ্বী হ্যাঁ, ঠিক শুনছেন। ৬৬ হাজার মানুষ আহত হয়। এক বছরে। শুধু ঢাকার অবস্থা যদি এই হয়, তাহলে গোটা দেশে অবস্থা কী? দেশের অবস্থা বলছি। তার আগে এক ঢোঁক পানি খেয়ে নেন। কুকুর কামড়ালে এই পানিটুকুও খেতে পারবেন না। দেশে প্রতি বছর কুকুরের কামড়ে আহত হয় ৩ লাখেরও অধিক মানুষ। এই হিসাবটি প্রথম আলো পত্রিকা দিয়েছিলো ২০১৬ সালে। এখন নিশ্চয়ই সংখ্যাটি কয়েক গুণ বৃদ্ধি পেয়েছে। যে দেশে চিকিৎসা সেবা পাওয়া অতি দূর্লভ, সেই দেশে যদি কুকুরের কামড়ে কেবল মাত্র ৩ লাখ লোক আহত হয়, তাহলে সেই কুকুরকে নিয়ন্ত্রণ করা কি দরকারি নয়? দরকারি, কিন্তু দরকারি কথা বলা যাবে না। এই দেশে সবচেয়ে দরকারি কথা বললে আপনি সমাজচ্যুত হয়ে যাবেন। কুকুর নিয়ন্ত্রণের কথা বললে আপনি হবেন প্রাচীনপন্থী, মৌলবাদী, অমানবিক, ক্ষ্যাত, পাশবিক। বরং কুকুর কোলে নিয়ে ছবি দিবেন, কুকুর নিয়ন্ত্রণের বিরুদ্ধে জ্বালাময়ী ভাষণ দেবেন, তাহলে লাইকের স্রোতে ভেসে যাবেন। একদিকে আপনার স্ট্যাটাসে হাজার হাজার লাইক পড়বে অন্যদিকে ৩ লাখ লোকের পাছায় কুকুর কামড়াবে। এরই নাম আলট্রামডার্ন ভন্ডামি। পশ্চিমা দেশে কুকুর বিলাস শোভা পায়। কেননা পশ্চিমা দেশে মানুষের সকল মৌলিক সুবিধা নিশ্চিত করা হয়েছে। শুধু তাই নয়, কুকুরেরও মৌলিক সুবিধা নিশ্চিত করা হয়েছে। বাংলাদেশের যেসব কুকুরপ্রেমী লোকজন আছেন, এইসব মূর্খরা জানেন না, পশ্চিমা দেশে একটিও বেওয়ারিশ কুকুর নেই । ফলে লাখ লাখ মানুষকে কুকুর কামড়ায় না। শয়ে শয়ে মানুষও কুকুরের কামড়ে মরে না। আমেরিকায় কেউ যদি কুকুর পালতে চায়, তাহলে এজন্য তাকে লাইসেন্স নিতে হবে। কুকুরের টিকা দিতে হবে। কুকুরের জন্য আলাদা হেলথ ইন্সুরেন্স আছে, সেটা করতে হবে। কুকুরের জন্য বিশেষায়িত হাসপাতাল আছে। কুকুরের জন্য বিশেষ স্বাস্থ্যকর খাবার আছে। এতসব সব কিছু মেইনটেইন করার পর আপনি কুকুর বিলাস করতে পারবেন। আগে কুকুরের জন্য এইসব ব্যবস্থা করেন। কোটি কোটি কুকুরকে টিকা দেয়া ব্যবস্থা করেন। তাদের জন্য কোটি কোটি পালক পরিবার জোগাড় করেন। সেইসব কোটি কোটি পালক পরিবারের জন্য কোটি কোটি লাইসেন্সের ব্যবস্থা করেন। হেলথ ইন্সুরেন্সের ব্যবস্থা করেন। পাড়ায় পাড়ায় কুকুরের জন্য বিশেষ হাসপাতালের ব্যবস্থা করেন। তারপর কুকুর কোলে নিয়ে বসে থাকেন। কোনো সমস্যা নেই। আপনি বাসা থেকে নেমে গ্যারেজে উঠেই গাড়িতে চড়েন। বিকেলের আগে ওই গাড়িতেই বাসায় ফিরে লিফটে উঠে বসেন। আমি ভাই, বাস থেকে কাজীপাড়া বাসস্ট্যান্ডে নামি। রাত ১১ টায়। তখন যদি রিকশা না পাই, তাহলে ১৫ মিনিট গলি দিয়ে হেঁটে বাসা ফিরতে হয়। এই ১৫ মিনিটে ১৫০ টি কুকুর আমাকে ধাওয়া করে। এই ১৫০ টি কুকুরের মধ্যে ১‌টি কুকুরও যদি জলাতঙ্ক রোগের বাহক হয়, এবং সেই কুকুরটি যদি আমাকে কামড়ায়, এই দায়িত্ব কী আপনি নেবেন? সিটি কর্পোরেশনের প্রতি বিনীত নিবেদন, ঢাকা শহর থেকে সকল বেওয়ারিশ কুকুর অপসারন করে জনস্বাস্থ্যের ঝুঁকি মোকাবেলায় এগিয়ে আসুন। আর যারা কুকুর পালতে চান, তাদের প্রতি নিবেদন, আপনারা কুকুরের টিকা দিন। তাদের জন্য লাইসেন্স করুন। তাদেরকে বেল্ট দিয়ে নিজের নিয়ন্ত্রণে রাখুন। আপনি কুকুর পছন্দ করবেন, আর সিটি কর্পোরেশন আপনার পছন্দের জন্য সরকারি টাকা খরচ করে কুকুরকে টিকা দেবে, দেখে শুনে রাখবে আর আপনি ফেসবুকে লম্বা লম্বা বুলি ছাড়বেন, সরকারি টাকা কী এত সস্তা? দুনিয়ার কোথাও সরকারি টাকায় জনগণের শখ মেটানো হয় না। শখ মেটানোর কাজ জনগণকেই করতে হয়। আর সরকারি টাকায় জনগণের হক আগে। কুকুর বহু পরে। =
ভরদুপুরে এক মেয়ে আমার সাথে দেখা করতে এসেছে। তার পরণে স্কুল পোশাক। আমি অল্প কিছুদিনের জন্য ঢাকায় এসেছি। আমার বন্ধুবান্ধব, আত্মীয়স্বজন- তেমন কেউই এ খবর জানে না। এই গোপনীয়তা ইচ্ছাকৃত। খানিকটা সময় একদম নিজের মতো কাটানোর জন্য এর চেয়ে ভালো উপায় আর হয় না। এতসব রাখঢাকের মধ্যেও কিছু মানুষ ঠিক জেনে যায়। তাদের কেউ কেউ বাসার ঠিকানা জোগাড় করে দেখা করতে আসেন। আমার খারাপ লাগে, এটা আমি বলবো না। বরং বুকের ভেতর কেমন একটা চাপা ভালো লাগা কাজ করে। এই ''ভরদুপুরের বালিকাকে'' দেখেও আমার ভালো লাগলো। বলা বাহুল্য, বেশ ভালো লাগলো। এর প্রধান কারণ, তার পরণে ভিকারুননিসার ইউনিফর্ম। এই ভিকারুননিসা স্কুল এবং তার আকাশী ইউনিফর্মের প্রতি আমার আশৈশব দূর্বলতা। দূর্বলতার কারণটা ব্যাখা করি। আমি পড়তাম আইডিয়াল এবং নটরডেমে। চারিদিকে ছেলে আর ছেলে মিলে ছেলেভূমি। মরুভূমিতে যেমন বালি থাকে, ছেলেভূমিতে তেমন কেবল ছেলে থাকে। মাঝে মাঝে বিতর্ক বা সায়েন্স ফেয়ারে- এই ছেলেভূমিতে মরুদ্যানের দেখা মেলে। ভিকারুননিসার মেয়েরা আসে । আমাদের দীর্ঘশ্বাসে আরামবাগের বাতাস ভারি হয়ে উঠে। কাজেই একজন ভিকারুননেসার ছাত্রী দেখে আমি বেশ পুলকিত হলাম। মেয়েটি জানালো, আজ তার ক্লাস নেই। কেবল বাবাকে ফাঁকি দেবার জন্য সে স্কুল ড্রেস পরে বেরিয়েছে। এই কথা শুনে আমার আরও আনন্দ হলো। আমি গর্বের চোটে বললাম, আমার জন্য তুমি এত কষ্ট করলে। এই রকম ভক্ত আমি আর কোথায় পাবো? মেয়েটি চমকে উঠে বললো, আমি তো আপনার ভক্ত না। আমি রাজীব ভাইয়ের ভক্ত। ইনফ্যাক্ট আমি আপনাকে তেমন পছন্দ করি না। আমি আহত স্বরে বললাম, তুমি আমার ভক্ত না হলে, আমার বাসায় এসেছো কেন? মেয়েটি খুব হতাশ গলায় বললো, লাবিব ভাই, এখানে আসতে বলছে। আমি এখান থেকে ড্রেস চেঞ্জ করে রাজীব ভাইয়ের ওখানে যাবো। মেয়েটির কথা এবং কাজে বেশ মিল আছে। এই কথাটা বলেই সে আমার মা- কে গিয়ে বললো, আন্টি আপনাদের রেস্টরুম কোথায়? স্কুলের পোশাক ছেড়ে সে দারুন ঝলমলে একটা ড্রেস পরলো। চোখে কাজল, ঠোঁটে লিপস্টিক মাখলো। নতুন সাজসজ্জায় তাকে অপ্সরীর মতো লাগতে লাগলো। আমি বললাম, পাঁচ মিনিট বসো। একসাথে চলো কফি খাই। মেয়েটি বললো, পাঁচ মিনিট না, এক ঘন্টা বসবো। রাজীব ভাই অফিস থেকে আজ দেরি করে বের হইছে। রাস্তায় খুব জ্যাম। আমাকে অপেক্ষা করতে হবে। এতক্ষণ কোথায় অপেক্ষা করবো? রাস্তায়? আমি এই এক ঘন্টা সময়টিকে কাজে লাগানোর চেষ্টা করলাম। বাংলা সাহিত্যের অতীত, বর্তমান এবং ভবিষ্যত নিয়ে আলোকপাত করলাম। এবং সাহিত্যের নিরিখে রাজীব যে কত নিন্মমানের লেখক, এই বিষয়টা পরিষ্কার করে মেয়েটিকে ব্যাখা করলাম। কথা শেষ করে দম নিচ্ছি। মেয়েটি নির্দয়ভাবে বললো, আপনার লেকচার শেষ হয়েছে? বানিয়ে বানিয়ে একটা মানুষকে পচাচ্ছেন, আপনার খারাপ লাগে না? আমার কিন্তু খুব হাসি পাচ্ছে আপনাকে দেখে। - হাসি পাচ্ছে? - হ্যা, হাসি পাচ্ছে। যদিও আপনি জোকার টাইপ না। আপনি অনেক বর্বর। - আমি বর্বর? - হ্যাঁ। আপনি বর্বর, মিথ্যুক, হিংসুক এবং কুচুটে। - আর রাজীব? - উনি মহৎ, রোমান্টিক, উদার এবং সত্যবাদী। আমি দীর্ঘশ্বাস ফেলে বললাম, এক ঘন্টা হয়ে গেছে। তুমি যাবে কী করে? উবার ডেকে দেবো? মেয়েটি বললো, তার দরকার হবে না। রাজীব ভাইয়ের সাথে পরিচয় হবার পর থেকে টিফিনের টাকা বাঁচিয়ে আমি সাইকেল কিনেছি। সেই সাইকেল চেপেই উনার সাথে দেখা করতে যাই। মেয়েটি চলে গেলো। আমি দীর্ঘ ছয়মাস পর, হঠাৎ করে মেয়েটির ছবি পেলাম মোবাইলে। একটু পরেই ঘুমাতে যাবো। ঘুমের ওষুধ খেয়েছি। দুচোখ ভারি হয়ে আসছে। আমি জানি, আজও ঘুমের মধ্যে দারুন কুয়াশা বইবে। চাঁদের আলো মিশে যাবে সেই কুয়াশায়। তারপর কোনো অচেনা গাছ থেকে টুপটাপ করে ঝরবে শুকনো বকুল। সেই বকুল বিছানো পথে- একটি মেয়ে -আমার বুকের ভেতর দিয়ে সাইকেল চালিয়ে যাবে। তার ভীষণ তাড়া, কোথাও দাঁড়ানোর সময় তার নেই।
নিজে খুব হতাশাবাদী মানুষ হলেও, মানুষকে আশা দিতে আমি ওস্তাদ। আমি আমার সকল অপেক্ষমান বান্ধবীদের প্রত্যেককে বলেছি, করোনা শেষ হলেই তোমাকে বিয়ে করবো। এবারেরটা ফাইনাল। এই কথা শুনে -তাদের প্রত্যেকের মধ্যে ব্যাপক আচরণগত পরিবর্তন লক্ষ্য করা যাচ্ছে। তারা পূর্বের তুলনায় বেশি করে স্বাস্থ্যবিধি মেনে চলছেন। তাই তো কবি বলেছেন, মানুষ বাঁচে আশায়, জীবন বাঁচে ভালোবাসায়। সবার জন্য ভালোবাসা।
জন্মদিন উপলক্ষ্যে যা যা উপহার পেলাম: ১. ফুল দিয়েছে মুনমুন ২. পরনের পাঞ্জাবি দিয়েছে তুষি। মাশআল্লাহ, মাপে হয়েছে। ৩. ঘড়ি দিয়েছে অমিয়বতী। ভালো ঘড়ি। তিনদিন পার হয়ে গেলো, এখনো বন্ধ হয়নি। ৪. শ্রদ্ধেয় কচি ভাই এক বোতল কোমল পানীয় দিয়েছেন। স্বাস্থ্যকর এবং সময়পোযোগী। ৫. তানিম ভাই দিয়েছেন এক সেট লাইট, যাতে ফেসবুক লাইভ করতে পারি। ৬. নোমান পরিবার পেটভরে তেহারি খাইয়েছেন, আল্লাহ তাঁদের মঙ্গল করুন। ৭. মনির ভাই দিয়েছেন দুটি গেঞ্জি। একটা সাইজে একটু বড় হয়েছে। উল্লেখ্য জন্মদিনের উপহার এখনো গ্রহন করা হচ্ছে। জিনিসপত্রের বাইরে ক্যাশ টাকাও পাঠাতে পারেন। ঝামেলা কম।
বিপদের শুরু আজ সকাল থেকে। সকালে আমি নাস্তা করি না। হাফ বেলা রোজা রাখি। ক্ষুধার্ত পেটের সাথে খুব সম্ভবত দর্শনের নিবিড় সম্পর্ক আছে। ভরা পেটে ঘুম আসে। আর খালি পেটে আসে উচ্চস্তরের চিন্তা । আমার মাথায়ও একটি উচ্চশ্রেণীর চিন্তার আগমন ঘটলো। চিন্তাটি হলো, ৫ বছর পর পাসপোর্টের মেয়াদ শেষ হয়ে যায়। বছর খানেক পার হলেই ড্রাইভিং লাইসেন্সের মেয়াদ শেষ হয়। বাড়িওয়ালার সাথে বাড়ি ভাড়ার যে চুক্তি হয়, তারও একটি নির্দিষ্ট মেয়াদ থাকে। কোনো কোনো ওয়েবসাইটে ঢুকে চুপচাপ বসে থাকলে, সেই ওয়েবসাইট আর কাজ করে না। ওয়েবসাইট বলে, কোনো কাজকর্ম একটিভিটি নেই, সেসন ওভার। এমনকি দুই টাকার বিস্কুটের প্যাকেটেও লেখা থাকে, মেয়াদ উত্তীর্ণের সর্বশেষ তারিখ .... জগতের এই সমস্ত অনাচার অবলোকন করে আমার মনে হলো, সব জিনিসের, সব চুক্তির যদি একটি নির্দিষ্ট মেয়াদ থাকে, তাহলে কাবিননামার কোনো মেয়াদ নেই কেন। এটারও ৫ বছর পর পর চুক্তি রিনিউ করা উচিত। সাথে সাথে সিদ্ধান্ত নিলাম, এবার আমার ম্যারিজ ডে- তে এ বিষয়ে একটি জ্বালাময়ী স্ট্যাটাস লিখবো। তখনই খেয়াল হলো, আমার বিবাহবার্ষিকী ১৩ আগস্ট এবং আজ আগস্ট মাসের কত তারিখ যেন? ও হ্যাঁ ১৬ তারিখ। এতবড় একটি ঘটনা আমার কানের পাশ দিয়ে চলে গেলো, অথচ আমি টেরই পেলাম না। কেউ আমাকে মনে করিয়ে দিলোও না। এমনকি আমার বউও না। আরেকটু ভাবার পর আবিষ্কার করলাম, কয়েকদিন আগেই মিতুর সাথে ভয়াবহ টাইপের একটি ঝগড়া করেছি। সেই ঝগড়ার অন্তিম সময়ে আমি একটি ইচ্ছার কথা ব্যক্ত করে বলেছি, তোমাকে ছাড়া বাকি জীবন আমি একা থাকতে চাই। ও খোদা। আঙ্গুল গুণে বের করলাম, ওইদিনই ছিলো ১৩ আগস্ট। মিতু নিশ্চয়ই খুব কষ্ট পেয়েছে। নারীরা অনেক কিছু অবলীলায় ভুলে যেতে পারে। কিন্তু দুটি জিনিস তারা বেশ মনে রাখে, কখনো ভোলে না। এক, তাদের কবে বিয়ে হয়েছিলো দুই, বিবাহবার্ষিকীর ব্যাপারটি তার স্বামী ভুলে গেলো কিনা চরম বিপদের সামনে দাঁড়িয়ে মানুষ নাকি হিতাহিত জ্ঞান হারিয়ে ফেলে। এক ব্যক্তিকে ফায়ারিং স্কোয়াডে দাঁড় করানোর পর, সে করুণ গলায় বলেছিলো, ভাইজান, একটু আস্তে গুলি কইরেন। আমিও বলছি একই কথা। ভাইয়েরা সমানে এই ছবিতে লাইক দ্যান।
আপনি সব জানতেন কেবল জানতেন না বুকের খুব কাছে কাউকে টানতে নেই। আপনি অন্ধ হয়েছিলেন ভালোবাসার কাছে ভালোবাসার সেই ঋণ শোধ করেছি আমরা কড়া এবং গন্ডাতে আপনার বুকের খুব ভেতরে বসে বসে আমরা রচেছি নিপুন জখম ভালোবাসান্ধ মানুষের সাদা ছড়ি হয়ে আমরাই আপনাকে নিয়ে গেছি অন্ধকূপের ঠিক কিনারে এত বেশি কাউকে ভালবাসতে নেই এত বেশি কাউকে বিশ্বাস করতে নেই এত অহংকার নিয়ে বলতে নেই, 'বাঙালি আমাকে মারবে না' মগ, ঠগ কিংবা মোগল পাঠান নয় আপনাকে হত্যা করেছে বাঙালিরা বঙ্গবন্ধু, আপনার মৃত্যুতে আমি যতটা ব্যথিত তার চেয়ে বেশি ব্যথিত বাঙালি হয়ে। যখন আপনার শব পড়েছিলো বত্রিশ নম্বরে গণভবণে তখন উৎসবের ঘনঘটা ট্যাংকের কামানে মালা দিচ্ছে বাঙালি চে গুয়েভারা কোনো মানুষ নয় কেবল পাখিরা করেছিলো আর্তচিৎকার আর সঞ্চয়িতার পাতা থেকে ছিটকে পড়েছিলো দুটি লাইন: শুধু আপনারই জন্য, 'সাত কোটি বাঙালির হে মুগ্ধ জননী রেখেছো বাঙালি করে, মানুষ করোনি' বঙ্গবন্ধু ।। আশীফ এন্তাজ রবি ।। ১৫ আগস্ট
একজন লেখকের একমাত্র প্রেমিক প্রেমিকা হলো তার পাঠক-পাঠিকা। প্রেমিক যেমন প্রেমিকার কাছে আসার জন্য নানান ছল করে, মায়া আর ভালোবাসার জাল বোনে। তেমনি লেখকও তার টকঝালমিষ্টিমধুর লেখা দিয়ে- পাঠকের কাছে আসার চেষ্টা করেন। তার মনে এতটুকু জায়গা পাওয়ার চেষ্টা করেন। সব প্রেম যেমন সফল হয় না, তেমনি সব লেখকও সফল হোন না। আমি একজন ব‌্যর্থ প্রেমিক এবং বিফল লেখক। তবে হাল না মানা প্রেমিক। চেষ্টা করে যাচ্ছি। আমার কল্পনার রঙ মেখে কোনো সেতু বানানো যায় কিনা। এই ছবিগুলো আমার মোবাইলে ছিলো। এগুলো কেবল ছবি নয়, স্মৃতি ও ভালোবাসার চিহ্ন। ফেসবুকে আপ করার সময় দেখলাম অটোমেটিক ফেসবুক কিছু কিছু প্রেমিক প্রেমিকাকে চিহ্নিত করছে। অনেককে চিহ্নিত করতে পারছে না। এজন্য এই এলবামটি আপ করলাম। আমি আমার ভালোবাসার মানুষদের চিনতে ও জানতে চাই। এই ছবিতে যদি আপনি থাকেন, কিংবা এমন কেউ থাকেন, যাকে আপনি চেনেন, দয়া করে ট্যাগ করুন। আমি অশেষ কৃতার্থ থাকবো। ভালোবাসা।
আমি ইনবক্সে প্রায়ই ধামকি খাই। একজন আমাকে লিখেছেন, সারা বছর আপনি এত পটরপটর করেন। কই, টিকটক অপুকে নিয়ে তো কোনো কথা লিখলেন না? শালা ভন্ড কোথাকার! টিকটক অপু সম্পর্কে আমার বক্তব্য নিন্মরূপ। টিকটক অপু লাইন মতোই ছিলেন। লেগে থাকলে বছর খানেকের মধ্যে হিরো আলমের জায়গা দখল করতে পারতেন। হয়তো তাকে নিয়ে জলিল সাহেব সিনেমায় সাইন করাতেন। ফলশ্রুতিতে জায়েদ খানের সাথে তার একটি পেশাগত ও অপেশাগত দ্বন্দের সূত্রপাত ঘটতে পারতো। সমস্যাটি হলো মাস্তানি। পত্রিকার খবর অনুযায়ী, টিকটক অপু দুই মাসে ৫০ হাজার টাকা রোজগার করেই - ভক্ত ও আশেকান নিয়ে ঢাকায় পর্দাপন করেন। সাথে দুই দশজন থাকলে, আমার নিজেরই রক্ত টগবগ করেন। আর অপু তো সেদিনের ছোঁকড়া, তার তো করবেই। ফলশ্রুতিতে সে জেলে গিয়েছে। জেলে গিয়ে সে আরও বড় হিরো হতে পারতো। সমস্যা হচ্ছে, জেলে ঢোকার আগেই তাকে কিঞ্চিৎ প্রহার করা হয়েছে। সেলিব্রেটি হলে যা হয়, সেই তুচ্ছ ভিডিওটিও বাজারে চলে এসেছে। খুবই নাজুক দৃশ্য। টিকটক অপু জনমানুষের লাথিগুতা খেয়েও চুল ঠিক রাখার চেষ্টা করছেন। একজনকে দেখা গেলো - কেঁচি নিয়ে এসেছে চুল কেটে ফেলার জন্য। এই রকম ভিডিও বের হবার পর, সেলিব্রেটিগিরি টিকে না। সেলিব্রেটিরা হচ্ছে পাতলা বেলুন। একটি টোকায় ক্যারিয়ার শেষ হয়ে যেতে পারে রে ভাই। এ জগৎ বড় নির্মম। শো বিজ জগতে আসার আগে তিনি ছিলেন নাপিত। এখন জেল থেকে বের হওয়ার পর টিকটিক অপু আর আগের পেশায় ফিরে যেতে পারবেন না। জেলখাটা আসামীর কাঁচির তলায় কে কল্লা দেবে বলুন? আমি অপুর ভবিষ্যত নিয়ে উদ্বিগ্ন। একটি নক্ষত্র অকালে ঝরে গেলো। অপু শেষ। এখন তার বিচার চাওয়া যেতেই পারে। টিকটিক অপুকে নিয়ে লেখার সুবিধা হচ্ছে, সে কোনো কেউকেটা লোক নয়। তাকে নিয়ে যা খুশি লেখা যায়। হাসাহাসি করা যায়। গালিগালাজও চলতে পারে। তাতে করে কারো রোষানলে পড়ার সম্ভাবনা নেই। কিন্তু অন্য যারা মাস্তানি করেন, যেমন কক্সবাজারে একটা ঘটনা ঘটলো না ... ওই যে ওই ঘটনাটা ... গুলি করে ... একজনকে .... তার বিরাট গাড়িতে একটি নয়, দুটি নয়, ৫০ টি ইয়াবা নাকি পাওয়া গেছে ... ওই গোলাগুলি নিয়ে..... আমাকে ক্ষমা করবেন। ওটি নিয়ে লেখার সাহস আমার নেই। আমেরিকায় থাকি তো কী হয়েছে, দেশে কী আমার আত্মীয়স্বজন নেই? তাদের কি গাড়ি নেই? তারা কি বের হোন না? ... তাদের গাড়িতেও যদি এরপর ৫০ টি বড়ি পাওয়া যায় ... আর সেই অপরাধে ...বুকে ৩ টি গুলি ... তো যেটা বলছিলাম। টিকটক অপু। এ একটা সামাজিক অবক্ষয়ের নাম। সংস্কৃতির উপর সরাসরি কষাঘাত। আমাদের আবহমানকালের সংস্কৃতির ভিত্তিমূলে সে কুঠারাঘাত করেছে। এর জন্যই কি আমরা স্বাধীনতা এনেছি? এই কি তার প্রতিদান? মাস্তানি করে একজনের মাথা ফাটিয়েছে। দেশে কী আইনকানুন নেই? বিচার নেই? অবশ্যই আছে। আইন আছে, বিচার আছে। পুলিশ ভাইরা আছেন। আমরা সুশীল ভাইব্রাদারও আছি। টিকটক অপুর বিচার চাই।
আড্ডায় আমার গল্প করার একটা ধরণ আছে। আমি গল্প করতে করতে গান শুনাই। নিজে গাইতে পারি না, ইউ টিউব থেকে বাজিয়ে শুনাই। আমার গল্প যে চাপা না, এটা প্রমাণ করার জন্য বিভিন্ন প্রমাণ দেখাই- মোবাইল বা গুগল থেকে। আমি অনেকদিন ধরেই চাইছিলাম- আপনাদের একটা গল্প শোনাতে। যেখানে গান থাকবে, নাচ থাকবে, থাকবে ছবি ও ভিডিও। এই গল্পটায় আমার সেই স্বপ্ন খানিকটা পূরণ হয়েছে।
হুমায়ূন আহমেদ সম্পর্কে আমার দুটি কথা: বাংলাদেশের সবচেয়ে ''আন্ডাররেটেড'' লেখক হুমায়ূন আহমেদ। এবং বাংলাদেশের সবচেয়ে 'অ-পঠিত' লেখক হুমায়ূন আহমেদ। এই দুটি কথা আমি দীর্ঘদিন বুকের ভেতর রেখে দিয়েছিলাম। ভেবেছিলাম, কোনোদিনই এই কথাগুলো বলা হবে না। কারণ এত গভীরে গিয়ে কোনো কথা বলার, ভাবার এবং শোনার অভ্যাস আমাদের নেই। কাল রাত ৪ ঘটিকায় ড, মোবাশ্বের হাসান ফোন করে জিজ্ঞাসা করলেন, হুমায়ুন শুধুই লেখক ? নাকি তিনি একটি ধারণা ও? আমি ছিলাম গভীর ঘুমে মগন। প্রশ্নটা শুনে বুঝতে পারলাম না। বললাম, কী বললি? তিনি প্রশ্নটা আবারো উচ্চারণ করলেন। আমার মনে হলো, এই প্রথম আমি একজন চিন্তককে পেলাম, যিনি হুমায়ূন আহমেদ সম্পর্কে একদম ঠিক জায়গায় হাত দিয়েছেন। আজ বাংলাদেশ সময় সন্ধ্যা ৭ টায়, আমেরিকার সময় সকাল ৯ টায়, সিডনি সময় রাত ১১ টায় ড. মুবাশ্বিরের সাথে মেল্টিং পট- এ আমি আসছি। অনুষ্ঠানের লিংক প্রথম কমেন্টে দেয়া হলো। আগেই বলে রাখি, আমি যে কথাগুলো বলবো, এই কথাগুলো হয়তো কারোই পছন্দ হবে না। তবু হৃদয়ের কথা আমি বলিতে ব্যাকুল... আমি বলবোই। কী লাভ এত ভয় করে।
মানুষ মূলত কবরের অপেক্ষমান যাত্রী! খোদা তাকে মেহেরবাণী করে টিকেট দিয়েছেন যাত্রার সময়টা বলেন নি! এটাই খোদার রহস্য! 🤍আশীফ এন্তাজ রবি🤍 ১৬ জুলাই ২০২০
ঢাকা শহরে এত সুন্দর একটি পুকুর আছে। ঢাকা শহরে এত ভালো একজন বন্ধু আছে। পাঠকদের জন্য ধাঁধা। এই পুকুরটি কোথায় এবং আমার এই বন্ধুটির নাম কি?
জীবনে আমি বহু রকমের পাগলামি করেছি। একবার আমার মাথা সম্পূর্ণ খারাপ হয়ে গেলো। সিদ্ধান্ত নিলাম, একটা বাংলা সিনেমা বানাবো। তথাকথিত সুশীল টাইপের আর্ট ফিলিম না। রীতিমতো নাচে গানে ভরপুর মারদাঙ্গা বাংলা সিনেমা। সিনেমা বানানোর প্রথম কাজ হলো- একটা গল্প রেডি করা। এজন্য লেখক দরকার। এফডিসিতে অনেক কাহিনীকার আছেন। তাদের টাকা দিলেই সম্পূর্ণ রঙ্গিন একটা গল্প লিখে দেবেন। সেই টাকা তো আমার নেই। কাজেই খেটে খুটে আমি নিজেই স্ক্রিপ্ট লিখে ফেললাম। এরপর সেই স্ক্রিপ্ট নিয়ে আমি বিভিন্ন প্রযোজকের কাছে দৌঁড়াদৌড়ি শুরু করলাম। কেউ যদি সিনেমায় ইনভেস্ট করেন। একজন প্রযোজক আমার গল্প শুনতে রাজী হলেন। রাজমনির সিনেমা হলের পাশেই তাঁর অফিস। আমি তাঁর কাছে গেলাম- গল্প শোনাতে। মজার ব্যাপার হচ্ছে, ভদ্রলোক বেশ মনোযোগ দিয়ে আমার গল্প শুনলেন। গল্প শেষ হলে তিনি চুক চুক করে বললেন, ধুর মিয়া, এইটা কোনো সিনেমার গল্প হয় নাই। আপনি ফট কইরা আসামীকে শাস্তি দিয়া দিলেন ক্যান? আগে আসামীরে নিয়া একটু খেলবেন। হলের দর্শকরা অস্থির হইয়া কইবো, ভিলেনরে ধরে না ক্যান? সমস্যা কী? তাগো অস্থিরতা যখন চরমে যাইবো, তখন আপনি আসামীরে ধরবেন। এইভাবে হুট কইরা ভিলেনরে শাস্তি দিলে- সিনেমার মজাটাই নষ্ট। তারপর একটু দম নিয়ে বললেন, কাহিনী লিখলেই হয় না রে ভাই, একটু ল্যাজে খেলাতে হয়। কোন হাসপাতালের মালিককে কেন ধরা হচ্ছে না, এই নিয়ে ফেসবুক সরগরম। পত্রিকায় আগুন গরম শিরোনাম ছাপা হচ্ছে, সেই আসামী নাকি কোন মন্ত্রীকে ফোন দিয়েছিলেন। চিন্তায় মানুষের ঘুম নেই। অন্ধকার হলে বসে, মানুষ মাথার চুল ছিড়ছে আর বলছে, এই কি দেশ? এই কি সমাজ? কোথায় আইন? কোথায় তার প্রয়োগ... আমি যেহেতু সিনেমা- কাহিনীর লেখক, আমার মধ্যে এই খবর নিয়ে কোনো উত্তেজনা নেই। এফডিসির বুনিয়াদি প্রশিক্ষণ থেকে জানি, কাহিনীর এই পর্যায়কে বলে ''ল্যাজে খেলানো''। উত্তেজনা চরমে উঠামাত্রই আসামী গ্রেফতার হবেন। অন্ধকার হলের দর্শকরা হাততালি দিয়ে আসন ত্যাগ করবেন। বাড়ি ফিরে তারা প্রত্যেকেই সুখে নিদ্রা যাবেন। অন্তত পরের সিনেমাটি মুক্তি না পাওয়া পর্যন্ত!
অশ্লীলতা আসলে কী? কোনটা শ্লীল আর কোনটা অশ্লীল? যৌণতা ব্যাপারটিই বা কী? নাটক বা সিনেমা কতটুকু গেলে আমরা সেটাকে অশ্লীল বলবো? একটু বোঝার চেষ্টা করবো। রবিবার রাত সাড়ে দশটায়। ফেসবুকে। আপনার মতামত দিন। কী কী বিষয়কে আপনি অশ্লীল মনে করেন। নতুন ধারার টক শো- কালো রাজহাঁস। রবিবার রাত সাড়ে ১০ টায়। 
একটা বড় লঞ্চ আরেকটা ছোট লঞ্চকে ধাক্কা মেরেছে। খুব সম্ভবত খেলার ছলেই । এই ঘটনায় এরই মধ্যে মারা গেছে ৩০ জন। এটা নিয়ে আমাদের কোনো মাথা ব্যথা নেই। পুরো ফেসবুক মেতে আছে ১৩ ঘন্টার পর কে যেন বেঁচে গেছে, সেটা নিয়ে। হে স্রষ্টা, আমাদের একটু আক্বেল দাও। আমি ডুবে মরি, তাতে ক্ষতি নেই। মরার আগে আমাদের একটু আক্কেল লাভ যেন হয়।
আমার চাচা চিটাগাং যাবেন। রেলস্টেশনের ওয়েটিং রুমে বসে আছেন। ট্রেন যথারীতি লেট। স্টেশনের ওয়েটিং রুমে গাদাগাদি ভীড়। চাচার পাশে বসে আছেন এক তরুণ। বয়স্ক মানুষরা কথা বলতে ভালোবাসেন। আমার চাচাও তার ব্যতিক্রম নন। তিনি সেই পাশের তরুণটির সাথে গল্প জমানোর চেষ্টা করলেন। তরুণটি বেকার। চাকরি বাকরি নেই। তার বাড়ি চিটাগাং। ঢাকায় এসেছিলো জীবিকার সন্ধানে। কোনো সুবিধা করতে পারেনি। হাল ছেড়ে গ্রামে ফিরে যাচ্ছে। ছেলেটি যথেষ্ট শিক্ষিত। এমএ পাশ। কথাবার্তায়ও দারুন স্মার্ট। এই রকম শিক্ষিত, মার্জিত এবং ভদ্র ছেলেটি এতদিনে কোনো চাকরি জোগাড় করতে পারেনি- এটা দেখে আমার চাচা খুবই বিস্মিত হলেন। কথা বার্তার এক পর্যায়ে চাচা বললেন, বাবা কিছু মনে করো না। আমি একটু বাথরুমে যাবো। তুমি আমার ব্যাগটা একটু দেখো। ছেলেটি হেসে বললো, কোনো সমস্যা নেই চাচাজি। আপনি টয়লেটে যান।আমি আছি। টয়লেট সেরে এসে চাচা দেখলেন, ছেলেটিও নেই, ব্যাগটিও হাওয়া। আমার চাচা মাথায় হাত দিয়ে বসে পড়লেন। এই রকম পরিস্থিতিতে যা হয়- তাই হলো। আশেপাশে প্রচুর মানুষ জড়ো হলো। সবাই চাচাকে নিয়ে হাসাহাসি করতে লাগলো। চাচার মতো বোকা মানুষ তারা আর একটিও দেখেনি। আমার চাচা মনে মনে শপথ করলেন, জীবনে আর কোনোদিন কাউকে বিশ্বাস করবেন না। এই শপথ করার সাথে সাথে এক কান্ড হলো। চাচা দেখলেন, সেই ছেলেটি দৌড়ে এসে ওয়েটিংরুমে ঢুকলো। তার কাঁধে চাচার ব্যাগ। কী ব্যাপার? চাচা যখন বাথরুমে ছিলেন, তখন ট্রেন এসে গিয়েছিলো। ছেলেটি দৌড়ে গিয়ে ট্রেনে উঠে সিট রেখে এসেছে।। নিজের জন্য কোনো সিট সে ম্যানেজ করতে পারেনি, তবে প্রাণপণ চেষ্টায় আমার চাচার জন্য একটা সিট ম্যানেজ করেছে। নিজের ব্যাগটি সেই সিটে রেখে এসেছে - সিটের দখলটি যাতে হাতছাড়া না হয়। আমার চাচা কাঁদতে কাঁদতে তওবা করলেন। জীবনে আর কোনোদিন মানুষকে অবিশ্বাস করবেন না। এই ঘটনাটি যখন চাচা আমাকে বলেন, তখন তিনি কাঁদছিলেন। আমি সেই ছেলেটির কথা ভাবি। বিশ বছর আগে সে বেকার ছিলো। আমি নিশ্চিত- আজও ছেলেটি বেকারই আছে। চাকরি দেবার সময় আমরা দেখি, চাকুরি প্রার্থী চাঁদের ওজন জানে কিনা। উগান্ডার মুদ্রা নাম কি- সেটা মুখস্থ কিনা। পৃথিবী থেকে সূর্যের দূরত্ব কয় মাইল কিংবা সিরাজ উদ দৌলা কত সালে জন্মেছিলেন, সেটি তার মনে আছে কিনা। এর ফলও অামরা হাতে নাতে পাচ্ছি। যে মানুষটি সৎ- তাকে আমরা বলি বোকা। আর যে মানুষটি ঘুষ খেয়ে পেট মোটা করে ফেলেছে, তাকে বলি, হুমম, উনি বিরাট অফিসার। এই হচ্ছে আমাদের বাঙালি সমাজ। এই সমাজে বোকা ছেলেটা গত বিশ বছর ধরে অন্যের ব্যাগ নিয়ে দৌড়াচ্ছে। এই সমাজে তার কোনো গন্তব্য নেই। হায়!
আমি সব বিষয়ে বরাবরই লেট। বাবা দিবস চলে গেছে গত সপ্তাহে আর এই সপ্তাহে আমার খেয়াল হল অন্তত: দুটি কারণে এই দিবসটি নিয়ে কিছু লেখা দরকার। এক. অন্য সবার মতো আমারও একজন বাবা আছেন, ( তিনি পৃথিবীর শ্রেষ্ঠ বাবা।) দুই - আমি নিজে দুই কণ্যা সন্তানের পিতা। সাধে কি আর বলে বাবারও বাবা থাকে। আমার প্রথম মেয়ে হওয়ার কথা আজও খেয়াল আছে। ডাক্তার একটা ডেট দিয়েছিলেন- যে অমুক দিন আমার আমার সন্তান হবে। আমি সেইদিন সহ আরও দুইদিন অফিস থেকে ছুটি নিয়েছিলাম। অযথাই ক্লিনিকে বসে থাকলাম- ঐ তিনদিনের মধ্যে কোন ঘটনা ঘটলো না। আমার ছুটি শেষ হওয়া মাত্রই আমার স্ত্রীর প্রসববেদনা শুরু হলো। অফিস পালিয়ে ক্লিনিকে এলাম- যাই হোক সে এক বিরাট ইতিহাস। বন্ধুবান্ধবদের মধ্যে আমিই সবার আগে বিয়ে করেছিলাম- কাজেই সবার আগে আমি বাবা হতে যাচ্ছি- আমার অন্যসব বন্ধুরা খবর পেয়ে সদলবলে ক্লিনিকে চলে এলো। তারাও কিছুদিন পর বিয়ে করবে এবং তারাও বাবা হবে - কাজেই পুরো বিষয়টা নিয়ে তাদের আগাম একটা কৌতুহল থাকা স্বাভাবিক। আমার বন্ধুসংখ্যা আর শত্র“সংখ্যা সমান সমান , কাজেই ক্লিনিকের ওয়েটিং রুম লোকে লোকারণ্য। ( নানান কিছিমের বন্ধুবান্ধব। একজন বন্ধূ শান্তনু এসেছে - একটি স্বেচ্ছাসেবী রক্তদাতা সংগঠনের সাথে ও জড়িত। কাজেই সে একগাদা ডোনার নিয়ে এসেছে, যদি হঠাৎ রক্তের প্রয়োজন পড়ে । যেহেতু সে আমার স্ত্রীর রক্তের গ্র“প জানেনা - কাজেই এ বি সি - সব গ্র“পের একসেট করে ডোনার নিয়ে এসেছে। আমার বন্ধু কাম ছোটভাই মুনতাসির- যার স্বপ্ন ফিল্ম বানাবে - সে কী আনবে বুঝতে না পেরে কোথেথেকে একটা মুভি ক্যামেরা জোগাড় করে এনেছে- কিন্তু তাড়াহুড়োর সেই ক্যামেরার ব্যাটারি ভুলে রেখে আসায় সে কি করবে বুঝতে পারছে না। তবে তার তৎকালীন বান্ধবী বর্তমানে তার স্ত্রী সুমী- (তারা দুইজনেই এখন লন্ডন প্রবাসী- আহা কতকাল তাদের দেখি না) অসম্ভব কষ্ট করেছে সেই সময়। যাই হোক, ডাক্তার আমার স্ত্রীকে দেখে বললেন, পেইন উঠেছে ঠিক আছে- তবে পেইনটা আরও জোড়ালো হতে হবে। তিনি আমার বউকে একটা ওষুধ দিলেন এবং হাটাহাটি করতে বললেন, এতে ব্যথা নাকি আরও বাড়বে। আমার স্ত্রী প্রথমবারের মতো মা হতে যাচ্ছে- সে বেচারি পুরোপুরি ভড়কে গেছে- আরও জোড়ালো পেইন হতে হবে - আরও জোড়ালো মানে কত জোড়ালো ? আমার স্ত্রী ওষূধ খেয়ে ক্লিনিকের করিডরে হাটাহাটি করছে - তাকে সাহায্য করার জন্য আমার মেজশালী তাকে ধরে হাটাচ্ছে ( তার আবার সব বিষয়ে অতি উৎসাহ!) । আধা ঘন্টা পরে শুনলাম আমার স্ত্রীর পেইন বাড়ার বদলে কিছুটা কমে গেছে- তবে আমার মেজশালীর পেটে চিনচিন ব্যাথা করছে। আমার সেই শ্যালিকার সবে বিয়ে হয়েছে - ব্যাপার শুনে তার হ্যাজবেন্ডের মুখ শুকিয়ে গেল- এমন তো হবার কথা নয়। যাই হোক এইরকম নানান ঘটনার পর আমার কণ্যার জন্ম হলো। মেয়েকে এক নজর দেখলাম, আমার মানব জন্ম স্বার্থক হল। এ সময়ে আযান দেবার নিয়ম। আমি এতটাই আপ্লুত ছিলাম যে, আযান দেয়ার জন্য বন্ধুদেরকে অনুরোধ করলাম। সবাই সেই অনুরোধে একযোগে সাড়া দিল। লেগে গেল তাদের মধ্যে প্রতিযোগিতা। বিশেষ করে কে আজান দেবে এই নিয়ে আমার দুই বন্ধুর মধ্যে তীব্র বাকযুদ্ধ শুরু হয়ে গেল, এদের একজন আবু হানিফ, ব্যাংকার- আরেক জন বিখ্যাত-লেখক- পর্যটক মুসা ইব্রাহিম। আমার কণ্যার জন্ম হয়েছিল জানুয়ারির পঁচিশ তারিখ- মাসের শেষের দিকে। ছোট চাকরী করি- কাজেই হাতে টাকা পয়সা নেই। একজনের কিছু টাকা ধার দেবার কথা ছিল- সে টাকা দিতে একটু দেরীই করেছিল- বিল মেটানোর জন্য টাকা নিয়ে ক্লিনিকে উপস্থিত হয়ে শুনি আমার শ্বশুরবাড়ি থেকে টাকাটা দিয়ে দেয়া হয়েছে। এমনতিতেই প্রেমের বিয়ে- তারপর এই অবস্থা- আমার বড়শালী সেই সময় আমাকে অতি জ্ঞানগর্ভ একটি লাইন বললেন- বাবা হওয়া এতো সহজ না। কথাটি ভীষণ তিতা হলেও সত্য- আর তাছাড়া ছোটবেলা থেকে চিরতার পানি খেয়ে অভ্যাস আছে বলে খোটাটি হজম করতে আমার কোন কষ্টই হল না। মেয়ে আর মেয়ের মাকে নিয়ে বাসায় এলাম। আমার ছোট্টু তুলতুলে মেয়েটি বিছানায় শুয়ে থাকে, খিদা লাগলে হাতপা ছুড়ে কাঁদে। খাবার পেলে ঘুমিয়ে পড়ে- পৃথিবীতে এর চেয়ে সুন্দর দৃশ্য আর কি আছে? তখন আমার মনে হল মেয়েটার একটা ছবি তুলে রাখা দরকার। এবং তখন আবিষ্কার করলাম আমার কোন ক্যামেরা নেই, এতদিন ছবি তুলতে স্টুডিওতে যেতাম, কিন্তু এতো ছোট্ট বাচ্চা নিয়ে তো স্টুডিওতে যাওয়া যায়না। লজ্জায় কারও কাছে ক্যামেরা চাইতেও পারিনা। সেইসময় বিচ্ছুতে কাজ করতো কার্টনিষ্ট রকি। ওর বাসা আমার বাসার কাছেই। একদিন মিনমিন করে ওকে বললাম, একদিন বাসায় এসে আমার মেয়ের কয়েকটা কার্টুন একে দিয়ে যেও তো। ও তো হেসেই খুন। আমার মেয়ের জন্মের সময় হাত মুঠো করা ছিল। মুরুব্বীরা বলেছিলেন, ওই হাতের মুঠোতে রবির জন্য সৌভাগ্য নিয়ে এসেছে। ব্যাপারটি সত্যি বলে ভাবতে ভালো লাগে কেননা- ওর জন্মের এক বছরের মধ্যে আমি হুট করে ইটালি যাবার সুযোগ পেয়ে যাই। আমার জন্য এটি ছিল অনেক বড় ব্যাপার- কেননা তখন পর্যন্ত আমার বেড়ানোর দৌড় ঢাকা টু মানিকগনজ। মানিকগনজ আমার হোম ড্রিস্ট্রিক। ইটালি পৌছানোর পর কয়েকটা দিন মহা আনন্দে কাটলো- তার পর হঠাৎ খেয়াল হল -কয়েকদিন পরে আমার মেয়ের প্রথম জন্মদিন। প্রথম বিদেশ ভ্রমনের আনন্দে চট করে চলে এসেছি, ব্যাপার মাথায় ছিলনা। ইটালি আসার পর মেয়ের জন্মদিন এটেন্ড করার জন্য পাগল হয়ে গেলাম। খেয়াল আছে- আমি এক ইটালিয়ান বন্ধু নিয়ে শীতের সন্ধ্যায় ফ্লোরেন্সের প্রায় প্রতিটা ট্রাভেল এজেন্সি ঘুরেছি- একটা টিকিটের জন্য- যেভাবে হোক আমাকে পঁচিশ তারিখের আগে ঢাকায় থাকতে হবে। কোন এক কারণে সব ফ্লাইট তখন ওভার বুকিং। একটা টিকিট পেলাম- ঠিক পচিশ তারিখেরই। তাতেই উঠে বসলাম। আমার মেয়ের প্রথম জন্মদিন আমাকে পালন করতে হলো মাটি থেকে ত্রিশ হাজার ফুট উচ্চাতায়। আমার মেয়ের দ্বিতীয় জন্মবার্ষিকীর আগেই আমার আরও কিছু উন্নতির লক্ষণ দেখা দিল। দাম বেড়ে যাওয়ায় দুই টাকা দামের সিগারেট আড়াই টাকায় খাওয়া শুরু করলাম, আরেকবার ইটালি ঘুরে এলাম, এবং সবচে বড় কথা আমার ছোটভাইয়ের কাছ থেকে একটা ডিজিটাল ক্যামেরা উপহার পেলো আমার মেয়ে। ও ছোট বলে ক্যামেরাটা নষ্ট করে ফেলতে পারে- এমন একটা সহজ যুক্তিতে আমার মেয়েকে কাবু করে অচিরেই ক্যামেরা দখল করে ফেললাম। চললো সারাদিন ফটোসেশন- আমার দুই বছরের মেয়ে বুঝে গেল ছবি তোলার সময় কখন হাসতে হবে, কথন চোখের পাতা ফেলা যাবে না, কখন স্টিল হয়ে দাঁড়িয়ে থাকতে হবে। আমার মেয়ের আড়াই বছরের মাথায় আমার স্ত্রীর গর্ভে আমাদের দ্বিতীয় সন্তান এলো। এসময় মেয়েদের মেজাজ মর্জি এমনিতেই খারাপ থাকে। একদিন অতি তুচ্ছ একটা কারণে আমাদের তুমুল ঝগড়া হল। রাগ করে আমার স্ত্রী সকণ্যা বাবার বাড়ি চলে গেলেন। আমার শ্বশুর তখন সবে সরকারী চাকরী থেকে রিটায়ার করে জাতীয় সংসদ নির্বাচন করবেন বলে জমানো টাকা নিয়ে মাঠে নেমে গেছেন, তার মেজাজমর্জি হয়ে গেছে পুরোপুরি রাজনৈতিক নেতাদের মতো আপোষহীন। তিনি ঘোষণা করলেন, কোন অবস্থাতেই আমি তাদের বাড়ির ত্রিসীমানায় যেতে পারবো না। মেয়েকে দেখতে হলে কোর্ট থেকে অর্ডার নিয়ে আসতে হবে। আমাদের ডিভোর্স হয়নি, কাজেই কোট থেকে বাবা হিসেবে আলাদা করে অর্ডার আনতো কীভাবে। আবার আমার স্ত্রী সবে দ্ ুমাসের অন্তসত্তা, এসময় ডিভোর্সও অসম্ভব। খুব সম্ভবত: একেই বলে পটিক্যাল প্যাঁচ, আমার শ্বশুরের ভবিষ্যত খুবই উজ্জ্বল। ঘটনা ক্রমেই জটিল হল। মাস পার হয়ে যাচ্ছে আমি আমার মেয়েকে দেখিনা, আমার মেয়েও আমাকে না। একদিন টিকতে না পেরে সরাসরি চলে গেলাম শ্বশুরবাড়িতে। দরজায় আমার গলা শুনে মেয়েটা আমার দৌড়ে ছুটে এসে জড়িয়ে ধরলো আমাকে, আমার দম বন্ধ হয়ে যাচ্ছে , মেয়েটা আমাকে ছাড়ছেই না। কিছুক্ষণ বাদেই আমার শুশ্বর এলেন এবং একটি ভয়াবহ কান্ড করলেন। মেয়েটাকে ছিনিয়ে নিলেন। আমার মেয়ের সর্বশক্তি নিয়ে আমাকে আকড়ে ধরে ছিল কিন্তু সে অতটুকু মেয়ে বলে নয়, দীর্ঘদিন বাবাকে না দেখার শোকে কিংবা বাবা মার সমস্যার মাঝখানে পড়ে ওর মারাত্বক স্বাস্থ্যহানি ঘটেছিল- ও শুকিয়ে কাঠি হয়ে গিয়েছিল- কাজেই শক্তিতে সে নানা বাড়ির লোকদের সাথে পেরে ওঠেনি। আর আমিও কোন জোর খাটাইনি, সেটা করলে ও আরও কষ্ট পাবে। মজার ব্যাপার হচ্ছে, ঐ দিন ছিল বিশ্ব বাবা দিবস।
করোনা ভাইরাসের চাইতে বড় একটি ভাইরাস আছে। এর নাম জাতীয়তাবাদ। এই ভাইরাসে আক্রান্ত রোগীর লক্ষণ ৫ টি ১. নিজের দল বাদে অন্য লোকদের ষড়যন্ত্রকারী ভাবা। ২. সমালোচনাকারীদের শত্রু ভাবা। তারা ভুলে যায়, সবচেয়ে আপন মানুষই সমালোচনা করে। ছোটবেলায় বাবা যেমন বলেন, তোর হাতের লেখা এত খারাপ কেন? ৩. নিজেকে সবচেয়ে বড় দেশপ্রেমিক ভাবা। ৪. অন্য দেশ, অন্য জাতি, অন্য ধর্মের লোকদের শত্রু ভাবা। তাদের হেয় করা। ৫. ঘৃণার চাষ করা। পত্রিকায় কলাম লেখা, তার মুখে আমি হড় হড় করে বমি করবো। ১৪ দিন পর অধিকাংশ করোনা রোগী ভালো হয়ে যান। জাতীয়তাবাদ ভাইরাসে আক্রান্ত রোগীরা কোনোদিন সুস্থ হোন না। তারা নিজে ভুগেন, অন্যের ভোগান্তির কারণ হোন।
আমার বাবা ছিলেন হত দরিদ্র মানুষ। আমাদের স্কুলের বেতন ছিল দুই টাকা। সেটি দেয়ার সামর্থ্য ভদ্রলোকের ছিল না। এর বদলে আমার বাবা রাত জেগে চিঠি লিখতেন। স্কুলের হেড স্যার বরাবর। সেই চিঠিতে বাংলাদেশে বিনামূল্যে প্রাথমিক শিক্ষার গুরুত্ব বর্ণণা করতেন। চিঠির ফাঁকে ফাঁকে বিভিন্ন মনীষীর উক্তি ঢুকিয়ে দিতেন। যেমন, তোমরা আমাকে শিক্ষিত মা দাও, আমি তোমাদের শিক্ষিত জাতি দেবো, শিক্ষা সুযোগ নয় অধিকার- ইত্যাদি । চিঠির ভাষা হতো অত্যন্ত হৃদয়গ্রাহী। সেই জোরালো চিঠির বদৌলতে আমরা দুই ভাই প্রতি বছর বিনামূল্যে পড়ার সুযোগ পেতাম। আমার ছোট ভ্রাতার ধারণা অবশ্য ভিন্ন। ওর মতে আমরা ফার্স্ট, সেকেন্ড হতাম বলেই এই সুযোগ এমনিতেই পেতাম। এর পেছনে চিঠির কোনও কেরদানি নেই। স্কুলের টিফিন পিরিয়ডে সবাই টিফিন বক্স খুলে মজার মজার টিফিন খেতো। আমরা হা করে খানিকক্ষণ চেয়ে দেখতাম। স্কুলের পাশেই ব্রাদার্স ইউনিয়ন মাঠ। সেই মাঠ পেরুলেই আমাদের বাসা। টিফিন আওয়ারে আমরা সমুদ্রের মতো বিশাল সেই মাঠ রোদের মধ্যে পার হয়ে বাসায় ফিরতাম। ভাত খেয়ে আবার সুবোধ বালকের মতো স্কুলে যেতাম। আমার বাবা সরকারি একটা ছোটো চাকরি করতেন। পানি উন্নয়ণ বোর্ড। কেরানি ছিলেন। খুব সম্ভবত ভীতু মানুষ ছিলেন বলেই ঘুষ খাওয়ার সাহস করতেন না। একবার এক কান্ড হলো। তখন এরশাদের আমল। সরকার থেকে কি একটা সুযোগ দেয়া হলো জমি বা অন্যকিছু কেনার জন্য। একটা নির্দিষ্ট এমাউন্টের টাকা জমা দিলো অফিস থেকে ১০,০০০ টাকা দেয়া হবো। বাবা সেই সুযোগ কাজে লাগালেন। এরপরের ঘটনা লটারি জেতার মতো। বাবা ১০,০০০ টাকা পেলেন। আমাদের জীবন একদম বদলে গেল। টিফিন আওয়ারে আমরা স্কুল থেকে বেরিয়ে দেখতাম বাবা স্কুল গেটে দাঁড়িয়ে আছেন। তার হাত ভর্তি কেক, পেস্ট্রি, কোল ড্রিংক। আমরা তিন বাপবেটা স্কুলে বসে অন্য ছেলেদের দেখিয়ে দেখিয়ে টিফিন খেতাম। বাবা প্রতিদিন টিফিন আওয়ারে অফিস পালিয়ে গাদাখানেক খাবার নিয়ে আসতেন। আমরা বসে বসে খেতাম। আহ, কি মধুর ছিল সেই দিনগুলি। এইভাবে মাসখানেক চলার পর বাবার টাকা ফুরিয়ে গেলো। আমাদের পিতাপুত্রের ''মধুচন্দ্রিমার'' করুণ সমাপ্তি ঘটলো। আবার সেই শো শো রোদ্দুরে মাঠ পার হয়ে বাড়ি ফিরে ভাত খাওয়া। ভরা পেটে স্কুলে যাওয়া। সেই টাকা দিয়ে বাবার জমি কেনা হয়নি। পুরোটাই আমরা টিফিন খেয়ে উড়িয়েছি। আমার মেয়ে রশ্মি একবার অদ্ভুত একটা বায়না ধরেছিলো। আকাশের চাঁদ তাকে এনে দিতে হবে। ওর মা হেসেই অস্থির। আমি রশ্মিকে আশ্বস্ত করলাম। বললাম, দেখি কি করা যায়। মেয়েকে নিয়ে বাসার ছাদে গেলাম। চাঁদের দিকে হাত বাড়িয়ে বিকট তিনটি লাফ দিলাম। আমার মেয়ে হেসেই অস্থির। সঙ্গে সঙ্গে ওর চাঁদ না পাবার কষ্ট চলে গেলো। বাবারা সবসময় ধনী। কোনও বাবা হেডস্যারের কাছে চিঠি লেখে, কোনও বাবা চাঁদের দিকে তাকিয়ে লাফ দেয়। মানুষ দরিদ্র হয়, কিন্তু বাবারা কখনো দরিদ্র হয় না। বাবারা বড়লোক। ধনের দিক দিয়ে না হোক, মনের দিক দিয়ে।
আমাদের ছেলেবেলায় ঢাকা শহরে দুই ধরণের পরিবার ছিল। এক দলের বাসায় টিভি সেট ছিল। তারা বিছানায় শুয়ে শুয়ে জমিদার স্টাইলে টিভি দেখতেন। আরেকটি দল ছিল। যাদের টিভি সেট ছিল না। তারা টিভি দেখার জন্য পাশের বাসায় বিনা নিমন্ত্রণে চলে যেতেন। পাশের বাসার মালিকরা তাতে মহা বিরক্ত হতেন। কিন্তু চক্ষুলজ্জার খাতিরে মুখ ফুটে কিছু বলতে পারতেন না। আমরা ছিলাম এই ''টিভি সেট না থাকা উদ্বাস্তু সম্প্রদায়''। সন্ধ্যে হলেই পাশের বাসায় চলে যেতাম। উটকো অতিথি দেখে পাশের বাসার মানুষদের চোখ, মুখ, চোয়াল, গ্রীবা সব শক্ত হয়ে যেতো। ধনীদের মতো গরীবদেরও প্রেস্টিজ আছে। তবে গরীবদের প্রেস্টিজ লেমিনেটিং করা থাকে। সহজে সেটি পানিতে ভেজে না। কাজেই পাশের বাসার লোকজনদের শক্ত মুখ উপেক্ষা করে আমরা তাকিয়ে থাকতাম টিভি পর্দার দিকে। আহ, কী আনন্দ। তখন একটাই টিভি চ্যানেল, বিটিভি। ১৪ ইঞ্চির সাদাকালো টিভি পর্দাকে প্রেয়সীর মুখের চাইতে প্রিয়তর মনে হকো। আমার মনে আছে, রাত ৮টা বাজলেই তারা টিভি অফ করে দিতেন। গম্ভীর গলায় বলতেন, বাবারা, রাত অনেক হয়েছে। বাসায় চলে যাও। আমরা এখন ঘুমাবো। আমরা চলে আসতাম। খটাশ করে পাশের বাড়ির দরজা বন্ধ হতো। এরপরই ভেসে আসতো টিভির শব্দ। বুঝতাম, দরজা বন্ধ হবার পর টিভি আবার চালু হয়েছে। আমাদের মন খারাপ হতো না। দরজা বন্ধ তাতে কি? জানালা তো খোলা। রাত আটটার পর থেকে আমরা জানালা দিয়ে উঁকি মেরে টিভি দেখতাম। এর মজাই আলাদা। টিভি দেখতাম, খাটে শুয়ে থাকা প্রতিবেশিদের দেখতাম। বিনা টিকেটে দুই ছবি। এরপর আমার পিতৃদেব একটা যুগান্তকারী সিদ্ধান্ত নিলেন । তিনি টিভি কিনবেন। এরপর খাটে শুয়ে শুয়ে টিভি দেখবেন। টিভিউদ্বাস্তু সম্প্রদায়ের কেউ এলে তাদেরকে খাটে জোর করে শুইয়ে দেয়া হবে। সাথে চা, নাস্তা ফ্রি। এর প্রস্তুতি হিসেবে নতুন তোষক, চায়ের কাপসেট কেনা হলো। তখন ঢাকায় একটা টিভি সেট বেশ জনপ্রিয় ছিল। ন্যাশনাল ব্র্যান্ডের সাদাকালো টিভি। দামে সস্তা, টেকেও অনেকদিন। আমার পিতৃদেব সবসময় ''আউট অব দি বক্স'' চিন্তা করতেন। এজন্য তিনি ন্যাশনাল ব্র্যান্ডের ধারেকাছেও গেলেন না। তার এক বন্ধু থাকতেন লন্ডনে। তাকে তিনি চিঠি লিখলেন। মাস খানেক পর, লন্ডন থেকে ফিলিপসের একটা পুরানো টিভি সেট চলে এলো। সেই টিভি দেখতে বড় বিচিত্র। অন্য টিভি দেখতে চারকোনা হয়, এটি পঞ্চভুজ আকৃতির। দেখতে অনেকটা মহাকাশ যানের মতো। মানুষ টিভির অনুষ্ঠান দেখে আনন্দ পায়। আমরা টিভি সেট দেখে পরমানন্দ লাভ করলুম। এই বিচিত্র কিম্ভুতকিমাকার টিভি সেট দেখতে দুর দুরান্ত থেকে লোকজন আমাদের বাসায় ভীড় করলো। এক ঐতিহাসিক সন্ধ্যায় এই টিভি সেট অন করা হলো। কিন্তু কোনো ছবি আসলো না। কেবলই ঝির ঝির। বোঝা গেলো, এন্টেনা ছাড়া কাজ হবে না। টিভির সাথেই এন্টেনা আছে। একটা নয়, দুটো। এবং দুইটার দুই সাইজ। একটা এন্টেনা ছোট, একটা বড়। পুরনো টিভি তো। একটা এন্টেনার খানিকটা অংশ ভাঙ্গা থাকায় এই বিপত্তি। আমরা দুই ভাই মহা উৎসাহে দুই এন্টেনা দুইদিকে মেলে ধরলাম। দেখতে বেশ হলো। যোগ ব্যায়াম করার সময় মানুষ যেমন চিৎ হয়ে শুয়ে দুই পা দুইদিকে মেলে ধরে, ব্যাপারটা ওই রকম হলো। এন্টেনা দুই পা ফাঁক করায় খানিকটা কাজ হলো। ছবি এলো না বটে, তবে শব্দ শোনা গেল। ইংরেজি শব্দ। বাবা গম্ভীর গলায় মতামত দিলেন, বিলাতি টিভি তো বিটিভির বদলে লন্ডনটিভির সাউন্ড আসছে। এরপর টিভির মেকানিক ডাকা হলো। তিনি এন্টেনার সাথে ভাতের হাড়ির ঢাকনা, একটা কাসার গ্লাস এবং একটি পিতলের বদনা সংযুক্ত করলেন। এতেই কাজ হলো। টিভিতে ছবি এলো। কোনো সুখ চিরস্থায়ী নয়। এই বিলাতি টিভি আমাদের জীবন অতিষ্ট করে ফেললো। এই রকম মানবিকবোধ সম্পন্ন টিভি আমি আর একটিও দেখিনি। এই টিভিতে কখন ছবি আসবে আর কখন আসবে না, এই সিদ্ধান্ত এই টিভি নিজেই নিতো। টিভি ছাড়লেই ঝির ঝির। তখন টিভি সেটের উপর তিনটা চাপড় মারতে হতো। প্রথম এবং তৃতীয় চাপড় হবে জোরদার। মাঝের দ্বিতীয় চাপড়টি হতে হবে মাঝারি মানের। তাহলেই টিভিতে ছবি আসবে। টিভি চলাকালীন সময়ে সেটের উপর ওজনদার কিছু জিনিস রাখতে হবে। যেমন, মোটা কোনো বই। সব বইয়ে কাজ হবে না। একটা গীতবিতান এবং একটা সঞ্চয়িতা রাখলে টিভি ঠিক ঠাক চলতো। বিলাতি টিভি তো। আমরা অন্য বই রেখে চেষ্টা করে দেখেছি। শরৎ, বুদ্ধদেব, মানিক এমনকি তারাশঙ্কর, কোনো বইয়ে কাজ হতো না। রবীন্দ্রনাথ ছাড়া এই টিভি অন্য কোনোকিছুর ভার নিতে রাজী নয়। একবার টিভিতে ঈদের অনুষ্ঠান হচ্ছে। আনন্দমেলা। জুয়েল আইচ ম্যাজিক দেখাচ্ছেন। তার স্ত্রী বিপাশা আইচকে কাপড় দিয়ে ঢেকে দেয়া হয়েছে। টান টান উত্তেজনা। জুয়েল আইচ মন্ত্র পড়ে ফুঁ দিলে বিপাশা অদৃশ্য হয়ে যাবেন। জুয়েল আইচ ফুঁ দিলেন। বিপাশা অদৃশ্য হওয়ার আগেই জুয়েল আইচ গোটা আনন্দমেলার সেটসহ অদৃশ্য হয়ে গেলেন। মানে টিভি নিজেই বন্ধ হয়ে গেলো। এমন বিবেকবান টিভি আমি আমার বাকি জীবনে আর একটিও দেখিনি। তবে ছোট্টবেলার সেই টিভিটাকে আজও খুব মিস করি।
আমার ফেসবুকে একটি সমস্যা বোধহয় হয়েছে। নর্থ আমেরিকার কেউ কেউ আমার কোনো স্ট্যাটাস দেখতে পারছেন না। আপনারা কেউ স্ট্যাটাস দেখতে না পারলে তো কিছু করার নেই। দেখতে পারলে- একটু জানায়েন।
জ্ঞান হবার পর কোনোদিন ন্যাড়া হই নি। ভাবছি, এবার মাথা ন্যাড়া করবো। এই স্ট্যাটাসে যদি ৫০ হাজার কমেন্ট পড়ে, তাহলে সেই ন্যাড়া মাথার ছবি ফেসবুকে আপলোড করবো। 
আমার যদি করোনা হয় তাহলে কেউ আসবে না এমনকি তুমিও না আমার যদি করোনা না হয় তাহলে সবাই আসবে শুধু তুমি আসবে না আমার বরং করোনা হোক কেউ না আসুক তুমিও না আসো আমি তখন বলতে পারবো কেউ আসেনি। ও আসবে কী করে।
আমার বুক জ্বলে আমার বুক জ্বালাপোড়া করে। ডাক্তার বলছে, এসিডিটি। আমি জানি, এটা এসিড নয়। এটা স্মৃতি। আমার অনেক স্মৃতি আছে। আমার তাই বুক জ্বালাপোড়া করে। আমার ভালো লাগে না। আমার অস্থির লাগে। আমার সবসময় মনে হয়, কী যেন নেই, কে যেন নেই। যার পায়ের শব্দ শুনবো বলে কান পেতে থাকি দুয়ারে বাতাসে কেবলই শুকনো পাতার মর্মর ধ্বনি। আমি জানি, এ শুকনো পাতা নয়। এ স্মৃতি, কেবলই স্মৃতি। আমার বুক জ্বলে। আমি পাতার শব্দ শুনি।
আমি একটি ই বুক প্লাটফর্ম বানাবো। আধুনিকতম, ইউজার ফ্রেন্ডলি। আমার বন্ধু তালিকায় যদি কোনো ডেভেলপার থাকেন, তাহলে যোগাযোগ করুন। কমেন্টে বা ইনবক্সে। 
কারা কারা রাত জাগছেন, তারা কমেন্ট করেন। আমি বসে বসে কমেন্ট গুণবো। সব কিছুর একটা হিসাব থাকা উচিত।
আমার মা'র খুব ইচ্ছা আমেরিকা দেখার। আমি অনেক কাঠখড় পুড়িয়ে সেই ব্যবস্থা করলাম। তখন আমার মা আমাকে বললেন, প্লেন কি এসি না নন এসি? আমি বললাম, এসি। আমার মা আঁতকে উঠলেন। বললেন, তার মানে প্লেনের জানালা খোলা যায় না? আমি খুবই হতাশ হলাম। বললাম, কেন যাবে না। তুমি প্লেনের জানালা কেবল না, দরজা খুলে আমেরিকায় আসতে পারবা। প্লেনের দরজা খুলে পা ঝুলিয়ে আকাশ দেখতে দেখতে আমেরিকায় আসবা। আমার ''বুদ্ধিমতি'' মা সেই কথা বিশ্বাস করলেন। তিনি মহা আনন্দে প্লেনের দরজায় পা ঝুলিয়ে আমেরিকায় আসার প্রস্তুতি নিলেন। এই হচ্ছে আমার মা। বলাবাহুল্য, তিনি আমেরিকায় আসতে পারেন নি। কখনো পারবেন বলে আমার মনে হয় না। ...... রোজার আগে আমার মা আমাকে ফোন দিয়ে বললেন, তুমি রোজা রাখো। আমি বললাম, আমেরিকায় রোজা রাখা খুবই কঠিন। এখানে সূর্য ডোবে রাত ৮ টার পরে। আমি মা বললেন, তবুও রাখো। যদি রোজা না রাখো, তাহলে তোমার ফোন করার দরকার নাই। টাকা পাঠানোরও দরকার নাই। তার এই হুমকিতে আমি, আমার স্ত্রী , এমনকি আমার ছোট মেয়ে, যে ক্লাস সিক্সে পড়ে, সেও রোজা রাখছে। এবং আমরা সবাই তাঁর উপর মহা বিরক্ত। ...... মা দিবসে আমার একটাই কথা। ... আমি খুবই বিরক্ত। ... তবু মা, আমি তোমার মতো বোকা হতে চাই। তোমার মতো সরল হতে চাই। তোমার মতো বিশ্বাসী হতে চাই। .................................... আমার জন্য দোয়া করো।
ডিসেম্বরের ১৫ তারিখ। এ সময় বৃষ্টি হবার কথা না। জমিয়ে শীত পড়া উচিত। শীত ততটা পড়েনি। লাজুক বালিকা বধুর মতো এক ধরণের অনিচ্ছুক শীত পড়েছে। রাতে ফ্যান না ছাড়লে গরম লাগে, আবার পাখা চালালে বেশ শীত লাগে। তার মধ্যে বাড়তি উপদ্রব বৃষ্টি। গত সাতদিন ধরে এই আকালের বৃষ্টি হচ্ছে। বৃষ্টিতে গরম ভাব একটু কমার কথা। সেটা কমেনি। বরং গুমোট গরম একটু বেড়েছে। বগুড়ার দুপচাঁচিয়া থানার সেকেন্ড অফিসার একজন মহিলা। তার পুরো নাম ফারিয়া তিলাত লোবা। লোবার জীবনে বেশ কয়েকটি উল্লেখযোগ্য দুঃখ আছে। লোবার এক নম্বর দুঃখ- তার নাম। লোবার নানাজান ( হাজী এমারত উদ্দিন খান) বেশ পরহেজগার মানুষ ছিলেন। তিনি তার নাতনির নাম রেখেছেন, লোবা। প্রতিটি নামের একটি অর্থ থাকে। লোবা নামের অর্থ কী, এটা লোবার নানা কখনো পরিষ্কার করে বলেন নি। বড় হওয়ার পর লোবা নিজেই নামের অর্থ ইন্টারনেটে খুঁজে দেখেছে। লোবা একটি স্পানিশ শব্দ, এর অর্থ মহিলা নেকড়ে। কোন দুঃখে তার নাম মহিলা নেকড়ে রাখা হলো, লোবার খুব ইচ্ছে তার নানাকে এটি জিজ্ঞাসা করা। কিন্তু সেটি সম্ভব না। কেননা, লোবার জ্ঞান বুদ্ধি হবার আগেই তার নানা ইন্তেকাল করেছেন। কাজেই এই প্রশ্নটি অমীমাংসিত রয়ে গেছে। এই অমীমাংসিত প্রশ্নটির উত্তর কখনো পাওয়া যাবে না, এটা লোবার জীবনের দ্বিতীয় দুঃখ। লোবার জীবনে তৃতীয় আরেকটি দুঃখ রয়েছে। লোবা অনেক চেষ্টা করেছে, সার্টিফিকেট থেকে লোবা নামটি বাদ দিতে। এই নামের কারণে তাকে বিভিন্নভাবে নাজেহাল হতে হয়েছে। স্কুলে সবাই তাকে লেবু নামে ডাকতো। কলেজে উঠার পর পরিস্থিতি আরও খারাপ হলো। তাকে সবাই বাঁতাবি লেবু নামে ডাকা শুরু করলো। খুবই অপমানজনক ব্যাপার। লোবা শত চেষ্টা করেও এই নাম থেকে বেরুতে পারেনি। সার্টিফিকেট থেকে এই নামটি বাদ দেয়ার চেষ্টা লোবা করেছিলো। সেটিও সম্ভব হয়নি। ম্যাট্রিক পরীক্ষায় লোবা তৃতীয় স্ট্যান্ড করেছিলো আর ইন্টারমিডিয়েটে মেয়েদের মধ্যে প্রথম। এই রকম দুঁদে ছাত্রীর নাম চট করে বদলে ফেলা যায় না। পরপর দুইবার বিসিএস পরীক্ষায় চান্স পেয়েও লোবা বাদ পড়েছিলো ভাইবায়। অথচ মৌখিক পরীক্ষায় লোবার সহজেই উতরে যাবার কথা। সে কেবল বিদুষী নয়, দেখতে দারুন রূপবতী। যেকোনো পুরুষ লোবার দিকে তাকিয়ে পর পর তিনবার দীর্ঘশ্বাস ফেলবে। তবুও কোনো এক বিচিত্র কারণে লোবা ভাইবায় উর্ত্তীর্ণ হতে পারেনি। শেষমেষ জিদ করে লোবা নন ক্যাডার সার্ভিসে যোগ দিয়ে থানার সেকেন্ড অফিসার হয়েছে। তার পোস্টিং হয়েছে বগুড়ায় এক অজ পাড়াগায়ে, দুপচাচিয়া থানায়। যথারীতি এখানেও আড়ালে লোবাকে থানার লোকজন লেবু বলে ডাকে। তো, ডিসেম্বরের ১৫ তারিখে লোবা তার অফিসে ঢুকে দেখলো, ছাদ চুইয়ে বৃষ্টির পানি পড়ছে। গ্রাম এলাকার থানা। মাথার উপর টিনের চাল। গতকাল এই ছাদ মেরামত করা হয়েছে। একটি ফুটো দিয়ে বৃষ্টির পানি পড়ছিলো, সে ফুটো বন্ধ করা হয়েছে। এই নিয়ে গত সাতদিনে সাতটি ফুটো বন্ধ করা হলো। আজ নতুন একটি ছিদ্র দিয়ে বৃষ্টির পানি ঝরছে। লোবা এই অষ্টম ছিদ্রের দিকে অবাক দৃষ্টিতে তাকিয়ে রইলো। তার জীবনের চতুর্থ দুঃখ এই সরনশীল ছিদ্র। যতই মেরামত করা হচ্ছে, কোনো কাজ হচ্ছে না। প্রতিদিন নতুন ছিদ্র বের হচ্ছে। এবং সেখান দিয়ে বৃষ্টির পানি পড়ছে। এবারের ছিদ্রটির অবস্থান বেশ সাংঘাতিক জায়গায়। খোদ লোবার আসনের উপর। লোবার চেয়ার বৃষ্টির পানিতে ভেসে গেছে। গতকাল ভেসে গিয়েছিলো লোবার টেবিল। লোবা এক দৃষ্টিতে তার চেয়ারের দিকে তাকিয়ে আছে। এই চেয়ার রোদে সপ্তাহখানেক না শুকালে বসার উপযোগী হবে না। মনে হচ্ছে, এক রাতের বৃষ্টিতে চেয়ার ভিজে রীতিমতো শেওলা জমে গেছে। এমন সময় লোবার মোবাইলে একটা কল আসলো। দুপচাঁচিয়া থানার ওসি স্বয়ং ফোন দিয়েছেন। জনি নামের একটি লোক খুন হয়েছে। খুন করেছ তার স্ত্রী দীনা। ওসি সাহেব লোবাকে বললেন, খুবই সহজ কেস। দীনা একটি পরকীয়া সম্পর্কে যুক্ত ছিলো। তার স্বামী জনি ব্যাপারটি ধরে ফেলায়, দীনা তার স্বামীকে খুন করেছে। আপনি এখনই জনির স্ত্রী দীনাকে এরেষ্ট করে থানায় নিয়ে আসেন। লোবা একটি দীর্ঘশ্বাস ছাড়লো। তার কপালে সব সময় জলবৎতরলং কেস জোটে। একটা জটিল, রহস্যময় কেস সে কখনোই পেলো না। >>>>>>> আশীফ এন্তাজ রবি গোয়েন্দা উপন্যাস: ''কে''- এর প্রথম প্রস্তাবিত অংশ।
গতকাল আমার মাথায় একটি বিচিত্র ভাবনা এলো। এই লক ডাউনের সময়ে আমরা সবাই ঘরে বন্দী। এই বন্দী সময়ে আমরা কী করতে পারি, যেটা আমাদের পরবর্তী জীবনে কাজে লাগবে। আমি নিজে রান্না করতে পারতাম না। কিছুদিন না খেয়ে থাকার পর, আমি নিজেই ইউ টিউব দেখে রান্না শিখেছি। কাজেই গতকাল আমার পেইজে গিয়ে আমি আমার পাঠকদের একটি প্রস্তাব দিলাম। প্রস্তাবটি হলো, আসুন, আমরা রান্না শিখি। ঘরের মা, বোন বা স্ত্রীদের সাহায্য নিয়ে একবেলা নিজেই রাধি। শুধু রাধলেই হবে না। রান্না করা কিছু খাবার আশেপাশের গরীব দুখীদের সাথে যেন শেয়ার করি। অন্তত একজনকে যেন ইফতারির সময় খাবারটা দেই। আমি এই বক্তব্য দিয়ে ঘুমিয়ে পড়লাম। ঘুম থেকে উঠে দেখি, আমার ইনবক্সে বেশ কয়েকটি ছবি। সাইফ আল ইসলাম নামে আমার এক পাঠক কিছুই রাধতে পারেন না। তিনি একটি কাজ পারেন, বার বি কিউ। তিনি বার বি কিউ চিকেন তৈরি করে দশজনকে বিলিয়েছেন, নিরাপদ দূরত্বে থেকে। জুনায়েদ শুভ নামের আরেক হৃদয়বান তরুণ রান্না করেছেন, এক হাড়ি ডিম পোলাও। তিনিও সেটি একা খান নি, পর্যাপ্ত নিরাপত্তা নিয়ে খাবারটি বিতরণ করেছেন অন্যদের মাঝে। আসাদুজ্জামান মুগ্ধ রান্না করেছেন এক ডেকচি মোরগ পোলাও। খুবই অল্প সময়ের নোটিশে তিনি এটি করেছেন, বিলিয়েছেন অন্যদের মাঝে। এ কাজে তাঁকে সহায়তা করেছেন তার মা এবং কাকা। বোরহান কবীর ফাহিম একদমই দেরি করেন নি। আমার ঘোষণা শুনেই রাধতে বসেছেন। রোস্ট পোলাও রেধে তিনি ৪ জন অভুক্ত মানুষদের খাইয়েছেন ইফতারির সময়। এ কাজ করার পর, তার নাকি রাতে ভালো ঘুম হয়েছে। ফাহমিনা প্রিয়া কেবল রান্নাই করেন নি। রীতিমতো প্যাকেট করে ইফতারির আগেই পৌঁছে দিয়েছেন মানুষের মধ্যে। আমি কথা দিয়েছিলাম, যারা কাজটি করবেন, তাদেরকে আমি নিজে কিছু উপহার দেবো। প্রথম উপহার হলো, করোনা শেষ হয়ে আমি এদের প্রত্যেকের সাথে দেখা করে তাদের পায়ের ধুলো নেবো। এই রকম পবিত্র ধুলো আমি আর কোথায় পাবো? দ্বিতীয় উপহার, আমার পরবর্তী বই এদেরকে আমি নিজের খরচে পৌঁছে দেবো। আর সবচেয়ে বড় উপহার তারা পেয়ে গেছেন। অনাহারী মানুষ যখন খাবার পায়, তারা যে দোয়া করেন, সেই দোয়ার চেয়ে বড় উপহার আর কিছুই হয় না। পোলাপান, তোমরা দেখিয়ে দিয়েছো। অনেক কৃতজ্ঞতা, অনেক ভালবাসা। মনে রেখো, ভালো কাজ কখনো বৃথা যায় না। সবার জন্য ভালোবাসা।
সিরিয়াস লেখা লিখতে আমার ভালো লাগে না। আমার ধারণা, আমার যারা পাঠক আছেন, তারাও চান না, আমি কাঠখোট্টা কোনো লেখা লিখি। তবুও আজ আমার কিছু সিরিয়াস বিষয়ে কথা বলতে ইচ্ছে করছে। যাদের ধৈর্য্য আছে, তারা পড়তে পারেন। অনেক সময় ঝড়ের মাঝখানে বসে থাকলে, এর প্রকৃত রূপ বোঝা যায় না। দূর থেকে দেখলে, ঝড়কে একদম অন্য রকম লাগে। গোটা পৃথিবী এখন করোনার কাছে ঘায়েল হয়ে বসে আছে। লক ডাউন কাজ করছে না, গরীব মানুষের পেটে খাবার নেই, হাসপাতালে চিকিৎসা পাওয়া যাচ্ছে না। এই নানান রকমের ডামাঢোলের মধ্যে আমরা আসলেই পুরো সংকটকে বুঝতে পারছি না। যদি এই সংকট থেকে একটু বের হওয়া যায়। ধরুন, আমরা মানুষ না, ভিনগ্রহী কোনো জীবন। আমরা আকাশে ভেসে বেড়াচ্ছি এবং দূর থেকে করোনা আক্রান্ত পৃথিবী দেখছি, মানুষের নাকানি চুবানি দেখছি। আসুন, এই রকম পরিস্থিতিতে কিছু ভাবনা মাথায় আসে কিনা, দেখি। কেন এই সংকট? এটা কি মানুষের কোনো ভুলের মাশুল। সারা পৃথিবীতে এত এত খাবারের দোকান, যুদ্ধ বিমান, সাবমেরিন, সিনেমাহল, প্রার্থনাগার। কিন্তু মানুষের বেঁচে থাকার জন্য যে জিনিসটা সবচেয়ে বেশি দরকার, সেই ডাক্তারখানা, হাসপাতাল, অক্সিজেন, ভেন্টিলেটর- এগুলো কেন পর্যাপ্ত সংখ্যায় পৃথিবীতে নেই। তাহলে এই আধুনিকতা, এই সভ্যতা, এই মানবিকতার কী মানে? দেশ চালায় রাজনীতিবিদরা। তারাই নির্ধারণ করেন, জনগণের পরীক্ষা হবে কিনা, হাসপাতালে চিকিৎসা দেয়া হবে কিনা, ডাক্তাররা নিরাপত্তা পাবেন কিনা। এই সংকেট রাজনীতিবিদরা কী ঠিকভাবে দায়িত্ব পালন করছেন? নেতৃত্ব নির্বাচনে আমরা কোনো ভুল করেছি কি? যেসব দেশে সুশাসন আছে, সেসব দেশে করোনায় মৃতের সংখ্যা কি কম? যেসব দেশে কুশাসন, সে সব দেশে করোনায় মৃতের প্রকৃত সংখ্যা কি আমরা জানি? করোনা কি কোনোদিন পৃথিবী থেকে বিদায় নেবে? নাকি করোনা আমাদের নতুন ভাবে, নতুন ভঙ্গিতে বাঁচতে বাধ্য করবে? আমরা নায়িকা, গায়িকাদের পিছনে কোটি কোটি টাকা খরচ করি। গবেষক, ডাক্তারদের পিছনে কেন খরচ করি না? যদি বিজ্ঞানী এবং জ্ঞানী মানুষেরা সমাজে মর্যাদা পেতেন, আমরা যদি তাদের কথা শুনতাম, তাহলে কি করোনাকে আমরা বশ করতে পারতাম? আমরা সেলুনে যাচ্ছি না, পার্লারে যাচ্ছি না, ক্লাবে যাচ্ছি না। তবু আমরা দিব্যি বেঁচে আছি। এইসব ফুর্তির জীবন বাদ দিয়েও কী বেঁচে থাকা যায়? করোনা কী আমাদের আরও বিনয়ী, আরও সংযত জীবন যাপন করতে শেখাবে? আমাদের প্রচলিত অনেক বিশ্বাস, আমাদের বিশ্বাসের নেতানেত্রীগণ, আমাদের বিশ্বাসের রাষ্ট্রীয় এবং সামাজিক কাঠামো কি আমাদের নিরাপত্তা দিতে পারছে? শেষ প্রশ্ন, আমরা কতখানি ভুগলে, তবে আমার শিখবো যে, আমাদের অনেক ভুল ছিলো। অনেক অনেক ভুল। সবার জন্য ভালোবাসা।
গত ফেব্রুয়ারিতে জুম্মার নামাজ শেষ করে- পাড়ার দোকান থেকে এক কাপ চা নিলাম। চুমুক দেয়ার পর মনে হলো, জীবন সুন্দর! সারাদিন রোজা রেখে ইফতারি শেষে যখন চায়ে চুমুক দিই, তখনও মনে হয়,জীবন সুন্দর। রমজানের এই এক মাস প্রতি সন্ধেরেলায় মাগরিবের আজানের সময় মনে হবে, জীবন সুন্দর। ত্রিশ রোজার শেষে, আকাশে যখন এক চিলতে চাঁদ দেখা যাবে, তারাবি পড়তে গিয়ে শুনবো কাল ঈদ, তখনও মনে হবে, জীবন সুন্দর। অন্তত এই রোজার উছিলায় গোটা পৃথিবীর মানুষ নতুন করে ভাবতে শিখুক, জীবন সুন্দর! আমরা অযথা জীবনকে অনেক জটিল বানিয়ে ফেলেছি!
স্বপ্নের দেশে বেদনায় মাখামাখি : প্রথম পর্ব আমি কখনো প্লেনে চড়িনি।শুধু কি তাই? একটা সত্যিকারের জলজ্যান্ত উড়োজাহাজ খুব কাছ থেকে দেখার বাস্তব কোনো অভিজ্ঞতাও আমার নেই। বাল্যকালে অবশ্য বেশ কিছু খেলনা প্লেন নাড়াচাড়া করেছি বিশদভাবে। কাগজের প্লেন নির্মাতা হিসেবে ছোটবেলায় খানিকটা সুখ্যাতি ছিল। কত কাগুজে উড়োজাহাজ আমার হাতের নিপুন ছোঁয়ায় অকালে ক্রাশ করেছে খাটের অন্ধকার কোণে। অসংখ্য বিমান দূঘর্টনার বেদনায় ভরা আমার শৈশব। কত দিন আমি ছাদ কিংবা বারান্দায় দাঁড়িয়ে ঈর্ষাভরা চোখে দেখেছি- আকাশে ক্ষুদ্র বিন্দুর মতো কোনো প্লেন ধীর লয়ে উড়ে যাচ্ছে -একরাশ রহস্য ছড়িয়ে। আর ভ্রমণের ব্যাপারে আমার অভিজ্ঞতা আরও ব্যাপক। একা একা গিয়েছি ঢাকা থেকে সর্বোচ্চ মানিকগঞ্জ পর্যন্ত। সেই সামান্য যাত্রায়ও আছে নানান ভুলভ্রান্তি। সিটিং বাসে উঠতে গিয়ে ভুল করে উঠে বসেছি লোকাল বাসে। তারপরও সফলভাবে, নিরাপদে, একা একা মানিকগঞ্জ পৌছানোর পর মনের ভেতর সে কি উত্তেজনা। কখনো বিদেশে যাইনি, কখনো প্লেনে চাপিনি। অতএব হঠাৎ করে যখন ভারত নয়, নেপাল নয়, সরাসরি ইতালি যাবার আমন্ত্রণ পেলাম- তখন বিস্ময়ে হতবাক হওয়া ছাড়া আমার সামনে অন্যকোনো পথ খোলা ছিল না। এটা ছিল একটা আন্তর্জাতিক সম্মেলনে যোগদানের আমন্ত্রণ। অতএব, আমন্ত্রণ পেয়ে আমন্ত্রণকারী সংস্থাকে পরিষ্কার ইংরেজিতে জানিয়ে দিলাম, আমার পক্ষে ইতালি যাওয়া সম্ভব নয়। আমার উত্তর শুনে কেন জানি তারা খুবই আশ্বস্ত হলেন এবং ছাইমাখা হাতে চেপে ধরলেন, তোমাকে যেতেই হবে। অতি সত্ত্বর এম্বেসীতে যোগাযোগ করো। কিন্তু ইতালিয়ান এম্বেসি কোথায় আমি সঠিক ঠিকানাটা জানি না। দেশ-বিদেশ ঘুরেছে এমন এক বন্ধুকে ধরলাম ঠিকানাটা কোথায় তা জানার জন্য। সে আমাকে জিজ্ঞাসা করল, তোর পাসপোর্ট আছে? আমি উত্তর দিলাম, না। এরপর সে খুবই বিজ্ঞ ভঙ্গিনে বলল, ইতালির ভিসা পাওয়া এমনিতেই খুব শক্ত। তারপর যদি পাসপোর্ট না থাকে - তাহলে ভিসা পাওয়ার সম্ভাবনা পুরোপুরি শূণ্য। আগে ওটা জোগাড় করো। আমি পূর্ণ যৌবন এবং ভরা উদ্যম নিয়ে ঝাপিয়ে পড়লাম একটা পাসপোর্ট জোগাড়ের জন্য। পাসপোর্ট এবং ভিসা প্রাপ্তির ইতিহাস গ্রীক ট্র্যাজেডির মতোই দীর্ঘ এবং বেদনাবিধুর। পাঠকদের ধৈর্য্যচ্যুতি ঘটতে পারে- এই আশংকায় সেই ইতিহাস বর্ণনার ধারে কাছেও গেলাম না। সময় ও সুযোগ পেলে অন্য সময় সেসব কথা বলা যাবে...... (চলবে) <<< এই করোনার সময়ে কত মানুষ কত কিছু দিচ্ছে সমাজকে। ডাক্তাররা তাঁদের জীবনের ঝুঁকি নিয়ে সেবা দিচ্ছেন। সেবা দিচ্ছেন পুলিশ, হকার, পরিচ্ছনাকর্মী। আমি দুই পয়সার লেখক। আমি লেখা দেবো, ধারাবাহিকভাবে। যদি এই দুঃসহ সময়ে আপনাদের ভালো লাগে। এ ছাড়া আর কীইবা দেয়ার আছে আমার। >>>>






















