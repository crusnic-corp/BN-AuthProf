করোনা গেলে(ছড়া) -------------------- আবার জমবে জানি বৈশাখ মাস এলে রমনার বটমূলে গান। আবার খুশির ঈদে পূজা আর বড়দিনে ভেসে যাবে সব অভিমান। আবার খোকা বা খুকু বই খাতা পিঠে তুলে হাসিমুখে যাবে পাঠশালা। আবার ছুটবে বাবা অফিসে বা আদালতে গাড়ি নিয়ে ঠিক ভোর বেলা। আবার ছুটবো সবে সমুদ্র সৈকতে নীল নীল সাগরের জলে। আবার উড়বো জানি নানা দেশে নানা বেশে আকাশের বুকে পাখা মেলে। আবার আগের দিন ফিরে পাবো ঠিক জানি এইদিন দূরে যাবে চলে। -------------------------------------
আহবান ------------------------------------------------- ঝকঝকে কাঁসার থালায় দুধ সাদা বৌ পাগলি- ভাতের ধোঁয়া ওঠা পরিপাটি চূড়ো। চুড়োর ধারে অলস ভঙ্গিতে ইলিশের ডিম ভাজাটি শুয়ে। পাশেই লাল সোনালি ঝোলের বাটিতে আধো ডোবা ইলিশের কোল জুড়ে তন্বী সবুজ লংকা সুন্দরীর ললিত ভঙ্গিতে পাতে বসার মোহনীয় আহবান।
" কাঁটা হেরি ক্ষান্ত কেন কমল তুলিতে দুঃখ বিনা সুখ লাভ হয় কী মহীতে"? সুপ্রভাত। Good morning.
গ্রিল বেয়ে উঠতে গিয়ে দুবোন গেল ফেঁসে ত্রাহিত্রাহি চিৎকারেতে সবাই ছুটে আসে।
সাশ্রয় ---- রান্নাঘরের ক্যাবিনেটের সাথে লাগোয়া ট্যিসুহোল্ডারের রডে সরু একটা সুতা বেঁধে টানটান করে তাতে সমান মাপে আদ্ধেকটা করে ডিম কাটতে কাটতে পারুলবালা ভাবেন ছোট্ট বেলায় তিনি দেখেছেন তাঁর মা পিঁড়িতে বসে পায়ের বুড়ো আঙ্গুলে সুতার এক প্রান্ত পেঁচিয়ে নিয়ে অন্য প্রান্তটা বাম হাতের আঙ্গুলে পেঁচিয়ে কী নিপুণ ভাবেই বা ডিম কেটে নিতেন।মাপে এতটুকু ছোটবড় হত না আবার একটা ডিমও এতটুকু ভাঙতো না। সেই কাটা ডিমকে তারপর তেলে সামান্য ভেজে আলু দিয়ে মা ঝোল রাঁধতেন।নামাবার আগে তাতে একটু গাওয়া ঘি আর গরম মশলা বাটা দিতো। আহা সেই আধখানা ডিমের যে কী অপূর্ব স্বাদ ছিলো।এখনকার ডিমে সেই স্বাদ আর কোথায়? সবই তো ব্রয়লার মূরগীর ডিম। কাজের তাড়া থাকলে মাঝে মাঝে তাকেও যখন মা সুতা দিয়ে ডিম কাটতে দিতেন পারুল তখন খুব খুশি হয়ে যেতেন। তবে মার মতো নিঁখুত না হলেও তিনিও ভালোভাবেই ডিম কাটতে পারতেন। যদিও এখন তিনি আর পিঁড়িতে বসতে পারে না।শরীর ভারি হয়ে গেছে তাছাড়া নিচে বসে কাজ করার সেই অভ্যেসটাও আর নেই। মা'র রান্না করা ডিমের সেই ঝোল দিয়ে ভাত খাবার স্মৃতিই কী ভোলা যায়! মা তাকে আর দাদাকে একটা বড় ছানাকাঁসার থালায় ভাত দিতেন। যেদিন ডিমের ঝোল হত সেদিন দাদা বলতো দাঁড়া ভাতগুলি আগে ঝোল দিয়ে মেখে নিই।এই বলে ভাত মাখার সময়ে নিজের ডিম আর পারুলের ডিমের টুকরো দুটিকে এদিক ওদিক সরাতে সরাতে দু এক বার চুষে নিতো। এরপর নিজেরটা দিয়ে ভাত খেতে শুরু করতো আর পারুল তার ডিমটা পরে খাবে বলে রেখে দিতেন।দাদার খাওয়া তার আগেই হয়ে যেতো। পারুল একটু আস্তেই খেতেন।দাদা ভাত খেয়ে উঠে যাবার সময়ে কোন ফাঁকে যে দাদা চিলের মতো ছোঁ মেরে তার কুসুমটা নিয়ে পালিয়ে যেতো পারুল তা টেরই পেতেন না।পারুল যখন দেখতেন তাঁর ডিমের সাদাটা পরে আছে কুসুমটা উধাও হয়ে গেছেতখন তিনি পা ছড়িয়ে ভ্যাঁ করে কাঁদতে বসতেন।মা তখন নিজের কুসুমটা তাঁকে দিয়ে দিতেন। বিয়ের পরে শ্বশুরবাড়িতেও পারুল সুতা দিয়ে নিপুনভাবে ডিম কেটে রান্না করেছেন ।তবে তাঁর একান্নবর্তী শ্বশুর বাড়িতে সদস্য ও পোষ্যসংখ্যা ছিল অনেক। তাই সে বাড়িতে ডিমগুলিকে গোল গোল করে তিন টুকরো করে কেটে সাবধানে ভেজে রাঁধতে হত। শাশুড়ি মার হুকুম ছিলো সবার পাতে যেন এক টুকরো করে পড়ে। সবার জন্যে গুনে গুনেই রান্না করা হত।কিন্তু খাওয়ার সময়ে দেখা যেতো বলা নেই কওয়া নেই দু একজন অনাহুত অতিথিকে নিয়ে পারুলের বড় ভাশুর খেতে বসে যেতেন। পারুলবালাদের যুগে অতিথি আসার কোন দিনক্ষণ ছিলো না। শাশুড়ি বলতেন অতিথি আসার জন্যে তিথির দরকার হয়না বলেই তিনি অতিথি।অতিথি হচ্ছেন স্বয়ং নারায়ণ। সেই অতিথিরুপী নারায়ণের ভোগে বাড়ির তিন বউয়ের জন্যে বরাদ্দ ডিমের টুকরোগুলিই অগত্যা লাগতো।অবশ্য তাতে নাকি বউদের সাথে সাথে বাড়ির লোকেরাও পুণ্যের ভাগীদার হয়।তাছাড়া কে না জানে "সতীর পূণ্যে পতির পূণ্য নহিলে বিপদ বাড়ে।" বউদের জন্যে বাড়ির সবাই পূণ্যের ভাগ পেলেও পারুলরা তিন জার ভাগ্যে হাঁড়িতে ঝোল আর কয়েক টুকরো আলু ছাড়া আর কিছুই থাকতো না। শাশুড়ি বলতেন,"অতিথি খেয়েছেন মানে নারায়ণ খেয়েছেন।সে জন্যে বউদের জন্যে আবার নূতন করে ভাঁড়ার থেকে ডিম বা অন্য কিছু বের করে রাঁধতে হবে নাকি? তাতে আর পূণ্য হবে কি?"। পারুলের ছেলেমেয়ে দুটি যখন হল তখন থেকেই সুতা দিয়ে ডিম কাটার প্রচলন উঠে গেছে।কারণ তখন সব বাড়িতেই গোটা ডিম খাবার চল হয়ে গেছে।এমন কি সকালেও অনেক পরিবার ডিম দিয়েই নাস্তা খান আবার স্কুলের টিফিনে মায়েরা বাচ্চাদের গোটা ডিমই দেয়।অর্ধেক ডিম খাওয়ার কথা তো এই প্রজন্মের ছেলেমেয়েরা কেউই শোনেনি। অবশ্য এখনকার বাচ্চারা ডিম তেমন খেতেও চায় না।নানারকম ফাস্ট ফুডের দিকেই তাদের বরং ঝোঁকটা বেশি । ছোটবেলায় পারুল কখনো ডিম দিয়ে নাস্তা করেছেন এমন কোন স্মৃতি তাঁর স্মৃতির ভাণ্ডারে নেই। তিনি মনে মনে ভাবেন ডিম কি তখন মহার্ঘ কোন বস্তু ছিলো? যদ্দুর মনে পড়ে তখন এক টাকায় চব্বিশ পঁচিশটার মতো ডিম পাওয়া যেতো।বাড়িতেও অনেকেই হাঁস মূরগী পুষতেন তাও কেন আধখানা করে ডিম খাওয়া হত কে জানে? পারুল তাঁর ছোটবেলায় একজনকে আস্ত একটা ডিম খেতে দেখে খুবই অবাক হয়ে মাকে জিজ্ঞেস করেছিলেন তারা কেন আস্ত ডিম খায়না? মা বলেছিলেন ইচ্ছে করলেই আস্ত ডিম খাওয়া যায়।তবে ডিম বেশি খাওয়া ঠিক না।তাতে পেট গরম হয়। তাছাড়া অল্পে তুষ্ট থাকতে শেখো। আর্থিকভাবে স্বচ্ছলতা থাকলেই যে সবটুকু খরচ করতে হবে এমন কোনো কথা নেই, "বিপদের দিনের" জন্য সবসময়ই কিছু তুলে রাখা সবার উচিৎ। ভাগাভাগি করে মিলেমিশে খাওয়াটাও একটা বড় শিক্ষা তাতে সংসারের সাশ্রয়ও হয়। আহা রে ডিম !মনে পড়ে একটি ডিম ভাজা দিয়ে তাদের ভাইবোনদের পান্তা ভাত খাওযার সেই স্মৃতি ! পারুলের এটাও মনে আছে তাঁদের বাড়ির পাশের একজন প্রাইমারি স্কুলের শিক্ষকের ছেলের কথা। ছেলেটি মা'র কাছে আবদার করে বলেছিলো,"মা ম্যাট্রিক পরীক্ষায় আমি যদি প্রথম বিভাগ পাই তাহলে আমাকে একটা গোটা ডিম খেতে দেবে"? তার মা বলেছিলেন আগে পাশ করে দেখাও। সে আমলে প্রথম বিভাগ পাওয়া সত্যিই কঠিন ছিলো।তবে ছেলেটি একটা গোটা ডিম খাবে বলে সত্যিই প্রথম বিভাগে ম্যাটিক পাশ করেছিলো। সুতা দিয়ে ডিম কাটতে কাটতে পারুল ভাবেন আজ বছরের উপর হয়ে গেলো করোনার জন্যে তাঁর স্বামী বা ছেলে কেউই ঠিকমতো বেতন পাচ্ছে না।কিভাবে যে সংসার চালাতে হচ্ছে তা একমাত্র পারুলই জানেন। মা সত্যিই বলতেন আয় থাকলেই হয় না। সংসারের সাশ্রয় করতে জানাটাও দরকার। করোনা আসার পরে শহরে থাকা এমন অনেকের অবস্থাই এখন খুব খারাপ। অনেকেই নাকি এমনও আছেন, যারা দামী ফ্ল্যাট বাড়ীতে থাকতেন , বাচ্চাকেও নামি স্কুলে পড়াচ্ছিলেন , বার্থডে , ম্যারেজডে আরো কতো ডে পালন করতেন । দূর থেকে দেখলে যাঁদের আহামরি অনেক কিছুই মনে হত। করোনা এসে ভালোভাবে তাদের বুঝিয়ে দিয়ে গেলো সাশ্রয় মানে কি। অনেকেরই তো বেতন বন্ধ । দামি বাড়ি ছেড়ে নামী স্কুল থেকে বাচ্চাকে নিয়ে গ্রামের বাড়ীতে চলে যেতে অনেকেই তাই বাধ্য হয়েছেন। অনেকের এমন সংগতিও নেই যে কোনরকমে শুধু সংসারটাকে চালাতে পারে । ইচ্ছে করলেই হয়তো তারা এই বাড়তি ব্যয়টা বিপদের দিনের কথা ভেবে রোধ করতে পারতো। ভাগ্যিস পারুল তাঁর মায়ের দেয়া শিক্ষাটুকু কখনও ভোলেননি।তাই তাঁর রাখা সঞ্চয়েই তাঁর পরিবারটি এখনও ঠিকঠাক চলছে। মনে মনে তিনি কিছুটা হলেও তাই তিনি স্বস্তি পান।
করোনাতে মন্টি আর পুপু। করোনার জন্যে মন্টি আর পুপুর স্কুল বন্ধ হয়ে গেছে বছর গড়িয়ে গিয়ে আরেকটা নুতন বছর এলো।তা সেও তো পুরনো হতে চলেছে। তারপরও স্কুল খুলছে না। এজন্যে তাদের ঠাম্মা জোর করে মন্টি আর পুপুকে শহরের বাসা থেকে গ্রামের বাড়িতে নিয়ে এসেছে। মন্টি আর পুপুর দিনগুলি তাই মহানন্দে কাটছে।তবে মাঝে মাঝে স্কুলের বন্ধুদের জন্যেও তাদের মন কেমন করে। যদিও অন লাইনে তাদের ক্লাশ হয়।কথাও হয় কিন্তু সেকি আর স্কুলের মতো? ঠাঁই একজায়গায় বসে বসে পড়া। তবে ঠাম্মার সাথে আসার পর থেকে মন্টি আর পুপু স্কুল বা অনলাইনে যা শিখতে পারেনি বাড়িতে এসে অনেক কিছুই শিখে ফেলেছে। খুব ভোরে তাদের ঘুম ভাঙিয়ে দেয় ঠাম্মার লাল বড় মোরগটা কোঁকর কোঁকর ডাক দিয়ে। এরপর মুখ হাত ধুয়ে জামা কাপড় পালটে ঠাম্মার হাতে নাস্তা খেয়ে বাড়ি থেকে বার হলেই গাছ পালা, ঝোপঝাড় সবাই যেন উন্মুখ হয়ে থাকে তাদের জন্যে। মন্টি আর পুপুও তাদের দেখে খুশিতে আটখানা হয়।তাদের কাছ থেকে যে কত কিছু তারা শিখছে। ঠাম্মা সবসময় বলে ওদের মতো টিচার পাবি নারে। মন্টি আর পুপু ঘুরে ঘুরে অবাক হয়ে দেখে চাষী ভাই জমিতে ধান ছাড়াও কতরকম সবজি লাগায়, জেলেরা মাছ ধরে,রাখাল গরু চড়ায়, কাজের দিদি মাটি নিয়ে যায় ঘর নিকাবে বলে। বাড়ির সীমানায় লাগানো সুপারীর গাছ থেকে পাকা সুপারি পড়ে থাকে গাছের নিচে, সেই সুপারি কুড়িয়ে তোলা হয়। ঠাম্মা কুচিকুচি করে কেটে তাই দিয়ে পান খায়। শীষ ওঠা ঝুনো নারকেল কেটে তারা ফোঁপড়া খেয়েছে। লাগাতে কখনো দেখেনি।ঠাম্মা সেই শীষ ওঠা নারকেল ফোঁপরা তাদের খেতে দিয়ে কয়েকটা নারকেল আবার মাটিতে লাগিয়েও দিয়েছে। ঝুঁটিওয়ালা আনারসের ঝুঁটি ফেলে দিতে দেখেছে তারা ময়লা ফেলার বিনে। ঠাকুমা সেই ঝুঁটিগুলিকেই কত যত্ন করে লাগিয়েছে।বলেছে বছরটা গেলেই নাকি ওগুলিতে আনারস ফলবে। এভাবেই রোজ আদা, আলু, কচু,মিষ্টি আলু দেখে দেখে শীষ বার হলেই ঠাকুমা লাগিয়ে দেয়। এজন্যে নানা রকম গাছপালায় বাড়ির চারিদিক সবুজ হয়ে আছে। আখ খাবে বলে পুপু বায়না ধরেছিলো।সেই আখের ডগাগুলো মাটিতে পুঁতে দিতেই কি সুন্দর আখের গাছ হয়েছে। পুপু আর মন্টি সারাজীবন ফ্রিজ থেকেই ডিম বার হতে দেখেছে গ্রামের বাড়িতে এসে প্রথম দেখলো ফ্রিজ নয় মুরগী তার ঘরেই ডিম পাড়ে।সেখান থেকেই ডিম বার করা হয়। মাছ বা মূরগী ডিপ ফ্রিজ থেকে নয় পুকুর থেকে তোলা হয় মাছ আর মুরগীকেও জবাই করা হয়। দুধের প্যাকেট বা টিন নয় গরুর বাঁট থেকে ঠাম্মাকে দুধ দুইতে মন্টি আর পুপুতো হাঁ করে তাকিয়েছিলো। গাছে চড়ে আম খাবার মজাও তাদের এই প্রথম। স্কুল বা অনলাইন নয় প্রকৃতিই তাদের কতরকম ভাবে কত কিছু যে শিখিয়ে দিচ্ছিল তার আর শেষ নেই। জোনাকির আলোর কথা তারা ছড়ার বইতে পড়েছে দেখেনি কখনো। কি সুন্দর মিটমিট করে অন্ধকারে তারা আলো নিয়ে ঘুরে। এই তো কয়েকদিন আগেই বাড়ির চাঁপাফুল গাছ থেকে ঝরে পড়া চাঁপা ফুল কুড়িয়ে তুলেছিলো তারা দুজনেই। ফুলগুলি তুলেই ঠাম্মার কাছে দৌড়ে গিয়ে বলেছিলো, ঠাম্মা দেখো দেখো ফুলগুলি না পারফিউম মেখেছে। মাও এই পারফিউম মাখে। ঠাম্মা তাদের কথা শুনে হাসতে হাসতে শেষ। মন্টি আর পুপু সেদিনই জানলো ফুল থেকেই পারফিউম হয়।ফুলের কক্ষনো পারফিউম মাখার দরকার হয় না। ফুল ছাড়াও কত যে রংবেরঙের প্রজাপতি আর ফড়িং উড়ে বেড়ায় ঘাসের ডগায় বা বুনো ফুলে। মন্টি আর পুপু তাদের পেছন পেছন দৌড়ে দৌড়ে যায় আর দুজনেই ঘাসের উপরে হুটোপুটি করতে গিয়ে পড়ে যায় আর খিলখিল করে হাসে।প্রজাপতি আর ফড়িংরা তখন অন্য ঘাসের ডগায় বসে তাদের দিকে গোলগোল চোখ করে তাকিয়ে থাকে, পাখিরা হেসে উঠে গান গাইতে থাকে। কীযে মজা লাগে তখন। পুকুরে মা মাছের বাচ্চাদের নিয়ে গা ভাসিয়ে চলা দেখে তারা অবাক হয়ে তাকিয়ে থাকে। ঠাম্মা বলেছে ওই মাছের মতোই তাদেরও সাঁতার কাটা শিখিয়ে দেবে। ঠাম্মা লজ্জাবতীর ফুল দেখাতে গিয়ে পাতাগুলি যেই বুজে গেলো ওরা ভেবেছে গাছটা বুঝি মরেই গেলো।ঠাম্মাই বললো মরেনি রে। গাছটা ছুঁলেই নাকি সে লজ্জায় পাতা বুজিয়ে ফেলে একটু পরেই আবার ঠিক হয়ে যাবে।সত্যি সত্যিই একটু পরে পাতাগুলি আগের মতোই তাজা হয়ে গেলো।মন্টি আর পুপু দেখে তো অবাক! ঠাম্মাই তাদের দেখিয়েছে কেয়া ফুল, ভাট ফুল,পুটুশ ফুল ছাড়া আরও কত নাম না জানা গাছ। শুধু টিচার বা অনলাইন নয়।ঠাম্মা বলে প্রকৃতিই আমাদের অনেক কিছুই শেখায় যা কখনও ভোলা যায় না। -------------------------------------------- 
বড় বাপের পোলারা খায় (ছড়া) --------------------------------- চকবাজারে গেলাম সেদিন ভিড়ের চাপে দাঁড়ানো দায়। হঠাৎ দেখি ডাকছে আমায় মজনুদাদার ভায়রাভাই। এগিয়ে যেতেই বললো ভাই, "মেলা দিন তো দেখাই নাই আইছো যখন খাইবা নাকি বড় বাপের পোলারা খায়"? যতই বলি থাক না ভায়া, "বড় বাপের পোলা তুমি হাইকোর্ট আর দেখবো কত মুখ্যুসুখ্যু মানুষ আমি"। ভায়রা হেসে পিঠ চাপড়ে হাসতে হাসতে তখন কয়, "হাসাইলা ভাই খুব আমারে ভাবতাছো যা তা মোটে নয়। মাংস,চিঁড়া, ডাইল,ডাবলি পনেরো পদ খাবার সাথে ঝাঁক্কি মারা ষোল রকম মশলা মাখা আছে তাতে । খাইয়া দেখো কেমুন লাগে ঠোঙায় সবে লইয়া যায়। দেন দেখি ভাই দুইটা ঠোঙা বড় বাপের পোলারা খায়"। 
পান্তার জয় ---------------- পান্তা থাকে গাঁয়ের বধুর হেঁশেল ঘরের কোনে আলুভর্তা,মরিচপোড়ার মিতালি যার সনে। জুটলে পরে মাছভাজাও থাকে তাহার সাথে বউ ঝিয়েরা বাড়ে যাকে মাটির সানকিটাতে। সেই পান্তা সাজিয়ে দিলো লক্ষ্মী কিশোয়ার অস্ট্রেলিয়ার শেফরা খেয়ে বললো চমৎকার।
ছোট মেয়ে বিদিশা করে পাঠালো। দূরদেশে মাকে খুব মিস করছে বুঝতে পারছি। কবে যে করোনা দূর হবে কে জানে?
অজন্তা ও একটি টিকটিকি নামে একটি ছোট গল্প পোস্ট করেছিলাম কিন্তু পাঠক গল্পটার এত দ্রুত সমাপ্তি চান নি বলে গল্পটার সমাপ্তি যেভাবে করলাম ------------------------------------ অজন্তা ও একটি টিকটিকি -৩ -------------------------------------- অজন্তার ছেলে ঘরে ঢুকেই মাকে দেখে বললো হঠাৎ মাথা ঘুরে পড়ে গিয়েছিলে কেন? এখন কেমন লাগছে? অজন্তা বললো মাথা ঘুরে পড়িনি। -তবে অজ্ঞান হয়ে গেলে কি করে?প্রেসার ঠিক আছে তো? বলেই সে প্রেসার মেশিনের বাক্সটা আনতে গেলে অজন্তা বললো প্রেসার ঠিক আছে। ও নিয়ে তুই চিন্তা করিস নে। আসলে শোবার ঘরের জানালা দিয়ে বৃষ্টির ছাঁট আসছিলো বলে জানালাটা বন্ধ করতে গেছিলাম। আচমকা কোত্থেকে যে মস্ত একটা টিকটিকি গায়ের ওপর এমনভাবে লাফ দিয়ে পড়লো ওটা দেখেই আমি ভয়ে অজ্ঞান হয়ে পড়ে গেলাম। ছেলে মা'র কথা শুনে হাসতে হাসতে বললো ছোটবেলা থেকেই দেখে আসছি তুমি টিকটিকি দেখলেই ভয়ে সিঁটিয়ে থাকতে ।টিকটিকির মতো নিরীহ প্রাণী আছে নাকি মা? একটা সামান্য টিকটিকি গায়ের ওপর লাফ দিয়ে পড়লো বলে তুমি ভয়ে অজ্ঞান হয়ে গেলে?এই সাহস নিয়ে তুমি একা থাকো? অজন্তা বললো তুই টিকটিকির চোখের দিকে তাকিয়ে দেখেছিস কখনো? দেখলেই বুকটা কেমন কেঁপে ওঠে। অজন্তার ছেলে বললো এত ভয় নিয়ে এই সাট ডাউনে তোমার আর একা থেকে কাজ নেই। ওঠো।তাড়াতাড়ি তৈরি হয়ে নাও। অজন্তা বললো কিন্তু টিকটিকিটা যে বন্ধ ঘরের মধ্যে রয়ে গেলো । অজন্তার ছেলে বললো থাকুক ওটা কিছুদিন। সাট ডাউন না ওঠা পর্যন্ত তোমার একা থাকা ঠিক হবে না মা।কাজের মেয়েটাও তো আসবে না। আমি একসময় লোক এনে ওটার খোঁজ করে বরং তাড়াবার ব্যবস্থা করবো। মাকে নিয়ে সে ড্রাইভ করতে করতে বললো আমার বাসায় তোমার খুব একটা ভালো লাগেনা আমি বুঝতে পারি মা।কিন্তু তোমাকে এভাবে একা থাকতে দিতে আমারই কি ভালো লাগে বল? তোমার বউমা নাহয় তোমাকে বুঝতে পারে না। কিন্তু তুমি তো তোমার ছেলেকে নিজের অসুবিধার কথাগুলি বলতেই পারো। অজন্তা ছেলের কথায় চুপ করে রইলো। কি বলবে সে? সংসারের সব কথা ছেলের কানে তুলে কান ভারি করতে তার ভালো লাগে না। কি করে সে বলবে ছেলের ঘরে সে যখন যায় তখন বউমা কখনো তার সাথে কথা বলে না অথচ নিজের মা আসলে দিব্যি নিজের ঘরে বসে গল্প করে, তার চোখের সামনে দিয়েই মাকে আর তার নাতিকে নিয়ে গাড়িতে করে বেড়াতে যায়। এসব কথা সে ছেলেকে বলে ছেলের সংসারে অশান্তি করতে চায় না। খালি রাস্তা। গাড়ি খুব তাড়াতাড়িই এসে পড়লো ছেলের আবাসনে। কাজের লোক এসে দরজা খুলে দিতেই লিভিংএ পা দিয়েই অজন্তা দেখে তার পুত্রবধূ চায়ের কাপে চুমুক দিতে দিতে একটা বইয়ের পাতায় ডুবে আছে। নাতিটা তাকে দেখেই দৌড়ে এলে সে বই থেকে চোখ সরিয়ে তার দিকে চোখ তুলে তাকাতেই অজন্তার মনে হল বৃষ্টির ছাঁট আসছিলো বলে জানালা বন্ধ করার সময়ে যে টিকটিকিটা তার গায়ে লাফ দিয়ে পড়েছিলো বউমার চোখের দৃষ্টিও যেন ঠিক টিকটিকিটার মতোই জ্বলে উঠলো । অজন্তার বুকের ভিতরে সেই ভয়টা যেন আবার ফিরে আসতে শুরু করেছে। সমাপ্ত
অজন্তা ও একটি টিকটিকি ২ অজন্তা কতক্ষণ অজ্ঞান হয়ে মেঝেতে পড়েছিলো তা সে নিজেও জানে না। হঠাৎ সম্বিৎ ফিরে পেতেই শোনে তার মোবাইলের রিংটোনটা একনাগাড়ে বেজেই চলেছে। সে খুব ধীরে ধীরে উঠে স্ক্রিনের দিকে তাকিয়ে দেখে ছেলে ফোন করেছে । একই শহরে থেকেও তার একমাত্র ছেলে আর বউ নাতিকে নিয়ে আলাদা থাকে। ছেলে অবশ্য মাঝে মাঝে নাতিকে নিয়ে এসে তাকে দেখে যায়।তবে বউমা কখনও শাশুড়ির ছোট্ট ফ্ল্যাটে আসে না। অজন্তার একমাত্র পুত্রবধূ একটি বিদেশি সংস্থায় উঁচু পদে কর্মরত ।তাদের বিশাল ফ্ল্যাটে সারাক্ষণ বিশিষ্ট অতিথিদের আসা যাওয়া লেগেই থাকে । অজন্তা দু একবার ছেলের ফ্ল্যাটে গিয়ে যে থাকেনি তা নয়।তবে তাদের চোখ ধাঁধানো ফ্ল্যাটে থাকতে তারও তেমন একটা ভালো লাগে না। তাছাড়া সেখানে গিয়েই বা লাভ কি?তার বউমার শাশুড়ির সাথে কখনোই কথা বলার সময় হয় না। অজন্তার তাই সেখানে নিজেকে কেমন যেন অনাহুত বলে মনে হয়।শুধু তাই নয় বউমা তার নাতিকেও পারতপক্ষে তার কাছে ঘেঁষতে দেয় না। ছেলের কাছে এসব নিয়ে অজন্তার অভিযোগ করতে রুচিতে বাধে। মনে মনে নিজেকেই সে বলে যে শিক্ষা বউমা নিজের ছেলেকে দিচ্ছে একদিন হয়তো ছেলেই তাকে তা ফিরিয়ে দেবে। সাট ডাউনের আগে ছেলে অবশ্য মাকে তাদের ফ্ল্যাটে নিয়ে যাবার কথা বলেছিলো কিন্তু সে নিজেই যায় নি। অজন্তার মনে পড়লো জানালা বন্ধ করতে গিয়ে তার শরীরে একটা টিকটিকি পড়েছিলো আর সেটা দেখেই সে অজ্ঞান হয়ে পড়েছিলো। সে তার পরণের ম্যাক্সির দিকে তাকিয়ে দেখে টিকটিকিটা নেই ।কিন্তু তার খুব গা ঘিনঘিন করছে।ম্যাক্সিটা পালটানো দরকার। কিন্তু টিকটিকিটা কোথায় গেলো? নিশ্চয় ঘরেই কোথাও লুকিয়ে আছে। অজন্তা ভাবে রাতে সে ঘুমালে আবার যদি ওটা তার শরীরে এসে পড়ে? তার বুকে আবার একটা ভয় বাসা বাঁধলো। ফোন ধরে হ্যালো বলতেই ছেলে বললো এত দেরি করে ফোন ধরলে যে? অজন্তা বললো আর বলিস না।হঠাৎ অজ্ঞান হয়ে পড়ে গেছিলাম। তবে এখন ঠিক আছি। ছেলে তো একথা শুনে অবাক হয়ে বললো অজ্ঞান হয়ে গেছো মানে?সেদিনই তো প্রেসার,সুগার সব মেপে দেখলাম । ঠিকই তো ছিলে।অজ্ঞান হয়ে গেলে কেন? আমি এখুনি আসছি মা।ভয় পেও না। ছেলেকে টিকটিকির কথা বললে সে হয়তো হেসেই উড়িয়ে দেবে। কিন্তু অজন্তা কি করে বলবে যে টিকটিকিকে ভয় তার আজ নয়। সেই যে বিয়ের পরে স্বামীর সাথে একটা পার্টিতে গিয়েছিলো তারপর থেকেই।সেই ভয় তার আজও যায় নি। সেদিনও সে অজ্ঞান হয়ে পড়েছিলো টিকটিকি দেখেই। খোলা একটা লনে কাবাব পার্টি হচ্ছিলো সেদিন রাতে। লনের সবুজ ঘাসে পেতে দেয়া চেয়ারে সবাই বসে গল্প করছিলো।নানা রকম কাবাবের গন্ধে বাতাস আমোদিত ছিলো। এমন সময় হঠাৎ ঘাসের ভিতর থেকে অজন্তার পায়ে একটা টিকটিকি চারপায়ে শিরশির করে হাঁটতে হাঁটতে উপরের দিকে উঠতে লাগলো। সেই খোলা লনে নূতন বউ অজন্তা না পারছে লজ্জায় কাপড় তুলে দেখতে, না পারছে কাউকে কিছু বলতে। টিকটিকিটা যখন তার হাঁটুর কাছে এসে পড়লো অজন্তা তখন ভয়ে হঠাৎ অজ্ঞান হয়ে লনেই পড়ে গেলো। তারপর তার আর কিছু মনে নেই ।অজন্তাকে যখন ডাক্তার দেখিয়ে ঘরে আনা হল তখন তার জ্ঞান ফিরেছে। সে তার স্বামীকে যখন সব খুলে বললো তখন তার হাঁটু পরীক্ষা করে দেখা গেলো হাঁটুতে রক্ত লেগে আছে। সেই রাতে টিকটিকি কামড় দিয়েছে ভেবে অজন্তা আর তার স্বামী দুজনেই ভয় পেয়েছিলো। অজন্তা ভেবেছিলো সে সেই রাতেই মারা যাবে।ডাক্তারের আশ্বাস পেয়েও সে নিশ্চিন্ত হতে পারেনি। ভয়ে তার সেই রাতেই জ্বর এসেছিলো। তারপর থেকেই টিকটিকিকে তার প্রচণ্ড ভয়। এই ঘরে আজ রাতে সে কিছুতেই ঘুমাতে পারবে না।এমন কি টিকটিকিটাকে না তাড়ানো পর্যন্তও সে নিশ্চিন্ত হতে পারবে না। দরজায় কলিং বেলের আওয়াজ হচ্ছে। ছেলে তবে এসে গেছে। অজন্তা যেন হাঁপ ছেড়ে বাঁচলো। সে দরজাটা খুলে দেবার জন্যে এগিয়ে গেলো। সমাপ্ত।
অজন্তা ও একটি টিকটিকি --------------------------------- খোলা জানালা দিয়ে বৃষ্টির ছাঁট আসছিলো। বন্ধ না করলে বিছানাটা ভিজে যাবে। অজন্তা হাতের কাজ রেখে কাঁচের পাল্লাটা টেনে দিতে এলে আচমকা বড়সড় একটা টিকটিকি লাফিয়ে তার বুকের ওপরে এসে পড়লো। টিকটিকিটার দিকে চোখ পড়তেই অজন্তার পুরো শরীরে যেন ভয়ংকর একটা বিভিষীকার স্রোত বয়ে যেতে লাগলো। মাথা থেকে পা পর্যন্ত তার সারা শরীর থরথর করে কাঁপতে শুরু করলো। সে যে চেঁচিয়ে কাউকে ডাকবে তারও উপায় নেই। ফ্ল্যাটে সে একাই থাকে । দেশ জুড়ে করোনার জন্যে সাটডাউন চলছে বলে কাজের মেয়েটাও আসছেনা। টিকটিকিটা কিন্তু দিব্যি নিরীহ এক বদমাশের মতো তার দিকে গোলগোল দুটি চোখ মেলে তাকিয়ে আছে। এত ভয়ের মধ্যেও অজন্তার মনে মনে ভাবে কি ভেবেছে অসভ্য টিকটিকিটা? ও কি তার বুক থেকে সরবে না? অজন্তা ভয়ে কাঠ হয়ে দাঁড়িয়ে আছে।তার নড়াচড়ার শক্তিও যেন ওই টিকটিকিটা শেষ করে দিয়েছে। তার কি নিঃশ্বাস বন্ধ হয়ে আসছে?চারিদিক এত অস্পষ্টই বা লাগছে কেন? সে কি তবে মারা যাচ্ছে? আগামী পর্বে সমাপ্তি
আমি আর আমার দুই কন্যা। আমরা তিনজনই ঢাকা বিশ্ববিদ্যালয়ের গর্বিত ছাত্রী। শুভ শততম বর্ষ ঢাকা বিশ্ববিদ্যালয়।
রবীন্দ্রনাথের গান। -------------------------- গান শুনছিলাম রবীন্দ্রনাথ ঠাকুরের বর্ষার গান । ছোটবেলায় মা'র গলায় তাঁর গান শুনতে শুনতে ঘুমিয়ে পড়তাম। পরে গীতবিতানের প্রায় সব গান শুনতে শুনতেই বড় হয়েছি। শিখেছি,গেয়েছি। তারপরও যখনই শুনি তখন মনে হয় নতুন করে বুঝি আবার শুনছি। শুধু সুরের জন্যে নয় বাণীর বৈচিত্র‍্যের জন্যেও নয়। কি যে এক যাদু আছে তাঁর গানে তার ঠিক বর্ণনা দেয়া যায় না। বহুবার শোনা গানগুলি যেন জীবনের এক এক পর্যায়ে এক একরকম ছবি হয়ে চোখের সামনে ধরা দেয়। বিশেষ করে একেবারে একা যখন নিমগ্ন হয়ে তাঁর গান শুনি তখন শুনতে শুনতে নিজের অজান্তেই কি এক অজানা বোধে যে চোখ দুটি জলে ভরে ওঠে নিজেও তা জানিনা। এই বোধের নামই হয়তো শিল্প।
মেঘ না চাইতেই জল। সুলেখক কামরুন নাহার তাঁর লেখা " বাঁচার কী যে আনন্দ" বইটি আমাকে উপহার হিসেবে পাঠিয়েছেন। নূতন প্রজন্মের এই লেখক মরনঘাতী ক্যানসারের সাথে সংগ্রাম করে মৃত্যুর মুখ থেকে কিভাবে ফিরে এসেছেন তারই মর্মস্পর্শী বিবরণ বইটিতে তিনি খুব সুন্দর ভাবে তুলে ধরেছেন। ফেসবুকে এই লেখার কিছু কিছু অংশ যখন আমি পড়েছিলাম তখন থেকেই আমার বইটি পড়ার খুব ইচ্ছে ছিলো। লেখক আমার সেই ইচ্ছেটা নিজেই পূর্ণ করে দিলেন। নুতন প্রজন্মের এই লেখকের জন্যে আমার একরাশ শুভেচ্ছা রইলো।
"মানের আশে দেশে দেশে যে মরে সে মরুক ঘুরে--- তোমার ছেঁড়া কাঁথা আছে পাতা ভুলতে সে যে পারবো না মা।" সুপ্রভাত।
দুই বোনের দুরন্তপনার আর শেষ নেই। ওদের মা তাই কান ধরে দাঁড়িয়ে থাকতে বলেছে।
আপার জন্মদিনে ---------------------- ইকেবানা ক্লাশে ক্লাশ করার সাথে সাথে আমাদের চমৎকার আড্ডাও হত।সেই আড্ডায় অনেকেই থাকতেন।আড্ডার প্রাণ ছিলেন আমাদের শিক্ষিকা কাজুইয়ো জোহা আর আখতারি আপা। আড্ডায় যোগ দিতেন সর্বজন শ্রদ্ধেয়া জাহানারা ইমামের ছোট বোন লালু আপা,হুসনা বানু খানম আপা,মোনা আপা,মনোয়ারা আপা,আসমা আপা,নীলুফার ফারুক ও আরও অনেকে। অনেকেই কালের নিয়মে না ফেরার দেশে পাড়ি দিয়েছেন। মনে পড়ছে শহীদ জননী শ্রদ্ধেয়া জাহানারা ইমামের "একাত্তরের দিনগুলি" বইটি পড়ে এতটাই অভিভূত হয়েছিলাম যে লালু আপাকে একদিন বললাম লালু আপা আমি একদিন আপনার সাথে গিয়ে জাহানারা আপাকে প্রণাম করে আসতে চাই। লালু আপা বললেন বেশ তো কখন যাবে বল? আজকেই আমার সাথে যেতে পারো। আমি বললাম না আজ না।আমি নিজের হাতে আপার জন্যে ফুলের বোকে বেঁধে নিয়ে আসবো তারপর যাবো। এরপর যাবো, যাচ্ছি করতে করতে আর যাওয়াই হল না। কেন যে সেদিন লালু আপার সাথে গেলাম না তা ভেবে এখন আফশোস হয়। জন্মদিনে প্রণাম মহিয়সী।
" মন্দিরমে ফুল চড়ানে গয়ে তো ইয়ে এহসাস হুয়া কে পাত্থর কো খুশ করনেকো লিয়ে ফুলকো কতল কর আয়ে হাম মিটানে গয়ে থে পাপ আপনে উঁহা অউর এক পাপ কর আয়ে হাম।" সুপ্রভাত।
"ভোঁ কাট্টা"র পরে পঞ্চাশটি ছড়া নিয়ে দ্বিতীয় ছড়ার বই " টুগবুগুনি" আলোর মুখ দেখার অপেক্ষায়। বইটির প্রচ্ছদ ও ছড়ার জন্যে ছবি এঁকেছেন শিল্পী অপরুপ দে।
"ওই আসে ওই অতি ভৈরব হরষে জলসিঞ্চিত মেঘ সৌরভরভসে ঘন গৌরবে নব যৌবনা বরষা শ্যামগম্ভীর সরসা।" সুপ্রভাত। 
নাতনিদের শুভ জন্মদিনে ------------------------------ আজ একুশে জুন। এইদিনটিতে জন্ম নিয়েছিলো আমার যমজ পৌত্রী অরিন আর তুরিন।আজ ওদের দুবছর পূর্ণ হল। ওদের জন্মের কিছুদিন পরেই পুরো পৃথিবী জুড়ে শুরু হল প্যান্ডেমিক যা আজও কমেনি এজন্যে তেমনভাবে ওদের জন্মদিনের উৎসব পালন করা আজও হয়নি। তারপরও জন্মদিন বলে কথা। আমি ওর বাবা-মা, আর সেই সাথে ভিডিও কল দিয়ে পিসি মাসি আর পিসতুতো, মাসতুতো ভাই বোনেরাই পালন করলাম । ওদের জন্মদিনে একান্ত প্রার্থনা করি পৃথিবীটা আবার করোনামুক্ত ও বাসযোগ্য হোক। পৃথিবীর যত শিশু আছে অচিরেই তারা করোনা মুক্ত একটি পৃথিবী দেখুক।
আমার বাবা ----------------- পশ্চিমবঙ্গে একবার বাবার জন্মদিনেই বেড়াতে গেলাম।সাথে ছিলো ছোট মেয়ে বিদিশা। বাবার জন্মদিনে যাচ্ছি আগেই তাই বাবার জন্যে জন্মদিনের একটা কেক অর্ডার করেছিলাম। দোকান থেকেই কেকটা সুন্দর করে প্যাক করে দেয়া হয়েছিলো।সেই সাথে কিছু মিষ্টিও নিলাম। ছোট ভাই বাবুর সাথেই বাবা মা থাকতেন। দমদম এয়ারপোর্টে বাবু এসেছিলো আমাদের নিয়ে যেতে। আমাদের দেখেই বাবা মা হাসিমুখে এসে জড়িয়ে ধরলেন। সন্ধ্যের সময়ে সেই কেক আর মিষ্টি বার করা হল। অনেক দিন পরে কেক কেটে বাবার সেই জন্মদিন পালন করার সময়ে বাবার শিশুর মতো হাসিটা এখনো চোখে ভাসে। যথেষ্ট বয়েস হয়েছে তখন তাঁর।দেশ ছেড়ে, মেয়েদের ছেড়ে, অসংখ্য ছাত্রছাত্রীদের ছেড়ে যাওয়ার ফলে কেমন একটা বিষন্নতা তাঁকে জড়িয়ে থাকতো। সেখানে গিয়ে ছোট ভাই বাবুর মুখে শুনি যে বাড়িতে ওরা থাকে সেটা ছেড়ে অন্য একটা বাড়িতে ওরা চলে যাবে। নূতন বাড়িটা পুরনো বাড়ি থেকে খুব একটা দূরে নয়।কিছুদূর হেঁটে একটা ব্যস্ত গাড়ির রাস্তা ক্রশ করে আবার কিছুদূর হেঁটেই যাওয়া যায়। আমরা থাকাকালীন বাড়িবদলের দিন চলে এলো।মালপত্র সব নেয়া হয়ে গেছে আগেই। আমি বাবার সাথেই হেঁটে সেই বাড়িতে যাচ্ছিলাম।হাঁটতে হাঁটতে রাস্তাটি যখন এলো সেটা ক্রশ করার সময় আমি কোথায় বাবার হাত ধরবো কিন্তু আমাকে অবাক করে দিয়ে বাবা হঠাৎ আমার হাতটা ধরে এমনভাবে রাস্তাটা পার হলেন যেন আমি চার কি পাঁচ বছরের কোন বাচ্চা মেয়ে।আমাকেই তিনি রাস্তা পার করাচ্ছেন। বাবাদের স্নেহ বুঝি এমনই হয়। বাবা দিবসে প্রণাম সব বাবাকে। বাবা আর আমি(বড় মেয়ে বিপাশার বাসায়)
তোমার জন্যেই আমি ---------------------------- বাবার আঙুল আঁকড়ে ধরেই টলোমলো দুটি পায়ে ঘর ছেড়ে দোর পেরিয়ে উঠোন ছুটেছি ডানে ও বাঁয়ে। অবোধ শব্দ ঠোঁট দুটি ছুঁয়ে দূরে চলে যেতো সরে বাবা সাথে সাথে বুঝে নিতো ঠিক না জানি কেমন করে। চলতে শিখেছি বলতে শিখেছি ছুটতে শিখেছি যখন দেশ হতে দেশ ছুটিয়া গিয়াছি জীবন গড়িতে তখন। বহুদেশ ভ্রমি ফিরিয়া যখন এলাম বাবার কাছে টলোমলো পায়ে আঙুল বাড়িয়ে বাবা দাঁড়ালেন এসে। দুটি আঁখি মোর ছাপাইয়া পড়ে অবিরাম জলধার। বাবার আঙুল আঁকড়ে ধরতে চাই যে আরেকবার। --------------------------------- 
স্বপ্ন ----- সারারাত অনিদ্রার পরে চোখের পাতা দুটি যখন ঘুমে জড়িয়ে আসে তখন দেখি তুমি আমার সমুখে দাঁড়িয়ে আছো। কি করে এখন এত অঢেল সময় পাও? এখন তুমি আমাকে নিয়ে মেঘের দেশে হারিয়ে যেতে চাও। নদীর তীরে হাঁটতে চাও বা নিবিড় অরণ্যের কোন ঝর্ণার স্বচ্ছ জলে শরীর ডোবাতে চাও। বাস্তবের সেই কর্মচঞ্চল তোমার দিকে অপলক তাকিয়ে থাকি আমি। যে তোমার কখনও সময় হয়নি আমাকে নিয়ে কোথাও যাবার। বিশাল বিশ্বকে আমি চার দেয়ালের মধ্যে কল্পনার চোখেই শুধু সাজিয়ে দেখেছি। বয়সের ভারে ক্লান্ত আমার সেই দুটি চোখ এখন না দেখে কোনও স্বপ্ন না আসে তাতে ঘুম। -----------------------------------
বাংলাদেশের সর্বাধিক প্রচারিত এবারের মাসিক কিশোর কণ্ঠে আমার লেখা একটি ছড়া।
টোট্টেং -২ রাতে ঘরটাতে ঘুমাতে গিয়ে মন্দিরা ভয়ে কাঁচুমাচু হয়ে বললো মশারিটা কিন্তু আমি খাটাতে পারবোনা। তুহিন মশারি খাটাতে খাটাতে বললো এত ভয় পাচ্ছো কেন? দীপুদের তো দেখলে ওদের কাউকে ভয় পেতে দেখেছো? তুহিনের একথার পরেও মন্দিরার ভয় কাটে না। সে বললো তক্ষকটা যদি রাতে ফাটল থেকে বেরিয়ে আসে? - বাইরে আসলেই বা কি? মশারির ভেতরে ঢুকে তো ওটা তোমাকে ভয় দেখাতে আসছে না। মন্দিরা তুহিনের কথা শুনে করুণ মুখে ভয়ে ভয়ে বিছানায় শুলো বটে কিন্তু কোথাও একটু খুট করে শব্দ হলেই তার চোখ দুটি মশারির জালির ভিতর দিয়ে দেয়ালের ফাটলের দিকে চলে যাচ্ছে। ওটা এখন না হয় ফাটলে আছে কিন্তু রাতে যদি বার হয়ে আসে ? কিংবা যদি সন্ধ্যেবেলার মতো হেঁড়ে গলায় ডেকে ওঠে? তুহিন সাহস দিয়ে বললো ডাকলোই বা। তুহিন একথা বলতে না বলতেই তক্ষকটা বুঝি মন্দিরাকে ভয় পাইয়ে দেবার জন্যেই হেঁড়ে গলায় ডেকে উঠলো টোট্টেং। সেই এক ডাকেই মন্দিরার গায়ের লোম খাড়া হয়ে উঠেছে।সে কাঁপা কাঁপা গলায় বলতে লাগলো শুনছো। তক্ষকটা একবার ডেকে চুপ রইলো না। গুনে গুনে সাতবার ডাকার পরে থামতেই তুহিন মন্দিরার দিকে তাকিয়ে দেখে নাঃ মন্দিরা সত্যিই খুব ভয় পেয়েছে। ওর এই অহেতুক ভয়টা দূর করতেই হবে। গ্রামে কখনো আসেনি বলে সে তাকে গ্রামে নিয়ে এসেছিলো গ্রাম দেখাতে আর সে কিনা সামান্য একটা তক্ষকের ডাকেই সিঁটিয়ে আছে। তক্ষক যে টিকটিকির মতোই একটা নিরীহ প্রাণী ছাড়া আর কিছুই না এটা তার বোঝা দরকার। তবে তারও আগে এই মুহুর্তে ভীতু মেয়েটাকে সাহস দেয়া দরকার। সকালে ঘুম ভাঙতেই তুহিন হাসতে হাসতে বললো কি বলেছিলাম না সামান্য একটা তক্ষককে নিয়ে এত ভয় পাবার মতো কিছু নেই। বিশ্বাস হল তো? মন্দিরা বললো আমি কিন্তু মহাভারতে পড়েছি তক্ষক সাপের রাজা । ভয় তো পাবারই কথা। তুহিন বললো বেশ দীপু তোমাকে তো বলেছেই তক্ষক দেখতে কেমন তোমাকে দেখিয়ে আনবে। তখন বিশ্বাস হবে তো? রাতে আর কোন বিপদ হয়নি বলে মন্দিরার ভয় কিছুটা কাটলেও পুরোপুরি কাটে নি। সকালে নাস্তা খাওয়ার পরে মন্দিরা যখন চা খাচ্ছিলো দীপু এসে বললো বৌদি চা পরে খেও।টোট্টেং দেখতে চাইলে এক্ষুনি আমার সাথে চল। সকাল বেলা বলে মন্দিরা ভয়ের সাথে সাথে কিছুটা কৌতুহলীও হয়ে উঠলো। দীপুর কথায় সে তার হাত ধরে চললো তক্ষকটাকে নিজের চোখে দেখবে বলে। মন্দিরাকে নিয়ে দীপু বাড়ির পুরনো আমগাছটার নিচে এসে ফিসফিস করে বললো শব্দ না করে পাটিপে টিপে গাছটার খোড়লে উঁকি দিলেই দেখতে পাবে ওটাকে। দিনের বেলায় ওটা প্রায়ই এই খোড়লটাতে বেড়াতে আসে। এখনও ওখানেই আছে। মন্দিরা দীপুর হাত ছাড়তে রাজি নেই।দীপুর হাতটা আঁকড়ে ধরেই সে পা টিপে টিপে খোড়লের মধ্যে উঁকি দিয়ে দেখে সত্যিই টিকটিকির চেয়ে কিছুটা বড় আকৃতির একটা প্রাণী ওখানে চুপচাপ বসে একমনে কিসের দিকে যেন তাকিয়ে আছে।স্বচ্ছ চোখ দুটি জ্বলজ্বল করছে। মন্দিরা চুপচাপ তক্ষকটাকে দেখে ফিরে আসতে আসতে বললো ওটাকে তোমরা টিকটিকির মতো বলছো কেন? আমার তো মনে হল ওটা সাপই। দীপু হাসতে হাসতে বললো টোট্টেংয়ের মতো একটা প্রাণী আবার সাপ হয় কিকরে বৌদি? মন্দিরা বললো কেন গোসাপ যেভাবে হয়? গোসাপ আমি চিড়িয়াখানায় দেখেছি।আমার তো ওটাকে গোসাপের বাচ্চার মতোই মনে হল। মহাভারতের কথাটিকে সে ভুল বলতে নারাজ। দীপু মন্দিরার কথা শুনে মাথা চুলকাতে লাগলো। সত্যিই তো টোট্টেংরা দেখতে তো গোসাপের মতোই।তবে কি বৌদির কথাই ঠিক? পরের রাতে ঘুমাতে গিয়ে মন্দিরা তুহিনকে বললো সে সকালে দীপুর সাথে গিয়ে টোট্টেং দেখেছে। তুহিন বললো আগেই তোমাকে বলেছিলাম তক্ষককে ভয় পাবার কিছু নেই।ওরা নিজেরাই মানুষদের দেখে ভয়ে সিঁটিয়ে থাকে।মানুষের চেয়ে যে ভয়ংকর প্রাণী আর নেই এটা প্রানীদের চেয়ে ভালো আর কে জানে? রাতে মন্দিরা আর তুহিন ঘুমিয়ে পড়েছে।টোট্টেংটাও যথারীতি সন্ধ্যায় একবার আর রাতে একবার ডেকে চুপ হয়ে গেছে। হঠাৎ গভীর রাতে ধপ করে মশারির চালে কি একটা এসে পড়তেই মন্দিরা আর তুহিনের ঘুম ভেঙে গেলো।দুজনেই তাকিয়ে দেখে একটা সাপ গোল করে প্যাঁচানো অবস্থায় তালগোল পাকিয়ে মশারির চালে এসে পড়েছে।ভাগ্যিস দড়ি ছিঁড়ে পড়েনি। চালেই আটকে আছে। মন্দিরা সাপ দেখেই গোঁ গোঁ করে অজ্ঞান হয়ে পড়লো।তুহিন কোনরকমে মশারি থেকে বার হয়ে বাড়ির সবাইকে ডেকে মশারির দড়ি কেটে সাপটাকে মশারির মধ্যেই আটকে নিয়ে মেরে ফেললো। মন্দিরার চোখেমুখে জল দিয়ে জ্ঞান ফেরাবার পরে সে কিছুতেই আর সেই ঘরে থাকা দূরের কথা সেই বাড়িতেই থাকতে চাইলো না। যেতে যেতে তুহিনকে সে গাড়িতে বললো ফাটলটা দেখেই আমার মনে হয়েছিলো ওখানে সাপ থাকতে পারে।তবে যে তক্ষককে আমি দেখেছি তাকে মহাভারতের সাপের রাজা তক্ষকের সাথে মেলাতে পারছিনা কিছুতেই। সমাপ্ত 
টোট্টেং ------------------------------- বিয়ের পরে মন্দিরা মামাশ্বশুরের গ্রামের বাড়িতে স্বামী তুহিনের সাথে প্রথম বেড়াতে এসেছে। অতিথি আসলে যে ঘরটাতে থাকতে দেয়া হয় সেই ঘরটা তাদের জন্যে খুলে দেয়া হল। মামাশ্বশুর অনেক আগেই মারা গেছেন মামীশাশুড়িও তার বিয়ের কিছুদিন আগে মারা গেছেন।বাড়িতে থাকে তাঁদের একজন মাত্র পুত্র ধীরেন।তিনি গ্রামের স্কুলেই শিক্ষকতা করেন। তুহিন আর মন্দিরা বেড়াতে আসবে এটা বাড়ির সবাই জানতো।তাদের দেখে সবাই খুব খুশি। প্রাথমিক উচ্ছ্বাসটা কেটে যাওয়ার পরেই তুহিন মন্দিরাকে নিয়ে সেই ঘরটাতে ঢুকতেই মন্দিরা ঘরের দেয়ালে লম্বা একটা সরু ফাটল দেখে ভয়ে আঁতকে উঠলো। ফাটলটার দিক থেকে মুখ ফিরিয়ে সে তুহিনকে জিজ্ঞেস করলো এই ঘর ছাড়া আর ঘর নেই? আমি এই ঘরে থাকবো না। তুহিন মন্দিরার ভয়ের কারণ জেনে কথাটা হেসে উড়িয়ে দিয়ে বললো গ্রামের বাড়িতে এমন ফাটল অনেক বাড়িতেই আছে। ভয়ের কিছু নেই। কিন্তু তুহিন বললেই বা কি? মন্দিরার তাতে ভয় একটুও কমলো না। সে বললো ফাটলটা মাটি দিয়ে বুজিয়ে দিলেই তো হয়। মন্দিরা নাগরিক পরিবেশে বেড়ে ওঠা মেয়ে। গ্রামের বাড়িতে তার এই প্রথম আসা।সে শুনেছে দেয়ালে এইরকম ফাটল থাকলে তাতে কাঁকড়াবিছে বা অনেক বিষাক্ত পোকামাকড় থাকতে পারে। ওই ফাটলটাতেও যদি কাঁকড়াবিছে থাকে তা হলে? কাঁকড়াবিছেকে সে খুব ভয় পায়।সেই যে একবার ঢাকা শহরের একটি বিউটিপার্লারে নুতন বউয়ের ফলস খোঁপার ভিতরে একটা কাঁকড়া বিছে লুকিয়েছিলো আর সেই বিছের কামড়ে বেচারা নুতন বউটা বিয়ের রাতেই মারা গেলো।সেও তো দেয়ালে ঝোলানো ফলস খোঁপার ভিতরে কোন এক ফাটল থেকেই ঢুকে পড়েছিলো। মন্দিরা দেয়াল থেকে চোখ নামিয়ে নিতেই দেখে ফাটল ছাড়াও ঘরের এক কোনে একটা উইয়ের বড় ঢিপি। ঘরের ভিতরে উইয়ের ঢিপি কিভাবে থাকে! ভয়ে আর বিস্ময়ে বাকরুদ্ধ হয়ে সে সেদিকে তাকিয়ে রইলো। তার মনে হতে লাগলো এ কেমন বাড়িতে বেড়াতে এসেছে সে? একদিকে দেয়ালের ফাটল আর অন্যদিকে উইয়ের ঢিপি দুটোই যেন মূর্তিমান এক আতংকের মতো তার দিকে তাকিয়ে আছে। বাড়ির লোকগুলোই বা কেমন?ঢিপিটা একটু কেটে ঠিক করে দিলেই তো হয়। তুহিনকে কথাটি জিজ্ঞেস করতেই সে বললো ঢিপি কাটার উপায় নেই। কারণ ঢিপির মাটি কাটলে দেয়াল হালকা হয়ে যাবে। তাছাড়া কাটলেই বা কি? উইপোকা আবারও মাটি কেটে কেটে ঠিক ঢিপি বানাবে।ওষুধ দিলেও ওরা মরে না। তার চেয়ে যেমন আছে তেমনই থাক। বলেই সে এই আসছি বলে বাড়ি থেকে বেরিয়ে গেলো। তুহিন বেরিয়ে যেতেই ক্লাশ এইটে পড়ুয়া তার মামাতো দেওর দীপু এসে যা বললো তাতে তো মন্দিরার চোখ ছানাবড়া হয়ে গেলো। কাঁকড়াবিছে নয় ওই ফাটলে নাকি একটা তক্ষক বাস করে। সারাদিন মহানন্দে বনেবাদাড়ে চরেটরে রাত্তিরে দেয়ালের ফাটলে ঢুকেই গুনে গুনে সে নাকি সাতবার জোরে জোরে ডেকে ওঠে। সবে সন্ধ্যে হয়েছে তখন। গ্রামেও আজকাল বিদ্যুৎ আছে তবে আলো তেমন উজ্জ্বল নয়। টিমটিমে সেই আলোতে মন্দিরা খাটের ওপর বসেছিলো। দীপুর কথা শেষ হবার সাথে সাথে দেয়ালের ফাটল থেকে তক্ষকটা গম্ভীর স্বরে জোরে জোরে থেমে থেমে ডাকতে শুরু করলো টোট্টেং, টোট্টেং। দীপুও তার সাথে সাথে গলা মিলিয়ে এক দুই তিন গুনতে শুরু করেছে। মন্দিরার ভয়ে তখন বুকটা দুরুদুরু করে কাঁপছে। ছোট দুই ননদও সেই সময়ে ঘরটাতে ঢুকেই বৌদিকে ভয় পেতে দেখে হাসতে হাসতে বললো ভয় পেওনা বৌদি। ওটা কাউকে কামড়াতে আসে না।তবে ওকে ভ্যাঙালে ও খুব রেগে যায়। চট্টগ্রামে তক্ষককে বলে টোট্টেং। তক্ষকটা যেই টোট্টেং বলে ডেকে ওঠে দীপুও সাথে সাথে তাকে মুখ ভ্যাংচে বলে তোর ঠ্যাং এক, তোর ঠ্যাং দুই সাথে সাথে তার ননদ দুটিও বলতে শুরু করলো তোর ঠ্যাং তিন, চার। তক্ষকটা তাতে খেপে গিয়ে আরও জোরে টোট্টেং টোট্টেং বলতেই দীপুরা তার চেয়েও জোরে তোর ঠ্যাং বলে তাকে খ্যাপাতে থাকে। মন্দিরা ওদের কাণ্ড দেখে সেই যে ভয়ে কাঁপতে শুরু করেছে তার কাঁপুনি কিছুতেই থামছেনা। না। এই ঘরে রাতে কিছুতেই সে ঘুমাতে পারবে না। তুহিন ঘুমালে ঘুমাক। সাতবার ডাকার পরে তক্ষকটা যেই চুপ করলো মন্দিরা দীপুকে ভয়ে ভয়ে জিজ্ঞেস করলো সাপটাকে যে তোমরা খেপাচ্ছো ওটা যদি রাতে বেরিয়ে এসে তোমাদের কাউকে কামড় দেয়? দীপু বললো সাপ কোথায় দেখলে বৌদি ও তো তক্ষক।তক্ষককে আবার ভয় কিসের?ও একটা গিরগিটি। টিকটিকির চেয়ে একটু বড়। ডাকটাই যা গম্ভীর। নইলে খুব শান্ত আর ভীতু একটা প্রাণী। মন্দিরা বললো টিকটিকি বা গিরগিটি হবে কেন? মহাভারত পড়নি?সেখানে স্পষ্ট লেখা আছে তক্ষক হল সাপদের রাজা। পরীক্ষিৎ পুত্র জন্মেজয় পিতাকে সর্পদংশনে মৃত্যুর অভিশাপ থেকে বাঁচানোর জন্যে সাপের বংশ ধ্বংস করবে বলে যখন সর্পসত্র যজ্ঞ করেছিলো তক্ষক তখন ইন্দ্রের কাছে আশ্রয় নিয়েছিলো এটা কি মিথ্যে? দীপু হাসতে হাসতে বললো বেশ কালই তোমাকে আমি তক্ষক গিরগিটি না সাপ সেটা দেখাতে নিয়ে যাবো। রাতে তুহিন ফিরলে মন্দিরার কথা নিয়ে বাড়ির সবাই খেতে বসে একচোট হেসে নিলো। আগামী পর্বে সমাপ্ত। 
ডিমভাজা রোদ(ছড়া) ------------------- দুপুরবেলা পাতে বসেই মনিব হাঁকেন হ্যাঁরে ডাল রেঁধেছিস? ডিম থাকলে ভেজে দে আমারে। এল, পি, জি শেষ ঠিক তখুনি কেমনে যে কই তাঁরে? জানলে তিনি মাথা কি আর থাকবে আমার ঘাড়ে? আগুনঝরা রোদের আঁচে তাওয়াখানি পেতে তেল ছড়িয়ে ডিম ফাটিয়ে ভেজে দিলাম খেতে। মনিব খুশি,আমিও খুশি বাঁচলো আমার মান। ডিমভাজা এই রোদে শরীর হলই বা খানখান।
সময়ের কাহন-৪৫ ------------- হোস্টেল ছেড়ে যাবার দিন বিপাশার বাবা সিলেট থেকে সকাল দশটার মধ্যেই হোস্টেলে চলে আসলে নিজের ঘরে ফিরে যাবার জন্যে বেরিয়ে পড়লাম।বিপাশা আমার সাথেই হোস্টেলে ছিলো। গাড়িতে যেতে যেতে শুনি সে বাংলাদেশ পেট্রোলিয়াম লিমিটেডের চাকরিতে রিজাইন দিয়ে খনিজ অনুসন্ধান সংস্থায় চাকরি নিয়েছে। শুধু তাই নয় টেংরা ছেড়ে চলেও এসেছে।মালপত্র সব প্যাক করা হয়ে গেছে। ছেলে মেজো ভাশুরের বাসায়। মেজোভাশুরের বাসায় কিছুদিন থেকে এরপর আমাদের ঢাকায় চলে যেতে হবে।ঢাকায় নাকি বাসাও ঠিক করা হয়ে গেছে। আগস্টের দশ তারিখে রাতের ট্রেনে ঢাকার পথে রওয়ানা দিতে হবে। আমি তো আমার কর্তার মুখে এতসব কথা শুনে অবাক হয়ে তার দিকে তাকিয়ে রইলাম। আমার বিষ্মিত মুখের দিকে তাকিয়ে সে বললো চাকরিটাতে একদম হঠাৎই জয়েন করতে হল।তোমার সাথে আলাপ করার মতো সময়ই পাইনি। আসলে আমি যে তাকে মন বিষন্ন করে থাকতে দেখেছি তা অমূলক নয়। আমি যখন কুমিল্লায় তখনই সে আগের চাকরিটা ছেড়ে দেবার পরিকল্পনা করেছে তা আমাকে জানায়নি। এটা ঠিক যে ছেলেমেয়ে দুটি বড় হচ্ছে অথচ টেংরাটিলায় ভালো কোন স্কুল নেই। ওদের ভালো কোন স্কুলে দিতে হবে।আমি নিজেও মাস্টার্স কম্পলিট না করে চলে গিয়েছিলাম ততকালীন পশ্চিম পাকিস্তানে।ঢাকায় গিয়ে আবার বিশ্ববিদ্যালয়ে পড়ার সুযোগও পাবো। কিন্তু সিলেট ছেড়ে চলে যেতে হবে ভেবে মনটা আমার খুব ভারি হয়ে গেলো। বিয়ের পর থেকেই সিলেটের সাথে আমার পরম এক হৃদ্যতা গড়ে উঠেছে।আমার বড় মেয়ে আর ছেলের জন্ম সিলেটেই। বাংলোর দরজা খুললেই দূরে থরে থরে সাজানো মেঘেরা মেঘালয় পাহাড়ের গায়ে যখন হেলান দিয়ে দাঁড়াতো তখন মনে হত ওরা বুঝি আমার সাথে দুটো মনের কথা কইতে আসে। পাথুরে ঝিরিটার ছুটে চলা ছন্দে আমি যেন আমার শৈশবকে খুঁজে পেতাম। লাস্যময়ী সুরমা,অবারিত সবুজ বন, ঘন সবুজ চায়ের বাগান,বিশাল হাওড়,পরিযায়ী পাখি, সিলেটের মানুষ সবার সাথেই যে আমার মধুর এক সম্পর্ক গড়ে উঠেছে। এমন প্রানবন্ত জায়গা ছেড়ে চলে যেতে হবে নিরেট এক কংক্রিটের শহরে? আমার মন যেতে না চাইলেও রুঢ় বাস্তব সেদিক থেকে আমাকে ঘুরিয়ে দেয়। অনিচ্ছা সত্বেও কঠিন বাস্তবকে তাই মেনে নিতে হয়। ভাশুরের বাসায় এসে পৌঁছতেই দেখি আমার ছেলে তার ভাইবোনদের সাথে খেলছিলো।আমাকে দেখেই ছুটে এসে মা মা বলে গলা জড়িয়ে ধরলো। আমি পড়তে গেলে আমার জন্যে সে খুব একটা কান্নাকাটি করেনি তবে বিপাশার কাছে শুনেছি তার বাবা একদিন খুব বকেছিলো বলে সে নাকি স্টোররুমে গিয়ে আমার একটা শাড়ি বুকে জড়িয়ে ধরে মা মা বলে ফুঁপিয়ে ফুঁপিয়ে খুব কেঁদেছিলো। লেখাপড়ার জন্যে ওদের ছেড়ে হোস্টেলে ছিলাম কিন্তু এখন মনে হয় দশমাস আমার বাচ্চারা মায়ের স্নেহ থেকে বঞ্চিত ছিলো। কাজটা আমি হয়তো ঠিক করিনি। দশ তারিখে ভাশুরের বাসা থেকে বিদায় নেবার সময় অশ্রুসজল চোখে আমার জাকে প্রণাম করতে গেলে তিনি আমাকে জড়িয়ে ধরে চোখের জলে বিদায় দিলেন। সব সময় বেড়াতে এসেছি,থেকেছি আমার মেজো জায়ের কাছেই।বড় বোনের মতোই তিনি সবসময় আমাকে আদর করতেন। রাতে ট্রেনে খাওয়া দাওয়ার পরে স্লিপিং কুপেতে শুয়ে শুয়ে ভাবছিলাম এই প্রথম আমার ঢাকা যাওয়া। না জানি রাজধানী শহরে মিশ্র মানুষের মিলিত জীবনযাপন কেমন ধরণের হবে? ব্যস্ত নগরের মানুষরাই বা পরস্পর কতখানি আন্তরিক? যদিওএর আগে ঢাকা গিয়েছি।তাও প্লেনে, থেকেছি পূর্বানী হোটেলে কিন্তু সে তো ক্ষণিকের দেখা। এখন তো সেখানকার বাসিন্দা হয়েই থাকতে হবে। মালপত্র সব ট্রেনের মালবাহী বগিতে।শুধুমাত্র খুব দরকারী জিনিসগুলিই সাথে নিয়েছি। বাসা শুনেছি তিনতলায়। তবে সেখানে কিছু কিছু কাজ শেষ হয়নি বলে আমাদের দুদিন হোটেলে থাকতে হবে। এলোমেলো সব ভাবনা ভাবতে ভাবতে একসময়ে কখন যে ঘুমিয়ে পড়লাম নিজেই জানিনা। পরদিন সকাল বেলায় কমলাপুর স্টেশনে ট্রেন থামতেই দেখি সেই সকালেই কুলিদের হাঁকডাকে,বিভিন্ন রুটের যাত্রীদের দৌড়াদৌড়িতে রেল স্টেশন সরগরম। স্টেশনের বাইরে এসে দেখি রাজধানী দিনের শুরুতেই ব্যস্ত । আমরা একটা ট্যাক্সি নিয়ে ঢাকা হোটেলে এসে পৌঁছলাম। হোটেলে এসে আমার বাচ্চাদের কিছুতেই ভালো লাগছিলো না।খোলামেলা জায়গায় বেড়ে উঠেছে ওরা।ঘরবন্দী হয়ে তো আর থাকেনি কখনো। কোনরকমে হোটেলে দুদিন কাটিয়ে তেরোই আগষ্ট নুতন বাসায় এসে দেখি বাসাটি খোলামেলা হলেও গ্যাস সংযোগ নেই।দুই বার্নারের একটা কেরোসিনের স্টোভ কেনা হয়েছে রান্নার জন্যে। বিয়ের পর থেকে গ্যাসের চুলায় অভ্যস্ত হয়ে পড়েছিলাম। আমার কর্তা বললো খুব তাড়াহুড়ো করে বাসা নেয়া হয়েছে।কিছুদিন পরেই গ্যাস আছে এমন বাড়ি দেখে উঠে যাবো। আসলে গ্যাস এখন যতটা সুলভ তখন ততটা হয় নি।গ্যাস নেই বলে যত না খারাপ লাগছিলো তার চেয়েও বেশি খারাপ লাগছিলো মাটির সাথে যোগাযোগ আমার বিচ্ছিন্ন হয়ে গেলো বলে। মাল পত্র সবই অফিসের গোডাউনে। তখনো এসে পৌঁছায়নি বাসায়। দু একদিনের মধ্যেই হয়তো চলে আসবে। যেটুকু সাথে করে নিয়ে এসেছি তাই গোছাতে শুরু করলাম। পনেরোই আগস্টের সকাল।বাচ্চারা তখনো ঘুমাচ্ছে।আমি বিছানা ছেড়ে উঠবো উঠবো করছি। নাস্তা বানাতে হবে।এখানে তো আর বাবুর্চি নেই। আমাকেই সকাল বিকাল নাস্তা বানাতে হবে,দুপুর বা রাতের রান্না করতে হবে, গেস্ট আসলে তাদের জন্যেও রাঁধতে হবে। কিন্তু ওই কেরোসিনের চুলায় রাঁধতে হবে মনে হলেই আমার আর রাঁধতে ইচ্ছে করে না।সে ডাবল বার্ণারের চুলা হলেও না। চট্টগ্রাম ভার্সিটিতে যখন পড়তাম তখন ভাশুরের বাসায় কেরোসিন স্টোভে রাঁধতে গিয়ে কম হ্যাপা হয়নি। এটাচড বাথ থেকে শাওয়ারে জল পড়ার শব্দ ভেসে আসছিলো। কর্তার বরাবর সকালে ঘুম থেকে উঠেই স্নান করার অভ্যাস। এমন সময় দোতলার প্রতিবেশীর খোলা জানালা দিয়ে হঠাৎ রেডিও থেকে উচ্চস্বরে ভেসে আসতে লাগলো অশরীরী এক কণ্ঠ "শেখ মুজিবকে হত্যা করা হয়েছে। জননেতা খন্দকার মোশতাক আহমেদের নেতৃত্বে বাংলাদেশ সেনাবাহিনী ক্ষমতা দখল করেছে। দেশে সামরিক আইন জারি করা হয়েছে এবং সারাদেশে কারফিউ জারি করা হয়েছে। ইত্যাদি ইত্যাদি। মাথায় যেন আচমকা বজ্রাঘাত হল।আমি তড়িতাহতের মতো লাফ দিয়ে বিছানা থেকে উঠেই বাথরুমের দরজায় মুহুর্মুহু করাঘাত দিয়ে বলতে লাগলাম শিগগির দরজা খোল। বঙ্গবন্ধুকে কারা যেন মেরে ফেলেছে। আমার কর্তা তাড়াতাড়ি দরজা খুলে আমার দিকে বিষ্ময়ে তাকিয়ে বললো কি যা তা বলছো? আমি বললাম আমি এইমাত্র প্রতিবেশীর রেডিওতে তাই শুনলাম। সে উত্তেজিত হয়ে বললো কেন আমাদের রেডিও কই? আমার নিজের হাত তখন নিজেরই কামড়াতে ইচ্ছে করছে। বললাম আমাদের রেডিওটাতো তুমি প্যাক করে মালের সাথেই দিয়ে রেখেছো। স্তম্ভিত হয়ে দাঁড়িয়ে আছি দু জনেই।মুহুর্তগুলি কিভাবে পার হচ্ছিলো জানি না। মনে হচ্ছিলো গভীর আতংক নিয়ে নীরব দর্শকের মতো স্থির দাঁড়িয়ে আছি। চোখের সামনে অনিশ্চয়তার একটা কালো পর্দা ধীরে ধীরে নেমে আসছে। বঙ্গবন্ধু বিদ্ধস্ত দেশ পুনর্গঠনের জন্যে তিন বছর সময় চেয়েছিলেন। তবে কি হিংস্র শকুনের দল তার মধ্যেই গোপনে গোপনে ইতিহাসের পট পরিবর্তনের আয়োজন সম্পন্ন করার প্রস্তুতি নিয়ে ফেলেছিলো? কে দেবে তার উত্তর? প্রতিবেশীর রেডিও থেকে উচ্চস্বরে তখন জয় বাংলার বদলে ভেসে আসছে বাংলাদেশ জিন্দাবাদ। এরপর একের পর এক দুঃসংবাদ আসছিলো ঘাতকেরা শুধু বঙ্গবন্ধুকে হত্যা করেই ক্ষান্ত হয়নি। তাঁর পুরো পরিবারটিকেই নির্মম হাতে বাংলাদেশের বুক থেকে সম্পূর্ণ নিশ্চিহ্ন করে দিয়েছে। সেসব কথা শোনার পরে মনে হচ্ছিলো আমি বুঝি স্বাভাবিক কিছু ভাববার মতো অবস্থায় আর নেই। তাঁর আদরের কন্যা দুটি তখন জার্মানিতে। মানুষ যেখানে স্বাভাবিক মৃত্যু শোক সহজে ভুলতে পারে না সেখানে বাবা, মা,ভাই সহ পুরো পরিবারটিকেই যে ঘাতকের দল অস্ত্র উঁচিয়ে একেবারে নিশ্চিহ্ন করে দিয়েছে এই নির্মম সত্যটা মেয়ে দুটি কেমন করে সহ্য করবে? পরে শুনেছি ভোর ঠিক সাড়ে পাঁচটা সেদিন। বঙ্গবন্ধু সেই সময়টাতেই উঠে পড়েন। ধানমণ্ডির বিখ্যাত ৩২ নম্বর বাড়িটি আচমকা প্রচণ্ড গুলির শব্দে কেঁপে উঠতেই বাড়িশুদ্ধ সবার ঘুম ভেঙে গেলো। সেই শব্দ শুনেই তিনি ত্রস্ত পদে দোতলার সিঁড়ি বেয়ে নেমে এসে বিভিন্ন জায়গায় ফোন করতে লাগলেন।কিন্তু ততক্ষণে ঘাতকের দল তাঁর দিকে অস্ত্র তাক করে বাড়ির ভেতরে ঢুকে পড়েছে। পাকিস্তানের পুরো সামরিক বাহিনীর যে দুঃসাহস হয়নি সদ্য স্বাধীন বাংলাদেশের সামরিক বাহিনীর কিছু তরুণ অফিসার তাঁকে লক্ষ্য করে ব্রাশফায়ার করে সেই দুঃসাহস দেখিয়ে দিলো। না হাত তাদের এতটুকু কাঁপে নি।বিবেক তাদের এতটুকু টলে নি। ব্রাশফায়ারের সাথে সাথে সিঁড়ির ওপরেই লুটিয়ে পড়লেন জাতির জনক বঙ্গবন্ধু। চোখের দৃষ্টিতে তাঁর তখনো বিষ্ময় আর অবিশ্বাস । বাংলার মানুষ তাঁকে হত্যা করতে পারে?একি সত্যি! তিনি যে বিশ্বাসই করতে পারতেন না তারা কখনো তাঁর কোন ক্ষতি করতে পারে! তাঁর মৃত্যুর আগাম ক্লু পেয়ে ভারতীয় 'র' যখন তাঁকে সতর্ক থাকার জন্যে জানিয়ে ছিলেন তখন তিনি তাঁর গভীর বিশ্বাস থেকে সেসব কথার মূল্যই দেন নি। পরে হত্যার ক্লু যখন আরো পরিষ্কার হয়ে উঠলো তখন ভারতের প্রধানমন্ত্রী ইন্দিরা গান্ধীকে ব্যাপারটা জানানো হলে তাঁর পরামর্শে বাংলাদেশে এসে তাঁরা বঙ্গবন্ধুকে ব্যাপারটা জানালে তিনি প্রবল এক আবেগে তাঁদের বলেছিলেন, "যাদের মুক্তির জন্যে আমি আমার জীবন বিলিয়ে দিয়েছি তারা কখনোই আমাকে হত্যা করতে পারে না। " অতিরিক্ত এই বিশ্বাস আর ভালোবাসার জন্যেই মীরজাফররা তাঁর মহামূল্যবান প্রানকে গ্রাস করতে দ্বিধা করেনি। পড়ে রইলো বিশাল এক শালপ্রাংশু নিজের ঘরের সিঁড়ির ওপরে।গায়ের ধবধবে সাদা পাঞ্জাবিটা টকটকে লাল রক্তস্রোতে ভিজে যাচ্ছে। যে তর্জনী উঁচিয়ে তিনি বাংলার মানুষকে স্বপ্ন দেখিয়ে বেরিয়েছিলেন, যে তর্জনী উঁচিয়ে তিনি পাকিস্তানকে হুমকি দিয়েছিলেন তাঁর সেই বলিষ্ঠ তর্জনী শরীর থেকে বিচ্ছিন্ন হয়ে ছিটকে পড়ে গেছে সিঁড়িতে। ঘাতকের দল ততক্ষণে বাড়ির প্রতিটি কক্ষে ঘুরে ঘুরে পরিবারের সদস্যদের ব্রাশফায়ার করতে করতে নিষ্ঠুর এক হত্যাযজ্ঞে মেতে উঠেছে। হত্যা করলো তারা বেগম ফজিলাতুন্নেছাকে।হত্যা করলো তাঁর শিশপুত্র রাসেল সহ তিন পুত্র আর দুই গর্ভবতী পুত্রবধূদের।হত্যা করলো ভাই আর বাড়ির আত্মীয়দের। পঁচিশে মার্চের রাতের মতো পর্দার আড়াল থেকে ঘাতকদের সেই ভয়ংকর তাণ্ডবলীলার স্বাক্ষী হয়ে নিথর তাকিয়েছিলো বত্রিশ নম্বর সড়কের অধিবাসীরা। লেকের পাড়ের বৃক্ষেরা,সেদিনের ভোরের আকাশ আর পূব দিগন্তের সূর্যটা। শুধু একটা জীপ আমেরিকার পতাকা উড়িয়ে সেই সড়কে তখন টহল দিচ্ছিলো। বঙ্গবন্ধু কখনোই আঁচ করতে পারেন নি তাঁর ওপরে কখনো এমন নিষ্ঠুর আঘাত আসতে পারে। স্বপ্নেও তিনি ভাবতে পারেন নি তাঁরই স্নেহধন্য সেনাকর্মকর্তাদের কাছ থেকেই আসবে সেই আঘাত? আসবে তাঁর মৃত্যুর পরোয়ানা। ১৫ই আগস্ট কি বাংলাদেশের মানুষের শুধু শোকের দিন? এ যে আমাদের এক বিশ্বাসঘাতকতারও দিন। প্রতি মূহুর্তে আজও মনে হয় এই দেশ!যে দেশের স্বপ্ন তিনিই আমাদের দেখিয়েছেন, যাঁর হাত ধরে আমরা এই দেশটা পেয়েছি,যাঁর স্নেহের পরশ পেয়ে বাঙালী জাতি ধন্য হয়েছিলো আমরা বাঙালীরাই কিনা আমাদের পিতাকে হত্যা করেছি। এই লজ্জা,এই বিশ্বাসঘাতকতা, এই কলঙ্কের ভার আমাদের আজীবন বয়ে বেড়াতে হবে। পাকিস্তানের এক জনসভায় ভুট্টো যখন বঙ্গবন্ধুকে মুক্তি দেয়া ঠিক হবে কিনা সেখানকার জনগণকে জিজ্ঞেস করেছিলেন তখন সেখানকার জনগণ যেখানে তাঁর মুক্তির স্বপক্ষে হাত তুলেছিলো সেখানে আমরা কিসের লোভে? কার স্বার্থে আমাদের পিতাকে নিজের হাতে হত্যা করেছি! এমন মহামানব সবসময়ে,সব যুগে, সব দেশে জন্মগ্রহণ করেন না। দুর্ভাগা এই দেশে তাঁর মতো একজন মহামানবের জন্ম হয়েছিলো বলেই আমরা স্বাধীন একটি দেশ পেয়েছি। পৃথিবীর মানচিত্রে বাঙালী আর বাংলাদেশকে পরিচয় করিয়ে দেবার জন্যেই বুঝি তিনি এ দেশে জন্ম নিয়েছিলেন শুধু আমাদের দেশ নয় সুদূর বেলুচিস্তানের জনগনও বঙ্গবন্ধুকে তাঁদের নেতা বলে মানেন।এমনও শুনেছি বেলুচবাসীরা তাঁকে উদ্দেশ্য করে বলে তুমি তোমার দেশটার সাথে সাথে আমাদের দেশটাকেও কেন স্বাধীন করে দিয়ে গেলে না? আমাদেরই দুর্ভাগা যিনি একাই আমাদের সকলের ভার নিজের কাঁধে তুলে নিয়েছিলেন আমরা সবাই মিলেও একজন বঙ্গবন্ধুকে রক্ষা করতে পারিনি। বঙ্গবন্ধুকে আমি নিজের চোখে কখনো দেখিনি।ঢাকায় আসার পরে ভেবেছিলাম এইবার তাঁকে দেখার সুযোগ হবে কিন্তু আমার সেই সাধ অপূর্ণ রয়ে গেলো। এই মহামানবের মৃত্যুর ভেতর দিয়ে ঢাকায় আমার জীবন শুরু হবে এটা আমি স্বপ্নেও ভাবিনি। অথচ সেটাই আমার জীবনে ঘটে গেলো।যা আমি কখনোই ভুলতে পারবো না। মাঝে মাঝে নিজেই নিজেকে বলি দুর্বার স্রোতে ছুটেছি আমরা শুনতে তোমার বাণী হে জাতির পিতা তোমাকেই কিনা রক্ষা করতে পারিনি। এত ভালো তুমি বেসেছো মোদের দিয়ে গেলে তব প্রাণ ক্ষমা করো পিতা ক্ষমা করো সবে করি মোরা আহবান । ----------------------------------- সমাপ্ত দীর্ঘ দেড় মাস ধরে 'সময়ের কাহন' নামে লেখাটি লেখার সময়ে প্রতি পর্বে আমার যেসব বন্ধুরা প্রতিনিয়ত আমার সাথে থেকেছেন, মন্তব্য করে আমাকে উৎসাহ দিয়েছেন তাঁদের সকলের প্রতি রইলো আমার অপরিসীম শুভেচ্ছা ও কৃতজ্ঞতা।
সময়ের কাহন-৪৪ ------------------------ মৃণালিনী হোস্টেল থেকে কোটবাড়ির শিক্ষক প্রশিক্ষণ মহাবিদ্যালয়ের দূরত্ব প্রায় পাঁচ মাইলের মতো। টমসন ব্রিজের ওপর দিয়ে রোজ কলেজের বাসে আসা যাওয়া করি। কলেজের অদূরেই ময়নামতি যাদুঘর,শালবন বৌদ্ধ বিহার।আরও কিছুটা গেলে ওয়্যার সিমেট্রি,ক্যান্টনমেন্ট। ভারি সুন্দর সব জায়গা। আমার কর্তার সাথে এসব জায়গা যদিও আমি আগেই ঘুরে গেছি।তারপরেও মাঝে মাঝে কলেজ থেকে বন্ধুরা দল বেঁধে বেড়াতে চলে যেতাম। হোস্টেলের উল্টো দিকে ছিলো খদ্দরের থান ছাপানো ছাড়াও শাড়ি রঙ আর ব্লক করার একটা কারখানা ।হোস্টেলের মেয়েরা অনেকেই সস্তায় সেখান থেকে কাপড়ে ব্লক করিয়ে নিতো। কুমিল্লাতে খদ্দরের প্রসার ঘটেছিলো সেই ব্রিটিশ আমলে অর্থনৈতিক স্বনির্ভরতার জন্যে। ১৯২১ সালে সবিতা মিশন আশ্রমকে মহাত্মা গান্ধীর পরামর্শে অভয়াশ্রম করার মাধ্যমেই এই প্রসার ঘটে। একদিন তাই অভয়াশ্রম দেখতে গেলাম।একসময়ে যে আশ্রমের কর্মকাণ্ডের সাথে জড়িত ছিলেন দেশবন্ধু চিত্তরঞ্জন দাশ,সুভাষ বসু,শরত বসু,প্রফুল্ল রায় ছাড়াও আরো অনেকেই। মহাত্মা গান্ধী নিজেও অভয়াশ্রমে দুবার এসেছিলেন।এসেছিলেন সীমান্ত গান্ধী গাফফার খান, এসেছিলেন কবিগুরু রবীন্দ্রনাথ সভাপতিত্ব করতে। শুধু তাই নয় ব্রিটিশ যুগে যেমন স্বাধীনতা আন্দোলনের সময়ে সশস্ত্র বিপ্লবীরা এই আশ্রমে লুকিয়ে থাকতেন তেমনি ১৯৭১য়ের উত্তাল স্বাধীনতা যুদ্ধের সময়ে আমাদের মুক্তিযোদ্ধারাও অভয়াশ্রমে আশ্রয় নিতেন। এ কথা জানতে পেরে আশ্রমটি পাকবাহিনী আর তাদের দোসরদের দারা লুন্ঠিত হয়। কুমিল্লায় পড়তে এসেছি আর আমার বাবার ছাত্রজীবনের ভিক্টোরিয়া কলেজ দেখবো না তাই কি হয়?যে কলেজ কুমিল্লার সবচেয়ে পুরনো কলেজ? মহারাণী ভিক্টোরিয়ার নামেই এই কলেজ।বিজ্ঞানী সত্যেন্দ্রনাথ বসু যে কলেজের প্রথম অধ্যক্ষ ছিলেন। বাবা এই কলেজ থেকেই ইন্টারমিডিয়েট পাশ করে কোলকাতা বিশ্ববিদ্যালয়ে পড়তে গিয়েছিলেন। একদিন সেই কলেজটাও দেখে এলাম। আমার বন্ধুদের মধ্যে নওয়াব ফয়জুন্নেসা স্কুলের শিক্ষিকা শামসুন আপা,দিলু আপা,ভারতেশ্বরী হোমসের শিলা,কলেজের লেকচারার দীপালি, সরকারি হাই স্কুলের শিক্ষিকা রত্না পালিত,সবিতা,খোদেজা, মীনা,হোসনা,সৌদামিনী ও আরও অনেকেই ছিলো।আমি ছাড়া বাকি সবাই শিক্ষিকা। কলেজে পড়ার সময়ে অন্যান্য ছাত্রীদের দেখে মাঝে মাঝে ভাবতাম আমাকে কেন এত অল্প বয়সে বিয়ে দিলো বাবা মা? ছাত্রীজীবনের আনন্দ আমি কিছুই উপলব্ধি করতে পারিনি।তার আগেই সংসারের জোয়াল কাঁধে তুলে নিতে হয়েছে। শুধু তাই নয় বিয়ের আগে যাও বা কলেজ ফাংশানে গান টান গাইতাম বিয়ের পরে বাবা আমাকে আর কখনোই কলেজের ফাংশানে গানও গাইতে দেন নি। হয়তো ভাবতেন রক্ষণশীল শ্বশুর বাড়ি থেকে যদি এ নিয়ে মেয়েকে কোন কথা শুনতে হয়? আমার মনে এসব নিয়ে চাপা একটা অভিমান ছিলো।মনে মনে ভাবতাম কি কারণে আমাকে এত তাড়াতাড়ি বিয়ে দেয়া হল যেখানে সব প্রতিবন্ধকতা আমাকেই মুখ বুজে মেনে চলতে হয়? শিক্ষক প্রশিক্ষক মহাবিদ্যালয়ে এসে এসব আমি কিছুই মানলাম না।বিয়ে হয়েছে বলে কিছুতে অংশ নেবো না। লেখাপড়া শিখেও শুধু ঘরের বউ আর সংসারের কাজ করে জীবন কাটিয়ে দেবো তাতো হতে পারে না। কলেজে পড়ার সময়ে শুধু গান বা আবৃত্তি নয় আর্টস আর সায়েন্স ডিপার্টমেন্টের বার্ষিক নাটকে অভিনয়ে অংশ গ্রহণের জন্যে নির্বাচিত হয়ে আমি অভিনয়ে প্রথম পুরষ্কারও পেয়ে গেলাম। ফয়জুন্নেসা স্কুল দেখার পরে দেখি মহিয়সী নারী নওয়াব ফয়জুন্নেসা আমাদের পাঠক্রমেও আছেন। নারীজাগরণের বিস্মৃতপ্রায় এই অগ্নিকন্যা নিজের অদম্য শিক্ষার কারণেই শিক্ষিত হয়ে উঠেছিলেন। শুধু তাই নয় অসাম্প্রদায়িক ও বিদুষী ফয়জুন্নেসা ছিলেন দক্ষিণ এশিয়ার মধ্যে প্রথম মহিলা নওয়াব। অনিন্দ্যসুন্দরী ফয়জুন্নেসার পিতা ছিলেন কুমিল্লা অন্চলের (তৎকালীন ত্রিপুরা) পশ্চিমগাঁওয়ের (বর্তমান লাকসাম)বিরাট জমিদার। অল্প বয়সেই কিশোরীর বিয়ের প্রস্তাব আসে ভাউকসারের জমিদার গাজী মোহাম্মদ চৌধুরীর কাছ থেকে। পশ্চিমগাঁওতে জমিদারির কাজে এসে পঞ্চদশী ফয়জুন্নেসাকে দেখে তাঁর খুব পছন্দ হয়।তাঁর সাথে বিয়েও হয়। ফুটফুটে দুটি মেয়েও হয়।কিন্তু বিয়ের ১৭ বছর পরযখন তিনি জানতে পারেন, তাঁর স্বামীর আরেকটি বউ আছে তখন তা তাঁর আত্মসম্মানে লাগে। তিনি প্রতারিত বোধ করেন। স্বামীকে সরাসরি জানিয়ে দেন, সতীনের সঙ্গে ঘর করার জন্য তাঁর জন্ম হয়নি। স্বামীর বাড়ি ছেড়ে তিনি বাবার বড়িতে চলে আসলেন। বাবা মারা যাওয়ায় তিনি নিজেই নিলেন পৈতৃক জমিদারির দায়িত্ব। এ নিয়ে তার কোনো অভিজ্ঞতা ছিল না। কিন্তু এক সময় বাবার সাথে থেকে এই কাজ শিখেছিলেন। সেই অভিজ্ঞতাকে তিনি কাজে লাগান সফলভাবে। সারাদেশে তিনি ছিলেন একমাত্র মহিলা জমিদার। ত্রিপুরার জেলা ম্যাজিস্ট্রেট ছিলেন তখনমি.ডগলাস। ত্রিপুরা অঞ্চল তখন শিক্ষা ও উন্নয়ন খাতে ভীষণ অবহেলিত। তিনি এই খাতে অর্থ বরাদ্দ চান ব্রিটিশ সরকারের কাছে।কিন্তু সেই অর্থ নির্ধারিত সময়ে আসছিলো না বলে তিনি খুব চিন্তিত ছিলেন।নিজেই তিনি সিদ্ধান্ত নিয়ে স্থানীয় ১০জন জমিদারের কাছে ঋণ হিসাবে ১০ হাজার টাকা করে ১ লাখ টাকা চাইলেন। কিন্তু কেউই এতো অল্প সুদে অর্থ দিতে রাজি হলেন না।একে একে সব আশা যখন শেষ হয়ে গেল তখন হঠাৎ একদিন ফয়জুন্নেসার নায়েব পুটুলি ভর্তি নগদ ১ লাখ টাকা নিয়ে এসে ডগলাসের হাতে দিলেন। ডগলাস খুব আনন্দিত এবং নিশ্চিন্ত হলেন। তিনি কালবিলম্ব না করে নায়েবের সাথেই রওনা হয়ে জমিদারের বাড়িতে গেলেন ঋণের চুক্তি করতে। কিন্তু ম্যাজিস্ট্রেটকে বিস্মিত করে ফয়জুন্নেসা বললেন – "আমি কাউকে ঋণ দিই না। আপনার পরিকল্পনা জনহিতকর। এটা নিশ্চিত হয়েই এই টাকা ত্রিপুরার কল্যাণে আমি দান করলাম।" ডগলাস কৃতজ্ঞচিত্তে ফিরে গেলেন এবং জানলেন যে এই নারী জমিদার জনকল্যাণমূলক অসংখ্য কাজ করেছেন এবং প্রতিনিয়ত করে চলেছেন। ডগলাস এসব কথা জানিয়ে ইংল্যান্ডে মহারানী ভিক্টোরিয়াকে পত্র পাঠালেন। রাণী ভিক্টোরিয়া ফয়জুন্নেসাকে "বেগম" উপাধি দিলেন। কিন্তু তিনি জমিদার উপাধি প্রত্যাখ্যান করলেন। কারণ অন্য জমিদারদের যেখানে 'নওয়াব' উপাধি দেয়া হয় সেখানে তাকে কেন 'বেগম' উপাধি দেয়া হবে? উপাধির আবার স্ত্রী পুরুষ কি? ভিক্টোরিয়া এই প্রত্যাখানের খবর পেয়ে ভীষণ ক্ষুব্ধ হয়ে তিন সদস্য বিশিষ্ট তদন্ত কমিটি করে ত্রিপুরায় পাঠালেন। তদন্ত কমিটি এসে নানা বিষয়ে তদন্ত করে তাঁর বাড়িতে উপস্থিত হয়ে দেখেন,তিনি তখন কোথাও কাজে যাবেন, সেখানে তাকে নির্দিষ্ট সময়ে পৌঁছুতে হবে বলে হাততে ওঠার প্রস্তুতি নিচ্ছেন।তদন্ত কমিটি তাঁর কাছে সময় চাইলে তিনিবললেন –"আমি পূর্ব নির্ধারিত কাজে যাচ্ছি, এখন আপনাদের সময় দেয়া সম্ভব নয়।" কথা না বাড়িয়ে সময়নিষ্ঠ ফয়জুন্নেসা তাঁর কাজে রওনা হয়ে গেলেন। ব্রিটিশ তদন্ত কমিটি হতবাক হয়ে গেল নেটিভ এই জমিদারের সময়ানুবর্তীতা, তেজস্বী মনেভাব ও অহংকার দেখে !! তারা ফিরে গিয়ে ভিক্টোরিয়াকে জানালেন সব কথা। এইবার রানী ভিক্টোরিয়া আর ভুল করলেন না। প্রবল ব্যক্তিত্বময়ী এই জমিদার ফয়জুন্নেসাকে "নওয়াব" উপাধি দিলেন। ১৮৮৯ সালে ব্রিটিশ সরকার পঁয়ত্রিশ হাজার টাকা ব্যয় করে যথাযথ মর্যাদা দিয়ে কুমিল্লায় এই জমিদারকে সম্বর্ধনা দিয়েছিলেন। তিনি হলেন বাংলার প্রথম নারী "নওয়াব"। কেবল জনহিতকর কাজই তিনি করেননি, নারী শিক্ষা,নারী উন্নয়নমূলক অসংখ্য কাজ করেছেন। সংসারের কঠিন দায়িত্বের সাথে সাথে আরবী,ফারসি,সংস্কৃত ও বাংলা শিখেছিলেন।জাতিভেদকে মনেপ্রাণে ঘৃণা করতেন। নারী শিক্ষা প্রসারের জন্যেই তিনি যেমন ফয়জুন্নেসা গার্লস স্কুলটি তৈরি করেছিলেন।তেমনি আবার মন্দির, মসজিদ, মাদ্রাসার জন্যেও নিজের তহবিল থেকে দান করতেন। কুমিল্লার সাথে কবি নজরুলের সম্পর্ক ছিলো খুব নিবিড়। কবির জীবন আর সাহিত্য কর্মের এক বিরাট অংশ জুড়ে রয়েছে কুমিল্লা। তারুণ্যের এক উজ্জল সময় তাঁর কুমিল্লাতেই কেটেছে।বিদ্রোহী কবি যেখানে এসে হয়ে গিয়েছিলেন প্রেমের কবি।বিখ্যাত গায়ক শচীন দেব বর্মনের সাথে এক আড্ডায় গান গাওয়া ছাড়াও নার্গিসের সাথে প্রেম ও আশালতার(পরে প্রমীলা নাম) সাথে পাণিগ্রহণ ঘটেছিলো তাঁর কুমিল্লাতেই। তবে ইচ্ছে থাকলেও দেখতে যাওয়া হয়নি চর্থায় শচীন দেব বর্মণের বাড়ি।। ত্রিপুরার এই রাজপুত্রটি যখন মায়ের গর্ভে তখন তাঁর পিতার সৎ ভাই শচীন দেবের পিতাকে হত্যা করতে চাইলে রাজবাড়ির কর্মকর্তা কৈলাশ সিংহের পরামর্শে তাঁর পিতা সিংহাসনের দাবি ছেড়ে দিয়ে স্ত্রীকে নিয়ে অন্ধকার রাতে গোমতী নদী পার হয়ে কুমিল্লার চর্থায় তাঁদের বাড়িতে এসে উঠেছিলেন।কুমিল্লাবাসি তখন দু হাত বাড়িয়ে তাঁদের সাদরে বরণ করে নিয়েছিলেন। ট্রেণিং কলেজের পড়ার চাপে নানা জায়গায় ঘোরার ইচ্ছে থাকলেও সময় তেমন হয়ে ওঠে না। হোস্টেলে থাকাকালীন সময়েই দেশে হঠাৎ করে চাল ডাল সহ দ্রব্যমূল্যের মহা এক সংকট দেখা দিলো।বিশেষ করে চাল আর লবণের দাম এক লাফে এমন চড়ে বসলো যে সাধারণ মানুষের ক্রয় ক্ষমতার বাইরে চলে গেলো। চাল যদিও বা মেলে লবন বাজারে পাওয়াই যাচ্ছিলো না। হোস্টেল সুপার বাধ্য হয়ে তাই একদিন মিটিং ডাকলেন। মিটিংয়ে তিনি সবাইকে ডেকে বললেন, আপনারা জানেন অনেক কষ্টের পরে আমরা স্বাধীনতা পেয়েছি।তবে এটা নূতন করে বলার জন্যে আমি মিটিং ডাকিনি। একটা সংকটে পড়েই ডেকেছি। আপনারা তো জানেন যুদ্ধের পরে নানা সংকটের মধ্যে প্রধান হল খাদ্য সংকট।আমরাও সেই সংকটের মধ্যেই পড়েছি। বিশেষ করে চাল আর লবন এই দুটোর দাম অস্বাভাবিক বেড়ে গেছে। যে কোন দেশকেই স্বাধীনতা পরবর্তী একটা সংকট অতিক্রম করতেই হয়।আমরাও সেই ঐতিহাসিক রুপান্তর পর্যায়টাকেই অতিক্রম করছি তবে এই খাদ্য সংকট সত্তরের দশকে সারা বিশ্বেই শুরু হলেও যুদ্ধের আগের বছরে নভেম্বরের প্রলয়ংকরী বন্যা, যুদ্ধ বিদ্ধস্ত দেশ ও সেইসাথে সাম্প্রতিক বন্যার জন্যেই বেশি হয়েছে। তাছাড়া নূতন রাষ্ট্রের পথ ঘাটও এখনো অনেক জায়গায় গড়ে ওঠেনি । খাদ্য বিতরণ আর বন্টনেও দেখা দিয়েছে মহা সমস্যা । আশা করি এই সংকট আমরা অচিরেই কাটিয়ে উঠবো। আপনাদের কাছে আমার অনুরোধ যাঁরা ভাত ছাড়া অন্য কিছু খেতে পারেন না তাঁদের জন্যে ছাড়া আর সবার জন্যে একবেলা ভাত আর একবেলা খিচুড়ির রান্না ব্যবস্থা করা হবে। আপনাদের সবার মতামত জানার জন্যেই এই মিটিং। হোষ্টেল সুপারের এই আবেদনে মেয়েরা কেউই আপত্তি করলো না। এদিকে চাল আর লবন সংকটের খবর পেয়ে আমার কর্তা আমার জন্যে পিয়ন মারফত একটা ব্যাগে করে সিলেট থেকে কিছু কালিজিরা চাল,লবন আর ঘি পাঠিয়ে দিলো।সাথে চিঠি পাঠিয়ে দিলো হোস্টেলে কি খাচ্ছো জানি না।তোমার জন্যে কিছু চাল,লবন আর ঘি পাঠিয়ে দিলাম। হোস্টেলে সকালে সবাই নিজের নাস্তা নিজেই বানিয়ে নেয়।অনেকেই কেরোসিনের ছোট্ট চুলায় সকালে সেদ্ধভাত ও রান্না করে খায়। আমাদের রুমটা ছিলো অনেক বড়। রুমে আমরা ছিলাম ছয় জন।সবাই চট্টগ্রামের। আমরা কখনো আলাদা খেতাম না।সবার জন্যেই একসাথে নাস্তা বানানো হত। প্রথম প্রথম খিচুড়ি খেতে খুব একটা খারাপ না লাগলেও এরপর তা ক্রমশ একঘেয়ে হয়ে উঠছিলো। ঠিক তখনই কর্তার পাঠানো চাল,লবন আর ঘি পেয়ে রুমের সবাই আবদার ধরলো তারা বিরিয়ানি খাবে। হোস্টেলের বাজার সরকারকে দিয়ে দুটি মুরগী আর আনুষঙ্গিক জিনিসপত্র কেনাও হল।বাজার সরকারকে দিয়ে সেই মুরগী জবাই করাও হল। সেদিন রাতে হোস্টেলের রাঁধুনি শংকরের মাকে জানিয়ে দিলাম আমরা আজ কেউই খিচুড়ি খাবো না। রাতে আমি সেই মুরগী দিয়ে আমাদের জন্যে বিরিয়ানি রান্না করলাম। ঢেঁকিছাঁটা কালিজিরা চাল মাংস আর বিশুদ্ধ গাওয়া ঘি সহযোগে সেই বিরিয়ানি বাতাসে চমৎকার এক সুবাস নিয়ে ছড়িয়ে পড়লো। আমার রুমমেটরা তো সেই বিরিয়ানি খেয়ে আবদার ধরলো প্রতি সপ্তাহে তারা অন্তত একবার বিরিয়ানি খাবে। কিন্তু বিধি বুঝি বাম। পরদিনই হোস্টেল সুপার আমাদের তলব করলেন।সুপারের রুমে গিয়ে শুনি হোস্টেলে নাকি নিজেরা রেঁধে খাবার নিয়ম নেই।এই নিয়ম যদিও আমরা জানতাম না।কিন্তু হোস্টেল সুপারের তো একথা জানার নয়? তিনি কিভাবে জানলেন? পরে বুঝতে পারলাম বাজার সরকার ব্রজেন দাসই এই নালিশ তাঁর কানে তুলে দিয়েছে। অথচ সে নিজেই আমাদের মুরগী কিনে দিয়েছে,এমন কি জবাই করে আমাদের কাছ থেকে বকশিসও নিয়েছে। তারপরে আবার সেই সুপারকে গিয়ে লাগিয়ে দিয়েছে আমরা নাকি রুমে পিকনিক করছি। সেদিনের পর থেকে আমাদের আর বিরিয়ানি রান্না করে খাওয়া হয়নি। মনে মনে ভাবতাম সকালে সেদ্ধ ভাত রান্না করে খেতে পারলে এক রাতে বিরিয়ানি রান্না করে খাওয়াতে কি এমন মহাভারত অশুদ্ধ হতে পারে? সে যাকগে ডিসেম্বর মাস আসতেই খাদ্যের এই সংকট আবার স্বাভাবিক হয়ে আসলো। যথারীতি কলেজে যাচ্ছি।একদিন নোটিশ বোর্ডে দেখি কলেজ ম্যাগাজিনের জন্যে ছাত্রছাত্রীদের কাছে লেখা আহবান করা হয়েছে। ছোট বেলা থেকেই আমার এক আধটু লেখালিখি চর্চার অভ্যাস আছে।সংবাদের খেলাঘরের পাতায় তার দু একটা ছাপাও হয়েছে।কলেজ ম্যাগাজিনেও গল্প লিখেছি।তবে পরে সাংসারিক কাজের অবসরে কিছু কিছু লিখলেও বইপত্রের ভাঁজেই তা থেকে যেতো। তেমনই একটি গল্প আমার খাতায় লেখা ছিলো।গল্পটি লেখার পরে কেমন হয়েছে তা জানার জন্যে বাবাকে পড়তে দিয়ে বলেছিলাম গল্পের একটা শিরোনাম দিতে। বাবা পড়ে নাম দিয়েছিলেন "বিধ্বস্ত বাসনা।" আমার সামনে যদিও বলেন নি পরে শুনেছি গল্পটা পড়ে বাবা নাকি বলেছিলেন ছোট গল্পের যেসব বৈশিষ্ট্য থাকা দরকার তার সবটুকুই আমার গল্পে রয়েছে। বাবার মতো শিক্ষকের এই মন্তব্য আমার জন্যে ছিলো মস্ত এক আশীর্বাদ। আমি সেই গল্পটাই বাংলা বিভাগের প্রধান অধ্যাপিকা শরফ আফজার কাছে জমা দিয়ে এলাম। গল্পটা জমা দেবার কয়েকদিন পরেই তিনি আমাকে তাঁর সাথে দেখা করতে বললেন। কারণ কিছুই জানিনা তাই আমি কিছুটা ভয়ে আর সংশয়ে তাঁর কক্ষে প্রবেশ করলাম। বেশ কিছুক্ষণ তিনি আমার সাথে গল্প করার পরে একসময় খুব কোমলস্বরে জানতে চাইলেন আমার দেয়া গল্পটা সত্যিই কি আমি নিজে লিখেছি নাকি কোনখান থেকে নকল করেছি? আমার কান দুটি হঠাৎ তীব্র এক অপমানবোধে লাল হয়ে উঠলো। কোনমতে বললাম," না ম্যাডাম এটা আমার নিজের লেখা।" ম্যাডাম বললেন কিছু মনে করবেন না গল্পটা আপনি বেশ ভালো লিখেছেন।তবে অনেকে নকল করেও লিখে জমা দেয় তেমন গল্পও আমি পেয়েছি তাই জিজ্ঞেস করলাম। সেদিন ম্যাডামের কথায় কষ্ট পেলেও এই ভেবে অনুপ্রেরণা পেয়েছিলাম যে গল্পটা তাহলে আমি খারাপ লিখিনি। আমার সেই ম্যাগাজিনটা কাজের বুয়া যেদিন পুরনো কাগজের সাথে বিক্রি করে দিয়েছিলো সেদিন আমি খুব কষ্ট পেয়েছিলাম। দেখতে দেখতে একসময়ে কলেজে বেশ কদিনের একটা ছুটি পেয়ে গেলাম। আমার রুমমেটদের খুব ইচ্ছে হল ছুটিতে টেংরা টিলায় বেড়াতে যাবে। এক সকালে আমরা ছয়জন সিলেটের বাসে চেপে বসলাম। বরাবর রাতের ট্রেনেই সিলেট গিয়েছি।সেই প্রথম দূর পাল্লার বাসে চড়া। বাসে উঠেই দেখি আমাদের দুই সহপাঠী ছাত্রও সেই বাসে সিলেট যাচ্ছে। কুমিল্লা থেকে সিলেট যদিও খুব দূরে নয় কিন্তু রাস্তা তখন এত ভালো ছিলো না। কোন অসুবিধা না হলে সিলেট শহরে পৌঁছার কথা বিকেলের মধ্যেই। যেতে যেতে দুপুর হতেই সবার খিদে পেয়ে গেলো। পথের ধারের একটা ধাবার কাছে বাস থামতেই আমরাও বাস থেকে নেমে ডাল, সবজি আর মাছ দিয়ে ভাত খেলাম। পথের ধারে ধাবায় খাওয়াও আমার জীবনে সেই প্রথম।ভালোই লেগেছিলো। ভেবেছিলাম সিলেট শহরে পৌঁছেই ট্যাক্সি নিয়ে হরিপুরে ভাশুরের বাসায় রাতটা কাটিয়ে কর্তাকে রেডিও টেলিফোনে জানিয়ে দেবো আমরা টেংরাটিলায় যাচ্ছি। কিন্তু বাস সিলেট শহরে গিয়ে যখন পৌঁছালো তখন রাত প্রায় নটা বেজে গেছে। টিপটিপ করে বৃষ্টি পড়ছে। বৃষ্টির মধ্যেও অত রাতে হরিপুরের নিরিবিলি রাস্তা দিয়ে কিভাবে যাবো তা নিয়ে আমরা খুব চিন্তায় পড়ে গেলাম।আমাদের চিন্তা করতে দেখে সহপাঠী ছাত্র দুজন বললো চিন্তার কিছু নেই আমরা আপনাদের হরিপুরে দিয়ে আসবো। সহপাঠী হলেওএই প্রথম তাদের সাথে আলাপ। সেই সময়ে মেয়েরা চলাফেরায় এতটা স্বাধীন হয়ে ওঠে নি।ওরা আমাদের সাথে যাবে বলাতে আমরা অনেকটা নিশ্চিন্ত হলাম। দুটো ট্যাক্সি নিয়ে হরিপুরে যখন গিয়ে পৌঁছালাম তখন রাত প্রায় দশটা। আমার ভাশুর আর জা তো এত রাতে আমাদের দেখে অবাক। তাড়াতাড়ি করে সবার জন্যে রান্না চড়ানো হল।রাতে সবাই মিলে কিসের ঘুম।আমার জা সহ বসে সবাই গল্পে মেতে উঠলো। পরদিন সকাল হতেই টেংরাটিলার উদ্দ্যেশ্যে রওয়ানা দিলাম। ছাতকের ট্রেনে পুরুষবিহীন ছয়জন মহিলাকে গল্প করতে করতে যাচ্ছে দেখে কম্পার্টমেন্টের কিছু যাত্রীর অনভ্যস্ত দৃষ্টি আমাদের পীড়া দিলেও কিছু করার ছিলো না। দু ঘন্টা পরে ট্রেন এসে থামলো রেলপথের শেষ প্রান্তে সুরমা নদীর তীরে। ট্রেন থেকে নেমেই দেখি অফিসের ছোট্ট লঞ্চটি দাঁড়িয়ে আছে আমাদের জন্যে। টেংরা টিলায় এসে আমার বন্ধুরা খুব আনন্দ পেয়েছিলো।ওদের নিয়ে ছাতক সিমেন্ট কারখানার আতিক ভাই আর বানুভাবির বাসায় বেড়াতে গেলে ভাই আর ভাবি ছাড়লেন না।এক রাত সেখানেই থাকতে হল। সিলেট থেকে ফিরে আসার কিছুদিন পরেই শুরু হল প্র‍্যাক্টিস টিচিং। আমার স্কুল ছিলো হোস্টেলের খুব কাছেই। স্কুলটির কথা মনে হলেই স্কুলের হেডমিস্ট্রেসের একটা কথা এখনো মনে পড়ে যিনি শিক্ষকদের এই প্রশিক্ষণকে মনে করতেন অর্থের অপচয় ছাড়া আর কিছু নয়।প্রায়ই বলতেন," টিচার্স ট্রেনিং ইজ নাথিং বাট আ ফার্স। কেন আর কি কারণে বলতেন জানিনা। ভদ্রমহিলা নিঃসন্তান ছিলেন। স্বভাবটাও খুব গম্ভীর। তবে তাঁকে দেখতাম প্রায়ই ছয় কি সাত বছরের একটা মেয়েকে কোলে নিয়ে বিকেলে রাস্তায় বেড়াতেন। অন্য টিচারদের সাথে আমার বেশ বন্ধুর মতো সম্পর্ক ছিলো। তাঁদের কাছেই একদিন জানলাম মেয়েটি আসলে তাঁর কাজের বুয়ার মেয়ে।তিনি যদিও সবাইকে বলে বেড়ান ওটা তাঁর মেয়ে। একথা জানার পরে আমার তাঁর ওপর থেকে বিরক্তি সরে গিয়ে একটা সম্ভ্রমবোধ জেগে উঠেছিলো। ক্লাসের ছাত্র ছাত্রীরা আমাকে খুব ভালো বাসতো।প্র‍্যাক্টিস টিচিং শেষ হয়ে গেলে বিদায় বেলায় ওদের সবার চোখেই ছিলো জল। এদিকে প্র‍্যাক্টিস টিচিং শেষ হতে না হতেই সরস্বতী পূজা এসে পড়লো। মৃণালিনী হোস্টেলে এই পূজা সাড়ম্বরে পালিত হত। সবাই মিলে আলপনা দেয়া,গাছের নারকেল পেড়ে নারকেলের সন্দেশ আর নাড়ু বানানো, খিচুড়ি রান্না করা,ফল কাটা সব করতো।প্রচুর দর্শনার্থী আসতো। রাতে হত আরতি,নাচ, গান। সে এক জাঁকজমক ব্যাপার।সবই মেয়েরাই করতো। নববর্ষের সময়ে পুকুর থেকে তোলা হল বিশাল এক রুই মাছ। সেই যে আমরা ভাত ছুঁড়ে দিলে খেতে আসতো সেই মাছেরই একটা।টুলটুল নামে বি এ ক্লাসের এক ছাত্রী মাছটাকে কোলে তুলতে গিয়েও পারলো না। সিলেটে আমার বন্ধুরা আমার রান্না খেয়েছে তারা রটিয়ে দিলো আমি ভালো রাঁধি।ব্যাস আর যায় কোথায়।হোস্টেল সুপার বললেন মাছটা আমাকেই রাঁধতে হবে। সেই বিশাল মাছ দেখে রাঁধবো কি? আমার ভিরমি খাবার জো।কিন্তু সুপারের অনুরোধ আর মেয়েদের আবদার ফেলি কি করে? অগত্যা কাজের বৌ শংকরের মাকে নিয়ে বিশাল সেই রুই মাছ দিয়ে কালিয়া রান্না করলাম। মেয়েরাও বটেই হোস্টেল সুপার নিজেও সেই কালিয়া খেয়ে খুব খুশি হয়েছিলেন। প্র‍্যাক্টিস টিচিং শেষ হতে না হতেই ফাইনাল পরিক্ষার সময় এসে গেলো ১৯৭৫ য়ের জুলাই মাসের মাঝামাঝি সময় তখন।আমার ফাইনাল পরিক্ষা যেই শেষ হয়ে গেলো কুমিল্লা ছেড়ে যাবার সময়ও তখন হয়ে গেলো।বিদায় বেলায় আমাদের সবার মধ্যেই এক বিষন্নতা এসে ভর করলো।সবার চোখেই তখন জল।হয়তো আর কখনোই কারো সাথে আর দেখাও হবে না। মৃণালিনী হোস্টেল,ট্রেণিং কলেজ,রুমমেট সবার সাথেই যে হৃদ্যতা গড়ে উঠেছিলো সেই স্মৃতি আজও মনে ভাস্বর হয়ে আছে। আগামী পর্বে সমাপ্ত । 
সময়ের কাহন -৪৩ ----------------------- দেশ স্বাধীনের পরে টেংরা টিলা গ্যাস ফিল্ড আর হরিপুর গ্যাস ফিল্ড যখন বাঙালিদের হাতে চলে এলো তখন প্রায়ই অফিসিয়াল ব্যাপার নিয়ে অনেক অভিজ্ঞ অফিসারদের মনে অসন্তুষ্টি দেখা দিতে লাগলো।অনেকে অফিসাররা মিলে রাতে এ নিয়ে মিটিংও করতেন। যদিও আমার কর্তা আমাকে এসব ব্যাপার নিয়ে কিছুই বলতে চাইত না কিন্তু আমার মনে হত সেও কিছুটা চিন্তিত থাকে। এর মধ্যেই একদিন সিমেন্ট কোম্পানিতে কাজে গিয়ে সে ফিরে এলে আমি আতিক ভাই, আলী সাহেব আর অন্যান্যরা কেমন আছে জিজ্ঞেস করলে বললো ভালো আছে সবাই। জিজ্ঞেস করলাম আলী সাহেব তো অবাঙালী। যুদ্ধের সময়ে তাঁর কোনও অসুবিধা হয়নি? আমরা চট্টগ্রাম যাওয়ার আগে তাঁর ভাই আর ভাবি এসেছিলেন তাঁকে বিয়েতে রাজি করাবার জন্যে। তিনি তো বিয়ে করবেন না বলে মত দেননি তাঁদের সাথে যানও নি । তাঁর কোনও বিপদ হয় নি তো? আমার কর্তা বললো আলী অবাঙালী হলেও মনেপ্রাণে সে একজন খাঁটি বাঙালী।অনেক বাঙালীর মধ্যে যা নেই। সেই সময়ে আমার বয়েস ছিলো কম।এর বেশি আর কিছু তাকে জিজ্ঞেস করিনি।এখন লিখতে বসে ভাবি কেন জিজ্ঞেস করিনি? আমার কর্তার চেয়ে ভালো আলী সাহেব সম্পর্কে আর কেউ তো আমাকে বলতে পারতো না। তবে কিছুদিন আগে আমার কর্তার কলিগ হাই খান ভাইয়ের ছেলে পুত্রপ্রতিম আব্দুল গফফার খান বুলবুলের কাছ থেকে যেটুকু জেনেছি সেটুকুও কম নয়। বুলবুলের কাছ থেকে জেনেছি পাকবাহিনী সিমেন্ট কারখানায় ঢোকার আগে মুক্তিযোদ্ধারা যখন জানলো আলী সাহেব বাঙালী নন তখন তাদের সব রোষ গিয়ে পড়েছিলো আলী সাহেবের ওপরে। সিনিয়র অফিসাররা তখন মুক্তিযোদ্ধাদের হাত থেকে তাঁকে রক্ষার জন্যে নিজেরাই ব্যবস্থা নিয়েছিলেন।পালা করে প্রত্যেকেই সেই দ্বায়িত্ব পালন করতেন। মুক্তিযোদ্ধারা কিছুতেই আলী সাহেবের খোঁজ না পেয়ে তাঁর অবস্থান জানার জন্যে একরাতে দুজন বাঙালী অফিসারকেই ধরে নিয়ে গেলো। অফিসার দুজন অনেক চেষ্টার পরে তাদের কমাণ্ডারকে বোঝাতে সক্ষম হন যে আলী সাহেব অবাঙালী হলেও পাকিস্তানের বিপক্ষে। ২৭ এপ্রিল পর্যন্ত ছাতক তখনও মুক্ত এলাকা। ২৭ তারিখে দুপুরবেলায় পাকিস্তানি সৈন্যবাহিনীরা নদী পেরিয়েই গুলি চালাতে চালাতে কারখানার ভেতরে ঢুকে পড়লো।তাদের প্রথম প্রশ্নই ছিলো আলী সাহেব কোথায়? আলী সাহেব যে কোথায় তা কে বলবে? সে কথা তো মাত্র দু একজন অফিসার ছাড়া আর কেউ জানে না। পাকবাহিনী কারও কাছ থেকে উত্তর না পেয়ে ততক্ষণে কারখানার বিভিন্ন স্পটে অবস্থান নিয়ে নিয়েছে। ২৮ এপ্রিল খুব সকাল তখন। আলী সাহেব আতিক ভাইয়ের বাসায় নাস্তা করছিলেন। পাকিস্তানি সৈন্যদের কাছে এই খবর কিভাবে যেন পৌঁছে গেলো। খবরটা জেনেই তারা সাথে সাথে আতিক ভাইয়ের বাসায় এসে উপস্থিত হল। পাকি সৈন্যদের দেখে আলী সাহেব নিজেই টেবিল ছেড়ে এগিয়ে এসে যখন তাদের সাথে উর্দুতে কথা বলতে আরম্ভ করলেন সৈন্যরা তখন তাঁর মুখে উর্দু শুনে তাঁকে বাধ্য করলো কোম্পানির অন্যান্য অফিসারদের ডেকে আনার জন্যে। অফিসাররা আসলে আলী সাহেব সহ সবাইকে দাঁড় করিয়ে তারা একে একে সবার নাম বলতে বললে আলী সাহেব যখন তাঁর নাম বললেন তখন একজন সেনা অফিসার তাঁকে জিজ্ঞেস করলেন তিনি কি কর্নেল সরফরাজের ভাই? আলী সাহেব হ্যাঁ বলায় সেনা অফিসার তাঁকে স্যালুট করে লাইন থেকে সরে দাঁড়াতে বললেন। এর কারণ কি তিনি জিজ্ঞেস করলে উত্তর পেলেন এই অপারেশন কমাণ্ডিং অফিসারের এক মেজরের কাছে তাঁর ভাইয়ের একটা চিঠি আছে। বলেই সে তাঁকে বাদ দিয়ে অন্য অফিসারদের গুলি করবার জন্যে যখন লাইন করে দাঁড়াতে বলে আলী সাহেব বাধা দিয়ে বললেন আমাকে না মেরে ওদেরকে মারতে পারবে না। এরপর তিনি জিজ্ঞেস করলেন তোমাদের কমাণ্ডিং অফিসার কোথায়? আমি তাঁর সাথে আগে কথা বলবো তার আগে একটি গুলিও চালাবে না। সৈন্যরা তাঁর কথায় বন্দুক নামিয়ে অফিসারদের বসতে বলে। আলী সাহেব এরপর জিজ্ঞেস করলেন তাদের অফিসার কোন দিকে আছেন? সৈন্যরা নদীর দিকে ইশারা করলে তিনি ছুটে গিয়ে মেজরকে নিজের পরিচয় দিয়ে ভাইয়ের চিঠিটা নিয়ে তাঁকে নিয়েই অফিসারদের কাছে আসলেন ও অফিসারদের মুক্ত করলেন। সেই চিঠিতে তাঁর ভাই কর্নেল সরফরাজের নির্দেশ ছিলো আলী যদি বেঁচে থাকে তাহলে তার নির্দেশ মতোই যেন ব্যবস্থা করা হয়। মেজরও তাঁকে আশ্বস্ত করেছিলেন যে সেখানে আর কোনও প্রাণহানি ঘটবেনা। এরপর মেজর কোম্পানির রেষ্ট হাউসে অবস্থান নিলেন। পরে শক্তিশালি জেড ফোর্স আসার পরে পাকবাহিনীর সমূলে পতন হয়েছিলো। টেংরাতে আমাদের তখন প্রায় তিন বছর হতে চলেছে। ছেলেমেয়ে দুটিও মোটামুটি একটু বড় হয়েছে।একদিন পেপার পড়তে গিয়ে কুমিল্লার টিচার্স ট্রেনিং কলেজের ভর্তির একটা বিজ্ঞাপন দেখে আমার কর্তাকে আমি বললাম মাস্টার্সটা তো আর কম্পলিট করতে পারলাম না।বি,এড ট্রেনিংটাই না হয় কুমিল্লা থেকে নিয়ে নিই। কুমিল্লা এখান থেকে খুব একটা দূরে নয়। সে বললো বেশ তো ইচ্ছে হলে পড়। আমি বললাম বললেই হল? বাচ্চা দুটোকে কে রাখবে? সে উত্তর দিলো কেন আমিই রাখবো। আমি বললাম পারবে তুমি ? আমার কর্তা বললো পারি কি না দেখো। তার কথায় আমি ভাবলাম অসুবিধা হয়তো খুব একটা হবে না।আমার ভাশুর আর জা আছেন। তাঁদের ওপরে খুব ভরসা করা যায়।ট্রেনিংটা নিয়েই ফেলি। তবে ডিগ্রির সার্টিফিকেটটা ভার্সিটি থেকে তোলা না হলেও কুমিল্লা বোর্ড থেকে এস এস সি আর এইচ এস সির ডুপ্লিকেট সার্টিফিকেট তুলতে হবে স্কুল থেকে শংসাপত্রও নিতে হবে।এজন্যে চট্টগ্রাম যেতে হবে। দীর্ঘ তিন বছর পরে বাবা মার কাছে এলাম।বাবা এখন অধ্যক্ষের পদে আছেন। শান্তি জ্যেঠামনির কোয়ার্টারেই বাবা মা থাকেন।জ্যেঠামনিকে গুলি করে মারার চিহ্ন দেয়ালে তখনও জ্বলজ্বল করছে। বাবা মাকে দেখেই নাকি আশেপাশের সবাই ছুটে এসে কাঁদতে কাঁদতে বলছিলো শান্তি জ্যেঠামশাইকে রাজাকারের দল কিভাবে মেরেছে? ধর্মগ্রন্থ বুকে জড়িয়ে থাকা অবস্থায় কিভাবে গুলি করা হয়েছে? তাদের ঘরবাড়ি লুট থেকে শুরু করে কার কার মেয়েকে নিয়ে গেছে?কার ছেলেকে মেরে ফেলেছে? তারা কিভাবে করলডেঙ্গা পাহাড়ে লুকিয়ে প্রাণে বেঁচে আছে? কারও কথা যেন আর ফুরাতে চাইছিলো না। ওরা চলে গেলে মা নিজেদের পোড়া ভিটের পাশ কাটিয়ে শান্তি জ্যেঠুদের উঠানে এসে দাঁড়ালেন। উঠানের একপাশে মাটির রান্নাঘরের দরজাটা তখনও হাট করে খোলা। রান্নাঘরের দাওয়ার নিচেই অজস্র তিলের গাছে সাদা সাদা তিল ফুল ফুটে আছে । তিলফুল দেখে মায়ের চোখে তখন ভাসতে লাগলো শরণার্থী শিবিরেও অনেকেই ক্যাম্পের ঘরের সামনে এই তিলের বীজ বুনেছিলেন।তাতে ফুলও ফুটেছিল। এই তিলফুল দেখে মার মনে হল শান্তি জ্যেঠামশাই যুদ্ধের সময়ে এই তিলের চারা দেখেই তাঁর গৃহকর্মী নারায়ণ বসুকে জিজ্ঞেস করেছিলেন ওগুলি কি গাছ রে নারায়ণ? নারায়ণ বসু উত্তর দিয়েছিলেন,বাবু আমি পোস্ত ধুয়ে জল ফেলেছিলাম। মনে হয় জলের সাথে যে পোস্ত ছিল তারই কিছুটা পড়ে চারাগুলি জন্মেছে। নারায়ণ বসুর সেই গাছগুলিরই সন্তান এই গাছ গুলি। গাছগুলিতে যখন ফুল ফুটলো তখন জ্যেঠামশাই বা নারায়ণ বসু কেউই আর বেঁচে নেই। বাড়িটার চারিদিকে অজস্র জঙ্গলে ভরে আছে। অনেকটা পোড়োবাড়ির মতোই লাগছে বাড়িটাকে ।কোয়ার্টারের ছোট্ট পুকুরটা পর্যন্ত কচুরিপানা আর জঙ্গলের আগ্রাসী লতায় ঢেকে গেছে। কেমন যেন অন্ধকার আর ভুতুড়ে একটা পরিবেশ বিরাজ করছে চারিদিকে। বাবা তখন চুপ করে ভিটেয় দাঁড়িয়ে শান্তি জেঠুর বাসাটার দিকে তাকিয়ে আছেন।ওই বাসাটিই তাঁর থাকার জন্যে নির্ধারণ করা হয়েছে।ওটাই যে অধ্যক্ষের কোয়ার্টার। যে কোয়ার্টারে ঢুকলেই তিনি তার দেয়ালে দেখবেন শান্তি জ্যেঠুকে পরপর তিনবার গুলি করে মারার বুলেটের চিহ্ন! যে মানুষটিকে বারবার বলা সত্বেও কলেজ আর বাড়ি ছেড়ে কোথাও যাননি।তাঁর একান্ত বিশ্বাস ছিল তিনি একা মানুষ।চারিদিকে তাঁর এত ছাত্র। তাঁর ক্ষতি কেউ করবেনা।সেই শান্তি জ্যেঠুকেই কিনা তাঁরই ছাত্রদের হাতে প্রাণ দিতে হল!।মুখে কালো কাপড় বাঁধা তথাকথিত সেই ছাত্রদের নারায়ণ বসু চিনে ফেলেছিলো বলে তাকেও প্রাণ দিতে হল। বাবার বুক থেকে গভীর এক দীর্ঘশ্বাস বেরিয়ে এলো।তিনি নিজের মনকে শক্ত করে সবাইকে নিয়ে ঘরটির দিকে ধীরে ধীরে এগিয়ে যেতে লাগলেন। এসব কথা চিঠিতেই জেনেছিলাম। এবারে আবার শুনে চোখের জল যেন বাঁধমানতে চাইছিলো না।এসব কাহিনী কি পুরনো হবার? শংসাপত্র আনতে গেলে স্কুলে যেতে হবে।স্কুলের হেডমাস্টার তখন শ্রদ্ধেয় সন্তোষ মজুমদার। আমার মনে পড়লো ভার্সিটির বাসে তাঁর সাথে দেখা হবার কথা।আমি নিজে না গিয়ে ছোট ভাই বাবুকে পাঠালাম।সে গিয়ে নিয়ে আসলো।মাস্টারমশাইর সেই শংসাপত্র এখনও আমার কাছে আছে। যাই হোক এর পরে ভর্তি পরীক্ষার নিয়ম কানুন কিছু না জেনেই বা কোন বইয়ের বিন্দুমাত্র সাহায্য ছাড়াই হাওয়ায় ভেসে আমি ট্রেনিং কলেজের ঠিকানায় একখানা ভর্তির আবেদনপত্র পাঠিয়ে দিলাম। কর্তৃপক্ষ পরীক্ষার তারিখ জানালে আমি পরীক্ষার আগের দিন কর্তা আর ছেলেমেয়েকে নিয়ে কুমিল্লার কোটবাড়িতে বার্ডের হোটেলে উঠলাম কারণ কলেজটা হোটেলের কাছাকাছি। বার্ড জায়গাটি ভারি সুন্দর। চারিদিকে সবুজ গাছপালায় ঢাকা। প্রচুর পেয়ারা গাছ। গাছগুলি বেশি উঁচু নয়। পেয়ারার ভারে ডালগুলি নিচে নেমে আছে। রাতে কোটবাড়ির ক্যাফেটেরিয়াতে খাওয়াদাওয়ার পরে শুয়ে শুয়ে ভাবতে লাগলাম কিছুমাত্র না পড়ে হুজুগের মাথায় কেন যে বোকার মতো পরীক্ষা দিতে এসেছি কে জানে? যদি কিছুই না পারি? আবার ভাবি যাকগে যা হবার তাই হবে। না পারলে নাই বা পারলাম।পড়তেই হবে বলে কেউ তো আমায় আর মাথার দিব্যি দিয়ে রাখে নি। পরদিন পরীক্ষা দিতে গিয়ে প্রশ্নপত্র হাতে পেয়ে আমার সংশয় কেটে গেলো।মাল্টিপল চয়েস আর খুব সংক্ষিপ্ত দু চার লাইনে উত্তর পদ্ধতির পরীক্ষা। তার পরদিন রেজাল্ট দেখে আমি তো অবাক! আমার স্থান বেশ ওপরের দিকেই। খুব খুশি মনে ভর্তির দিনক্ষণ জেনে টেংরা টিলাতে ফিরে এলাম। তখন বয়েস ছিলো কম।আমি পড়বো বলে আমার কর্তা প্রায় দশমাস দুটি ছোট ছোট বাচ্চাকে বাবা আর মায়ের আদর দিয়ে নিজের কাছে রেখেছিলো এটা যে একজন স্ত্রীর কাছে কত বড় পাওয়া তখন তেমন উপলব্ধি করিনি।ভেবেছিলাম এ আর এমন কি কাজ? আমি যেমন সে দেশের বাইরে গেলে বাচ্চাদের একাই দেখাশুনা করি সেও তাই করছে। এখন বুঝি একজন মা যা সহজে পারে একজন বাবার পক্ষে কাজটা অত সোজা ছিলো না। কুমিল্লার টিচার্স ট্রেনিং কলেজে ছেলেদের জন্যে হোস্টেল থাকলেও মেয়েদের জন্যে কোন হোস্টেল নেই।কাজেই শহরের কান্দিরপাড়ে অবস্থিত মৃণালিনী হোস্টেলেই আমার থাকার ব্যবস্থা হল। আমি এর আগে কখনো হোস্টেলে থেকে লেখাপড়া করিনি।সেই প্রথম আমার পড়ালেখার জন্যে কোন হোস্টেলে থাকা। ছেলে মেয়ে দুটি রইলো তাদের বাবার কাছে।তবে হোস্টেলে এসে আমার মনে হল এখানে হোস্টেলের চেয়েও বাড়ির পরিবেশটাই যেন বেশি। মনে হত বিশাল এক একান্নবর্তী পরিবারে আছি। হোস্টেলে এসে জানলাম মৃণালিনী হোস্টেলটি ১৯৫৫ সনের পাকিস্তানের আইনমন্ত্রী কামিনীকুমার দত্তের নিজস্ব বাসভবন। ভবনটি তিনি মেয়েদের শিক্ষার জন্যে আবাসিক সংকটের কথা ভেবে নিজের স্ত্রী মৃণালিনী দেবীর নামে দান করে দিয়েছেন। শুধু তাই নয়।শিক্ষানুরাগী কামিনী কুমার দত্ত তাঁর সমস্ত সম্পত্তিও তাঁর নিজের স্কুল কুমিল্লার শ্রীকাইল স্কুল আর কলেজকে দান করে দিয়েছিলেন। মূল বাড়িটা তিনতলা।সেখানে বিভিন্ন স্কুল, কলেজের ছাত্রী রা থাকে।এছাড়াও থাকেন হোস্টেল সুপারিন্টেন্ডেন্ট। আমি যখন পড়তাম তিনি তখন অবিবাহিতা। একটি স্কুলের শিক্ষিকা ছিলেন। বাড়িরসামনে প্রশস্ত সবুজ লন।লনের একধারে বি,এড প্রশিক্ষণার্থী ছাত্রীদের জন্যে রয়েছে একতলা একটি দালান।মনে হয় সেইসময়ে তা অতিথিভবন ছিলো।পরিবেশ এতই সুন্দর ছিলো যে আমি মাঝে মাঝে আমার মেয়েকেও মাঝে মাঝে নিজের কাছে নিয়ে যেতাম। কিছুদিনের মধ্যেই হোস্টেলের সবার পরিচয় হল। ভেতর বাড়িতে বেশ বড় শানবাঁধানো ঘাট দেয়া পুকুর।পুকুরটার চারপাশে উঁচু পাঁচিলে ঘেরা।পাড় জুড়ে নারকেল গাছের সারি। পুকুরের স্বচ্ছ জলে নারকেল গাছের দোলায়মান ছায়ার নিচে বিশাল বিশাল রুই,কাতলা ঘাই মেরে বেড়ায়।আমরা ঘাটের কাছে ভাত ছুঁড়ে দিলে ওরা নির্ভয়ে সেই ভাত খেতে আসে। মাঝে মাঝে নারকেল গাছ থেকে ঝুনো নারকেল ঝুপ ঝুপ করে পুকুরের জলে পড়ে পরক্ষণেই ভেসে উঠতো। মেয়েরা স্নান করতে গেলে সাঁতরে গিয়ে সেই নারকেল নিয়ে আসতো। এ ছাড়াও বাড়িটার চারিদিক জুড়ে ছিলো নানারকম ফলের গাছ।হোস্টেলের ছাত্রীরা অনেক সময় সেই গাছের ফল পেড়ে গাছের নিচু ডালে বসে ফল খেতে খেতে আর পা দোলাতে দোলাতে পড়া মুখস্ত করতো। হোস্টেলের অনেক মেয়েই কুমিল্লা নাম নিয়ে কুমিল্লার মেয়েদের ঠাট্টা করে বলতো সব কু এর মিল যেখানে কুমিল্লাও ঠিক সেখানে। তা কি হয় কখনো? সু আর কু সবখানেই আছে।তবে কুমিল্লা নামের উৎপত্তি নাকি কিয়া- মলং- কিয়া নামের জায়গা থেকে। চীনের পরিব্রাজক ওয়াং চোয়াংয়ের সমতট রাজ্য পরিভ্রমণের বৃত্তান্ত থেকে জানা যায় এই নাম থেকেই কুমিল্লার নামকরণ হয়েছে। দেশভাগের আগে কুমিল্লা ত্রিপুরারই একটা অঙ্গরাজ্য ছিলো। ত্রিপুরার মতোই চারিদিকে ছোট ছোট পাহাড় আর সমতলে ঘেরা কুমিল্লা খুব শান্ত আর সবুজ একটা জায়গা। অনেকেই কুমিল্লাকে ব্যাংক আর ট্যাংকের শহরও বলে।কারণ কুমিল্লা শহরে একদিকে যেমন প্রচুর ব্যাংক তেমনি রয়েছে অনেক সুন্দর সুন্দর দীঘি।তার মধ্যে ধর্মসাগর সবচেয়ে বড়। ত্রিপুরার অধিপতি প্রথম ধর্মমানিক্য এই দীঘিটি খনন করেছিলেন। তাঁর নামানুসারেই দীঘির নাম ধর্মসাগর। দীঘির পাড়ে ঘন সবুজ গাছের ছায়া নরোম,কোমল আর মনোরম এক আবরণে জড়িয়ে আছে। শীতের সময়ে প্রচুর পাখি সেই গাছগুলিতে আশ্রয় নেয়। দীঘির উত্তর দিকে রয়েছে রাণীর কুটির। দীঘি ছাড়াও কুমিল্লার প্রধান নদী লাস্যময়ী গোমতী যেন নিজের ছন্দে মাতোয়ারা। ঢাকা চট্টগ্রাম মহাসড়কের পাশেই কুমিল্লার অবস্থান। শুধু সৌন্দর্যে নয় শিক্ষা,শিল্প, সাহিত্য আর সংস্কৃতির পাদপীঠ কুমিল্লা প্রাচীন এক ঐতিহ্যে সমৃদ্ধ। বিশেষ করে এখানকার কুটির শিল্প, মাটির কাজ,খাদি শিল্প, তাঁত,কারুশিল্প, রসমালাই, প্যাঁড়া খুবই প্রসিদ্ধ। দেশবিভাগের পরে এই কুমিল্লারই সুযোগ্য সন্তান পাকিস্তান আমলের মন্ত্রী ভাষাসৈনিক ধীরেন্দ্রনাথ দত্ত ১৯৪৮ সনে পাকিস্তান গণ পরিষদে অধিবেশনের কার্যবিবরণীতে ইংরেজি আর উর্দুর পাশাপাশি যখন বাংলাকেও রাখার দাবি উত্থাপন করে বলেছিলেন সংখ্যার দিক থেকে পূর্ব পাকিস্তানের বাংলা ভাষাভাষী জনসংখ্যাই বেশি।কাজেই রাষ্ট্রভাষা হিসেবে বাংলাভাষাকে স্বীকৃতি দেয়া উচিৎ। কিন্তু লিয়াকত আলী খান তাঁর এই প্রস্তাব সাথে সাথে নাকচ করে দিয়েছিলেন। ১৯৭১য়ের ২৯ মার্চ তাঁকে আর তাঁর ছোট ছেলে দীলিপ দত্তকে কুমিল্লার কুখ্যাত যুদ্ধাপরাধী এডভোকেট আব্দুল কাদিরের তত্বাবধানে গ্রেফতার করে ময়নামতি ক্যান্টনম্যান্টে নিয়ে পাকবাহিনী অকথ্য নির্যাতন করে মেরে ফেলে। কামিনীকুমার দত্তের হোস্টেলে বসে সেসব কথা শুনে মনটা ভীষণ বিষণ্ণতায় ভরে যেতো। চলবে।
সময়ের কাহন -৪২ --------------- রেসকোর্সের মাঠে বঙ্গবন্ধুর ভাষণ শুনে সবাই এক অনাবিল আনন্দ,তৃপ্তি ও আশা নিয়ে সেদিন ঘরে ফিরে গিয়েছিলো। যুদ্ধবিধ্বস্ত একটা দেশকে পুনর্গঠন করার জন্যে তিন বছর এমন কিছু লম্বা সময় নয়। দীর্ঘ তেইশ বছর পরে শত্রুর কবল থেকে মুক্ত হয়েছে দেশ। পূর্ব বাংলার মানুষ যে স্বপ্ন এতদিন দেখেছে তা বুঝি সত্যিই এবারে সার্থক হবে। সদ্য স্বাধীন দেশ।রাস্তা,ব্রিজ সবই বিদ্ধ্বস্ত।আকাশের দিকে তাকালে দেখা যায় শকুনের পাল ঝাঁকে ঝাঁকে উড়ে চলেছে। এরা সেই শকুনের পাল যুদ্ধের সময়ে যারা বাংলাদেশের আকাশে,বাতাসে সারাক্ষণ দল বেঁধে উড়ে বেড়াতো, বৃক্ষের উঁচু শাখায় পালে পালে বসে থাকতো। তীক্ষ্ণ, ধারালো ঠোঁট নিয়ে বুভুক্ষুর মতো ঝাঁপিয়ে পড়তো বিভিন্ন বধ্যভূমির অগনিত লাশের ওপরে ,পথের পাশে পড়ে থাকা লাশের ওপরে, বাড়ির আঙিনায় কিংবা নদীর জলে ভেসে যাওয়া অজস্র পচা গলা লাশের দিকে! পরিতৃপ্ত শকুনের দল নয়মাস ধরে ভয়ংকর এক হত্যাযজ্ঞের নীরব স্বাক্ষী হয়ে বাংলাদেশের সীমানা পেরিয়ে দল বেঁধে বিদায় নিচ্ছে। প্রবাদ আছে শকুন যদি পচা লাশ খেয়ে তৃপ্ত হয়ে কোন জায়গা ছেড়ে চলে যায় সে জায়গায় সহজে তারা আর ফিরে আসে না। কিন্তু বাংলার মানুষ তখনও জানেনা যুদ্ধবিধ্বস্ত বাংলা দেশ থেকে শকুনের পাল বিদায় নিলেও এ দেশের এক শ্রেণীর মানুষের চোখে তখন লোভী শকুনের দৃষ্টি।বঙ্গবন্ধু ফিরে এসেছেন এটা তাদের মোটেই ভালো লাগেনি। অত্যন্ত গোপনে তারা নিজেদের সংগঠিত করতে লাগলো কিভাবে তাঁর পরিবার সহ তাঁকে সমূলে শেষ করে দেয়া যায়। দেশের জন্যে যুদ্ধ করা প্রকৃত মুক্তিযোদ্ধারা যখন তাঁর আহবানে নিজ নিজ অস্ত্র সমর্পণ করলো তখন কিছু রাজাকার আর এই সব মানুষরুপী হিংস্র শকুনের দল তাদের উদ্দেশ্য চরিতার্থ করার জন্যে তাদের অস্ত্র সমর্পণ করেনি। তারা জানতো বঙ্গবন্ধু বাংলার প্রতিটি মানুষকে এতটাই ভালোবাসেন আর গভীর বিশ্বাস করেন যে একজন রাস্ট্রপ্রধান হয়েও তিনি নিজের জন্যে সুরক্ষার কোন ব্যবস্থা রাখার প্রয়োজন পর্যন্ত মনে করেন না আর এই সুযোগটাকেই কিভাবে কাজে লাগাবে তা নিয়ে ভাবতে শুরু করলো। রাও ফরমান আলীর মতো তাদের প্রভুরা নীল নকশা এঁকে চলেছেন। সেই নকশার বিষয় ছিলো কিভাবে দেশে অরাজকতা সৃষ্টি করতে হবে? কিভাবে প্রকৃত মুক্তিযুদ্ধের ঘটনা আর আদর্শকে আড়াল করে ভবিষ্যৎ প্রজন্মকে তা থেকে দূরে রাখতে হব? কিভাবে পাঠ্যপুস্তকে তাদের স্বার্থের অনুকূলে এক নুতন ইতিহাস রচনা করতে হবে? কিভাবে সাম্প্রদায়িকতাকে ফিরিয়ে আনতে হবে? শকুনের দল তাদের পরিকল্পনা মাফিক প্রথমেই বঙ্গবন্ধুর সাধারণ ক্ষমার অপব্যাখ্যা করে প্রচার করতে শুরু করলো তিনি নাকি সকল অপরাধীদের ক্ষমা করে দিয়েছেন। বস্তুত তিনি কখনোই বলেননি যে,তিনি সকল যুদ্ধাপরাধীদের ক্ষমা করে দিয়েছেন। আগরতলার শরণার্থী শিবির থেকে ফিরে আসার পরে হরিপুর গ্যাস ফিল্ডে কিছু দিন থাকার পরেই আমার কর্তাকে আবার সিলেটের টেংরা টিলায় পোস্টিং নিয়ে যেতে হল। সেই টেংরা টিলা। নমিতাকে নিয়ে চট্টগ্রাম যাওয়ার পরে কানুনগোপাড়া থেকে পঁচিশে মার্চ ট্রেনে ফিরে আসবো বলে যেখানে আর আসা হয়নি।অথচ পঁচিশে মার্চের একদিন আগেও যদি আসতাম তাহলে আমাদের কোয়েপাড়া গিয়ে যেমন কষ্ট পেতে হত না তেমনি চট্টগ্রামের বিশাল পার্বত্য এলাকাও পাড়ি দিতে হতনা। আমার সোনাদানাগুলিও হারাতে হতনা। ভারত সীমান্ত বোগলাবাজার টেংরাটিলা থেকে মাত্র পাঁচ মাইল। গাড়িতে করেই দিব্যি বর্ডারে চলে যাওয়া যেতো।কপালে থাকলে দুর্ভোগ পোহাতেই হয় ভেবে মনকে সান্ত্বনা দেয়া ছাড়া আর কিছু করার নেই। টেংরা টিলায় গিয়ে নিজেদের কোয়ার্টারে ঢুকেই দেখি কয়েকটা ফার্ণিচার,পর্দা আর দু একটা ক্রোকারিজ ছাড়া আর কিছুই নেই। আমাদের ব্যক্তিগত জিনিসপত্রের কোন চিহ্নই দেখতে পেলাম না।খালি ঘর খাঁ খাঁ করছে।ফ্যানগুলি পর্যন্ত খুলে নিয়ে চলে গেছে। বাংলোর কুকুরটা আমাকে দেখেই দৌড়ে এসে আমার পায়ের কাছে মাথা রেখে কুঁই কুঁই করে কাঁদতে লাগলো। সে যে কি বলতে চাইছে তা যদি আমি বুঝতে পারতাম তাহলে হয়তো সে আমাকে অনেক কিছুই বলতো। আমরা যাওয়ার সাথে সাথে প্ল্যান্ট অপারেটর বিশ্বাস ছুটে এলো।যুদ্ধকালীন সময়ে সে তার পরিবার নিয়ে বোগলা বর্ডারে চলে গিয়েছিলো। যেতে নাকি চায় নি।কোম্পানির লোকেরাই তাকে জোর করে পাঠিয়ে দিয়েছিলো। সেখানে যে পরিবারের সাথে তারা ছিলো সেই পরিবারের প্রীতি নামে একটি মেয়েও স্বাধীন বাংলাদেশ দেখবে বলে তাদের সাথে বেড়াতে এসেছে। বিশ্বাস চট্টগ্রামের লোক।আমাকে মামী বলে ডাকে।তার মুখেই শুনলাম দেশ স্বাধীন হবার আগেই সে বর্ডার ছেড়ে টেংরাতে চলে এসেছিলো। টেংরার যে ক্লাবে বসে আমরা সিনেমা দেখতাম বা কোম্পানির লোকদের বিনোদনের ব্যবস্থা ছিলো সেই ক্লাবঘরটাই ছিলো নাকি পাকসৈন্যদের ক্যাম্প। লে, জেনারেল জগজিৎ সিং অরোরা নাকি হেলিকপ্টার নিয়ে কিছুক্ষণের জন্যে টেংরাতে নেমেছিলেন। গর্বের সাথে বিশ্বাস তার ডান হাতটা আমার দিকে বাড়িয়ে দিয়ে বললো মামী আমি এই হাতে তাঁর সাথে হ্যাণ্ডশেকও করেছি। বিশ্বাস করবেন না সেনাবাহিনীর লোক হয়েও তাঁর হাতটা কিন্তু খুব নরম । আমি তাকিয়ে দেখি তার ডান হাতের কবজিতে ঘড়ি বাঁধা। আগে কখনও তাকে ডানহাতের কবজিতে ঘড়ি বাঁধতে দেখিনি। ছুটে এলো মালি দানেশ।এসেই বললো মেমসাব আপনার খেতে ইবার বাক্কা ভালা আলু হইছিলো আফনে তো খাইতা পারলা না।খাইছে ইহানর পাঞ্জাবি অফিসাররা। বাগানর হক্কল তরকারিও তুইল্যা তুইল্যা তারা রাঁধছে খাইছে আর রাজ্যের মানুষ মারছে। ইরকম হইবো জানলে আমি এত সবজি লাগাইতাম নি? দানেশের চোখেমুখে তখনও রাগ। পরদিন বিশ্বাসের বউ প্রীতিকে নিয়ে বেড়াতে এলো।প্রীতিদের পরিবার থাকে ভারতীয় সীমান্তে।তাদের পূর্বপুরুষ নাকি আসামের জঙ্গলে একসময় হাতিশিকার করতো।তারই একটা চিহ্ন হিসেবে বিশ্বাসকে একটা হাতির দাঁত উপহার দিয়েছে।বিশ্বাসের বউ আবার আমাকে ভালোবেসে সেই হাতির দাঁতের অর্ধেকটা কেটে উপহার দিলো। আমি সেই ভাঙা দাঁতটা নিয়ে অবাক হয়ে বললাম এত সুন্দর দাঁতটা কেটে আমাকে দেবার কোনও দরকার ছিলো? বিশ্বাসের বউ ছাড়ার পাত্রী নয়।সে বললো চন্দনের মতো পাটায় ঘষে মুখে দেবেন মামী। হাতির দাঁতের এই পরিনতি দেখে আমি দুজনের দিকেই হতাশ হয়ে তাকিয়ে রইলাম। একে একে ক্যাম্পের সব পরিবারই আমার সাথে দেখা করে গেলো। আবার সেই আগের মতো ছন্দে জীবন শুরু হল।এক দুপুরে কর্তা লাঞ্চ সেরে অফিসে চলে যেতেই আমিও কাজের লোকটা নেই বলে হাতের কাজ গুছিয়ে একটু গড়িয়ে নেবো বলে খাবার ঘরের দরজাটা লক করতে গিয়ে দেখি পরিষ্কার সাদা থান পরা একজন মহিলা বয়সটা তিরিশও হতে পারে আবার চল্লিশের দিকেও হতে পারে আমার বাংলোর বারান্দায় চুপচাপ এসে বসলো।দীর্ঘক্ষণ হেঁটে আসার ক্লান্তি তার চেহারায়। মহিলার মধ্যে এমন একটা সম্ভ্রমতা ছিলো যে তাকে আমার ঠিক অভাবী বলে মনে হচ্ছিলো না। চেহারাটা ঠিক বাঙ্গালী মেয়েদের মতো নয়। ফর্সা রঙ অনেকটা পাহাড়ি মেয়েদের মতো চেহারা ।তবে চেহারায় খুব ক্লিষ্টতার ছাপ। কিন্তু কোম্পানির সুরক্ষিত বেষ্টনী পেরিয়ে মহিলা আমার কোয়ার্টারের বারান্দায় কিভাবে এলো আমি তা ভাবার আগেই সে যখন একটা কাপড়ের থলে বের করে আমার কাছে কিছু চাল ভিক্ষে করে বসলো আমার তো তখন আরও অবাক হবার পালা। মহিলাকে ভিখিরি বলতে আমার মন কিছুতেই সায় দিচ্ছিলো না। তারপরেও আমি তার জন্যে আধসেরের মতো চাল যখন নিয়ে গেলাম দেখি সে আমার বারান্দায় বসে ক্লাব ঘরের দিকে উদাস দৃষ্টিতে তাকিয়ে আছে। আমাকে দেখেই চাল গুলি থলের মধ্যে ভরতে ভরতে সে বললো সংগ্রামের সময়ে ওইডা পাকিস্তানিদের ক্যাম্প আছিলো আফনে ইতা জানইন? আমি বললাম জানি কিন্তু তুমি এটা কেন জিজ্ঞেস করছো?তোমাকে তো আমি টেংরাতে আগে কখনো দেখিনি? সে উত্তর দিলো ক্যামনে দেখবা? আমি তো যুদ্ধর বাদ ই বাংলাত আইলাম।আমার বাড়ি ইন থাকি বেশি দূর নায়।যুদ্ধর সমে ছিড়া, ময়লা কাপড় পিইন্ধ্যা ই ক্যাম্পত আমি ইনফর্মারর কাম করতাম। মহিলার কথায় আমার পিলে চমকে গেলো। কি বলছে এই মহিলা? এ কে? আমার অবাক চোখের দিকে তাকিয়ে থেকে সে হেসে বললো বয়স তো কম অইলো না মাইয়া। যি বচ্ছর ইস্কান্দর মির্জায় সামরিক আইন জারি করলো হ্যার বাদে তো তাইনরে সরাইয়া আইয়ুব খান বইলা।হি বচ্ছর আমার শাদী হইল। আমি বললাম তার মানে১৯৫৮তে? মহিলা বললো হয় হয়।আডান্ন সালই তার বাদ থিক্যা তো ই দেশ স্বাধীন না হওন তরি মিলিটারিগো শাসনই চইললো। একজন ভিখিরি ( যদিও ভিক্ষা কি কারণে তিনি করছেন তা আমার জানা নেই)মহিলার মুখে এসব কথা রীতিমতো অবিশ্বাস্য বলে মনে হতে শুরু করেছে তখন আমার। আমি ততক্ষণে তুমি ছেড়ে তাঁকে আপনি বলতে শুরু করেছি।যেহেতু তিনি সাদা থান পরিহিতা সে হেতু বুঝলাম তাঁর স্বামী মৃত।তাইজিজ্ঞেস করলাম আপনার স্বামী কি করতেন? ভদ্রমহিলা বললেন হে ইষ্ট পাকিস্তান রাইফেলসের একজন সৈনিক ছিলো।পাকিস্তানর পাঞ্জাব তার বাড়ি। আমার বিষ্ময় তখন চরমে উঠেছে। অনেক প্রশ্ন একসাথে ভিড় ঠেলে উঠতে শুরু করলো । মহিলা একজন পাঞ্জাব সেনার স্ত্রী? সত্যিকার অর্থে তাহলে মহিলা কাদের ইনফর্মার ছিলো ? যদি সে একজন পাঞ্জাব সেনার স্ত্রী হয়ে থাকে তাহলে বাংলাদেশে কেন ? যুদ্ধে কি তার স্বামী মারা গেছে? নইলে সে সাদা শাড়িই বা পরে আছে কেন? একজন পাঞ্জাব সেনাকে সে বিয়েই বা করলো কেন? আমার সব গুলিয়ে যেতে শুরু করলো। আমি তাঁকে বললাম কিছু মনে করবেন না আপনি সাদা শাড়ি পড়েছেন বলেই জানতে চাইছি আপনার স্বামী কি যুদ্ধে মারা গেছেন? মহিলা অদ্ভুত এক হাসি হেসে উত্তর দিলেন না গো যুদ্ধ তহন শুরুই অয় নাই। একাত্তরের শুরুত হ্যায় তো আমারে ফালাইয়া ভাগি গেলো পাকিস্তান । ভালোবাসার বিয়া।তারে খুঁজতে গিয়া আমি সেই সমে কত যে জল্লাদখানা দেখলাম।যা দেখলি শইলর রক্ত হিম হইয়া যায়। দুপুর তখন নিস্তেজ হতে শুরু করেছে। ঘুম আমার ছুটে গেছে । তাঁকে বললাম আপনার কথাগুলি শুনতে আমার খুব ইচ্ছে করছে কিন্তু আপনার মুখ দেখে মনে হচ্ছে খুব খিদে পেয়েছে। চারটে ভাত খাবেন? মহিলা বললো হাঁচা কথাই কইছো গো মা। কাজের লোকটা সেদিন ছিলো না। ছুটিতে গেছে।আমি তার জন্যে কিছু ভাত আর তরকারি একটা প্লেটে করে নিয়ে এলাম। ভাত খাওয়ার পরে মহিলাকে বেশ ফ্রেশ মনে হল। আমি জিজ্ঞেস করলাম আপনি কি বাঙ্গালী? মহিলা বললো না গো মা আমি খাসিয়া। আমি জিজ্ঞেস করলাম স্বামীকে যখন খুঁজে পেলেন না তখন আপনি কি করলেন? তিনি উত্তর দিলেন ইচ্ছা কইরা যদি কেউ হারাইয়া যায় তারে কি আর খুঁইজ্যা পাওন যায় গো মাইয়া? আমিও উপায় না দেইখা আবার বিয়া করলাম আর ঠিক তহন শুরু অইলো মুক্তিযুদ্ধ। আমার হউরবাড়ির গ্রাম ইখান থাকি বেশি দূর নাই।হউর বাড়ির কান্ধাত মুক্তির ক্যাম্প আছিলো। আমি তাগো সাহায্য করার লাইগ্যা সোয়ামীরে না কইয়া ফকিরনী সাইজ্যা ভিক্ষার নামে পয়লা দিন যহন টেংরা ক্যাম্প আইলাম তহন পাকিস্তানি মেজর আমারে দেইখ্যা কইল এরে দেইখ্যা তো বাঙালী মনে অইতাছে না মনে অয় অন্য জাত এই বইলা তারা আমারে কিছু আটা দিলো। কিন্তুক বাদর দিন যহন আবার গেলাম তহন তারা আমারে হুদা যে সন্দেহ করল তা নয় বাইন্ধা রাইখ্যা নির্যাতন কইরা হ্যার বাদে একসমে ছাইড়া দিলো। অনেক কষ্টে আমি যহন বাড়িত ফিইর‍্যা গেলাম তহন আমার দ্বিতীয় সোয়ামীও আমি পাকিস্তানিদের ক্যাম্পে গেছি বইলা আমারে তালাক দিয়া দিল। দিলে দেউক। আমারও তহন জিদ চাপছে। এমুন সংসার করনর থাকি দেশর কামে ঝাঁপাইয়া পড়নই ভালা। কিন্তু রাজাকারর দল তার আগেটেংরাক্যাম্পত গিয়া জানাইয়া দিছে তারা আমারে ঠিক সন্দেহকরছে।আমি মুক্তিরে সাহায্য করি। দ্যাখতে দ্যাখতে জুন মাস আইয়া পড়ছে তহন। দোয়ারাবাজার পাকিস্তানি সৈন্য আর মুক্তি সৈন্যর মাঝে লাগলো হাড্ডাহাড্ডি যুদ্ধ । হি যুদ্ধত আমরার মুক্তিরা যহন হারিয়া গেল তহন অনেক মুক্তির লগে আমারেও পাকিস্তানি সৈন্যরা ক্যাম্প বাইন্ধা নিয়া গেল। মাগো ক্যাম্প নিয়া পাকিস্তানি সৈন্য, রাজাকার আর আলবদর সবতে মিলিয়া আমার উপর নির্যাতন অত্যাচার করছে। ভাগিয়া যাই বইল্যা আমারে তারা বাইন্ধা রাইখত।ভাগনর কুন উপায়ও আছিল না। এক সমে হিখান থাকি ছাড়া পাইয়া আমি ঠিক আবার মুক্তিদের কামেই লাগলাম। পাকিস্তানি সৈন্যদের খবর পৌঁছাইয়া দেওনের লাইগ্যা হয় পাগলি সাইজ্যা নয় ভবঘুইরা যেবলা যা মনে লয় তেমুন সাইজ্যা খবর পৌঁছানর কাম করতে লাগলাম। কিন্তুক আবার যহন আবার ধরা পড়লাম তহন পাকিস্তানিরা বড় অত্যাচার করছে গো মাইয়া। আমারে ল্যাংটা কইরা কুল্লে সাতদিন পশুর মতন তারা আমার শরীলডার উপর নির্যাতন চালাইছে।লোয়ার রড গরম কইরা আমার শরীলর শরমের জাগাত যহন পুইড়া দেওন শুরু করল তহন আমি আর সহ্য করতে না পারিয়া বেহুঁশ হইয়া পড়িয়া গেলাম। আমি রুদ্ধকণ্ঠে শুধু বলতে পারলাম তারপর? তিনি আঁচলে তাঁর খরখরে চোখ দুটি মুছে নিয়ে বলতে শুরু করলেন আমি যহন বেহুঁশ হইয়া গেলাম তারা তহন আমারে মরি গেছি ভাইব্যা ক্যাম্পর বাইরে নিয়া ফালাইয়া দিলো।সাত দিন বাদে যহন আমি হুঁশ ফিরিয়া পাইলাম তহন মুক্তিরা আমারে ভারতর বালাট সেক্টরে পাঠাইয়া আমার চিকিৎসার ব্যবস্থা করলো। আমি রুদ্ধশ্বাসে একজন নির্যাতিতা মুক্তিসেনার মুখ থেকে তাঁর নিজের কাহিনী শুনছি।গায়ের লোম আমার তখন খাড়া হয়ে গেছে। তিনি তখন বলে চলেছেন সুস্থ হইয়া যহন ফির‍্যা আইলাম তহন আমার জিদ গেলো আরো বাড়িয়া। আমি অস্ত্র চালানির প্রশিক্ষণ নিলাম।হের বাদে পাকিস্তানি সৈন্যর বিরুদ্ধে ধরলাম সেই অস্ত্র। নভেম্বর মাস আইয়া পড়ছে তহন।তুমরার এই টেংরাটিলাত পাকিস্তানিগো লগে সামনাসামনি যুদ্ধ করনর সমে আতকা আমার শইলে গুলি লাগলো।হের বাদে সুস্থ হইয়া মুক্তিগো লগেই আমিও ঝাঁপাইয়া পড়লাম যুদ্ধত। একটার পর একটা সামনাসামনি যুদ্ধ করছি আমবাড়ি,বাংলাবাজার,টেকনাই,বলিউড়া,মহব্বতপুর,বেতুরা,দূরবীনটিলা,আধারটিলা। বলতে বলতে উদ্দীপ্ত হয়ে কোথায় যেন তিনি হারিয়ে যেতে লাগলেন। আমি তাঁর সেই দৃপ্ত চেহারার দিকে তাকিয়ে ভাবছিলাম দেশের জন্যে যিনি এত কষ্ট করেছেন এমন একজন সংগ্রামী মহিলা এই নিভৃত পল্লীতে কেন ভিক্ষা করে বেড়াচ্ছেন? তাঁর ভাইবোন বা বাবা মা নেই? এ কথা জিজ্ঞেস করতেই তিনি বললেন ভাইরার কাছে গেছিলাম গো মা।তারা আমারে বাড়িত থাকনর জায়গা দেয় নাই। জিজ্ঞেস করলাম তাহলে এখন কোথায় থাকেন? তিনি বললেন গ্রামের একজন আমারে থাকনর লাইগা হাঁস মুরগি ঘর ইট্টু জায়গা দিছে ।হেও খুব গরীব । হিখানই থাকি। বেলা তখন পড়ে এসেছে।নির্বাক আমি কি বলবো বুঝতে পারছিলাম না।শুধু তাঁর হাতে কিছু টাকা তুলে দিয়ে বললাম আপনার নামটা কি জানতে খুব ইচ্ছে করছে। তিনি বললেন আমার নাম কাঁকন। ইন আমারে হক্কলতে খাসি মুক্তিবেটি নামে চিনইন। বহুদিন পরে জেনেছি রনেন্দ্র তালুকদার নামে একজন সাংবাদিক তাঁকে ভিক্ষারত অবস্থাতেই আবিষ্কার করেছিলেন। মহিয়সী এই মহিলাকে প্রধানমন্ত্রী শেখ হাসিনা বীরপ্রতীক সম্মানে সম্মানিতও করেছেন। জানিনা সেই সংবাদ মৃত্যুর আগে তিনি জেনেছেন কিনা? চলবে। 
সময়ের কাহন-৪১ -------------- দীর্ঘ দশ মাস পরে সকালের ঘুম ভাঙলো ফিল্ডের বাঁশির শব্দে। পাশ ফিরে দেখি কর্তা আর ছেলেমেয়ে দুটি তখনো অঘোর ঘুমে। আমি গায়ে একটা শাল চড়িয়ে রান্নাঘরে গিয়ে এক কাপ চা বানিয়ে চাটা হাতে নিয়ে বারান্দায় এসে দাঁড়ালাম। ডিসেম্বর মাস।প্রচণ্ড ঠাণ্ডা পড়েছে। ধবধবে কুয়াশায় ডুবে আছে চারিদিক। বাংলোর ছোট্ট বাগান আলো করে ফুটে আছে কয়েকরকম গোলাপ।শিশিরে ভিজে গোলাপগুলি অপূর্ব এক শ্রী ধারণ করেছে।প্রতিটি গোলাপ গাছের গোড়ায় ইঁট দিয়ে গোল করে বেদীর মতো করে দেয়া হয়েছে। এক ধারে একটা মিঠে নিম গাছ অজস্র খুদে খুদে ফুলে ছেয়ে আছে।গাছের নিচেও ঝরে পড়ে আছে প্রচুর ফুল।বাতাসে সেই ফুলের হালকা মিষ্টি গন্ধ ছড়িয়ে পড়েছে। অনেকটা কামিনী ফুলের মতো গন্ধ। ছোট্ট গোলাপ বাগানটাকে পাশ কাটিয়ে তিন চার পা উঠলেই সমতল একটা জায়গা।জায়গাটাকে ঘিরে আছে কয়েকটা ঝোপালো কাঁঠাল গাছ। তারই ভিতর দিয়ে পায়ে চলা একটা সরুপথ নেমে গেছে নিচে কোম্পানির নিজস্ব পাকা রাস্তা পর্যন্ত। বাংলোকে ঘিরে টিলার চারিদিকে ছড়িয়ে আছে অজস্র কাঁঠাল, তেজপাতা,হরিতকি,লিচু, আম, যজ্ঞিডুমুর, লটকন ছাড়াও আরও চেনা অচেনা সব গাছ। গোলাপ বাগানটা পেরিয়ে টিলার সমতল জায়গাটিতে এসে দাঁড়ালাম। কাছেই ঘাসের শিসের মধ্যে শিল্পী মাকড়সা অপূর্ব সুন্দর নকশার একটি জাল বুনেছে। রাতের শিশিরবিন্দু সেই নকশার সৌন্দর্য আরও বাড়িয়ে দিয়েছে। দূরে দেখা যাচ্ছে। আমার ভাশুরের বন্ধ কোয়ার্টার। ভাশুর আর জা আসাম থেকে ছেলেমেয়েদের নিয়ে তখনো এসে পৌঁছাননি।হয়তো দু এক দিনের মধ্যেই তাঁরাও এসে পড়বেন। আমরা যে বাংলোতে উঠেছি সেটা জ্যাকসন নামে একজন অফিসারের। ভদ্রলোক একাই থাকতেন বাংলোতে। তাঁর পরিবারকে কখনও আমি দেখিনি।শুনেছি তাঁর স্ত্রী একটি মাত্র মেয়েকে নিয়ে করাচিতে থাকেন। জ্যাকসন সাহেব শেষ মুহুর্তে এদেশ ছেড়ে পাকিস্তানে চলে যাবেন ভেবে তাঁর সব জিনিসপত্র প্যাকও করেছিলেন। আমি এসেই দেখেছি তাঁর প্যাক করা স্যুটকেস আর ট্রাঙ্কগুলি কাঠের স্লাইস করা বাক্সতে বন্দী অবস্থায় একটা ঘরে পড়ে আছে। রশীদ তাঁরই বাবুর্চি। রশীদকে জিজ্ঞেস করে জানতে পারলাম তিনি নাকি পাকবাহিনী সারেন্ডার করার সাথে সাথে ভয়ে বাংলো ছেড়ে চলে গেছেন।প্লেনে করে জিনিসপত্র নিয়ে যাবার আর সময় পান নি। মনে মনে ভাবছিলাম নিরীহ প্রৌঢ় ভদ্রলোক কেন খামোখা ভয় পেলেন? কেনই বা এত যত্ন করে তাঁর এতদিনের সঞ্চিত সব জিনিসপত্র সাথে নিয়ে যেতে পারলেন না? বাংলো খালি না থাকায় তাঁরই বাংলোতে আমাদের থাকার ব্যবস্থা করে দেয়া হয়েছে। আমি চা শেষ করার আগেই রশীদ চলে এলো। কি নাস্তা বানাবে জিজ্ঞেস করলে বললাম পরোটা, ডিম আর দুধ সেমাই বানাতে।আলুভাজি করবে কিনা জিজ্ঞেস করাতে বললাম না দরকার নেই। দীর্ঘ দিন নিরামিষ সবজি খেতে খেতে জিভে চড়া পড়ে গেছে।সবজি ভাজি খেতে ইচ্ছে করছে না। দূরে দেখা যাচ্ছে খান টি এস্টেটের চা বাগান।কোম্পানির কাঁটাতারের সীমানার ঘেঁষেই একটা ধানক্ষেত। ধানক্ষেতটার সাথেই একটা টিলার গায়ে কয়েকজন চা শ্রমিকদের ঝুপড়ি ঘর। একবার আমার জায়ের সাথে চা বাগানে বেড়াতে বেড়াতে টিলার ওই ঝুপড়ি ঘরেও গিয়েছিলাম।ঝুপড়ি ঘর হলেও তাদের ঘর দোর তকতকে করে নিকানো,কাঁসার ঝকঝকে বাসন,ঘরের দেয়ালে মাটির আলপনা। ভারি একটা শ্রী দেখেছিলাম। সেই ঝুপড়ি থেকেই এক দেহাতি মেয়ে মাথায় ঝকঝকে পেতলের কলস নিয়ে আমার জায়ের বাসায় গরুর দুধ দিয়ে যেতো। কলসের ওপরে থাকতো দুধ মেপে দেয়ার ছোট একটা ঘটি।সে যখন টিলার ঢালু পথ বেয়ে নেমে আসতো তখন সূর্যের আলোয় তার পেতলের ঘটিটা সোনার মতো ঝকঝক করতো। মেয়েটিকে দেখলেই আমার কেন জানি তারাশঙ্করের কবি উপন্যাসের ঠাকুরঝি চরিত্রটির কথা মনে পড়ে যেতো। মাঝে মাঝে সেই ঝুপড়ি থেকে মাদলের তালে তালে ওদের নাচগানের শব্দও ভেসে আসতো।কান পাতলে অস্পষ্ট একটা গানের কলি শুনতাম " আইলো করম রাজা মন নদীর কূলে বইলো করম রাজা মন নদীর কূলে। " আমি ভাবতাম এই করম রাজা কে? কাকে উদ্দেশ্য করে তারা এই গান গায়? মহাভারতের দাতাকর্ণ নয়তো?যিনি অকাতরে গরীব দুঃখীদের দান করতে ভালোবাসতেন?কর্ণ নামটার বিকৃত উচ্চারণ করম না তো? পরে জেনেছি করম তাদের দেবতার নাম।মূলত এটা প্রকৃতি পূজা।অঙ্কুরিত পঞ্চ শষ্য ধান,মাসকলাই, তিল,মুগ আর যব দিয়ে সেই পূজা করা হয়। তাঁর নামেই তারা পূজা করে, গান গায়, নাচে। কী সুন্দর তাদের এই রীতি। জানি না যুদ্ধের এই নয় মাস কেমন ছিলো ওই ঝুপড়ি ঘরের মানুষগুলি? যুদ্ধশেষেই বা কেমন আছে তারা এখন? হঠাৎ কুয়াশা ভেদ করে পূব দিক রাঙা করে সূর্য উঠতেই আমার চোখ দুটি আটকে গেল অদূরের ধানক্ষেতটার দিকে। ওকি! ধানক্ষেতে কাঁটাতারের পাশেই একজন মানুষ এই শীতের মধ্যে উপুড় হয়ে শুয়ে আছে কেন? আমি পায়ে পায়ে বাগান ছাড়িয়ে খানিকটা এগিয়ে গিয়ে দেখি একজন সৈনিকের মৃতদেহ। ফুলে ঢোল আর বিকৃত হয়ে আছে। তাড়াতাড়ি ঘরে এসে রশীদকে জিজ্ঞেস করতেই সে বললো, " মেমসাব ওটা একটা পাকিস্তানি সৈন্যের লাশ।দেশ স্বাধীন হবার পরে মুক্তিবাহিনীর ভয়ে সে নিজের অস্ত্র দিয়ে নিজেই আত্মহত্যা করেছে ওই ধানক্ষেতে লুকিয়ে। কেউ তার কবর দিতেও আসেনি। আমি বললাম কেন তার রাজাকার বন্ধুরা কেউ ছিলো না? যুদ্ধের শেষ ভাগে মুক্তিবাহিনী ছিলো পাক সৈন্যের কাছে বিশাল এক ত্রাস।জনগনের হাতে ধরা পড়লেই তারা কেঁদেকেটে মিনতি করতো তাদের যেন মুক্তিবাহিনীর হাতে তুলে না দিয়ে ভারতীয় বাহিনীর হাতে তুলে দেয়া হয়। ভয়ে কাঁপছিলো রাজাকারের দলও।পাকবাহিনী তো যুদ্ধবন্দী হয়ে তাদের দেশে চলে যাবে কিন্তু তাদের কি উপায় হবে? মুক্তি বাহিনীর ছেলেরা তখন রাজাকার পেলেই শায়েস্তা করছে।এমন এক ঘটনা জানি চট্টগ্রামের কদুরখিলের এক নৃশংস রাজাকারকে মুক্তিবাহিনীর ছেলেরা গাছের ডালে ঝুলিয়েছে গুলি করে মেরে ফেলার জন্যে।ছেলেটির কাজই ছিলো পাকবাহিনীর হাতে মেয়েদের তুলে দেয়া।কত মেয়ের সর্বনাশ যে সে করেছে তার ঠিক নেই। গ্রামের অনেকেই গাছের নিচে দাঁড়িয়ে সেই দৃশ্য দেখছেন। এমন সময় ছেলেটির মা খবর পেয়ে ভিড় ঠেলে দৌড়ে এসে একজনের হাত থেকে বন্দুক কেড়ে নিয়ে বললেন বন্দুকটা আমার হাতে দাও। এরপর নিজের ছেলের দিকে সেই বন্দুক তাক করে বললেন, "তোর মত সন্তান এই দেশের কোন দরকার নেই।আমিই তোকে গুলি করে তোর মতো সন্তান জন্ম দেবার পাপের প্রায়শ্চিত্ত করছি।" বলেই মা নিজের ছেলেকে গুলি করে মেরে ফেললেন। এতটুকু হাত তাঁর কাঁপলো না। দেশবাসীর ওপরে কতখানি নির্মম অত্যাচার করলে একজন মা সহ্য করতে না পেরে নিজের পেটের ছেলের বিরুদ্ধে অস্ত্র ধরতে পারেন? সবাই দেখে তো স্তব্ধ। স্বাধীনতার শুধু তো আর আনন্দ নয়।আনন্দের সাথে সাথে কাঁদছে তখন স্বজনহারা,প্রিয়জনহারা সব মানুষ। বাবা কাঁদছেন তাঁর দামাল তরুণ ছেলেটি যুদ্ধে মারা গেছে শুনে ,ছেলে কাঁদছে বাবার জন্যে,বোন ভাইয়ের জন্যে,ভাই বোনের জন্যে,কাঁদছে মা যাঁর সন্তান আত্মাহুতি দিয়ে দেশটাকে স্বাধীন করে দিয়ে গেছে।সে তো মা বলে ডাক দিয়ে মার কোলে আর কখনোই ছুটে আসবে না। কাঁদছে ধর্ষিতা মেয়েটা। এমনভাবে সে কাঁদছে তার কান্না যেন কেউ না শোনে। দেশ স্বাধীন হয়েছে। বিভিন্ন বাংকারে বিবস্ত্র ও ধর্ষিতা মেয়েদের কানে তখনও তা পৌঁছায়নি।ভারতীয় সৈন্যরা যখন তাদের গিয়ে বলতে লাগলো আইয়ে তখন তারা তাদের ভেবেছে পাকবাহিনীর লোক। আবার বুঝি নতুন কোন জায়গায় তাদের অত্যাচারের জন্যে নেয়া হবে। অনেকেই তখন গর্ভবতী। তাদের শাড়ি পর্যন্ত দেয়া হয়নি যদি তারা আত্মহত্যা করে? সাবরুমে গিয়েই তো এটা দেখেছি। সবচেয়ে অদ্ভুত লেগেছে যুদ্ধশেষে অনেক পরিবারের বাবা মা পর্যন্ত যখন তাদের কন্যাকে গ্রহণ করতে অস্বীকার করলেন! এমন কি অনেকে মেয়ের পরিচয় পর্যন্ত দিতে চাইছেন না।কিছু অর্থ সাহায্যে করলেও সবার সামনে তাঁরা অসংকোচে উচ্চারণ করেছেন তাদের আর নিজেদের ঘরে ফিরিয়ে নিয়ে যেতে পারবেন না। তাঁদের মেয়ে নাকি অপবিত্র হয়ে গেছে। কেউ একবার ভাবলেন না এতে মেয়েটির কি অপরাধ? কদুরখিলের এক মা যদি তাঁর ছেলেকে নিজের হাতে এই ঘৃণ্য কাজের জন্যে গুলি করে মারতে পারেন সেখানে বাবা মায়েরা কেউই কেন পারলেন না তাঁদের নিরপরাধ মেয়েদের গ্রহণ করতে? কোন অদ্ভুত সমাজ এটা? যুদ্ধে যাবার সময়ে ছেলেরা তো চলে গেছে কোনরকম পিছুটান না রেখে।তারাই বা কেন ভাবেনি তাদের মা বা বোনদের কি বিপদ হবে.? যুদ্ধশেষে ফিরে এসে ভাই হল গর্বিত মুক্তিযোদ্ধা আর পাকবাহিনী আর রাজাকারদের দ্বারা অত্যাচারিত মা বোনদের কিনা নিজেদের ঘরেই ঠাঁই হল না! কেন তারাও কি মুক্তিযোদ্ধা নয়?দেশের জন্যে তিলে তিলে যে মূল্য তাদের দিতে হয়েছে একজন মুক্তিযোদ্ধার চেয়ে তা কম কিসে ? টেংরা টিলাতে আমাদের বাবুর্চি থাকলেও হরিপুরে অফিসারদের জন্যে বাবুর্চি দেয়া হত না। রশীদ ছিলো জ্যাকসন সাহেবের বাবুর্চি।আমরা আসার পরে সে বিদায় নিয়ে চলে গেলো। রশীদ যাওয়ার পরে এক সকালে আমি নাস্তা করে কোর্টইয়ার্ডে দাঁড়িয়ে আছি এমন সময় দেখি আমার ভাশুর আর জাও আসামের শরণার্থী শিবির থেকে ফিরেছেন।মেজো জায়ের শরীর এতটাই খারাপ হয়ে গেছে যে তাঁকে চেনাই যাচ্ছিলো না। ঘরে পা দিয়েই তিনি কাঁদছিলেন তাঁর বড় ভাইয়ের জন্যে। বড় ভাই থাকতেন সিলেট শহরে।অনেক অনুরোধ করার পরেও তিনি দেশ ছেড়ে তাঁদের সাথে ভারতে যাননি।বলেছিলেন আমি একা মানুষ। আমাকে কেউ মারতে আসবে না।অথচ সেই নিরীহ মানুষটিকে কোথায় নিয়ে যে মেরে ফেলা হয়েছিলো তার কোন সন্ধান পর্যন্ত পাওয়া যায় নি। সিলেটে এসেই শুনি আমার মার এক জেঠামশাই ডাঃ সুধাংশু লালার বড় ছেলে ডাঃ শ্যামল কান্তি লালাকে তাঁর প্রিয় শিক্ষক ও স্বাধিকার আন্দোলনের সমর্থক ডাঃ শামসুদ্দিন সহ আরও কয়েকজন কর্মচারীকে কর্মরত অবস্থায় সিলেট মেডিকেল হাসপাতালের সার্জারি ওয়ার্ডের বারান্দায় বর্বর পাকবাহিনী হত্যা করেছে। দুজনেই তখন পাকবাহিনীর গুলিতে আহত মানুষদের চিকিৎসা করছিলেন। আমার সেই মামার ডাক নাম ছিলো কাজল।কুমকুম নামে একটি মাত্র বোন তাঁর। কলেজেজীবনে কুমকুম মাসি আমার সহপাঠি ছিলো। স্বাধীন দেশে সবাই তখন বাংলার মুকুটহীন সম্রাট বঙ্গবন্ধুর জন্যে দুশ্চিন্তা করছে। পঁচিশে মার্চের রাতেই তাঁকে বন্দী করে প্রথমে নিয়ে যাওয়া হয়েছিলো ক্যান্টনমেন্টে।এরপরে সেখান থেকে পশ্চিম পাকিস্তানের লাহোরের একটি জেলে বন্দী করে রাখা হয়েছে। সময় কাটাবার জন্যে সংবাদ পত্র,রেডিও, টিভি কোন কিছুই তাঁকে দেয়া হয় নি।তাঁর সেলের ভেতরে ছোট্ট একটা ঘুলঘুলি।সেই ঘুলঘুলি দিয়ে বিশাল আকাশের ছোট্ট একটা টুকরো ছাড়া আর কিছুই দেখা যায় না।সেদিকে তাকিয়েই বঙ্গবন্ধুর সময় কাটে।২৯০ দিনের প্রতিটি মুহুর্ত তিনি মৃত্যুকে মাথায় নিয়েই পার করেছেন। শুধু তাই নয় যে সেলে তাঁকে রাখা হয়েছে সামরিক বাহিনী সেই সেলের ভেতরেই তাঁর জন্যে কবর খুঁড়ে তাঁকে হত্যা করার জন্যে সব আয়োজন যখন প্রায় শেষ করে এনেছে তখন জানতে পারলো দূরদর্শী ইন্দিরা গান্ধী তাঁর মুক্তির জন্যে অনেক আগেই ৬৭টি দেশের সরকার প্রধান আর রাষ্ট্রপ্রধানকে পত্রপ্রেরণ থেকে শুরু করে ইউরোপের ৫টি দেশ সফর করে বিশ্ববাসীর জনমতকে বঙ্গবন্ধু আর বাংলাদেশের অনুকূলে আনতে সক্ষম হয়েছেন। অগত্যা তারা তাঁকে মুক্তি না দিয়ে পারেনি। বঙ্গবন্ধুর দেখানো পথ ধরেই দীর্ঘ সংগ্রাম,অপরিসীম কষ্ট, কঠোর আন্দোলন আর আত্মত্যাগের বলেই মুক্তিযুদ্ধে এই বিজয় অর্জন। এই অর্জনের সাথে সাথে যুদ্ধ বিধ্বস্ত দেশকে সুচারু রুপে এগিয়ে নেয়ার এক ক্রান্তিলগ্নে পাকিস্তানের জেল থেকে মুক্তি পেলেন তিনি। ১০ জানুয়ারীর সকাল গড়িয়ে দুপুর সেদিন। দিল্লি হয়ে তাঁর বিমান অবতরণ করলো ঢাকায়। তেজগাঁ বিমানবন্দর থেকে শুরু করে রেসকোর্সের মাঠ পর্যন্ত সর্বত্র লোকে লোকারণ্য। সবাই অধীর আগ্রহে দাঁড়িয়ে আছে ইতিহাসের এই বরপুত্রকে সাদরে বরণ করে নেবার জন্যে। মানুষ আর মানুষের ভিড়ে সে ছিলো এক ঐতিহাসিক মহামিলনক্ষেত্র। চারিদিক মুখরিত করে মুহুর্মুহু শুধু ধ্বনি উঠছে জ-য় বাংলা,জ-য় বঙ্গবন্ধু। বিমান যেই স্বাধীন দেশের মাটি ছুঁয়েছে সাথে সাথে হাজার হাজার মানুষ শ্রদ্ধায়, আবেগে গার্ডের বেষ্টনী পেরিয়ে প্রিয় নেতার বিমানটিকে ঘিরে ফেলে। বিমানের দরজা খুলে সামনে এসে দাঁড়ালেন বঙ্গবন্ধু।অনেক রোগা হয়ে গেছেন তিনি। সাধারণ বাঙ্গালির চেয়ে দীর্ঘ,সুদর্শন, সুপুরুষ আর সৌম্য যে মানুষটির ঘন কালো কেশ থাকতো পরিপাটি ব্যাকব্রাশ করা সেই কেশ আজ অবিন্যস্ত। তারপরেও কি অপূর্ব সুন্দর দেখাচ্ছিলো তাঁকে। কিছু কিছু মানুষের আসলে জন্মই হয় নেতা হবার প্রয়োজনে। বঙ্গবন্ধু ছিলেন তেমনিই একজন ক্ষণজন্মা নেতা বা মহাপুরুষ। সবাই প্রিয় নেতাকে চোখের দেখা দেখার জন্যে ছুটে এসেছে,তাঁকে একটিবার ছুঁয়ে দেখতে চাইছে। সে যে কি এক অবিশ্বাস্য ভিড়! সেই ভিড় ঠেলে রেসকোর্স মাঠে পৌঁছাতে বঙ্গবন্ধুর সময় লেগেছিলো আড়াই ঘণ্টা। সেই রেসকোর্স। যে রেসকোর্স অনেক কিছুর সাক্ষী হয়ে আছে আমাদের কাছে। এই রেসকোর্সে দাঁড়িয়েই আবেগে,ভালোবাসায় সেদিন তিনি ছোট শিশুর মতো কেঁদে ফেলেছিলেন। বিশ্বকবিকে উদ্দেশ্য করে বলেছিলেন,কবি তোমার কথা মিথ্যে প্রতিপন্ন হয়ে গেছে।আজ যদি তুমি বেঁচে থাকতে তাহলে বাঙ্গালির বীরত্বে মুগ্ধ হয়ে "সাত কোটি সন্তানেরে,হে মুগ্ধ জননী,রেখেছো বাঙ্গালি করে মানুষ করনি।' কবিতাটি পাল্টে নতুন কবিতা লিখতে। অসাধারণ এক বক্তা তিনি।কি তাঁর কণ্ঠস্বর! কি তাঁর বাচনভঙ্গি, কি তাঁর দেশের মানুষের জন্যে আবেগ! যেন হৃদয়ের অতল কোন এক গভীর জায়গা থেকে ধ্বনিত হতে থাকে তাঁর কথা। মুগ্ধ হয়ে দেশবাসী শুনছে তাঁর সেই ভাষণ। বঙ্গবন্ধু বলে চলেছেন তাঁর ভাষণে,এক মুহুর্তের জন্যে আমি বাংলাদেশকে ভুলিনি।আমার স্বাধীনতা পূর্ণ হবেনা যদি বাংলার মানুষ পেট ভরে খেতে না পায়,আমার স্বাধীনতা পূর্ণ হবে না যদি বাংলার মা-বোনেরা সম্মান আর কাপড় না পায়,আমার স্বাধীনতা পূর্ণ হবে না যদি তরুণেরা কাজ না পায়। যে ধর্ষিতা মেয়েদের নিজের বাবা মা পর্যন্ত পরিচয় দেবার ভয়ে পরিবারে নিয়ে যাননি তাদের উদ্দেশ্যে তিনি বলেছেন তারা আমার মা, মেয়ে,কন্যা।দেশের স্বাধীনতার জন্যে তাদের সম্মান লুন্ঠিত হয়েছে।তারা বীরাঙ্গনা। তাদের পিতার পরিচয় যদি না থাকে তারা সবাই আমার মেয়ে বলেই পরিচিত হবে। এরপরে তিনি বলেন তবে আমি তিন বছর আপনাদের কিছুই দিতে পারবো না একটা গাছ লাগালেও সেই গাছের ফলের জন্যে পাঁচ বছর অপেক্ষা করতে হয়। সাড়ে সাত কোটি মানুষের এই গাছটি আজ পথের ভিখিরি। এই ধ্বংসস্তুপকে একবার যদি খাড়া করতে পারি তাহলে বাংলার মানুষ আর কষ্টে থাকবে না। সেদিনের সেই ঐতিহাসিক মিলনমেলায় যুদ্ধবিধ্বস্ত দেশ,যুদ্ধক্লান্ত জাতি আর নিঃস্ব এক সরকারের সুবিশাল দায়িত্ব নিজের কাঁধের ওপরে তুলে নিলেন বঙ্গবন্ধু। বেশি নয় শুধু তিনটি বছর তিনি চেয়েছিলেন দেশটাকে গড়ে তোলার জন্যে। সেই সময় যাতে তাঁকে দেয়া না হয় তার জন্যে রাও ফরমান আলির মতোই খুব ঠান্ডা মাথায় ঘরশত্রু বিভীষণরা যে আরেকটি নীল নকশা তৈরি করছিলো এটা কি কেউ তখন ঘুনাক্ষরেও ভাবতে পেরেছিলো? আমি আসার সাথে সাথে অফিসারের স্ত্রীরা সবাই একে একে আমার সাথে দেখা করার জন্যে আসতে লাগলেন।বহুদিন পরে সবার সাথে দেখা হয়ে খুব ভালো লাগলো।তবে এই প্রসঙ্গে একটা কথা না বলে পারছি না। আমার মেয়েকে নিয়ে আমাদের টিলার নিচের এক অফিসারের বাসায় একদিন বেড়াতে গিয়ে দেখি তাঁর ছোট্ট মেয়েটা আমার মেয়ের হলুদ রঙের প্রিয় ফক্স টেরিয়ার খেলনা কুকুর নিয়ে খেলছে।খেলনাটি দেখেই আমার মেয়ে চিনে ফেলে বললো,মা মনি আমার কুকুর। আমি তাকিয়ে দেখি সত্যিই তো কুকুরের গায়ে আমার মেয়ের বল পেন্সিলে আঁকা চিত্রকর্মের দাগ প্রমান করছে এটা তার খেলনা।আমার মেয়ের কথা শুনে মেয়েটির মা তাড়াতাড়ি নিজের মেয়ের হাত থেকে পুতুলটা কেড়ে নিয়ে অন্য ঘরে রেখে এলেন। শুধু তাঁর ঘরে নয় এরপরে আমি আরও কয়েকজনের ঘরে আমার ব্যক্তিগত জিনিসপত্র দেখেছি খুব খারাপ লেগেছিল তখন।দুবেলা যাঁদের সাথে উঠেছি,বসেছি,কত হাসি ঠাট্টা আর গল্প করেছি তাঁরা সামান্য এসব জিনিসের লোভ সামলাতে পারেন নি? পৃথিবীতে মানুষ চেনাই বোধহয় সবচেয়ে কঠিন। আরও অবাক হয়েছি জ্যাকসন সাহেবের প্যাককরা সুটকেস আর ট্রাঙ্কগুলি অফিসে নেয়া হয়েছে ঠিকই তারপর ওগুলির যে কি গতি হল তা আর কখনোই জানতে পারিনি। মেজো ভাশুর আসার পরদিনই যে কুলিটার কাছে তিনি চাঁদকপালির দেখভালের দায়িত্ব দিয়েছিলেন তার বউ পরদিনই আমাদের কোয়ার্টারে চাঁদকপালির দুধ নিয়ে হাজির হল। গরীব কুলিটার সততা আর বিশ্বস্ততায় অবাক হয়ে গেলাম। চাইলেই সে সেই অভাবের সময়ে গরুটা বিক্রি করে দিতে পারতো কিন্তু সে তা করেনি। আমরা আসার খবর পেয়েই দুধ দুইয়ে নিয়ে এসেছে।মিথ্যেই তাদের আমরা অশিক্ষিত বলি। চলবে।
সময়ের কাহন -৪০ ------------------------- ডিসেম্বরের হাড় কাঁপানো শীতের সকাল সেদিন। মা সকালে উঠেই সবার জন্যে ভাত চড়িয়ে দিয়েছেন কারণ পথে হয়তো খাওয়া নাও হতে পারে। ট্রাক এসে দাঁড়িয়ে আছে আমাদের নিজের দেশে ফিরিয়ে নিয়ে যাবার জন্যে। বিভিন্ন জেলার মানুষ এতদিন একসাথে শরণার্থী শিবিরে ছিলাম।এবারে সবাই জেলা অনুযায়ী ভাগ হয়ে ট্রাকে উঠতে শুরু করলো। আমরা চট্টগ্রাম যাওয়ার ট্রাকে উঠে বসলাম। দীর্ঘ নয়মাসের শরণার্থী জীবন শেষে মুক্ত স্বদেশে ফিরে যাবার আনন্দ তখন সবার মনে। নয়মাসের এই শরণার্থী জীবনে কত জেলার মানুষের সাথে পরিচিত হয়েছি, সবার সাথেই আন্তরিকতাপূর্ণ সম্পর্ক গড়ে উঠেছে। সবাই যার যার ঠিকানা অপরের সাথে বিনিময় করছে। জীবনের শেষ দিনটি পর্যন্ত শরণার্থী জীবন আমাদের মনে অবিস্মরণীয় এক স্মৃতি হয়ে থাকবে।গল্প করবো পরের প্রজন্মের সাথে। ধূসর চোখে ছানি পড়লেও স্মৃতিতে তা অমলিন আর ভাস্বর হয়ে থাকবে। আমাদের নিজেদের দ্বায়িত্বে আমরা মুক্তিযুদ্ধের কাহিনী শুনিয়ে যাবো তাদের। ট্রাকে চড়ার অভিজ্ঞতা ছিলোনা কখনও। সেই প্রথম ট্রাকে চড়া। উঠেই দেখি বিশাল ট্রাকের পাটাতনে সবাই যার যার মতো চাদর বিছিয়ে নিচ্ছেন।অপেক্ষাকৃত কম বয়সীরা দাঁড়িয়ে যাচ্ছেন। ট্রাক পূর্ণ হয়ে যেতেই শরণার্থী শিবির ছাড়িয়ে ছুটতে লাগলো। খোলা ট্রাক। চারিদিক থেকে হু হু করে ঠাণ্ডা বাতাস ছুটে আসছে। গরম কাপড় ভেদ করে সেই ঠাণ্ডা গায়ে এসে লাগছে। দেশে ফেরার আনন্দে সবাই গল্প করতে করতে চললেও আমার খুব চিন্তা হচ্ছিলো কর্তার জন্যে।সিলেট না গেলে তার কি চলছিলো না? আমরা চলে যাওয়ার পরে সে এসে যখন দেখবে পুরো ক্যাম্প খালি তখন কি হবে? পাহাড়ের উঁচুনিচু পথে ট্রাকের ঝাঁকুনিতে কিছুক্ষণ পরেই অনেকের শরীর গোলাতে লাগলো।আমার ছেলেটা ঘুমিয়ে কাদা।মেয়েটা আমার কোলে মাথা রেখে শুয়ে আছে।আমার শরীরটাও ভালো লাগছিলো না। ট্রাক ভর্তি মানুষ। অনেকে আবার দাঁড়িয়ে আশেপাশের কিছুই তাই দেখতে পাচ্ছিলাম না। যেতে যেতে দুপুর গড়িয়ে বিকেল হয়ে গেলো। কোথাও না থেমে একনাগাড়ে চলছি তো চলছিই। ত্রিপুরা পার হয়ে চট্টগ্রামের কোথায় যে আমাদের নামিয়ে দেবে জানি না।হয়তো বর্ডার পার করে দিয়েই ট্রাক ফিরে যাবে। কোথায় উঠবো জানিনা।কলেজের কোয়ার্টার তো পুড়িয়ে দেয়া হয়েছে। তাহলে কি কাট্টলিতে বাবার বাড়িতে? সেখানেও তো বাড়ির অবস্থা ভালো না।রাজাকারের দল সেই বাড়ির দরজা জানালা পর্যন্ত শুধু যে খুলে নিয়ে গেছে তা নয় সেই বাড়িতে নাকি মানুষও জবাই করা হত। ওই বাড়ি কি বসবাসের যোগ্য আছে?ঠাকুমা, কাকা কাকিমারাই বা কোথায় আছেন কিছুই জানি না। নিজের দেশে ফিরছি এটা স্বস্তির আর আনন্দের হলেও কপর্দকহীন আমাদের আবার নূতন করে জীবন শুরু করতে হবে। সেও কম সংগ্রামের নয়। শীতের বেলা। বিকেল গড়াতে না গড়াতেই সন্ধ্যে নেমে এলো।অনেকেই তখন ক্লান্ত। ট্রাক তখনও ছুটছে পাহাড়ি পথ ধরে। যেতে যেতে একসময় ট্রাকটা হঠাৎ খুব জোরে ব্রেক কষে দাঁড়িয়ে পড়তেই আমরা টাল সামলাতে না পেরে এ ওর গায়ের উপরে পড়ে গেলাম। একটু পরেই ড্রাইভার লাফ দিয়ে চালকের আসন থেকে নেমে এসে আমাদের নামার জন্যে ডাকতে শুরু করে দিলো। ভয় পেয়ে সবাই ট্রাক থেকে নেমে আসলে সে রাস্তার পাশের এক বিশাল এক খাদ দেখিয়ে বললো সামান্য চার ইঞ্চি জায়গার জন্যে আমরা ওই খাদে গিয়ে পড়িনি। সেদিন ওই চার ইঞ্চি জায়গা আর ড্রাইভারের বুদ্ধির জোরে আরেক বার আমাদের জীবন রক্ষা পেয়েছিলো।যদি সেদিন সেই খাদেই আমাদের সলিলসমাধি হয়ে যেতো তাহলে আমাদের আর কখনোই স্বাধীন জন্মভূমিতে প্রবেশ করা হতনা বা স্বাধীনতার আনন্দও উপলব্ধি করা হত না। আমাদের সেই অন্ধকারের মধ্যে দাঁড় করিয়ে রেখে ট্রাকটাকে সাবধানে সরিয়ে আনা হল। এরপর বেশ কিছুক্ষণ সময় লাগলো সেটা ঠিকঠাক করতে। ঠিক হতেই আবার সবাই উঠে বসলে আগের মতোই ছুটতে শুরু করলো। অন্ধকারের ভেতরে চুপচাপ বসে আছি।কিছুই দেখা যাচ্ছে না। হঠাৎ মনে হল ট্রাকটা যেন ভাঙা রাস্তা ধরে চলছে। সেই অন্ধকারেই বাইরে ঝুঁকে পড়ে চিৎকার দিয়ে সবাই বলতে শুরু করলো আমরা বাংলাদেশের ভেতরে ঢুকে পড়েছি। রাস্তার কোথাও তখন ভাঙা,কোথাও আবার বিশাল বিশাল গর্ত।সেই রাস্তাকেই সাময়িক ভাবে মেরামত করা হচ্ছে গাড়ি চালাবার জন্যে। দীর্ঘ নয় মাস পরে হানাদার পাকবাহিনীদের তাড়িয়ে অবশেষে আমরা দেশে প্রবেশ করতেই আনন্দের আর সীমা ছিলো না। ক্লান্ত হলেও আনন্দ আর উত্তেজনায় অধীর হয়ে অন্ধকারেই রাস্তা দেখতে দেখতে একসময়ে সবাই আবার চেঁচিয়ে উঠে বললো শুভপুর ব্রিজ দেখা যাচ্ছে। ড্রাইভার বললো এখানে ব্রিজ ভাঙ্গা।আমাদের বেশ কিছুক্ষণ অপেক্ষা করতে হবে।কারণ ব্রিজের দুপারেই অনেক যানবাহন লাইন দিয়ে আছে। নম্বর অনুযায়ী আমাদের সময় যখন আসবে তখন আমরা ওই ব্রিজ পার হতে পারবো। ব্রিজ দিয়ে একবারে একটার বেশি গাড়ি আসা বা যাওয়া যাবে না। অনেকক্ষণ এক ঠাঁই বসে থাকতে থাকতে সবার খুব আড়ষ্ট লাগছিলো। ট্রাক থেকে সবাই সেই ঠাণ্ডার মধ্যেই মাটিতে নেমে আসলাম। নেমেই দেখি বিশাল বিশাল সব মিলিটারি কনভয় । কোনটা চলছে আবার কোনটা রাস্তা জুড়ে দাঁড়িয়ে আছে।ব্রিজের সামনে অস্ত্র হাতে দাঁড়িয়ে আছে ভারতীয় সামরিক বাহিনীর জওয়ানরা।তাঁরা ব্রিজের দুদিক থেকেই ব্রিজ পার হতে গাড়িগুলিকে সাহায্য করছিলেন।ব্রিজের চারিদিকে তখনও বাঙ্কার। ঢাকা চট্টগ্রামের সংযোগ স্থল শুভপুর ব্রিজটির সামনে দাঁড়িয়ে এক অপূর্ব অনুভূতি হচ্ছিলো আমাদের। মুক্তিযুদ্ধের এক জ্বলন্ত স্বাক্ষী এই ব্রিজ, ওই বাঙ্কার। যে ব্রিজের ওপরে পাকিস্তানি সৈন্যেরা অসংখ্য মুক্তিযোদ্ধাদের হত্যা করেছে। যে বাংকার থেকে মুক্তিযোদ্ধারা যুদ্ধ করেছে। পাকবাহিনী যেন ভারি অস্ত্র নিয়ে এই ব্রিজ পার হতে না পারে তার জন্যে মুক্তিবাহিনী যেমন এই ব্রিজ ধ্বংস করতে চেয়েছে তেমনি পাক সৈন্যদের লক্ষ্য ছিলো ব্রিজটি রক্ষার জন্যে মুক্তিবাহিনীকে হত্যা করা। ভাঙা ব্রিজটি অসংখ্য কামানের গোলা আর বুলেটের আঘাতে ঝাঁজরা হয়ে তারই সাক্ষ্য দিচ্ছে। প্রচণ্ড ঠাণ্ডায়, ক্লান্ত শরীরে ছেলেকে কোলে নিয়ে মেয়ের হাত ধরে দাঁড়িয়ে ব্রিজ আর ব্রিজের দুই পাশ জুড়ে গাড়ির লম্বা লাইন দেখে ভাবছিলাম আমাদের ট্রাক কখন যে এই ব্রিজ পার হবে কে জানে? রাত পেরিয়ে হয়তো সকালও হয়ে যেতে পারে। এমন সময় হঠাৎ সেই গাড়ির ভিড়ে আমার কান হঠাৎ খাড়া হয়ে উঠলো। আমার মনে হল আমি যেন আমার কর্তার গলার শব্দ শুনতে পেলাম। তাড়াতাড়ি কনভয়গুলির পাশ কেটে খোলা রাস্তায় এসে দেখি সত্যিই আমার কর্তা তার অফিসের ল্যাণ্ডরোভার থামিয়ে সে আর ড্রাইভার মুতলিব আমারা কোন ট্রাকে আছি সেই ট্রাকটা খুঁজছে। মেয়ে তো তার বাবাকে দেখেই খুশিতে কোলে উঠে পড়লো। দীর্ঘ দুশ্চিন্তার পরে আমিও তাকে দেখে অবশেষে অনেকটাই ভারমুক্ত হলাম। আমরা যখন ক্যাম্প ছেড়ে চলে আসি তার আধঘন্টা পরেই সে নাকি ক্যাম্পে এসে দেখে আমরা ক্যাম্প ছেড়ে চলে এসেছি। এটা শুনেই সে আর দেরি না করে সাথে সাথে গাড়ি ছুটিয়ে চলে এসেছে। আমাদের আর ট্রাকের জন্যে অপেক্ষায় থাকার দরকার হল না।সবাই ল্যাণ্ডরোভারে এসে বসলাম।ড্রাইভার মুতলিব আমাকে সালাম দিয়ে বললো মেমসাব আপনাদের জন্যে অনেক চিন্তায় ছিলাম আমরা।হনুফা মুতলিবকে দেখে উদগ্রীব হয়ে জিজ্ঞেস করলো চাচা আমার আম্মা কেমন আছে? ড্রাইভার বললো ভালো আছে।আমি তোর আম্মার কাছে খবর পাঠিয়েছি তুইও ভালো আছিস। দীর্ঘ দশ মাস পরে আবার ল্যাণ্ডরোভারে উঠে বসেছি।বাবা মাকে সামনের সিটে বসিয়ে সবাই পেছনের সিটে এসে বসলাম।ছোট গাড়ি বলে আমাদের গাড়ি জওয়ানরা আগেই ছেড়ে দিলো। অন্ধকার রাস্তা দিয়ে ল্যাণ্ডরোভার ছুটে চলেছে।অন্ধকারের মধ্যেই আমার কর্তা মেয়েকে কোলে নিয়ে আমার মাথায় হাতটা বুলিয়ে দিয়ে আমাকে আশ্বস্ত করলো। সেই রাতেই আমাদের সবাইকে নিয়ে সে তুললো সেই সময়ের চট্টগ্রামের অভিজাত হোটেল সফিনাতে। সেই রাতেই হোটেলের ধবধবে সাদা টেবিল ক্লথ বিছানো খাবার টেবিলে সরু চালের গরম ভাত,ভাজি,ডাল,মাছ মাংস দেখে ভাবছিলাম রোজ রাতে ছোলার ডাল আর রুটি খাবার কথা। সকালে সেই যে সেদ্ধ ভাত খেয়ে বেরিয়েছি পথে আর কিছুই খাওয়া হয়নি।সবাই তখন ক্ষুধার্ত। খাওয়াদাওয়ার পরে মা একান্তে আমাকেবজিজ্ঞেস করলেন,"আমি যে জামাইকে এত বকাবকি করেছি তুই আবার সেসব কথা বলে দিসনি তো?" মার একথা শুনে আমার ভারি হাসি পেয়ে গেলো।আমি হেসে উঠতেই মা আবার বললেন, "আমার জামাই আমি ইচ্ছে করলে যেমন আদর যত্ন করি তেমনি আবার বকতেও পারি তাতে কার কি বলার আছে?" প্রশ্নের উৎপত্তিও মার আবার নিষ্পত্তিও মারই।আমি হাসতে হাসতেই বললাম," আমি কিছুই বলিনি মা তোমার জামাই তুমি বকতেই পারো।" যদিও আমি মাকে একথা বলতে পারছিলাম না মা যখন আমার কর্তাকে বকাবকি করছিলেন তখন কর্তার ওপরে আমার এই ভেবে রাগ হচ্ছিলো আমাদের রেখে তার সিলেট যাবার দরকার কি ছিলো? তেমনি মার ওপরেও খুব রাগ হচ্ছিলো মা কেন সে সিলেট গিয়েছে বলে এমন করে তাকে বকবেন? প্রায় ন দশমাস পরে চমৎকার এক ডিনারের পরে ধবধবে পরিষ্কার, টানটান বিছানায় শুয়ে কোমল বালিশে মাথা রেখে নরম কম্বলটা টেনে নিতে নিতে ভাবছিলাম গতকাল রাতেও কনকনে ঠান্ডার মধ্যে বাঁশের খুপরির ঘরে, বাঁশের মাচায়, চটের ওপরে চাদর পেতে ঘুমিয়েছি শুধু একটা খেশ গায়ে দিয়ে। আমার কর্তা বললো রাত কিন্তু বেশি নেই। কাল আবার খুব সকালে উঠতে হবে। ব্রেকফাস্ট করেই আমরা সিলেটের পথে রওয়ানা দেবো। আমি বললাম কিভাবে যাবো? রাস্তাঘাট সবই তো প্রায় বিধ্বস্ত। সে বললো দেশের ভেতর দিয়ে যাওয়া যাবে না।অনেক জায়গায় ব্রিজ ভাঙ্গা।আমাদের আবার ত্রিপুরার ভেতর দিয়েই যেতে হবে। -তার মানে যে পথ দিয়ে এসেছি আবার সেই পথ দিয়ে? সে বললো তা ছাড়া আর উপায় কি? সকালে ঘুম ভাঙতেই দেখি আমার ছোট কাকা এসে হাজির। হোটেল সফিনার পাশেই ছোট কাকার বিশাল ঘড়ির শোরুম ছিলো। পাক সৈন্যরা নির্মম ভাবে তা গুঁড়িয়ে দিয়েছে। কাকার মনটা তাই ভালো না। অনেকদিন পরে সবাই মিলে ব্রেকফাষ্ট টেবিলে বসে ব্রেকফাস্ট করতে করতে কথা বলছিলাম। দীর্ঘ নয়মাসের কষ্টের কথা সবার। কথা যেন কিছুতেই আর ফুরাতে চাইছিলো না। জন্মভূমিতে ফিরেই বাবা বললেন তিনি আগে ঠাকুমার যাবেন।ঠাকুমার কাছে কয়েকদিন থাকবেন তারপরে কলেজে যোগ দেবেন।ঠাকুমা থাকেন ছোট কাকার সাথে। বাবা মা সেখানেই যাবেন ঠিক করলেন। বাবা,মা আর কাকা আর বড়দিকে প্রণাম করে আমরা সিলেটের উদ্দ্যেশ্যে রওয়ানা দিলাম। বাবা মা,কাকার সাথে তখনও ব্রেকফাস্টের টেবিলে বসে কথা বলছিলেন। আগের দিন সেই সিলেট থেকে রওনা দিয়ে সকাল থেকে রাত পর্যন্ত ড্রাইভার গাড়ি ড্রাইভ করেছে। পরদিন তাই আমার কর্তা নিজেই ড্রাইভিং সিটে বসলো। গাড়ি ছুটে চলেছে সদ্য স্বাধীন দেশের বিধ্বস্ত এক জনপদের ভেতর দিয়ে। রাস্তায় প্রতি পদে পদে বাধার সম্মুখীন হয়েও এতটুকু বিরক্তি কারো চোখেমুখে নেই।এ এক অন্যরকম আনন্দ যার সাথে অন্য কোন আনন্দের তুলনা হয় না। মেয়ের বাবা গাড়ি চালাতে চালাতেই মেয়েকে আদর করে জিজ্ঞেস করলো মা মনি তোর কটা জামা চাই ?পুতুল কটা চাই বলতো? রাতে তেমন ভালো করে কিছুই দেখিনি দিনের আলোয় বিধ্বস্ত রাস্তাঘাটগুলি দেখে মনে মনে ভাবছিলাম পাকবাহিনী আমাদের দেশটাকে কিভাবে বিধ্বস্ত করে দিয়ে গেছে ও।এসবই আবার ঠিক করতে হবে।যোগাযোগ ব্যবস্থাকে পুনর্গঠন করতে হবে।স্টেট ব্যাংকের সব টাকাই পুড়িয়ে দিয়েছে।ব্যাংকের ভল্ট শূন্য। আমাদের প্রিয় নেতা বঙ্গবন্ধু পাকিস্তানের লাহোরের এক কারাগারে বন্দী। বিধ্বস্ত আর বিশাল এই দেশটার দায়িত্ব তাঁর অবর্তমানে কে নেবে? এত কষ্টের স্বাধীনতা যাঁর হাত ধরে আমরা পেয়েছি না জানি তিনি কারাগারে এখন কি অবস্থায় আছেন? কিভাবে যে দিনগুলি তিনি পার করছেন তা কে বলবে? বঙ্গবন্ধুকে কি ওরা মুক্তি দেবে? যদি মুক্তি না দেয়? যদি মেরে ফেলে?কিছুই তো জানিনা আমরা। বুকের ভেতরটা গুমরে উঠলো। একসময়ে রাস্তার বাধা কাটিয়ে আমরা আবার ত্রিপুরাতে প্রবেশ করলাম। গাড়ি থেকেই দেখছি চারিদিকে ছোট ছোট টিলা,সবুজ মাঠ,পাহাড়ি উঁচু নিচু পথে দিয়ে যেতে যেতে মনে হচ্ছিলো ত্রিপুরা যেন সবুজের সবটুকু উজাড় করে নিজের গায়ে ঢেলে নিয়েছে। তবে এবারে ত্রিপুরায় ঢোকার পরে যে ভালো লাগাটা সবচেয়ে বেশি কাজ করছিলো তা হল এখন আমরা আর শরণার্থী নই।ত্রিপুরায় প্রবেশ করেছি স্বাধীন দেশের গর্বিত এক নাগরিক হিসেবে। গাড়ি দেখতে দেখতে উদয়পুরে এসে পড়ল। ত্রিপুরায় এলে নাকি ত্রিপুরেশ্বরীর মন্দির দর্শন করতে হয়। উদয়পুরের অদূরেই রাধাকিশোর গ্রামের এক পাহাড়ের ওপরে ত্রিপুরেশ্বরীর মন্দির। সেখানকার বিখ্যাত প্যাঁড়া কিনে নিয়ে পূজার ডালি হাতে আমি দেবীর মন্দির প্রবেশ করলাম। কালি আর দূর্গার মিলিত এক সৌন্দর্য নিয়ে দেবী এখানে ষোড়শী রুপে অধিষ্ঠিতা। মন্দিরে সুন্দর একটি দীঘিও রয়েছে।দীঘিতে বিশাল বিশাল সব কাছিম।সমগ্র এশিয়ার মাত্র দু এক জায়গা ছাড়া আর কোথাও এই কাছিম দেখা যায় না।তার মধ্যে এই মন্দির, আসামের শিলচর আর চট্টগ্রামের বায়েজিদ বোস্তামীর দরগার পুকুরের নাম উল্লেখযোগ্য। মন্দিরে পূজা দেয়ার পরে সেখান থেকে বেরিয়ে আমরা আগরতলা শহরে ঢুকে বেশ কিছু কাপড় চোপর, বাচ্চার দুধ আর কসমেটিক্স কিনে যেই গাড়িতে উঠতে যাবো তখন হঠাৎ ক্যাম্পে থাকাকালীন অধ্যাপক পরিমল বোসের সাথে দেখা হয়ে গেলো । ভদ্রলোক আমাদের ক্যাম্প ছেড়ে উদয়পুরের ক্যাম্পে চলে গিয়েছিলেন। সেই ক্যাম্প থেকে নাকি শরণার্থীরা এখনও যায় নি। আমাদের দেখে তিনি কিছুতেই ছাড়বেন না। এক রাত তাঁর ওখানে থাকতেই হবে। তাঁর আতিথেয়তা আমরা ফেলে দিতে পারলাম না।এক রাত তাঁদের সাথে আবার শরণার্থী ক্যাম্পে কাটিয়ে পরদিন একটু বেলা করেই বেরিয়ে পড়লাম। ড্রাইভ করছে মুতলিব। ভারতীয় সীমানা পার হবার পরে বাংলাদেশ সীমানায় ঢুকে দক্ষ হাতে সে ধীরে ধীরে রাস্তার ভাঙ্গাচোরা জায়গাগুলি পেরিয়ে যাচ্ছিলো। এমনি এক ভাঙ্গা রাস্তার ধারে অপেক্ষা করছিলাম আগের গাড়িগুলি পার হলে আমরা যাবো বলে। রাস্তায় পাহাড়া দিচ্ছে অস্ত্র হাতে ভারতীয় এক সেনা।সে আমার ছেলেকে দেখে নিজেই এগিয়ে এসে খুব আদর করতে লাগলো।বললো তারও নাকি এমন একটা ছেলে আছে। আহা ঘরের টান বড় টান।এই টানেই তো আমরাও ফিরছি আমাদের ঘরে। আমি তাকে মন্দিরের প্রসাদ বের করে দিলে সে আপ্লুত হয়ে তা মাথায় ঠেকিয়ে মুখে দিলো। রাস্তাটা পার হয়ে বেশ কিছুক্ষণ চলার পরে পথের পাশে একটা চায়ের ঝুপড়ি দোকান দেখে আমার কেন জানি খুব চা খেতে ইচ্ছে করলো। যদিও কখনো এসব ঝুপড়ি দোকানের চায়ের স্বাদ কেমন তা পরখ করে দেখিনি।ড্রাইভারকে চা খাবার কথা বললে সে গাড়ি থামাতেই আমি গাড়ি থেকে নেমে পথের ধারে ঘাসের মধ্যে বসে পড়লাম। ড্রাইভার কাপ,প্লেট ধুয়ে চা নিয়ে এলো। মুখে দিয়ে ভালোই লাগলো যদিও দুধ একটু বেশি দিয়েছে। যেতে যেতে রাত নেমে এসেছে তখন। পর পর দুইদিন বিধ্বস্ত আর ভাঙ্গাচোরা রাস্তায় চলতে চলতে ক্লান্তি এসে ভর করেছে। রাত তখন প্রায় বারোটা আমরা হরিপুর গ্যাস ফিল্ডে এসে যখন ঢুকলাম তখন মনে হল আমি আমার ঘরের দুয়ারে এসে পড়েছি। আমাদের জন্যে যে বাংলোটা খালি করে রাখা হয়েছিলো সেটা একটা টিলার ওপর। প্রায় তিরিশ,পঁয়ত্রিশটা ছোট ছোট সিঁড়ি টপকে উঠতে গিয়ে ঠাণ্ডায়, ক্লান্তিতে, আনন্দ আর উত্তেজনায় আমার পা দুটি থরথর করে কাঁপছিলো। এক সময় সেভাবেই সিঁড়ি পেরিয়ে আমি বাংলোতে এসে ঢুকলাম। বাবুর্চি রশিদ জানতো আমরা আসবো।সে রাঁধাবাড়া করে না ঘুমিয়ে অপেক্ষা করছিলো আমাদের জন্যে। বহুদিন পরে আমি গরম জলে শাওয়ার নিলাম।স্নান করে এসে দেখি রশিদ আমাদের জন্যে ভাত,ডাল,সবজি,পাবদা মাছ আর মুরগী গরম করে খাওয়ার টেবিল সাজিয়ে দিয়েছে। খেয়েই বিছানায় শুয়ে পড়তেই সাথে সাথে দু চোখের পাতায় নেমে এলো রাজ্যের ঘুম। চলবে। 
সময়ের কাহন -৩৯ ------------------------- চূড়ান্ত পরাজয় বুঝতে পেরে বুদ্ধিজীবী হত্যার নীল নকশার সার্থক বাস্তবায়ন করার পরপরই মেজর জেনারেল রাও ফরমান আলি এদেশ থেকে চলে যাবার জন্যে অস্থির হয়ে উঠলেন। আতংকে,ত্রাসে স্ট্রোক করার মতো অবস্থা তখন তাঁর। ১৫ ডিসেম্বর যখন পাকবাহিনীর নির্দেশে বাংলাদেশ থেকে হেলিকপ্টারগুলি যখন বার্মা চলে যাচ্ছিলো তখন তিনি ভয়ে পাংশুবর্ণ হয়ে নিয়াজিকে বারবার অনুরোধ করছিলেন তাঁকেও হয় বার্মা নয়তো পশ্চিম পাকিস্তানে যেন সরিয়ে নেওয়া হয়। বাঙালী আর বুদ্ধিজীবী হত্যাকাণ্ডে জড়িত থাকার জন্যে মুক্তিবাহিনী তাঁকে হত্যা না করে কিছুতেই ছাড়বে না। নিয়াজি তাঁকে আশ্বস্ত করে কথা দিয়েছিলেন যেভাবেই হোক তিনি তাঁকে রক্ষা করবেন। একমাত্র ঢাকা শহর আর ঢাকার আশেপাশে কিছু ছোট ছোট এলাকা ছাড়া সমগ্র বাংলাদেশ তখন শত্রুর কবল থেকে মুক্ত। কোন রকম সরকারি নির্দেশ বা আবেদনের আগেই একদিকে হাজার হাজার শরণার্থী তখন সহজাত প্রবৃত্তির টানে নিজেদের বসত ভিটায় ফিরে যেতে শুরু করেছেন। আর অন্যদিকে সেদিন প্রভাতের সংবাদপত্র থেকে প্রথম সবাই জানতে পারলো অজানা এক বিপদের হুমকি নিয়ে মার্কিন সপ্তম নৌবহর বঙ্গোপসাগরের দিকে ধেয়ে আসছে। সে এক চরম সময় তখন। একদিকে আসন্ন বিজয়ের উচ্ছ্বসিত আনন্দে শরণার্থীদের নিজের দেশে ফিরে যাওয়ার প্রস্তুতি চলছে আবার অন্যদিকে ঢাকার দিকে সরে আসা প্রায় পঁচিশ হাজার সৈন্যদের দ্বারা সম্ভাব্য এক ধ্বংসযজ্ঞের থমথমে আশংকা। ঢাকাকে মুক্ত করার লক্ষ্যে মুক্তি বাহিনী আর মিত্রবাহিনীর সংখ্যা তখন উত্তরোত্তর বেড়ে চলেছে। ১৪ ডিসেম্বর দুপুরের কিছু পূর্বে গভর্ণর হাউজে তখন মন্ত্রীসভার মিটিং চলছিলো। এই খবর পাওয়ার সাথে সাথে গভর্নর হাউজ আক্রমণ করার সিদ্ধান্ত নিয়েই ঠিক গভর্নর হাউজের ওপরে নির্ভুলভাবে রকেট বোমা নিক্ষেপ করা হয়। বোমা নিক্ষেপের সাথে সাথে মন্ত্রীপরিষদের গভর্নর মালেক আর দেরি করা সমীচীন না করে তৎক্ষনাৎ পদত্যাগ করেন। শেষ প্রতিরক্ষার দায়িত্ব তখন সম্পুর্নভাবে এসে পড়লো নিয়াজির উপর । গভর্ণর মালেকের পদত্যাগের সংবাদ আর সেই সাথে ইস্টার্ন কমান্ডের বারবার পাঠানো জরুরী দুর্গত বার্তা শেষ পর্যন্ত মদ,নারী আর পাখি শিকারের নেশায় বুঁদ হয়ে থাকা ইয়াহয়ার চৈতন্য উদ্রেক করতে সমর্থ হয়। বেলা আড়াইটার সময়ে অবশেষে গভর্নর মালেক আর নিয়াজির কাছে ইয়াহিয়ার তারবার্তা এসে পৌঁছালো। যে বার্তায় লেখা ছিলো পাকিস্তানি সৈন্য আর তাদের সহযোগীদের প্রাণ রক্ষার প্রয়োজনে যুদ্ধ বন্ধ করার জন্যে প্রয়োজনীয় সমস্ত ব্যবস্থা গ্রহণের অনুমতি দেয়া হল। পরদিন ১৫ ডিসেম্বর অপরাহ্নে নিয়াজির যুদ্ধবিরতির বার্তা নয়াদিল্লীতে এসে পৌঁছায়। সপ্তম নৌবহর তখনও ধেয়ে আসছে বাংলাদেশের উপকূলকে লক্ষ্য করে। তবে আশার কথা ছিলো রাশিয়াও বসে ছিলো না ।সপ্তম নৌবহরকে প্রতিরোধ করার জন্যে তারা নিজেদের যুদ্ধজাহাজ পাঠিয়ে দিয়েছিলো। সবার আশঙ্কা ছিলো সপ্তম নৌবহর যুদ্ধের কাজে লাগতে না পেরে শেষ পর্যন্ত অবরুদ্ধ পাক সৈন্যদের ফিরিয়ে নিয়ে যাবার কাজ করবে না তো? এই সংশয় দূর করার জন্যে জেনারেল মানেকশ বললেন ভারতীয় বাহিনীর কাছে পাকবাহিনীর শর্তবিহীন আত্মসমর্পণই হবে যুদ্ধ ঘোষণার একমাত্র ভিত্তি। একদিকে তখন ১৫ ডিসেম্বর ভারত আর বাংলাদেশের মিলিত বাহিনী ঢাকা নগরীর উপকন্ঠে সমবেত আর অন্যদিকে সপ্তম নৌবহরের স্থল সংযোগ প্রতিষ্ঠার জন্যে যে সম্ভাব্য স্থান চট্টগ্রামের সেই উপকূলও তাদের কব্জায়। ১৫ ডিসেম্বর ভারতীয় সেনাবাহিনী জেনারেল মানেকশ'র উদাত্তকণ্ঠের আহবান "হাতিয়ার ডাল দো।" এই বিবৃতি রেডিওতে সারাদিন কিছুক্ষণ পর পরই প্রচার করা হচ্ছিলো। বলা হচ্ছিলো ১৬ ডিসেম্বর সকাল নটার মধ্যে পাকবাহিনী যদি নিঃশর্তে নিকটস্থ ভারতীয় বাহিনী বা যৌথবাহিনীর কাছে অস্ত্র সংবরণ বা আত্মসমর্পণ না করে তাহলে কোনমতেই তাদের আর সময় দেয়া হবে না। জেনারেলের এই আহবানে পাকবাহিনীর মধ্যে তীব্র এক প্রতিক্রিয়া সৃষ্টির সাথে সাথে তাদের মনোবলও ভেঙে পড়তে শুরু করলো। ঢাকায় পাকবাহিনীর প্রধানরা অবশেষে আত্মসমর্পণের সিদ্ধান্ত নিলেন। প্রথমে শর্ত ছিলো মুক্তিবাহিনীর কাছেই পাকবাহিনীর আত্মসমর্পণ করতে হবে। কিন্তু যে পাকবাহিনী বাংলার তিরিশ লক্ষ মা বোনের সম্ভ্রম ও অগনিত মানুষ হত্যা করেছে,ঘরবাড়ি পুড়িয়ে কোটি কোটি মানুষকে দেশছাড়া করেছে,এমন কি তাদের পরাজয়ের শেষ সময়েও বুদ্ধিজীবীদের হত্যা করেছে সেই মুক্তিবাহিনীকেই যে তাদের তখন সবচেয়ে বেশি ভয়।মিত্রবাহিনী ছাড়লেও মুক্তিবাহিনী তো কিছুতেই তাদের ছাড়বে না। এই ত্রাস বা ভয় থেকে তারা মিত্রবাহিনীর কাছেই আত্মসমর্পণের সিদ্ধান্ত নিলো। বিকাল তখন তিনটা। জেনারেল নিয়াজি নব্বই হাজার সৈন্য নিয়ে রেসকোর্সের ময়দানে এলেন আত্মসমর্পণ করার জন্যে। নিয়াজির আত্মসমর্পণের দিনই সপ্তম নৌবহর চট্টগ্রামের উপকূলে প্রবেশ করতে গিয়ে যখন ওয়্যারলেসে বার্তা পেলো যে পাকিস্তান মিত্রবাহিনীর কাছে আত্মসমর্পণ করেছে।বাংলাদেশ এখন পাকিস্তানের করালগ্রাস থেকে সম্পূর্ণরুপে মুক্ত। তখন তাদের হাত কামড়ে পিছু ফিরে যাওয়া ছাড়া আর কোনো উপায় ছিলোনা। সেদিন বিকেলে ক্যাম্পের সবাই তখন নিজেদের কাজে ব্যস্ত । রাত হবার আগেই সবাইকে রান্নার কাজ সেরে রাখতে হয়। বাবা তখনও ঘুমিয়ে।বাবা ঘুমিয়ে থাকলে রেডিও খোলা হয় না।রেডিও তাই বন্ধ। এমন সময় ছোটো বোন ছন্দা চেঁচাতে চেঁচাতে দৌড়ে এসে বলতে লাগলো ঢাকা ফল করেছে,ঢাকা ফল করেছে।এটা শুনেই সেই মূহুর্তে সবাই রান্নাবান্না ফেলে হুড়োহুড়ি করে নিজেদের ঘর ছেড়ে বেরিয়ে এলো। ঘুম থেকে উঠে বাবা তাড়াতাড়ি রেডিও খুললেন। সে যে কি আনন্দ আর উল্লাস সবার তখন। প্রত্যন্ত এক পাহাড়ি এলাকায় ছিলাম বলে আমাদের ক্যাম্পের ধারে কাছে কোন মিষ্টির দোকান ছিলো না।কিন্তু তাতে কি? সবাই যার যার ঘরে ছুটে গিয়ে চিনির কৌটো হাতে নিয়ে বেরিয়ে এসে একে অন্যের মুখে তুলে দিতে লাগলো। মুখে তখন সবার হাসি আর চোখে আনন্দাশ্রু। ত্রিপুরা, আসাম, কোলকাতা সবখানেই তখন উৎসবের বন্যা বয়ে চলেছে। এদিকে ঢাকার রেসকোর্স ময়দানে তখন চলছে আত্মসমর্পণের আয়োজন। ৭ মার্চের এক বিকেলে বঙ্গবন্ধুর নেতৃত্বে বাংলার লক্ষ লক্ষ জনতা যেখানে শপথ নিয়েছিলো ১৬ ডিসেম্বরের এই দিনটিতে এসে তা পৌঁছে গেলো তার চূড়ান্ত সেই কাংখিত লক্ষ্যে। ষড়যন্ত্রের সমস্ত জাল ছিন্ন করে সবুজ বাংলার বুকে তখন দৃশ্যমান হচ্ছে নতুন এক টকটকে লাল সূর্য। যে সূর্যের নাম স্বাধীনতা সূর্য। মুগ্ধ জনতার চোখে তখন অপলক এক বিষ্ময়।তাদের চোখের সামনে উন্মুক্ত হতে চলেছে সম্পূর্ণ এক নূতন দৃশ্যপট। দীর্ঘ তেইশ বছর পূর্ব বাংলার জনজীবনের বঞ্চনা ও অত্যাচারের পরে উন্মুক্ত হচ্ছে সেই দৃশ্যপট। ৭ মার্চের মতোই ঢাকা আবার জয় বাংলা ধ্বনিতে মুখর হয়ে উঠেছে। সবাই মুগ্ধ চোখে তাকিয়ে আছে । রেসকোর্স মাঠের মাঝখানে রাখা হয়েছে একটা টেবিল।টেবিলের এক দিকের চেয়ারে বসে আছেন জেনারেল পাকবাহিনীর অধিনায়ক লে,জেনারেল নিয়াজি। বসেছেন যৌথ কমাণ্ডের পূর্বাঞ্চলীয় অধিনায়ক লে, জেনারেল জগজিৎ সিং অরোরা আর মুক্তিবাহিনীর সহ অধিনায়ক এ,কে,খন্দকার। আত্মসমর্পণের দলিলে স্বাক্ষর করে নিয়াজি তাঁর কোমরে রাখা রিভলবারটি প্রতিপক্ষের উদ্দেশ্যে অর্পন করে খুলে ফেললেন তাঁর ব্যাজ।একজন সৈনিকের জন্যে এর চেয়ে গ্লানি আর কষ্ট বোধহয় কখনো আর কিছু হতে পারে না। তাঁর এই দুর্ভাগ্যের জন্যে তিনি তখন মনে মনে পাকিস্তানের সুপ্রিম কমাণ্ডার ইয়াহিয়া খানকেই দায়ী করছিলেন। সহপাঠী অরোরার কাছেও নিজেকে তাঁর বড় নিস্প্রভ মনে হচ্ছে। যে প্রেসিডেন্টকে ভারতীয় হামলার কথা জানাবার পরেও কিনা যিনি উত্তর দিয়েছিলেন পূর্ব পাকিস্তানের জন্যে আমি দোয়া ছাড়া আর কি করতে পারি? একজন সশস্ত্র বাহিনীর অধিনায়ক যদি শুধুমাত্র এই কথা বলে নিজের দায়িত্ব বা কর্তব্য শেষ করে দেন সেখানে তিনি আর কি করতে পারেন? নিস্তব্ধ হয়ে ঐতিহাসিক ও অবিস্মরণীয় এক দলিল স্বাক্ষরের দৃশ্য দেখছে বাংলার মানুষ। র‍্যাডক্লিফের সুক্ষ কাঁচিতে কাটা ভৌগোলিক ভাবে অবিচ্ছিন্ন দেশটি এই দলিল স্বাক্ষরের সাথে সাথে সত্যি সত্যিই বিচ্ছিন্ন হয়ে গেলো। ভবিষ্যতের শিক্ষার্থীদের আর কখনও ভাবতে হবে না একই দেশের দুখানা মানচিত্র আঁকতে হয় কেন? ঐতিহাসিক এই স্বাক্ষরের কিছুক্ষণ পরেই প্রধানমন্ত্রী ইন্দিরা গান্ধী পূর্ব ও পশ্চিম রণাঙ্গনে ভারতের পক্ষ থেকে এককভাবে যুদ্ধবিরতি ঘোষণা করেন। দেশ তখন সম্পূর্ণ ভাবেই শত্রুমুক্ত। আনন্দ বিষাদে জড়িয়ে কত রকম খবর যে তখন আসতে শুরু করেছে। একদিকে শরণার্থীরা যখন দেশে ফেরার আনন্দে আত্মহারা অন্যদিকে তখনও খবর আসছে রাজাকারেরা শেষ মুহুর্তেও অনেককে মেরে ফেলতে ছাড়েনি। আমাদের ক্যাম্পে দুটি বোন ছিলো তাঁদের এক আত্মীয়ের পরিবারের সাথে।বোন দুটিকে রাজাকাররা পাকবাহিনীর হাতে তুলে দিতে পারেনি তাদের বাবাকে বহুদিন ধরে খুঁজছিলো। দেশ স্বাধীনের কয়েকদিন আগেই তিনি তাদের হাতে ধরা পড়ে যান। রাজাকারের দল তাঁকে পেয়েই মাটিতে গর্ত করে সেই গর্তে তাঁর অর্ধেক শরীর পুঁতে অকথ্য অত্যাচারের পরে মেরে ফেলেছে। স্বাধীন দেশে ফেরার ঠিক আগের মুহুর্তে এই খবরটি পাওয়ার সাথে সাথে বড় বোনটি পাগলের মতো হয়ে গেলো। ক্যাম্পে আমাদের সারিতেই ছোট্ট একটা ফুটফুটে মেয়ে ছিলো।তাদের বাড়িতে রাজাকারদের তাণ্ডব আর আগুনে লাগাতে দেখে ভয়ে তার কথা বন্ধ হয়ে গিয়েছিলো।ক্যাম্পে তাকে কথা বলতে কেউ দেখেনি। ১৬ ডিসেম্বরের পরে মেয়েটি একদিন নিজের মনে খেলছিলো এমন সময় একটা ছাগল তাকে তাড়া করতেই সে ভয়ে মা মা বলে ডাক দিতেই তার মা মেয়ের মুখে মা ডাক শুনে দৌড়ে এসে মেয়েকে কোলে নিয়ে আনন্দে কেঁদে ফেললেন। ভারত সরকার শরণার্থীদের কোনপ্রকার নির্দেশ দেবার আগেই স্বজন হারানোর গভীর বেদনা নিয়ে সর্বশান্ত,নিঃস্ব ছিন্নমূল শরণার্থীরা যুদ্ধবিধ্বস্ত পথ ধরে নিজের দেশের পোড়া ভিটেয় আনন্দ বেদনার মিশ্র এক অনুভূতি নিয়ে ফিরতে শুরু করেছেন নুতন করে বসতি স্থাপন করার জন্যে। বাতাসে তখনও বারুদ আর লাশের গন্ধ। এর মধ্যেই একদিন ক্যাম্প খালি করার নির্দেশ এলো।দেখতে দেখতে জেনারেল ক্যাম্প খালি হয়ে গেলো।অবারিত মানুষের আনাগোনায় যে বিশাল জায়গাটি সারাক্ষণ গম গম করতো সে জায়গা দেখতে দেখতে খালি হয়ে গেলো। শুন্য ঘরগুলি খাঁ খাঁ করতে লাগলো। আদিবাসী ত্রিপুরিরাই ঘর বেঁধে দিয়েছিলো তারাই আবার এসে ঘরের বেড়াগুলি খুলে খুলে জড়ো করতে লাগলো। আমাদের ক্যাম্প যখন খালি করার নির্দেশ এলো তখন আমার মা খুব চিন্তায় পড়ে গেলেন।তাঁর জামাই তাড়াতাড়ি আসবে বলে সেই যে সিলেটেগেলো তার আর কোন খবরই নেই। আমাদের যদি ক্যাম্প খালি করে চলে যেতে হয় তাহলে তো তাকে ফেলেই চলে যেতে হবে। কি দরকার ছিলো এই সময়ে তার সিলেট যাওয়ার? এক পর্যায়ে মা তার উদ্দেশ্যে খুব বকাবকিও করলেন। নিজের দেশে ফিরে যাবো কিন্তু কারুরই কোন ভালো কাপড় চোপর নেই। বাবার স্কুলের চাকরির কিছু টাকা মা সেই দুঃসময়েও সঞ্চয় করেছিলেন সেই সঞ্চয়ের টাকা দিয়ে আমাদের সবার জন্যে কিনে দিলেন টেরিকট শাড়ি আর মনিপুরী শাল।রীনার জন্যেও কেনা হল। ভারতে আমাদের প্রচুর আত্মীয় থাকলেও আমরা কখনো তাঁদের গলগ্রহ হতে চাইনি।শরণার্থী শিবিরে ভারত সরকারের দেয়া নির্ধারিত সুযোগ সুবিধার মধ্যেই অন্য সবার মতো আমরাও দিন কাটিয়েছি।কারো কাছেই কখনো নিজেদের আর্থিক দুরবস্থা বা দৈন্যতার কথা উল্লেখ করিনি। তবে চিঠিপত্র দিয়ে সবার সাথে যোগাযোগ রেখেছিলাম। এই প্রসঙ্গে আমার কর্তার এক মামার কথা উল্লেখ না করে পারছি না।যিনি ছিলেন দার্জিলিঙের চা বাগানের একজন ম্যানেজার। আর্থিক অবস্থা তাঁর খুবই ভালো। তিনি কখনোই আমার কর্তার চিঠির উত্তর দেন নি।ক্যাম্প ছেড়ে আসার ঠিক আগের দিন দেখি সেই মামা আমাদের বিশ টাকার একটা মানি অর্ডার পাঠিয়েছেন। আমি সে টাকা গ্রহন না করে ফেরত পাঠিয়ে দিয়েছিলাম। ভারত সরকার আমাদের জন্যে যা করেছেন তাতেই আমরা কৃতজ্ঞ। বিদায়বেলায় আন্তরিকতাহীন সেই মানি অর্ডার গ্রহন করতে আমার মন কিছুতেই চায় নি। দেশ স্বাধীন হওয়ার পরে আমার শাশুড়ি তাঁর ভাইয়ের বাড়িতে বেড়াতে গেলে তখন আমার মামাশ্বশুর নাকি বলেছিলেন তিনি আমাদের জন্যে দুশো টাকা পাঠিয়েছিলেন। আমার শাশুড়ি খুব খুশি হয়ে আমার কর্তাকে যখন সে কথা জিজ্ঞেস করলেন তখন আমার কর্তা হাসতে হাসতে মজা করে উত্তর দিয়েছিলো, "হ্যাঁ মা বিশের পাশে বেশি না মামা একটা শূন্য বাড়িয়ে তোমাকে বলেছেন তবে তোমার বউমা যে সে টাকা ফেরত পাঠিয়ে দিয়েছিলো সে কথা বলেন নি মামা?" মামাশ্বশুর ভেবেছিলেন মানি অর্ডারটা আমাদের হাতে পড়েনি। জেনারেল ক্যাম্প তখন খালি হয়ে গেছে আমাদের ক্যাম্প থেকেও সবাই চলে যেতে শুরু করেছে। শরণার্থীদের দেশে পৌঁছে দেওয়ার জন্যে ভারত সরকার বিশাল বিশাল ট্রাকের ব্যবস্থা করেছেন। আমাদেরও নিয়ে যাবার জন্যে নির্ধারিত ট্রাক যখন এসে দাঁড়ালো তখনও আমার কর্তা এসে পৌঁছায় নি। চলবে
সময়ের কাহন -৩৮ -------------------------- বাবা শারিরীক ভাবে শক্ত সমর্থ বলতে যা বোঝায় কখনোই তেমন ছিলেন না। হাল্কা পাতলা শরীর তাঁর। স্বল্পাহারী বাবার খাওয়াদাওয়াও ছিলো একেবারেই আলাদা।সব কিছু খেতেও পারতেন না। ক্যাম্পের প্রতিকূল পরিবেশ আর নিয়মের বাইরের খাবার একসময়ে তাঁর শরীর আর নিতে না পেরে বিদ্রোহ করে বসলো। আমাদের সবার সহ্য হলেও দিনের পর দিন আটার রুটি, ছোলার ডাল এসব খেতে খেতে বাবা হঠাৎ গুরুতর অসুস্থ হয়ে পড়লেন। একদিন দেখা গেলো তিনি কিছুতেই আর বিছানা থেকে মাথা তুলতে পারছেন না। ডাক্তার এসে বললেন তাঁর ডিওডেনাল আলসার হয়েছে।আর এজন্যে আভ্যন্তরীণ রক্তক্ষরণ হচ্ছে।পুরোপুরি বেড রেস্ট দরকার আর পথ্য দিলেন গলা ভাত আর লঙ্কা ছাড়া হালকা মশলা দিয়ে শিংমাছের ঝোল। চট্টগ্রামের ডাক্তার রসিক বণিক বাবার চিকিৎসার ভার নিয়েছিলেন। তিনি নিজেও তখন একজন শরণার্থী। দুর্দিনের মধ্যেই রেশনের টাকা বাঁচিয়ে বাবার জন্যে শিংমাছও কেনা হল।মা সেই মাছ থেকে কয়েকটা জিইয়ে রাখবেন বলে বাজারের ব্যাগ খুলতেই দেখেন মাছের সাথে নুনের পোঁটলাও রাখা হয়েছে। সেই নুনের পোঁটলা শিংমাছের গুঁতোয় ফেটে নুন মাখামাখি হয়ে মাছগুলি সব নেতিয়ে পড়েছে। দুঃসময়ের টাকা বাঁচিয়ে কেনা মাছ।আমার দুই ভাইয়ের মধ্যে কে যে এই বোকামিটা করেছিলো জানিনা তাকে তো একহাত নিলেনই মা সেই সাথে আমাদেরও বকতে ছাড়লেন না।কেন বাজার আসার সাথে সাথে ব্যাগটা কেউ খুলে দেখিনি তাহলে হয়তো মাছগুলিকে বাঁচানো যেতো। এরপর বকতে বকতেই সেই মাছ কাঁচাকলা দিয়ে সবার জন্যে রান্না করলেন। বকতে বকতেই আমাদের সবার পাতে সেই শিংমাছের ঝোল তুলে দিলেন। শিংমাছ দেখলেই মা'র সেই বকা দেয়ার কথা আমার আজও মনে পড়ে যায়। এর কয়েকদিন পরে মেজো ভাশুর আমার কর্তাকে দুশ টাকা পাঠিয়েছিলেন। সেই টাকা থেকে সে বাজার থেকে মোটামুটি বড় একটা চারমিনার (আমেরিকান রুই)মাছ কিনে এনে মাকে বললো আজ আর বকবেন না মা। মা সেই মাছ সেদিন যত্ন করে আমাদের সবার জন্যে রান্না করেছিলেন। বাবাকে নিয়ে আমরা সবাই তখনও ব্যস্ত। তবে মা সহ আমাদের সবার অক্লান্ত সেবা যত্নে বাবা একসময়ে সুস্থ হয়ে উঠলেন। এরই মধ্যে শুনি প্রধানমন্ত্রী ইন্দিরা গান্ধী ডিসেম্বরের চার তারিখে কোলকাতার ব্রিগ্রেড প্যারেডের জনসভায় নাকি ভাষণ দিতে আসবেন।সবার মুখে মুখে রাষ্ট্র হয়ে গেলো এই জনসভায় তিনি নিশ্চয়ই যুদ্ধের ঘোষণা দিতে আসছেন। অধীর আগ্রহে চার তারিখে সবাই তাঁর আসার অপেক্ষা করছি।তিনি কি বলবেন তাই নিয়ে ক্যাম্পের সবার জল্পনা কল্পনার অন্ত নেই। কয়েকদিন পরেই আবার যখন শুনলাম চার নয় তিনি তিন তারিখে ভাষণ দিতে আসছেন। একদিন আগে আসার কথা শুনে আমাদের আগ্রহ দ্বিগুণ বেড়ে গেলো। অত্যন্ত আগ্রহের সাথে আমরা অপেক্ষা করছি। তিন তারিখে আমরা সবাই রেডিওর কাছে বসে আছি। বিকেলের দিকে জনসভা শুরু হলে ইন্দিরা গান্ধী মঞ্চে এসে দাঁড়ালেন। শুরুতেই খুব ধীরে ধীরে তিনি তাঁর বক্তৃতা শুরু করলেন।অসাধারণ তাঁর বক্তৃতা দেবার ক্ষমতা। সেদিন কিছুটা হালকা মেজাজেই তিনি তাঁর বক্তৃতা শুরু করেছিলেন। আমরা সাগ্রহে শুনছিলাম। কিছুক্ষণ বক্তৃতা দেবার পরেই কেউ একজন তাঁর বক্তৃতার মধ্যেই কি একটা জরুরি খবর জানাতেই তিনি হঠাৎ তাঁর বক্তৃতা সংক্ষিপ্ত করে খুব দ্রুত জনসভা শেষ করে চলে গেলেন। আমরা ভেবেছিলাম তাঁর বক্তৃতা আরও দীর্ঘ হবে।কিন্তু পরে শুনি প্রধানমন্ত্রী যখন বক্তৃতা দিচ্ছিলেন তখন তাঁর হাতে যিনি জরুরি এক বার্তা তুলে দিয়েছিলেন তিনি ভারতীয় সেনাকর্মকর্তা লেফটেন্যান্ট জেনারেল জগজিৎ সিং অরোরা। সেই বার্তায় নাকি লেখা ছিলো ইন্দিরা গান্ধী যখন বক্তৃতা দিচ্ছিলেন ঠিক তখনই ভারতীয় বিমানবন্দরে পাকিস্তান হামলা চালিয়েছে এজন্যে তিনি তাঁর বক্তব্য সংক্ষিপ্ত করে অবিলম্বে নয়াদিল্লীতে ফিরে যেতে বাধ্য হয়েছিলেন। এই হামলার জন্যে পাকিস্তানের বিরুদ্ধে হামলার অভিযোগ এনে ভারত সরকারও পাকিস্তানের বিরুদ্ধে পাল্টা যুদ্ধ ঘোষণা করলো। শুধু তাই নয় সরকারিভাবে এটাও বলা হল পাকিস্তানের বিরুদ্ধে ভারত ও বাংলাদেশের সেনাবাহিনী নিয়ে গঠিত মিত্রবাহিনী একযোগে এই যুদ্ধ করছে,যাঁর নেতৃত্বে আছেন লে,জেনারেল জগজিৎ সিং অরোরা। তাঁর নির্দেশেই বাংলাদেশের মুক্তিবাহিনীও যুদ্ধ করছে। এরপরেই শুরু হয়ে গেলো ভারত বাংলাদেশ বাহিনীর যৌথ অভিযান। যুদ্ধের প্রথম ধাপে আগরতলার ওপরে ডিসেম্বরের তিন তারিখেই তিনবার বিমান হামলা চালিয়ে রকেট বোমা নিক্ষেপ করে পাক বাহিনী। সেই সংকটময় পরিস্থিতিতে দেশে জরুরী অবস্থা ঘোষণা করা হল। সীমান্তের কাছাকাছি থাকাতে আমরা এতদিন কামানের গোলার শব্দে ভয় পেয়েছি।এবারে যখন সত্যি সত্যিই সীমান্তের অপর দিক থেকে আমাদের ক্যাম্পের অদুরেই কামানের গোলা এসে পড়তে লাগলো তখন ভয়ে সবাই থরথর। সারা সীমান্ত এলাকা তখন নিস্প্রদীপ থাকে। নিকষ অন্ধকারের ভেতরে সবাই ছোটাছুটি করতে থাকি নিরাপদ জায়গার জন্যে। যে কোন মুহুর্তে শত্রুপক্ষের কামানের গোলা ছুটে আসতে পারে। ঢাকা শহরের সব এলাকাতেই মুক্তিযোদ্ধারা তখন খুবই পরিপক্ব ও সক্রিয়। তাদের তৎপরতার পরিধিও তখন ব্যাপকভাবে বিস্তৃত। ওরা তখন খুব ভালো করেই জানে পাক সৈন্যদের চলাচল আর সরবরাহ ব্যবস্থার বিঘ্ন কিভাবে ঘটাতে হয়? মুক্তি যোদ্ধারা সুসংগঠিত হবার পর থেকেই রাজাকাররা আর আগের মতো সুবিধা করতে পারেনা যার ফলে স্থানীয় জনগনও আর লুকিয়ে নয় তাদের সব ভয়ভীতি কাটিয়ে মুক্তিযোদ্ধাদের দিকে স্বতঃস্ফূর্ত ভাবে তাদের সাহায্যের হাত বাড়িয়ে দিয়েছে। এই পরিস্থিতিতে স্বাভাবিকভাবেই দখলদার বাহিনীর মধ্যে হতাশা, অবসাদ,আর আতঙ্ক এসে ভর করলো। প্রধানমন্ত্রীর তিন তারিখের ভাষণের পরে দুদিন কেটে যেতেই ছয় তারিখের সুর্য আমাদের জন্যে নিয়ে এসেছিলো একেবারেই অন্যরকম এক আলো। যে আলো আমাদের শরীর থেকে রিফিউজি নামের শব্দটাকে ধুয়ে মুছে দিয়েছিলো। বিশ্বের তাবড় তাবড় মোড়লদের নাকের ডগার ওপর দিয়ে ইন্দিরা গান্ধী এই দিনটিতে আনুষ্ঠানিক ভাবে জানিয়ে দিলেন যে,এটা পাকিস্তানের আভ্যন্তরীণ সমস্যা নয়,বাংলাদেশ আর পাকিস্তানের সমস্যা।ভারত শুধুমাত্র নৈতিক ঔচিত্যবোধ ও মানবতা থেকেই তার প্রতিবেশীর পাশে দাঁড়িয়েছে। মুছে গেলো মুক্তির জন্যে লড়তে থাকা তরুণদের শরীর থেকে দুস্কৃতকারি নামের শব্দটি। পাকাপাকিভাবে তাদের জন্যে গর্বের শব্দ হলো তারা "মুক্তিযোদ্ধা। বুকের ভেতর থেকে উৎসারিত আনন্দ প্রকাশের ভাষা না পেয়ে দু চোখে আনন্দাশ্রু হয়ে গড়িয়ে পড়তে শুরু করলো। আনন্দে শিহরিত হয়ে ভাবছিলাম আমরা এখন একটা স্বাধীন, সার্বভৌম রাষ্ট্রের নাগরিক। বঙ্গবন্ধু এতদিন যে স্বপ্ন নিয়ে বাংলার আনাচে-কানাচে ঘুরে বেরিয়েছেন তা এখন সত্যি। বুকের ভেতরে কেমন জানি করছিলো মহান মানুষটির জন্যে।না জানি তিনি কোথায় আছেন? কেমন আছেন? আমাদের মুক্তিযুদ্ধ এরপর চলে এলো আন্তর্জাতিক আলোচনার কেন্দ্রে।আর তার ফলস্বরূপ ভারত, পাকিস্তান আর বাংলাদেশের পরিস্থিতি পর্যালোচনা করার জন্যে জাতিসংঘের অধিবেশন ডাক দিলেন জাতিসংঘ মহাসচিব উথান্ট। অধিবেশনে বসেই আমেরিকা এই যুদ্ধের জন্যে ভারতকে দায়ী করে বসতেই রাশিয়াও পাকিস্তানকে দায়ী করতে ছাড়লো না। আমেরিকা তখন যুদ্ধবিরতির প্রস্তাব দিলে রাশিয়া তাতে ভেটো দেয়। আবার রাশিয়া রাজনৈতিক একটা সমাধানের প্রস্তাব দিলে চীন তাতে ভেটো দেয়। বৃহৎ শক্তিবর্গের এই পাল্টাপাল্টি ভেটো চলতে থাকলে ভুট্টো নাখোশ হয়ে ক্ষেপে গিয়ে সবার চোখের সামনে অধিবেশনের কাগজপত্র ছিঁড়ে ওয়াক আউট করলে এক নাটকীয় পরিস্থিতির সৃষ্টি হল। জাতিসংঘে যখন এই বিতর্ক চলছিলো বাংলাদেশের অভ্যন্তরে তখন মুক্তিবাহিনী আর ভারতীয় বাহিনীর আক্রমণ তুঙ্গে উঠেছে।ঢাকার আকাশ জুড়ে তখন ভারতীয় বিমানবাহিনীর কর্ণবিদারী এয়ার রেইড সাইরেন। এই সাইরেন শুনে সবাই কোথায় নিরাপদ স্থানে মাথা গুঁজে থাকবে তা নয় উল্টো তা দেখার জন্যে ঘরবাড়ি ছেড়ে বাইরে বেরিয়ে আসতে লাগলো রাস্তায় কেউ বা বাড়ির ছাদে। সবাই জেনে গেছে যে ভারতীয় বিমান সিভিলিয়ানদের ওপরে বোমা ফেলবে না। এই পরিস্থিতিতে পড়ে পাকবাহিনীর পক্ষে তার নিজের শক্তিতে যুদ্ধ চালিয়ে যাওয়া দুরুহ হয়ে পড়লো।সীমান্ত এলাকা ছেড়ে এবারে তারা পিছু হটতে থাকে ঢাকার দিকে। হেনরী কিসিঞ্জার তখন গোপনে সপ্তম নৌবহর পাঠিয়ে দিয়েছেন যাতে প্রয়োজনে সেখান থেকে বিমান আক্রমণ করা যেতে পারে। রাশিয়া তা জানতে পেরে সাথে সাথে পাল্টা ব্যবস্থা হিসেবে তাদের একটা যুদ্ধজাহাজ পাঠাবার ব্যবস্থা করলো। এতে করে হঠাৎ আবার সবার মনে একটা ভয় দেখা দিলো এ যে প্রলয়ঙ্করী এক যুদ্ধের অশনিসংকেত! তবে কি বাংলাদেশকে ঘিরে তৃতীয় বিশ্বযুদ্ধ বেঁধে যাবে? জাতিসংঘে যখন এই বিতর্ক চলছিলো বাংলাদেশে তখন মুক্তিবাহিনী আর ভারতীয় বাহিনীর যৌথ প্রযোজনায় তুঙ্গে উঠেছে। ঢাকার আকাশ জুড়ে তখন ভারতীয় বাহিনীর কর্ণবিদারী এয়াররেড সাইরেন।এই সাইরেন শুনে কোথায় সবাই নিরাপদ স্থানে মাথা গুঁজে থাকবে তা নয় উল্টো ঘরবাড়ি ছেড়ে তা দেখার জন্যে কেউ বা রাস্তায় কেউ বা বাড়ির ছাদে বেরিয়ে আসছে। সবাই জেনে গেছে ভারতীয় বিমান সিভিলিয়ানদের ওপরে বোমা ফেলবে না। বোমা ফেলে এয়ারপোর্টের রানওয়ে বেশ ভালোভাবেই জখম করে দেয়া হল।পাকিস্তানের পক্ষে এরপরে তার নিজের শক্তিতে যুদ্ধ চালিয়ে যাওয়া দুরুহ হয়ে পড়লো। বাবা মোটামুটি সুস্থ হলেও শরীর তখনো পুরোপুরি আগের অবস্থায় আসে নি।আভ্যন্তরীণ রক্তক্ষরণের জন্যে কিছুটা ফ্যাকাশে দেখায় তাঁকে। তারপরেও তিনি রেডিও নিয়ে খবর শুনতে বসেন। এদিকে ৬ ডিসেম্বর ভারত বাংলাদেশকে স্বীকৃতি দেবার সাথে সাথে ২৪ ঘন্টার মধ্যে পাকিস্তান ভারতের সাথে সম্পর্ক ছিন্ন করার ঘোষণা দিয়ে বসলো। সীমান্ত থেকে পাক সেনারা তখন ঢাকার দিকে পিছু হটছিলো বলে ধীরে ধীরে মুক্ত হচ্ছিলো দেশের বিভিন্ন অঞ্চল আর সেই মুক্ত অঞ্চল থেকে সীমান্ত পেরিয়ে শরণার্থী শিবিরে অবারিত গতিতে আসতে শুরু করলো বাংলাদেশের রকমারি তাজা তাজা সব মাছ। স্বাধীন দেশের মাটি তখনো মাথায় ছুঁই নি, মাখিনি তখনো গায়ে। প্রতিটি মুহুর্ত এক প্রতীক্ষার ভেতরে কাটছে কবে প্রবেশ করবো আমাদের স্বাধীন দেশের মাটিতে? ক্যাম্প জুড়ে তখনই শুরু হয়ে গেছে আনন্দ উৎসব। সীমান্ত পথে তখন প্রচুর মাছ আসতে শুরু করেছে।দানেও সস্তা। মাছে ভাতে বাঙালী অনেক দিন পরে রুটি, ডাল আর নিরামিষ ঘণ্ট ছেড়ে সেই মাছ কুটতে বসে, কত যে হাসি, গল্প,স্মৃতিচারণ করতে শুরু করেছে তা বলে শেষ করা যাবে না। একদিকে সবার মনেই যখন স্বাধীন বাংলায় ফিরে যাবার আনন্দ বিরাজ করছে,তখন অন্যদিকে জাতিসংঘের সদর দফতরে চলছে নতুন আর এক খেলা। যে খেলায় আর্জেন্টিনা প্রস্তাব দিয়েছিলো ভারত আর পাকিস্তান যেন যুদ্ধবিরতি ঘোষণা করে নিজ নিজ সৈন্যবাহিনী ফিরিয়ে নেয়। শুধু তাই নয় ভারত থেকে অবিলম্বে শরণার্থীদেরও বাংলাদেশে ফিরিয়ে নিয়ে যাওয়ার প্রস্তাব দেয়া হল। আর্জেন্টিনার প্রস্তাবটি লুফে নিলেন নিক্সন। তিনি এই প্রস্তাবে সোৎসাহে সমর্থন জানালেন। বাংলাদেশ সাথে সাথে প্রস্তাবটির তীব্র বিরোধিতা করে জানিয়ে দিলো পাকিস্তানিরা যখন নির্বিচারে বাংলাদেশীদের হত্যা করছিলো জাতিসংঘ কেন তখন কোন ব্যবস্থা নেয় নি ? পাকিস্তান এখন বিপদে পড়েছে বলেই কি জাতিসংঘে এই প্রস্তাব উঠেছে? কারণ এতে পাকিস্তানের লাভবান হবে তাই? রাশিয়া তখন এগিয়ে এসে উভয় প্রস্তাবের বিরুদ্ধেই জাতিসংঘ নিরাপদ পরিষদে ভেটো প্রদান করে। বাংলাদেশকে ঘিরে একটা যুদ্ধে জড়িয়ে পড়ার ঝুঁকিতে তখন না চীন,না আমেরিকা কেউই আর উৎসাহ বা উদ্যোগ দেখালো না। পাকিস্তান নাখোশ হলেও তখন তাদের আর কিছু করার ছিলো না। এদিকে ভারতীয় বাহিনী তখন ঢাকায় বাংলাদেশের বিমানবন্দর ধ্বংস করে চট্টগ্রামের সমুদ্র বন্দর আর মংলা সমুদ্র বন্দর ধ্বংস করে পাক সৈন্যদের পালাবার পথ বন্ধ করে দিয়েছে। পাকিস্তান বুঝতে পারলো যুদ্ধে জেতার মতো আর কোন সম্ভাবনাই তাদের নেই। তড়িঘড়ি করে তখন এয়ারপোর্টের কিছু জায়গা মেরামত করে ঢাকা থেকে তাদের দেশে চালান করতে আরম্ভ করলো বিপুল অস্ত্র, বিভিন্ন দামী দামী মালামাল আর যুদ্ধবিমানগুলি। সেই সাথে স্টেট ব্যাংকের সমস্ত টাকা আগুনে পুড়িয়ে দিলো । বিভিন্ন সেক্টর থেকে তখন একের পরে এক শুধু বিজয়ের খবর আসছে।সীমান্ত অঞ্চলগুলি প্রায় সবগুলিই বলতে গেলে তখন মুক্ত। শরণার্থী শিবির থেকে ফিরে যাবার জন্যে অনেকেই তখন উন্মুখ। আনন্দে আত্মহারা অনেকে মুক্তাঞ্চল দেখার জন্যেও শিবির থেকে ছুটে যাচ্ছে। আমার কর্তাও কিছুতেই আর ক্যাম্পে থাকতে চাইলো না।মাকে সে বললো সিলেট এখান থেকে খুব দূরে নয়। আমি আমার অফিসের গাড়ি নিয়ে কয়েকদিনের মধ্যেই ফিরে আসছি। মা অনেক নিষেধ করলেন তাঁর জামাইকে। বললেন সিলেট কাছে হলেও তোমার যাওয়াটা নিরাপদ নয়। রাস্তায় মাইন বা শেল পোঁতা থাকতে পারে। কিন্তু সে তখন মা'র কথা শোনার পাত্র নয়। মাকে অনেক বুঝিয়ে সিলেটের পথে রওয়ানা দিলো। নয় মাস পরে পাকিস্তান যখন দেখলো তারা এতদিন শুধু উটপাখির মতো বালিতে মুখ গুঁজেই ছিলো। মুখ যখন তুললো তখন দেখে সে তো সবই হারিয়েছে! আর কোন উপায় না পেয়ে তখন সে এই বাংলাদেশকে শেষ মরণ কামড় দেবার জন্যে ঠান্ডা মাথার এক পরিকল্পনা করলো যে পরিকল্পনা ছিলো জাতিকে মেধাশূন্য করে দেয়া। দেশে তখন কারফিউ। সেই কারফিউর মধ্যেই ঢাকার বুকে কাদামাটির প্রলেপ দেয়া অদ্ভুত ধরনের কিছু বাসকে ঘুরে বেড়াতে দেখে অনেকের মনেই প্রশ্ন জাগতো কারফিউর মধ্যে এই বাসগুলি কেন চলে?বাসের গায়ে এমন কাদার প্রলেপই বা কেন?ওগুলি কাদের বাস?কারাই বা চালায়? বাংলাদেশের নিরীহ মানুষ কল্পনাই করতে পারেনি কর্দমাক্ত বাসগুলি পাকিস্তানের মেজর জেনারেল রাও ফরমান আলির ঘৃণ্য এক নীলনকশার বাস্তবায়ন করার জন্যে ঢাকার পথে পথে ঘুরে বেড়াচ্ছে। কারফিউও সে জন্যেই দেয়া হয়েছে। সেই কারফিউর মধ্যেই বাসগুলি এসে দাঁড়ায় বিশ্ববিদ্যালয়ের স্বনামধন্য শিক্ষক,প্রথিতযশা চিকিৎসক, নামকরা সাংবাদিক, প্রকৌশলী আর বুদ্ধিজীবীদের দুয়ারে দুয়ারে। প্রয়োজন আছে বলে তাদের ধরে নিয়ে যাওয়া হয় কিন্তু কি তাদের প্রয়োজন তা যেমন জানানো হয় না তেমনি তাদের আর ফেরতও দিয়ে যায় না। স্বাধীনতার তখন এক পূণ্যলগ্ন। স্বাধীনতা সূর্য দেখার প্রতিক্ষায় তখন সবাই উন্মুখ। ঠিক এই সময়ে তাদের কি কারণে আর কোথায় যে নিয়ে যাওয়া হয়েছিলো তার উত্তর পাওয়া গিয়েছিলো দেশের বিভিন্ন বধ্যভূমিতে সেই সম্মানিত মানুষদের হাত,পা আর মুখ বাঁধা অবস্থায় প্রাণহীন দেহগুলি দেখে। শেষ মুহূর্তে পাক সৈন্যদের ঠাণ্ডা মাথার পরিকল্পনা ছিলো বুদ্ধিজীবীদের হত্যা করে দেশকে মেধা শূন্য করে যাওয়া। কি ভেবেছিলো পাকিস্তান? জাতি মেধাশূন্য হলে আমরা উলটো পথে হাঁটবো? চলবে।
সময়ের কাহন-৩৭ -------------- ক্যাম্পে তখন শত শত পরিবার। আড়াল বলে কারুরই কিছু ছিলো না।একটু জোরে কথা বললেই পাশের ঘরের মানুষের কানে সহজেই তা পৌঁছে যায়। ঘর থেকে বার হলেই সকলের দৈনন্দিন কাজকর্মের সবটুকুই সবার কাছে প্রকাশ হয়ে পড়ে। একটা পরিবারের কথা মনে আছে যে পরিবারটির পুত্রবধুটিকে দেখে সবার খুব কষ্ট হত। পঙ্গু ও বোবা স্বামী ছাড়াও তিন ছেলে। তারাও বাবার মতোই পঙ্গু। স্বামী, সন্তান আর শ্বশুর, শাশুড়ি নিয়ে বৌটির সংসার। সারাদিন সে নীরবে মুখ বুজে সবার জন্যে খেটেই যেতো কখনো তাকে হাসতে বা কারও সাথে কথা বলতে দেখিনি।কোলে করে স্বামী,আর তিন সন্তানের সবাইকে বাইরে খোলা জায়গায় পিঁড়িতে বসিয়ে স্নান করাতো। তার দিকে তাকিয়ে মনে মনে ভাবতাম কোন হতভাগা বাবা,মা মেয়েটির এমন সর্বনাশ করেছে। শ্বশুর শাশুড়িকেও খুব নিষ্ঠুর মনে হত। পঙ্গু ছেলেকে তাঁদের বিয়ে করাবার কি খুব দরকার ছিলো ? কামানের গোলার শব্দে সবাই যখন ছোটাছুটি করতো সে তখন তার পঙ্গু স্বামী আর বাচ্চাদের আঁকড়ে ঘরে বসে থাকতো। আর একটা পরিবারের স্বামী স্ত্রীর পাঁচটি ছেলে।মেয়ে ছিলো না।বড় ভাই কোন এক কলেজের অধ্যাপক। সবচেয়ে ছোট ভাইয়ের বয়েস তিন। একটি ছেলেও মাকে সাহায্য করতো না।ভদ্রমহিলা তিন বছরের বাচ্চাকে একাই সামলাতেন,টিউব ওয়েল থেকে জল আনতেন,রান্না ,কাপড় কাচা, বাসন মাজা সবই একা হাতেই করতেন। একদিন ছেলেদের খেতে দিয়ে তাদের মা বললেন আজ তরকারি কম আছে। একটু কম করেই খা সবাই। মা'র কথায় একটি ছেলে খেপে গিয়ে বললো খেতে বসে অত কম টম খেতে পারবো না। ক্যাম্পের ফাঁকা বেড়া আড়াল জানে না। ফাঁক দিয়ে সব কথাই বেরিয়ে পড়ে। ভদ্রমহিলার স্বামী থাকতেন সারাক্ষণ গান নিয়ে। আর একটা পরিবারের দুই বোনের একজন ছিলো লম্বা আর আরেকজন খাটো।তাদের সবাই বলতো টিক্কাভুট্টো। তাদের দাদু রোজ খুব ভোরবেলায় গান গেয়ে ক্যাম্পের সবাইকে ঘুম ভাঙাতেন। গৃহিণীরা সবাই বারান্দায় বসে চায়ের পাট শেষ হতে না হতেই উনুনে ডাল ফুটতে দিতেন। রান্না শেষ হয়ে গেলে রাতের জন্যেও ছোলার ডাল বসিয়ে রাখতেন।নিভু নিভু আঁচে সেই ডাল ফুটে নরম হয়ে থাকতো।রাতে রুটি বানাবার সময়ে সেই ডাল বাগাড় দেয়া হত। সকালে সব্জী কুটতে কুটতেই একজন আরেকজনের সাথে গল্পচ্ছলে নিজেদের রান্নার সাথে সাথে অন্য জেলার রান্নাও জেনে নিতে উৎসাহী হয়ে উঠতেন। অনেকে আবার পাহাড়ের এখান সেখান থেকে ব্রাহ্মী শাকও তুলে আনতেন। ব্রাহ্মী শাক আমি আগে চিনতাম না।ক্যাম্পে গিয়ে চিনেছি।তবে এটা জানতাম এই শাক খেলে নাকি স্মৃতি শক্তি বাড়ে। সেই দুর্দিনে গৃহিণীরা তরি তরকারির যতটুকু সদব্যবহার করা যায় তার সবটুকুই করতে চেষ্টা করতেন। একটা ফুলকপি কিনলে তার কিছুই ফেলা হতনা। ফুলকপিটা আলু দিয়ে রান্না হলে ডাঁটা দিয়ে হত চচ্চড়ি। এমন কি ডাঁটার সাথে যে সামান্য পাতা তাও কালিজিরে বা সর্ষে দিয়ে ভর্তা করা হত। কাঁচাকলার খোসাও ফেলা হত না। ভুল থেকে মানুষ যেমন অনেক কিছু শেখে অভাবও তেমনি মানুষকে অনেক কিছুই শেখায়। অনেক গৃহিণী আবার নিজেদের ঘরের সামনে কাঁচালংকা, মূলা,ধনেপাতা, শাক লাগিয়েছিলেন।পাহাড়ি মাটিতে সে মূলার ফলন ছিলো চমৎকার। কারও ঘরের সামনে তিল,তিসির ঝাড় বা মিষ্টি কুমড়োর লকলকে ডগা কঞ্চি বেয়ে ঘরের চাল ছুঁতে চাইতো আমাদের ক্যাম্প ছাড়িয়ে একটু এগিয়ে গেলেই ছিলো জেনারেল ক্যাম্প। সেখানে দাঁড়ালেই চোখে পড়তো সার সার চরকা পেতে মহিলারা সুতা বুনছেন,সুতা রঙ করে শুকাতে দিচ্ছেন।মনে হত এত কষ্টের মধ্যেও জীবন ঠিকই এগিয়ে চলছে। এসব দেখে মনে মনে ভাবতাম প্রাগৈতিহাসিক কালে এভাবেই একদিন নারীদের হাত ধরেই কৃষিকাজ আর বয়নশিল্পের সৃষ্টি হয়েছিলো। সেপ্টেম্বর পার হয়ে অক্টোবরও শেষ হতে চলেছে। পাকিস্তানের তখন এমন বেহাল দশা যাকে বলা যায় ল্যাজেগোবরে। কারণ ১৯৪৭ সাল থেকেই সে পশ্চিম পাকিস্তানের উন্নয়নের সাথে সাথে নির্বোধের মতো পাকিস্তানের রণাঙ্গনকে সুদৃঢ় রাখার কথা চিন্তা করে শুধুমাত্র পশ্চিম পাকিস্তানের রণাঙ্গনের যুদ্ধের জন্যেই প্রস্তুতির ব্যবস্থা নিয়েছে।আর তারই ফলশ্রুতিতে ১৯৭১ এর ২৫ মার্চে পূর্ব পাকিস্তানের নিরস্ত্র বাঙ্গালীদের অত্যাচার, নিপীড়ন আর হত্যাযজ্ঞে মেতে উঠে গোটা পূর্ব পাকিস্তানকে বধ্যভুমিতে পরিণত করতে গিয়ে কল্পনাই করতে পারেনি যে এই নির্বুদ্ধিতার মূল্য তাদের হাড়ে হাড়ে দিতে হবে পশ্চিমাঞ্চলে,পূর্বাঞ্চলের সীমান্তে এমন কি পূর্বাঞ্চলের আভ্যন্তরীণ জনপদের ভেতরে ও। অক্টোবরের শেষ সপ্তাহে সবারই পরিষ্কার ধারণা হয়ে গেলো যে যুদ্ধ সত্যি সত্যিই এগিয়ে আসছে। নভেম্বর আসার সাথে সাথে পূর্ব বাংলার পুরো সীমান্ত জুড়ে মুক্তিবাহিনী তখন পাকবাহিনীবাহিনীর ওপরে প্রচণ্ড চাপ সৃষ্টি করে চলেছে। এই চাপ সইতে না পেরে পাক সেনারা তখন অনেকটাই ক্লান্ত হয়ে পড়েছে। এক হাজার মাইল দূরের একটা দেশ থেকে পুরো একটা জাতির বিরুদ্ধে যুদ্ধ করার জন্যে যাদের পাঠিয়ে দেয়া হয়েছে তাদের বুঝতে বাকি রইলো না যে এ দেশের মুষ্টিমেয় কিছু রাজাকার ছাড়া বাকি সবাই-ই সৈনিক। এটা খুবই সত্যি এই বিশ্বাসঘাতকের দল যদি পাকসেনাদের দুস্কর্মের সাথী না হতো বা তাদের সহযোগীতা না করতো তাহলে শরণার্থীরা সব হারিয়ে এভাবে কখনো দেশ ছেড়ে যাবার কথা ভাবতেন না। পাক সেনারা না চেনে এখানকার পথ ঘাট,না চেনে জলবায়ু, না জানে এখানকার ভাষা,না চেনে এখানকার মানুষদের। এইসব বিশ্বাসঘাতকের দল যদি তাদের এভাবে সাহায্য না করতো তাহলে তারা অনেক আগেই এদেশ থেকে বিদায় নিতে বাধ্য হত। পশ্চিমা পত্রিকাগুলিও তখন পাক সামরিক বাহিনীকে অর্বাচীন, শক্তিহীন, জড়বুদ্ধি এসব বিশেষণে অভিহিত করে চলেছে। পরিস্থিতি অনুধাবন করে ভুট্টো ইয়াহিয়াকে বললেন অবিলম্বে খুব দ্রুত আর কড়া কোন ব্যবস্থা নিতে।নইলে তাঁকে ফাঁসিতে ঝুলতে হতে পারে। ইয়াহিয়া তখন নানা চাপে পর্যুদস্ত। এই সময়ে পাকবাহিনীকে তিনি জম্মু আর কাশ্মীরের আশেপাশে একসাথে সাতটি বিমানক্ষেত্রে বোমা নিক্ষেপ করার নির্দেশ দিয়ে বসলেন। তাদের হিসেবটা ছিলো এইরকম। এতে নিশ্চয়ই তাদের বন্ধুরাষ্ট্র চীন আর আমেরিকা তাদের সাহায্য করার জন্যে এগিয়ে আসবে আর এই সুযোগে জম্মু আর কাশ্মীরের কিছু জায়গাও যেমন দখল করা যাবে তেমনি আবার পূব থেকে পশ্চিমে পৃথিবীর দৃষ্টিটাকেও সরিয়ে দেয়া যাবে আবার মুক্তিযোদ্ধাদের কাছেও তাদের পরাজয়ের গ্লানি বলে আর কিছু থাকবে না। ২৩ নভেম্বরের দৈনিক পাকিস্তানের সংবাদের পাতা জুড়ে বিশাল এক হেডলাইনে প্রকাশিত হল ভারতের সর্বাত্মক আক্রমণ। এরপরে বিস্তারিতভাবে লেখা ছিলো আনুষ্ঠানিক ভাবে কোনরকম যুদ্ধঘোষণা ছাড়াই ভারত পূর্বপাকিস্তানের বিরুদ্ধে সর্বাত্মক আক্রমণ চালিয়েছে। শুধু তাই নয় সুপরিকল্পিত ভাবেই বারোটি পদাতিক ডিভিশন দিয়ে এই হামলা চালানো হচ্ছে। ২৪ নভেম্বর পাকিস্তান সরকার তারই পরিপ্রেক্ষিতে জরুরি অবস্থাও ঘোষণা করলো। শহরের চারিদিক বাংকার খুঁড়ে সেই ছবিও সংবাদপত্রে ছাপিয়ে দিলো। জনগনকে বলা হল যুদ্ধকালীন অবস্থায় নীরব থাকুন, কথা গোপন রাখুন,কোনোরকম গোপন কথা কারো কাছে প্রকাশ করবেন না, গুজবে কান দেবেন না,অস্ত্রের চেয়েও তীক্ষ্ণ আর ধারালো হচ্ছে গুজব। যুদ্ধ যুদ্ধ করে পাকিস্তান তখন খেপে উঠেছে। এক মহাসংকটে পড়ে সে কি করবে আর কি করবে না তা কিছুতেই বুঝতে পারছিলো না। তাদের বক্তব্য ছিলো ভারত পাকিস্তানের আভ্যন্তরীণ ব্যাপারে নাক বাড়িয়ে দিয়েছে। শুধু তাই নয় বহুদিন ধরে তারা দুস্কৃতকারীদের সামরিক প্রশিক্ষণ দিয়ে পাকিস্তানের অভ্যন্তরে অন্তর্ঘাতমূলক কাজ চালিয়ে যাচ্ছিলো।এ ব্যাপারে বহুবার ভারতকে সতর্ক করা হয়েছে কিন্তু তারা তা মানছে না। সীমান্তের নিশছিদ্র প্রহরা পেরিয়ে তখনও কিন্তু শরণার্থী ঢুকছে। চলবে।
সময়ের কাহন -৩৬ --------------- ইয়াহিয়া যতই বলুন না কেন অভ্যর্থনা শিবিরে শরণার্থীরা কেউই ফিরে গেলেন না বরং ভারতে শরণার্থী আসা তিনি কিছুতেই বন্ধ করতে পারছিলেন না। আমাদের শরণার্থী শিবিরে নূতন শরণার্থীদের জন্যে জায়গা না থাকলেও অন্যান্য শিবির থেকে আত্মীয় স্বজনরা পরস্পরের সাথে দেখা করতে আসতেন তাঁদের মুখেও অনেক খবর পেতাম। সিনেটর কেনেডি যাওয়ার দুদিন পরেই বর্ডার ক্রস করে আসা বাবার এক পরিচিত লোক বাবাকে এসে বললেন ৩১ জুলাই কলেজের অধ্যক্ষ শান্তিময় খাস্তগীরকে পাক হানাদার বাহিনীর লোকেরা মেরে ফেলেছে। আমরা চলে আসার পরে আমাদের কোয়ার্টার জ্বালিয়ে দেবার পর থেকেই কানুনগোপাড়া নাকি একেবারে নিশ্চুপ হয়ে গিয়েছিলো।। এর কারণ কালুরঘাট তখন ফল করেছে। দিনের বেলায় যে কোনো মুহুর্তে পাকিস্তানি সৈন্যরা চলে আসতে পারে সেই ভয়ে সবাই নিরাপদ আশ্রয়ের জন্যে করলডেঙা পাহাড়ে চলে যেতেন। শান্তি জ্যেঠামনি তাঁর কোয়ার্টারে একা থাকতেন না।গৃহকর্মী নারায়ণ বসু আর তাঁর ছেলে ছাড়াও মিলন মিত্র নামে কলেজের একজন ডেমোনোস্ট্রেটরকেও থাকতে দিয়েছিলেন।যিনি তাঁর ছাত্রও ছিলেন। মিলন সেই পরিস্থিতিতে কোয়ার্টারে থাকা আর নিরাপদ মনে করলেন না।গ্রামের বাড়ি তখনও নিরাপদ জেনে সেখানে চলে যাবেন ঠিক করলেন। যাওয়ার সময়ে শান্তিজ্যেঠুকে তাঁর সাথে নিয়ে যেতে চাইলে তিনি বরাবরের মতোই তাঁকেও বললেন তুমি চলে যাও আমাকে কেউ মারবে না। এরমধ্যেই একদিন শোনা গেলো পাকিস্তানি সৈন্যরা আসছে। এটা শুনেই অফিস সহকারী নুরুল ইসলাম জোর করে তাঁর বাড়িতে জ্যেঠামনিকে নিয়ে গেলেন।পাকিস্তানি সৈন্য আসার খবর শুনলেই তিনি তাঁকে তাঁর বাড়িতে নিয়ে বাড়ির পেছনের বাঁশঝাড়ে লুকিয়ে রাখেন। এর মধ্যেই সরকারি আদেশে কয়েকজন শিক্ষকও সেই সময়ে কলেজ হোস্টেল ও নিজেদের কোয়ার্টারে ফিরে এসেছিলেন। তাঁরা আসার কয়েকদিন পরে সত্যি সত্যিই একদিন সামরিক সৈন্য ও তাদের দোসররা এলো। কলেজে ঢুকে তারা কয়েকজন শিক্ষককে ধরে নিয়ে গেলো সারোয়াতলীর অস্থায়ী শিবিরে । তাঁদের মারধোর করলো না তবে অনেক অকথ্য অপমান করে একসময় ছেড়ে ছিলো। সারোয়াতলীতে রমণী বাবু নামে একজন নামকরা ডাক্তার ছিলেন। ছোট বেলা থেকে তাঁকে দেখেছি।বাবার চিকিৎসাও তিনিই করতেন। সবাই তাঁকে খুব ভালো বাসতেন। তিনিও শান্তি জ্যেঠামনির মতোই বলতেন আমাকে কেউ মারবে না। আমি তো রাজনীতি করিনা।আর্ত পীড়িত মানুষের সেবা করি। সেদিন শিক্ষকরা রেহাই পেলেও বৃদ্ধ ডাক্তার রমণীবাবুকে তারা হত্যা করে গিয়েছিলো। রমণীবাবুকে হত্যার পরে তাদের নিশানা ছিলো শান্তি জ্যেঠামনি। ৩০ জুলাই বিকেলে খবর পাওয়া গেলো ৩১ জুলাই পাকবাহিনী আবার কলেজে আসতে পারে।সন্ধ্যার সময় স্থানীয় অনেকেই জ্যেঠামনিকে বললেন তাঁদের সাথে পালিয়ে অন্য জায়গায় চলে যাবার জন্যে কিন্তু তারপরও তিনি গেলেন না।বললেন তোমরা যাও আমি কিছুতেই কলেজ ছেড়ে যেতে পারবো না। পরদিন ৩১ জুলাই।শ্রাবণ মাসের মাঝামাঝি সময়।অঝোর ধারায় বৃষ্টি ঝরছে।অনেকেই ভাবলেন এত বৃষ্টির মধ্যে পাকবাহিনী আর কলেজের দিকে আসবে না। কিন্তু তাঁদের ধারণা সঠিক ছিলো না।সেদিন খুব ভোরে হঠাৎ দ্রুম দ্রুম বন্দুকের শব্দ শুনেই বৃষ্টি মাথায় নিয়ে করলডেঙা পাহাড়ের দিকে সবাই কাদা জল ভেঙে ছুটতে লাগলো। উত্তরে কর্ণফুলী নদী পার হয়ে অনেকে মহামুনি বৌদ্ধমন্দিরে অনেকে আবার পদুয়া উপজাতি পাড়ায় দল বেঁধে আশ্রয় নিতে ছুটতে লাগলো। সহকর্মী নুরুল ইসলাম সেই বৃষ্টিতে ছুটে আসার আগেই পাক সৈন্য আর তাদের দোসররা শান্তিজ্যেঠামনির কোয়ার্টারে ঢুকে পড়লো।সৈন্যদের মুখ খোলা থাকলেও দোসরদের মুখ কালো কাপড়ে ঢাকা। সেই ভোরে জ্যেঠামনি ঘুম থেকে উঠে স্নান সেরে শ্রীমদ্ভাগবত গীতা পড়ছিলেন।ওরা এসেই আর দেরি করলো না।গীতাপাঠরত জ্যেঠামনিকে পরপর তিনটা গুলি করে চলে যাবার আগেই গৃহকর্মী নারায়ণ বসু তাদের দোসরদের একজনের মুখের কাপড় সরে যাওয়াতে তাকে চিনতে পেরে বিস্ফারিত দৃষ্টিতে তাকিয়ে রইলো। মুখ ফসকে অজান্তেই নারায়ণ বসুর মুখ থেকে বেরিয়ে গেলো ছাত্র হয়ে তোমরা তোমাদের স্যারকে খুন করে গেলে? কথাটা শোনার সাথে সাথে বন্দুকের নল চকিতে ঘুরে গিয়ে নারায়ণ বসুর বুক ঝাঁঝরা করে গুলি বেরিয়ে গেলো। নারায়ণ বসুর ছেলে বপন গুলির শব্দে ভয়ে বাড়ির পেছনের পাঁচিল ধরে পালিয়ে বেঁচে যায়। অধ্যাপকরাও তখন গুলির শব্দ শুনে যে যেদিকে পারে সেই বৃষ্টির মধ্যে আশ্রয় নিতে ছুটতে লাগলেন। শান্তি জ্যেঠামনি আর নারায়ণ বসু সেখানেই গুলিবিদ্ধ অবস্থাতে কাতরাতে কাতরাতে একসময় নিস্পন্দ হয়ে গেলেন। তিনদিন পর্যন্ত তাঁরা সেভাবেই পড়েছিলেন। ভদ্রলোকের মুখে মর্মস্পর্শী সেই বিবরণ শুনতে শুনতে আমাদের চোখ ছাপিয়ে নীরবে জল গড়িয়ে পড়তে লাগলো। কতবার জ্যেঠামনিকে সবাই নিষেধ করেছে কোয়ার্টারে না থাকার জন্যে।জ্যেঠামনি কারও কথা শুনলেন না। তাঁর বিশ্বাসেই অটল ছিলেন।কোথা থেকে শত্রুর প্রতি এই বিশ্বাস তিনি বা ডাক্তার রমণীবাবু পেয়েছিলেন? কে তার উত্তর দেবে? যুদ্ধের প্রথম দিকে অনেকের মনে যুদ্ধ নিয়ে সংশয় থাকলেও এডওয়ার্ড কেনেডি যাওয়ার কিছুদিন পরে আগস্টের শেষ দিকে যুদ্ধ তীব্র রুপ নিতে শুরু করলো। যুদ্ধের পরিনতি কি হতে পারে তা অনুধাবন করে পাকিস্তানের দালালরা তখন আগের চেয়ে আরও বেপরোয়া আর দিশেহারা হয়ে উঠেছে। একে তো অভ্যর্থনা শিবিরে শরণার্থীদের ফিরিয়ে নেয়া সম্ভব হয় নি তাতে আবার যুদ্ধের এই অগ্রগতির ফলে শরণার্থীদের জন্যে পার্বত্য পথগুলি ক্রমশ আরো বিপজ্জনক হয়ে পড়েছে।আমাদের পরে যারা আসছিলো তাদের আমাদের চেয়ে আরো দুর্গম রাস্তা ঘুরে ভারত সীমান্ত অতিক্রম করতে হচ্ছিলো। প্রতিটি রাস্তায় পাক বাহিনীর দালাল, আলবদর,রাজাকার আর তথাকথিত শান্তিবাহিনীর লোক। সীমান্ত অতিক্রম করার পরে অনেকেই গাইডের হাত দিয়ে চিঠি পাঠাতেন সেই চিঠি বহন করা গাইডদের জন্যেও খুব ঝুঁকির কাজ ছিলো।অনেকেই তা নিতে চাইতেন না। অনেকে সাদা কাগজের ওপরে পেঁয়াজের রস দিয়ে চিঠি লিখে কাগজটাকে রোদে শুকিয়ে নিয়ে সে চিঠি পাঠাতেন।আগুনের শিখার সামনে না ধরা পর্যন্ত সে লেখা কাগজের বুকে ফুটে উঠতো না।জানা না থাকলে এ লেখা উদ্ধার করা সম্ভব ছিলো না। তারপরও সব বাধা বিপত্তি ডিঙিয়ে ভারতে তখন এক কোটি শরণার্থী আশ্রয় নিয়েছে। তারপরেও শরণার্থী আসছে তো আসছেই।শরণার্থীর চাপে ভারতের তখন হিমসিম অবস্থা। প্রধানমন্ত্রী ইন্দিরা গান্ধী এই সময়ে পৃথিবীর বিভিন্ন দেশ সফরের সিদ্ধান্ত গ্রহণ করলেন।বিশ্বনেতৃবৃন্দের দুয়ারে দুয়ারে তখন তিনি দুটি বক্তব্য নিয়ে ঘুরছেন। তাঁর প্রথম বক্তব্য ছিলো এক কোটি শরণার্থীর ভরণপোষণের ব্যবস্থা করা ভারতের পক্ষে সম্ভব হচ্ছে না।এতে ভারতের অর্থনীতি ভেঙে পড়তে শুরু করেছে। এর পরিপ্রেক্ষিতে ভারতকে হয়তো বাধ্য হয়ে চূড়ান্ত কোন সিদ্ধান্ত নিতে হতে পারে। তাঁর দ্বিতীয় বক্তব্য ছিলো বঙ্গবন্ধু শেখ মুজিবুর রহমানকে মুক্তি দিয়ে তাঁর সাথে আলোচনা করে বাংলাদেশ সমস্যার একটা সমাধান করা হোক। পৃথিবী জুড়ে তিনি এই দুটি বক্তব্য নিয়ে সফর করতে শুরু করলেন। প্রধানমন্ত্রী ইন্দিরা গান্ধী যেখানেই যাচ্ছিলেন সব জায়গায় সাধারণ মানুষের বিপুল সমর্থন পেলেও কোন দেশের সরকারের কাছ থেকে সুস্পষ্ট কোন কথা আদায় করতে পারছিলেন না। মনে আছে আমরা সবাই তখন একমাত্র ওই একটি মানুষের মুখের দিকে কি অপরিসীম আশা আর আগ্রহ নিয়ে তাকিয়ে আছি। এক একটা দেশ তিনি ঘুরে আসেন আর আমরা অপেক্ষা করি তিনি কি বিবৃতি দেবেন। অনেকেই ক্ষোভে,দুঃখে, কষ্টে বলতে শুরু করলো ইন্দিরা গান্ধী শুধু এক দেশ থেকে অন্য দেশে ঘুরে ঘুরে বেড়াচ্ছেন আর অনর্থক সময় নষ্ট করছেন।কাজের কাজ কিছুই হচ্ছে না। জলে ডোবা মানুষ যেমন খড়কুটো আঁকড়ে ধরে নিজের প্রাণ বাঁচাতে চায় ঠিক তেমনি মানুষের মন যখন দুর্বল হয় তখন সে বুঝি তুকতাকেও প্রবল আস্থা রাখতে শুরু করে। আমাদের ক্যাম্পেই তখন কেউ বা স্বপ্ন দেখছেন, কেউ বা তাঁর সাধুবাবা দেশ স্বাধীন হবে কি হবেনা তার সমাধান দিচ্ছেন,কেউ বা আবার নানা রকম মানতের কথা বলছেন। তার মধ্যেই একটা ছেলের স্বপ্নের কথা আজো মনে আছে সে নাকি স্বপ্ন দেখেছে মশলা পেষার পাটার মাঝখানে একটা কাঁসার গ্লাসকে মাটি দিয়ে আটকে রাখার পরে সেই গ্লাস ধরে টান দিলে গ্লাসের সাথে পাটাও যদি উঠে আসে তাহলে বাংলাদেশ স্বাধীন হবে। ছেলেটি বিশাল একটা পাটার মাঝখানে একটা কাঁসার গ্লাস বসিয়ে গ্লাসের চারিদিকে মাটি চেপে চেপে আটকে দিয়ে কিছুক্ষণ পরে গ্লাস ধরে টান দিয়ে পরিক্ষা করে দেখলো পাটা খুলে পড়ে যাচ্ছে কি না? পাটা যখন সত্যিই আটকে রইলো তখন সে সেই পাটাটি ক্যাম্পের সবার ঘরে ঘরে ঘুরে দেখাতে লাগলো আর তার পিছে পিছে ছেলেদের দল "জয় বাংলা বলে শ্লোগান দিচ্ছিলো। কি কারণে যে পাটা আটকে আছে সেটা বড় কথা নয় দেশ স্বাধীনের স্বপ্নের সাথে আর তার স্বপ্ন মিলেমিশে একাকার হয়ে গেছে এটাই সবার মধ্যে তখন বিশাল এক আনন্দের সৃষ্টি করেছে। আমার ছেলের দুধ ফুরিয়ে গেছে,শাড়ি যেটা পেয়েছিলাম সেটার রঙ উবে গিয়ে দৈর্ঘ্যে প্রস্থে,খাটো হয়ে বেহাল অবস্থা। বাচ্চাদের দুধ নেই, কারোরই গরম কাপড় নেই, পাহাড়ি জায়গায় শীত পড়তে শুরু করেছে। কর্তার হাত শূন্য।হাতে আছে শেষ সম্বল পাকিস্তান থেকে আসার সময়ে করাচি থেকে কেনা মফ চেনটা।সেটাই যখন কর্তার হাতে তুলে দিলাম বিক্রির জন্যে সে আমার দিকে তাকিয়ে বললো এটা ছাড়া তো তোমার আর কিছুই নেই।বিক্রি করে দেবে? আমি বললাম হ্যাঁ বিক্রি করে দাও।সোনা তো বিপদের দিনের জন্যেই।তাছাড়া ওটা পাকিস্তানের চিহ্ন।ওটার প্রতি এখন আমার আর আকর্ষণ নাই। আগরতলা শহরে গিয়ে সেই চেন সে আড়াইশো টাকায় বিক্রি করে বাচ্চার দুধ আর কাপড়চোপড় কিনে এনেছিলো। দেখতে দেখতে সেপ্টেম্বর পেরিয়ে অক্টোবর মাস এসে পড়লো। ত্রিপুরা বিশেষ করে আগরতলার তখন সে এক ভয়ংকর রুপ।দিনদুপুরে তখন রাস্তায় ট্যাংক চলছে,অশ্বারোহী সৈন্যরা মার্চ করতে করতে চলেছে, সীমান্তবর্তী এলাকায় প্রতিদিন বাড়ছে যুদ্ধের তীব্রতা, মাঝে মাঝে পাকিস্তানি গোলা আগরতলার মাটিতে এসে পড়ছে,জিনিসপত্রের দাম প্রতিদিন লাফিয়ে লাফিয়ে বাড়ছে,পরিবেশ অস্বাস্থ্যকর হয়ে পড়েছে।বিভিন্ন ক্যাম্পে দেখা দিয়েছে কলেরা সংক্রমণ। মৃত্যুভয় যেন তাড়া করে বেড়াচ্ছে আমাদের। বিশেষ করে জেনারেল ক্যাম্পে প্রায়ই দেখতাম অহরহ শিশু মারা যাচ্ছে। আমি কি যে ভয় পেতাম আমার বাচ্চা দুটোর জন্যে। সবচেয়ে কষ্ট পেয়েছিলাম বড়দির বান্ধবী যে ছাত্রীটিকে মারার ফলে তার চামড়া ফেটে রক্ত গড়িয়ে পড়েছিলো সেই মেয়েটি যেদিন কলেরায় ভূগে মারা গেলো। তার মার বুকফাটা কান্না ক্যাম্পের বাতাস ভারি করে তুলেছিলো। এমনই এক পরিস্থিতিতে এক সন্ধ্যায় আমাদের ক্যাম্পের অদুরে সীমান্তের ওপার থেকে এমন ভাবে গোলা বর্ষণ হচ্ছিলো যে সবাই ভয়ে, আতংকে হতচকিত হয়ে ছোটাছুটি করতে আরম্ভ করলো।কিন্তু ছুটে যাবো কোথায় তখন? কামানের গোলার শব্দে তখন কানে তালা লেগে গেছে।কিছুক্ষণ পরে গোলাগুলি থামলে সবাই কিছুটা নিশ্চিন্ত হলেও ভয় লাগছিলো আবার কামান দাগা শুরু হলে না জানি কি হবে? পরদিন শুনি পাকিস্তানি গোলার সেই আঘাতে আগরতলা শহরের একটা এলাকা বিধ্বস্ত হয়ে গেছে। সেপ্টেম্বর থেকেই বাংলাদেশের অভ্যন্তরে মুক্তিবাহিনীর তৎপরতা যেমন বাড়ছিলো পাক বাহিনীর তৎপরতাও তেমন বাড়ছিলো। বিশেষ করে বিলোনিয়ার ভারত সীমান্ত আর বাংলাদেশ সীমান্ত দুটি এমনভাবে বিধ্বস্ত হয়ে গিয়েছিলো যে দেখে বোঝার উপায় ছিলো না কোনটা বাংলাদেশ আর কোনটা ত্রিপুরা। মাঝে মাঝে মনে হত ত্রিপুরা বা পশ্চিমবঙ্গের বাঙালীরা যদি না থাকতেন তাহলে শরণার্থীদের জন্যে এমন গভীর এক আবেগের সৃষ্টি কি সত্যিই হত? ওপারের লক্ষ লক্ষ বাঙালী এপারের বাঙালীদের বুকে টেনে নিয়েছে, নিজেদের বাড়িতে জায়গা দিয়েছে, নিজেদের খাবার একসাথে ভাগ করে খেয়েছে।এসব তাঁরা শুধু শুধু করেছেন? ধর্মের ভিত্তিতেই তো দেশ ভাগ হয়েছিলো। পাকিস্তান কেন তবে নিজেকে টিকিয়ে রাখতে পারলো না? জন্মভূমির টান বড় টান।এই টান মানুষকে পরম এক আবেগে ভাসিয়ে নিয়ে যায়।দেশ ভাগের পরে অনেকেই সেখানে স্থায়ী হলেও তাদের সেই টান এখনো রয়ে গেছে।শেকড়কে কখনোই ভোলা যায় না । এই টান বা আবেগ থেকেই তারা ভেবেছে আমাদের যেন শরণার্থী বা উদবাস্তু হয়ে সেখানে থাকতে না হয়।আমরা যেন সম্মানের সাথে নিজের দেশে ফিরতে পারি। অনেকেই বলবেন মানুষ তো মানুষের জন্যেই। মানবিক দৃষ্টি থেকেই ভারত তার হাত বাড়িয়ে দিয়েছে।কিন্তু মানবিক দৃষ্টির সাথে সাথে তাঁদের কেন এটা স্বীকার করতে কষ্ট হয় যে ত্রিপুরা আর পশ্চিম বাংলার বাঙালীদের সম্মিলিত আবেগ আর সমবেদনার ফলেই এই চাপের সৃষ্টি? চলবে 
সময়ের কাহন -৩৫ --------------- বাঙালীদের প্রাণপণে লড়ে যাওয়া এই মুক্তিযুদ্ধের পক্ষে একদিকে বিশ্বজনমত যখন দিনে দিনে বাড়ছে অন্যদিকে পাক সামরিক জান্তার প্রতি তখন সমানে নিন্দার ঝড় বইছে। ইয়াহিয়া খান আর কোনও উপায় না দেখে নতুন চাল চাললেন। শরণার্থীদের দেশে ফিরে যাবার আহবান জানিয়ে বাংলাদেশের সীমান্তে তাদের জন্যে অভ্যর্থনা শিবির স্থাপন করলেন। কিন্তু করে কোনও লাভ হল না। এই আহবানের কোন সাড়াই তিনি শরণার্থীদের কাছ থেকে পেলেন না । পাক সরকারের ওপর থেকে বিশ্বাস নামের বস্তুটাই যেখানে আমরা হারিয়ে ফেলেছি সেখানে তাঁর এই আহবানের কি কোনও মূল্য আছে? আমাদের চেয়ে কে আর বেশি জানে যে এখানকার মাটি,ঘাস, সবুজ বন, আকাশের সীমা এর কিছুই আমাদের নয়? সব হারিয়ে এখানে আমরা এখানে ছুটে এসেছি শুধুমাত্র নিজেদের প্রাণ আর সম্ভ্রম বাঁচাতে। আমাদের সব কিছুই তো লুট হয়ে গেছে, ঘর বাড়ি পুড়ে ছাই হয়ে গেছে, এককথায় আমরা তো সর্বস্বান্ত হয়েই গেছি। অনেকে তাঁদের প্রিয়জনও হারিয়েছেন, অনেকে সম্ভ্রম হারিয়েছেন। শত বিপদ মাথায় নিয়ে সীমান্ত পাড়ি দিয়েছি সামরিক জান্তার হাত থেকে বাঁচার জন্যে। জানি প্রতিদিন আমাদের দেশের সেতু,সড়কপথ,রেলপথ ধ্বংস হচ্ছে কিন্তু এত সবের পরেও নিজেদের ভবিষ্যতের জন্যে আমরা তখন যা অর্জন করছি তার মূল্য অনেক অনেক গুণ বেশি। আমাদের তরুণরা কি অনর্থক এই বিপ্লবের পথ বেছে নিয়েছে? মুক্তিযুদ্ধ কি শুধু শুধু হচ্ছে?এই যুদ্ধ যে আমাদের অস্ত্বিত্বের যুদ্ধ। ইয়াহিয়া যতই আহবান করুক আর অভ্যর্থনা শিবির তৈরি করুক তা যে আসলে আমাদের জন্যে ভয়ংকর এক মৃত্যুফাঁদ ছাড়া আর কিছুই নয়। শরণার্থীরা কেউ-ই সেই অভ্যর্থনা শিবিরে ফিরে গেলেন না। এই অবস্থায় যুক্তরাষ্ট্র আমাদের মুক্তিযুদ্ধকে লক্ষ্যচ্যুত আর বিভক্ত করার জন্যে প্রবাসী সরকারের একাংশের সাথে যোগাযোগ স্থাপন করে জঘন্য এক কার্যক্রম শুরু করলো। আমেরিকার নিক্সন ছিলেন বরাবরই পাকিস্তানের অন্ধ সমর্থক তাতে আবার তাঁর দোসর ছিলেন পররাষ্ট্রমন্ত্রী হেনরি কিসিঞ্জার। নিক্সনের সব কাজেরই বাস্তবায়ন তিনিই ঘটাতেন। কিসিঞ্জার এই সময়ে পাকিস্তানকে অস্ত্র সাহায্য বাড়িয়ে দিতে শুরু করলেন। ঝড়ের গতিতে সেখান থেকে পাকিস্তানে অস্ত্র আসা শুরু হয়ে গেলো। রাশিয়া তখন বাংলাদেশের পাশে,আর চীন ছিলো পাকিস্তানের পাশে । কিসিঞ্জার খুব গোপনে পাকিস্তান হয়ে চীনে গেলেন এ ব্যাপারে সমঝোতা করার জন্যে। সিনেটর এডওয়ার্ড কেনেডিই তখন প্রথম প্রকাশ করেছিলেন যে,ভিয়েতনাম আর ব্রাজিলে গেরিলা বিরোধী তৎপরতায় অভিজ্ঞ মার্কিনী পুলিশ বিশেষজ্ঞ রবার্ট জ্যাকসনকে প্রয়োজনীয় পুলিশ টিমসহ ইউ এস এইড নিয়োগ করা হচ্ছে। ইতিহাস কাউকে ক্ষমা করে না। বাংলাদেশ আর ভিয়েতনাম এই দুটি দেশের মুক্তি সংগ্রামে আমেরিকার যে ভূমিকা তার জন্যে আমেরিকাকে একদিন কাঠগড়ায় দাঁড় না করিয়ে ছাড়বে না। তবে যুক্তরাস্ট্রের জনগণ আর স্বাধীন সংবাদ পত্রগুলি এসবের বাইরে ছিলো। সংবাদপত্রের মধ্যে বিশেষ করে ওয়াশিংটন পোস্ট, নিউইয়র্ক টাইমস, টেলিগ্রাফ বাংলাদেশে এই গনহত্যার বিরুদ্ধে এক জোরালো ভূমিকা রেখেছিলো। সিনেটর কেনেডি বাংলাদেশের গনহত্যাকে বিশ্বের এক সর্ববৃহৎ মানব ট্র‍্যাজেডি বলে বর্ণনা করেছেন।শুধু তাই নয় শরণার্থীদের ত্রাণের জন্যে তিনি চারশ মিলিয়ন ডলারের বরাদ্দ চেয়ে বিলও উত্থাপন করেছিলেন। অনেক বাকবিতন্ডার পরে অবশেষে না পেরে নিক্সন আড়াইশ মিলিয়ন ডলার বরাদ্দ দিতে বাধ্য হয়েছিলেন। শরণার্থীদের জন্যে শুধু ত্রাণের ব্যবস্থা করেই কেনেডি তাঁর দায়িত্ব শেষ করেন নি তাদের অবস্থা নিজের চোখে দেখার জন্যে সুদূর আমেরিকা থেকে ছুটে এসেছিলেন কোলকাতা,জলপাইগুড়ি,মেঘালয়, দার্জিলিং আর ত্রিপুরার শিবিরগুলিতে। খুলনা সীমান্তে তিনি যেদিন যান সেদিন সাত হাজার শরণার্থী নদী পেরিয়ে স্রোতের মতোই নেমে এসেছিলো। পাকিস্তানেও তিনি যেতে চেয়েছিলেন কিন্তু ইয়াহিয়া তাঁকে ভিসা দেয় নি। ত্রিপুরাতে তিনি এসেছিলেন ১২ই আগস্ট। এডওয়ার্ড কেনেডি যেদিন ত্রিপুরাতে আসেন সেদিন বিমানবন্দর থেকে শুরু করে অবিশ্বাস্য এক ভিড়ে শরণার্থী আর ত্রিপুরাবাসি মিলেমিশে একাকার হয়ে গিয়েছিলো। আমাদের মোহনপুর শরণার্থী ক্যাম্পে তিনি আসবেন বলে সকাল থেকে অধীর আগ্রহে সবাই পতাকা হাতে পথের দুধারে দাঁড়িয়ে আছেন তাঁকে সংবর্ধনা দেবার জন্যে। সে পতাকায় লেখা ছিলো এডওয়ার্ড কেনেডি জিন্দাবাদ। বঙ্গবন্ধু শেখ মুজিব জিন্দাবাদ। সবার সাথে আমিও দাঁড়িয়ে আছি। শুধু আমি নই আমার ছেলে আর মেয়েকেও সাথে নিয়েছিলাম।ছেলেকে কোলে নিয়ে প্ল্যাকার্ড হাতে শ্লোগান দিচ্ছিলাম সেই ঐতিহাসিক সারিতে। পাশেই আমার মেয়ে বিপাশা। তার হাতেও একটা ছোট্ট প্ল্যাকার্ড। কিছুক্ষণ অপেক্ষা করার পরেই দেখি দৃঢ় পদক্ষেপে পা ফেলে এগিয়ে আসছেন অত্যন্ত সুদর্শন ও সুপুরুষ সিনেটর এডওয়ার্ড কেনেডি। তিনি যখন হাত নেড়ে আমাদের অতিক্রম করে সামনে এগিয়ে গেলেন তখন হঠাৎ করে শরণার্থীদের অনেকেই লাইন ছেড়ে তাঁর পিছু পিছু ছুটতে লাগলো। এভাবে লাইন ভাঙাতে হঠাৎ এমন প্রবল এক জনস্রোতের চাপ সৃষ্টি হল যে আমি আমার ছেলে মেয়ে দুটিকে কিভাবে রক্ষা করবো বুঝে উঠতে পারছিলাম না।দুজনকেই বুকের ভেতরে আঁকড়ে ধরে একটু এগিয়ে গিয়ে মাথা নিচু করে কোন রকমে পথের ধারের এক শরণার্থীর ঘরের বাঁশের বেড়ায় মাথা ঠেকিয়ে চুপ করে দাঁড়িয়ে রইলাম। ঘরের ভেতর পর্যন্ত যে যাবো তার কোন উপায় ছিলো না । পিঠের ওপর দিয়ে জনস্রোত বয়ে চলেছে।যেন আমাকে ঠেলে নিয়ে যাবে। মাথা তুলে দেখারও উপায় নেই। বুকের ভেতরে বাচ্চা দুটি বুঝি নিঃশ্বাস নিতে পারছিল না।মনে মনে ভাবছিলাম এই স্রোত কখন স্বাভাবিক হবে? এক সময়ে সেই চাপ কমে এলে আমি সেই শরণার্থীর ঘরে ঢুকে বাচ্চাদের জল খাইয়ে কিছুক্ষণ পরে ফিরে এসেছিলাম নিজের ঘরে। কেন যে বোকার মতো বাচ্চাদের নিয়ে গিয়েছিলাম তাই ভাবি আজ। আমার ছোট ভাই অরুণাংশুর বিভিন্ন গুণী ব্যক্তিদের অটোগ্রাফ সংগ্রহ করার শখ ছিলো। তার খুব ইচ্ছে ছিলো কেনেডির অটোগ্রাফ নেবার কিন্তু দুর্ভেদ্য সেই ভিড় ঠেলে কেনেডির সামনে যাওয়া প্রকৌশল মহাবিদ্যালয়ের এক ছাত্রের পক্ষে যেখানে কিছুতেই সম্ভব হচ্ছিলো না সেখানে ক্লাস সেভেনের ছাত্র ছোট ভাই অমলাংশু সেই প্রবল ভিড়ের মধ্যে ঝাঁপিয়ে পড়ে বড় ভাইয়ের জন্যে ঠিক অটোগ্রাফ এনে দিয়েছিলো। আমরা তো সবাই অবাক। এমন অবিশ্বাস্য ভিড় ঠেলে সে কিভাবে কেনেডির কাছে পৌঁছাতে পারলো? কেনেডি ফিরে গিয়ে সিনেটে প্রতিবেদন দিয়েছিলেন যে পূর্ব পাকিস্তানে বর্তমানে এক সন্ত্রাসের রাজত্ব চলছে। শুধু তাই নয় ন্যাশনাল প্রেসক্লাবে সংবাদ সম্মেলনে তিনি বলেছিলেন শরণার্থী শিবিরে তিনি দেখেছেন অনেক শিশুর হাড় জিরজিরে শরীরের চামড়া ঝুলে পড়েছে, মাথা তোলার শক্তি নেই,অপুষ্টিতে, শোথ রোগে অনেকের পা ফুলে গেছে, ভিটামিনের অভাবে অনেকে দৃষ্টি হারিয়েছে,সারা শরীরে ঘা, কোমর থেকে পা পর্যন্ত অনেক শিশুর অবশ হয়ে গেছে। অসহায় পিতামাতার বাচ্চার জন্যে হা হুতাশ আর হতাশা ছাড়া আর কিছু করার নেই। যে সব শিশু পাক সৈন্যদের দ্বারা তাদের বাবা-মা বা ভাইবোনদের নৃশংস ভাবে অত্যাচারিত হতে দেখেছে, হত্যা করতে দেখেছে তার ফলে তাদের শিশুমনে যে বিভিষীকার সৃষ্টি হয়েছে সেই শিশুদের চোখের দৃষ্টি তাঁকে বিহবল করে দিয়েছে। কেনেডি যেদিন এসেছিলেন শরণার্থী সংক্রান্ত সিনেট সাব কমিটির চেয়ারম্যান হিসেবে জাতিসংঘের শরণার্থী বিষয়ক প্রতিনিধিরাও সেদিন আগরতলাতেই। আর ঠিক সেদিনই পড়তে শুরু করলো কিনা ত্রিপুরার মাটিতে মুহুর্মুহু কামানের গোলা। চলবে
সময়ের কাহন -৩৪ --------------- গৌহাটিতে সেজো ভাশুর ছিলেন।আমার শাশুড়ির পাঁচটি ছেলের মধ্যে একমাত্র তিনিই গৌহাটিতে থাকতেন। আমার বিয়ের কিছুদিন আগেই তিনি সেখানে গিয়েছিলেন। আমি তাঁকে তখনও দেখিনি। জাকে দেখেছি। আমার মেয়ের বয়েস যখন এক বছর তখন তিনিও স্বামীর কাছেই চলে গিয়েছিলেন। এদেশে তাঁরা আর ফিরে আসেন নি। আসামে যাওয়ার সময়ে আমি আমার কর্তার হাতে ছেলেমেয়েদের চেনগুলি তুলে দিয়েছিলাম বিক্রির জন্যে। ট্রেন ভাড়ার জন্যে যদিও সেই সময়ে জয়বাংলার মানুষের ভাড়া দেয়ার কোন বাধ্যবাধকতা ছিলো না। কর্তা গৌহাটি পৌঁছেই তাঁর মেজো ভাইকে পেয়ে যান।তাঁরা তখন ভাইয়ের বাড়িতেই ছিলেন।অপেক্ষা করছিলেন সেখানকার নিলামবাজারে শরণার্থী ক্যাম্প হওয়ার প্রতীক্ষায়। ক্যাম্প তৈরি হয়ে গেলে তিনি তাঁর মধ্যবিত্ত ভাইটির ওপরে চাপ না দিয়ে ক্যাম্পেই চলে গিয়েছিলেন। ছেলেমেয়ে দুটিকে কাছে পেয়ে মেজো ভাশুর আর আমার জাতো আনন্দে আত্মহারা হয়ে গেলেন। তাঁরা ভাবতেই পারেন নি ছোট ছোট বাচ্চাদের নিয়ে রামগড় পার্বত্য এলাকা পার হয়ে আমরা সীমান্ত পাড়ি দেবার সাহস করবো। এদিকে গৌহাটি যাওয়ার পরে আসামের জল হাওয়া আমার কর্তা সইতে পারলো না।সেখানে গিয়েই তার টাইফয়েড হয়ে গেলো।অবস্থা একসময়ে এমন দাঁড়ালো যে সে প্রলাপ বকতে শুরু করলো। অবস্থা দিন দিন খারাপের দিকে যাচ্ছিলো বলে হাসপাতালে খবর দেয়া হল এম্বুলেন্সের জন্যে। এমবুলেন্স তাঁদের বাড়ির ঠিকানা খুঁজে না পেয়ে ফিরে গেলে অগত্যা ভালো ডাক্তার আনা হল। সেই ডাক্তারের চিকিৎসার পরে সে ধীরে ধীরে সুস্থ হল বটে কিন্তু শরীর তখন দুর্বল হয়ে পড়েছে।রোগাও হয়ে গেছে অনেক। বেশি দিনের কথা নয়।আমার সেজো ভাশুর নিজেও আসামে উদবাস্তু হয়েই গিয়েছেন। আর্থিক অবস্থা তাঁর তেমন ভালো ছিলো না।তারপরও সেজো জা কর্তার হাত দিয়ে আমার কাছে একটি চিঠি পাঠিয়েছিলেন আমি যেন আসামে একবার বেড়াতে যাই।আসামের কামরুপ কামাখ্যা দর্শন করে আসি। সেই নিদারুণ দুঃসময়ে কোথাও বেড়াতে যাওয়ার মতো মানসিকতা আমার ছিলো না।তায় আবার আমার কর্তার স্বাস্থ্য দেখে ছেলেমেয়ে নিয়ে সেখানে যাওয়ার ইচ্ছে বা সাহস কোনটাই আমার হয়নি। মনে মনে ভাবছিলাম এত দুর্গম পার্বত্য পথ পার হয়ে এলাম,মাঠে ঘাটে ঘুমিয়েছিলাম তখন আমাদের কিছুই হলনা আর নিরাপদ একটা জায়গায় গিয়ে কিনা আমার কর্তা এত ভুগলো? ক্যাম্পে যাওয়ার পর সবাই আমাদের বারান্দায় এসে জমা হতেন রেডিওর খবর শোনার জন্যে। এ ছাড়াও সবাই সেখানেই বসে যুদ্ধের নানা খবর নিয়েও আলোচনা করতেন। এপ্রিল পেরিয়ে মে মাস চলছে তখন। সামরিক জান্তা তাদের কিছু দেশীয় অনুগত দোসরদের নিয়ে শহর ছাড়াও পূর্ব বাংলার অজ পাড়া গাঁয়েও তখন ছড়িয়ে পড়েছে। চারিদিকে খুন,ধর্ষণ, লুটপাট, হতাশা,ভয় ভীতি আর নৈরাজ্য সৃষ্টি করে চলেছে তারা। একের পর এক গ্রাম ধ্বংস করছে।বিশেষ করে আওয়ামী লীগের নেতা কর্মী আর হিন্দুদের বাড়িঘর পেলেই জ্বালিয়ে দিচ্ছে। এসব খবর শুনে যখন মন খারাপ হত তখন স্বাধীন বাংলা বেতারকেন্দ্র থেকে প্রচারিত দেশাত্মবোধক গানগুলি আমাদের উজ্জীবিত করে রাখতো। বিশেষ করে "জয়বাংলা বাংলার জয়, হবে হবে হবে, হবে নিশ্চয়"। "পূর্ব দিগন্তে সূর্য উঠেছে রক্ত লাল,রক্ত লাল,রক্ত লাল---।নোঙ্গর তোলো, তোলো, সময় যে হলো হলো----।নীড় হারা ঐ ঢেউয়ের সাগর পাড়ি দেব রে----। একটি ফুলকে বাঁচাবো বলে যুদ্ধ করি---। সালাম সালাম হাজার সালাম---। এছাড়াও আমাদের প্রিয় কবি রবি ঠাকুর আর কবি নজরুলের উদ্দীপনা মূলক গানগুলিতো ছিলোই। গান ছাড়াও বঙ্গবন্ধুর ৭ই মার্চের ঐতিহাসিক ভাষণের অংশ বিশেষও প্রচার করা হতো "বজ্র কন্ঠ" নামে।বঙ্গবন্ধুর কণ্ঠ যখন শুনতাম তখন মনে হতো তিনি দূরে নন আমাদের খুব কাছাকাছি কোথাও আছেন। স্বাধীন বাংলা বেতার থেকে "জল্লাদের দরবার" নামে ধারাবাহিক একটি ছোট্ট নাটিকাও প্রচার করা হয়েছিলো। তবে সবচেয়ে জনপ্রিয় অনুষ্ঠান ছিল চরম পত্র। সেই অনুষ্ঠানটি শোনার জন্য সবাই অধীর আগ্রহে অপেক্ষা করতেন। চরম পত্র যিনি পাঠ করতেন তাঁর নাম জানার জন্য সবার একান্ত আগ্রহ থাকলেও নামটা প্রচার করা হত না। শেষ চরম পত্রের দিনটিতে সবাই জানলো তাঁর নাম এম আর আখতার মুকুল। স্বাধীন বাংলা বেতার ছাড়া ছিলো আকাশ বাণী আর বিবিসি। যুদ্ধের শুরু থেকে দিল্লী থেকে প্রচারিত প্রতিটি সংবাদে বাংলাদেশ প্রসঙ্গ থাকত। নীলিমা স্যান্যাল, ইভা নাগ, প্রশান্ত বন্দোপাধ্যায়ের অপূর্ব কণ্ঠের সংবাদ পাঠের কোন তুলনা ছিলো না। তবে আকাশ বাণী কোলকাতা কেন্দ্রের সংবাদ ও সংবাদ পরিক্রমা প্রচারে যে দু'জন কন্ঠ সৈনিকের সংবাদ পাঠ আমরা যারা শুনেছি তারা কখনোই ভুলবো না। তাঁদের একজন হলেন হলেন দেবদুলাল বন্দোপাধ্যায় আরেকজন পীযুষ বন্দ্যোপাধ্যায়। রোজ স্বাধীন বাংলার গান,বঙ্গবন্ধুর সাতই মার্চের ভাষণ, চরমপত্র,আকাশ বাণীর দেবদুলাল বন্দ্যোপাধ্যায়ের সংবাদ, বিবিসির সংবাদ শোনার জন্যে আমাদের ঘরের দাওয়ায় যাঁরা জড়ো হতেন তাঁদের অনেকেই ছিলেন বাবার ছাত্র। দেবদুলাল বন্দোপাধ্যায়ের উদাত্ত কণ্ঠের সংবাদ পাঠ এতটাই আবেগপূর্ণ ছিলো যে পাক বাহিনী ঢাকা বেতার কেন্দ্রের সংবাদ পাঠের প্রতি শ্রোতাদের আকর্ষণ বাড়াবার জন্যে ঢাকা রেডিওতে চাকুরীরত লোকদের নাকি জিজ্ঞেস করেছিলো তাঁরা দেবদুলাল বন্দ্যোপাধ্যায়ের নাম শুনেছেন কিনা? তাঁর মতো তাঁরাও কেন সংবাদ পাঠ করতে পারেন না? তাঁর মতো সংবাদ পাঠক কি পূর্ব পাকিস্তানে পাওয়া যায় না? এই নাহলে পাকবাহিনী? চাইলেই যদি দেবদুলাল বন্দোপাধ্যায় হওয়া যেতো? অবশ্য পাকবাহিনীর দোষ দিয়েই বা কি লাভ? তাঁদেরই দোসরদের মুখ থেকে তাঁরা যখন শুনেন রবীন্দ্রনাথের গান আমাদের গাইবার দরকার কি? আমরা নিজেরাই কি রবীন্দ্রসঙ্গীত রচনা করতে পারি না? পাকবাহিনীর কাছে তখন অত্যন্ত জনপ্রিয় নাম ছিলো ফজলুল কাদের চৌধুরী। টহলদার সৈন্যেরা তরুণ ছেলেদের ধরতে পারলেই নাকি বলতো ইষ্ট পাকিস্তান মে সির্ফ একহি সাচ্চা আদমি হ্যায়।অউর ও হ্যায় ফজলুল কাদের চৌধুরী। আমাদের ক্যাম্পে একবার তেমন একটি ছেলে ভারতে আসার সময়ে পাকসৈন্যদের কাছ থেকে ছাড়া পেয়েছিলো শুধুমাত্র ফজল কাদেরকে চেনে বলাতে। ছেলেটি উর্দু ভাষা মোটেই বুঝতো না।অথচ তাকে দুই জায়গায় পাক সৈনের মুখোমুখি হতে হয়েছিলো।প্রথম জন যখন তাকে ডেকে বললো, "ইধার আও "সে খুব ভয়ে ভয়ে সৈন্যটির কাছে গেলে সে জিজ্ঞেস করলো, 'তুমহারা ডান্ডি কার্ড দেখাও।" আইডেন্টিটি কার্ডকে ওরা বলতো ডান্ডি কার্ড। সে তার আই ডি কার্ডটি বের করে দেখালে সৈন্যটি তার পকেট হাতড়ে টাকা পয়সা যা পেলো তা বের করে নিয়ে বললো," ঠিক হ্যায় যাও। " সেখান থেকে ছাড়া পাবার পরে আবার একটা সৈন্য আগের সৈন্যটার মতোই যখন তাকে বললো ইধার আও।ডান্ডি কার্ড দেখাও ।ছেলেটি ভাবলো ইধার আও মানেই হচ্ছে কাপড় জামা তল্লাশি করে পয়সা খসানো। সে এবারে সৈন্যটাকে সাহসের সাথেই বলে ফেললো ইধারাতে ইধারাতে আমার সব টাকা পয়সা শেষ।আমি আর ইধারাচ্ছি না। এই বলে দৌড়ে পালাতে গিয়েও পারলো না। সৈন্যটার হাতে সে ধরা পড়ে গেলো। সৈন্যটি তার কাপড় চোপর হাতড়ে তার কাছে লুকিয়ে রাখা বাকি টাকা পয়সা বের করে নিয়ে ছেড়ে দেবার আগে হঠাৎ তাকে জিজ্ঞেস করলো, " ফজলুল কাদেরকো জানতা হ্যায় তুম"? ছেলেটি তাঁকে চেনে বলার সাথে সাথে সৈন্যটার কি খেয়াল হল কে জানে? সে তাকে ছেড়ে তো দিলোই উল্টো তার কাছ থেকে কেড়ে নেয়া টাকা পয়সাগুলিও ফেরত দিয়ে দিলো। ক্যাম্পে এসে সে যখন এই গল্প করছিলো তখন তার গল্প শুনে আমরা হাসবো না কাঁদবো বুঝতে পারছিলাম না। এম বি হোস্টেল থেকে আসার পরে বড়দির সেই বান্ধবী তাদের ঘরটা আমাদের সারির ঠিক উল্টো দিকের একজনের সাথে বদলে নিয়েছে।এজন্যে সে খুব খুব খুশি। ঘরটা পেয়েই বড়দিকে সে প্রায়ই তাদের ঘরে ডেকে নেয়।দুজনে সারাক্ষণ গল্প করে। ক্যাম্পে আমাদের বেড়ার ঘরটা এর মধ্যেই মা'র চেষ্টায় অনেকটা সুন্দর করা হয়েছে। আসলে সংসারে কিছু কিছু মানুষ থাকেনই এমন। তাঁরা যখন যে পরিবেশেই থাকুন না কেন সেই পরিবেশটি তাঁদের ছোঁয়ার গুণে নান্দনিক হয়ে ওঠে। মা ছিলেন ঠিক তেমন একজন মানুষ। মা আমাদের বলতেন আচারের ঘর আছাড়েও ভাঙে না। আমাদের ঘরটা ছিলো একটা কর্নারে। মা কোত্থেকে যে ঘরের চারপাশে কয়েকটা গাঁদা ফুলের গাছ এনে লাগিয়ে দিলেন কে জানে? ঘরের পেছনে মাচা বেঁধে বেড়া দিয়ে সেখানে আমাদের জন্যে স্নান ঘরের ব্যবস্থা করে দিলেন। সেই সাথে স্নানের জলটা যেন গড়িয়ে এসে ফুলের গাছের গোড়ায় গড়িয়ে পড়ে তার জন্যে সরু ড্রেনের ব্যবস্থাও করে দিলেন। শরণার্থীদের দুই ঘরের মাঝখানের বাঁশের বেড়াগুলি ছিলো বেশ ফাঁকা ফাঁকা। সেই বেড়াতে খবরের কাগজ লাগিয়ে দিলেন। ঘরে যা আছে তাই দিয়ে বাঁশের ঘর দুটিকে গুছিয়ে রাখতাম আমরা।বাসনপত্র ঝকঝকে করে মেজে ধুয়ে রাখতো হনুফা। একবার ভারতের প্রতিরক্ষামন্ত্রী জগজীবন রাম আগরতলায় এসেছিলেন মিটিং করতে।সেদিন তিনি মোহনপুর শরণার্থী ক্যাম্পও পরিদর্শন করতে এলেন।ক্যাম্পের দুই সারির মাঝবরাবর পথ দিয়ে দলের লোকদের সাথে কথা বলতে বলতে তিনি হঠাৎ আমাদের বারান্দায় এসে দাঁড়ালেন। আমাদের কোন অসুবিধা হচ্ছে কিনা জিজ্ঞেস করলেন। বাবার সাথে বর্তমান পরিস্থিতি নিয়ে কথা বললেন।তারপর বললেন আপনাদের আমরা কিছুতেই পাকিস্তানে ফেরত পাঠাবো না। শেখ মুজিবের বাংলাদেশেই পাঠাবো। এদিকে বর্ডার ক্রস করার সব রাস্তাই তখন আরও খুব ঝুঁকিপূর্ণ হয়ে পড়ছিলো।দিনদিন রাজাকারদের দৌরাত্ম্য ভয়াবহ রকম বাড়ছিলো। হিন্দু মেয়েরা বোরকা পড়েও নিস্তার পাচ্ছিলো না।বোরকার পর্দা তুলে তাদের কলেমা পড়তে বলে পরিক্ষা করা হত তারা হিন্দু না মুসলমান। বলতে না পারলে আর রক্ষা নেই।এই ভয়ে অনেকেই কলেমা পড়াও শিখে নিতে বাধ্য হয়েছিলো। ছেলেদের পরণের কাপড় খুলে দেখা হত সে হিন্দু না মুসলমান। এসব খবরের মধ্যে আরো একটা গুরুত্বপূর্ণ খবর সবাইকে খুব আতংকিত করে তুলেছিলো। পাকবাহিনী যখন রাজাকার শ্রেণীকে অবাধে হিন্দুদের আর আওয়ামী লীগের লোকজনদের ঘরবাড়ি লুট আর অগ্নিসংযোগের ঢালাওভাবে অধিকার দিয়েছিলো সেই সময়ে অনেকেই চট্টগ্রামের বৌদ্ধদের পাড়ায় আশ্রয় নিয়েছিলেন কারণ গনচীন পাকিস্তানকে বলেই দিয়েছিলো বৌদ্ধ ধর্মের লোকজনের ওপরে যেন কোন অত্যাচার না হয়। সংগ্রামের প্রথম দিকে তারা অনেককে আশ্রয় দিয়েছিলেন কিন্তু এপ্রিলের শেষের দিকে বৌদ্ধ পাড়া বিশেষ করে বেতাগী আর মহামুনি মোটেও নিরাপদ ছিলো না।বৌদ্ধ সম্প্রদায়ের অনেকেই তখন এই পথ দিয়ে ভারতের পথে অগ্রসররত যাত্রীদের সাথে থাকা মূল্যবান সামগ্রী লুটপাটের সাথে সংশ্লিষ্ট ছিলেন। কর্ণফুলীর অনেক বয়স্ক মুসলমান মাঝিরা যখন এসব যাত্রীদের পারাপার করতেন তখন তাঁদের সাবধান করে দিয়ে বলতেন ওই পথ দিয়ে যেন তাঁরা না যান। খবরটা যখন ক্যাম্পে বসে আমি শুনেছিলাম তখন আমার মনে হয়েছিলো স্বয়ং সুবোধী ভান্তেই তো তার জ্বলন্ত উদাহরণ। ক্যাম্পে প্রচুর শিশু আর কিশোর বয়সের ছাত্র,ছাত্রী ছিলো। পড়াশোনা তখন সবার বন্ধ। সময় তাদের কিছুতেই কাটতে চায় না।কোথাও বেড়াতেও যেতে পারে না।খেলাধুলা করতে পারে না, সারাক্ষণ গল্প করে কি আর সময় কাটে? ছোট বোন ছন্দা তখন ক্লাশ এইটে পড়তো। সম্ভ্রান্ত এক মুসলমান পরিবারের শিরিন নামের একটি মেয়ের সাথে তার খুব ভাব হয়ে গেলো। সারাক্ষণ দুটিতে একসাথে ঘোরে,গল্প করে,যেখানেই যায় একসাথেই যায়। দুজনের একবার খুব ইচ্ছে হল বিরিয়ানি রান্না করবে।চাঁদা তুলে কেনা হল মুরগী আর গরম মশলা।চালটা যদিও রেশনেরই কিন্তু তাতে কি? সেই চালই তখন তাদের জন্যে পোলাওয়ের চাল ,রেশনের তেলটাও ঘি।পেঁয়াজ, রসুন আদা, নুন সবই রেশনের। কেওড়া জলেরই বা পরোয়া কি? জোগাড় তো হল সব কিন্তু রান্নাটা করবে কে? কারণ বিরিয়ানি এখন যতটা সার্বজনীন আমাদের সময়ে ঠিক ততটা ছিলো না।বিশেষ করে সনাতন ধর্মের মানুষ বিরিয়ানি রান্নায় মোটেই চৌকশ ছিলেন না। তাহলে রান্নাটা করবে কে? শিরিন বললো আমিই করবো। সত্যি সত্যিই শিরিন নামের ক্লাশ এইটে পড়া মেয়েটা সেদিন সেই রেশনের চাল দিয়েই বিরিয়ানি রান্না করেছিলো যা শেখার জন্যে অনেক গৃহিণীরাও ভিড় করে দাঁড়িয়ে ছিলেন। মেয়েদের এই বিরিয়ানি খাওয়া দেখে ছেলেরা ভাবলো তারা কেন বাদ যাবে? তারাও বিরিয়ানি খাবে। কিন্তু তাদের জন্যে রাঁধবে কে? আমার কর্তা ছিলো ক্যাম্পের ছেলেদের প্রিয় জামাইবাবু। সে বললো বেশ আমিই রান্না করবো তোমাদের জন্যে। ছেলেরাও মহাখুশি। বাবা এই সব শিশু কিশোরদের পড়াশোনার ব্যাপার নিয়ে প্রায়ই ভাবেন । তাদের লেখাপড়ার জন্যে কি ব্যবস্থা করা যায় তা নিয়ে জহুর আহমদের সাথে আলাপ করে ভারত সরকারের কাছে একটি আবেদন করলেন। সেই আবেদনের পরিপ্রেক্ষিতে মোহনপুর স্পেশাল ক্যাম্পে বাবাকে স্কুলপ্রধান করে শুধু স্কুল খোলার অনুমতি নয়,সরকার ছাত্রছাত্রীদের জন্যে বই,খাতা,শ্লেট ও ব্ল্যাকবোর্ডেরও ব্যবস্থা করে দিলেন। অনুমতি পেয়েই ক্যাম্পের ছাত্রছাত্রীদের জন্যে সকাল বিকাল দুই শিফটের একটি স্কুল খোলা হল। সকালের শিফটে প্রথম থেকে পঞ্চম শ্রেণী আর বিকালের শিফটে ষষ্ঠ থেকে নবম শ্রেণীর ছাত্রছাত্রীদের পড়ানো শুরু হল। স্কুলে নির্দিষ্ট পাঠদান ছাড়াও ছাত্রছাত্রীদের খেলাধুলা, দেশাত্মবোধক গান শেখানো,স্বাধীনতা সংগ্রাম কেন আর কি কারনে হচ্ছে? আমরা কেন নিজেদের দেশ ছেড়ে, বাড়ি ঘর ছেড়ে ভারতে এভাবে থাকতে বাধ্য হচ্ছি ইত্যাদিও পাঠের অন্তর্ভুক্ত করা হয়েছিলো। স্কুলটিতে পাঠদানের জন্যে শিক্ষক শিক্ষিকা পদে নিয়োগ করার জন্যে বাংলাদেশে যাঁরা শিক্ষক শিক্ষিকা পদে চাকরি করতেন তাঁদের আবেদন পত্র জমা দিতে বলা হল। নিয়োগ দেবার ভারও ছিলো বাবার ওপরেই।বড়দি ছিলো সরকারি স্কুলের শিক্ষক।নিয়ম অনুযায়ী বড়দি একটি পদ পেতেই পারেন। বড়দি তাই সেই স্কুলে শিক্ষিকার একটি পদ পেলেন। তবে আমি যখন দেখলাম ক্যাম্পের আরো অনেকেই শিক্ষক পদের জন্যে আবেদন পত্র জমা দিচ্ছে আমি বাবাকে গিয়ে বললাম বাবা আমিও স্কুলে পড়াতে চাই। বাবা আমাকে বললেন তুই তো কোন স্কুলের সাথে জড়িত ছিলি না। এটা শুধুমাত্র পূর্ব পাকিস্তানে শিক্ষকতা পেশায় যাঁরা ছিলেন তাঁদের জন্যে। বাবার কথাই ঠিক। আমি তাই আর এ নিয়ে আগ্রহ দেখালাম না। স্কুল যথারীতি আরম্ভ হল।বাচ্চারাও খুব খুশি।সকাল হলেই তাদের কলতানে স্কুলপ্রাঙ্গণ মুখরিত হয়ে ওঠে। কয়েকদিন পরেই দেখি বড়দির সেই বান্ধবীও (নামটা গোপন রইলো) শিক্ষিকা পদে বহাল হয়েছে স্কুলে। আমার খুব অভিমান হলো বাবার ওপরে। আমি জানি ঢাকা বিশ্ববিদ্যালয়ের একজন ছাত্রীর কচিকাঁচাদের পড়ানো কোন ব্যাপার নয় কিন্তু সে তো তখনো ছাত্রী। শিক্ষক তো নয়। আমিও তো ঢাকা বিশ্ববিদ্যালয় থেকে গ্র‍্যাজুয়েশন করেছি।অথচ বাবা আমাকে বললেন শিক্ষকতা পেশায় না থাকলে তাদের নেয়া হবে না। বাবাকে আমি এ নিয়ে আর কোন প্রশ্ন না করলেও আমার মনে একটা খটকা রয়ে গেলো সে কিভাবে এই পদ পেলো? মিথ্যে সার্টিফিকেটের জোরে ? স্কুল বেশ ভালোভাবেই চলছিলো। ভালো চলারই কথা।পড়াচ্ছেন বিভিন্ন কলেজের অধ্যাপক আর বিদ্যালয়ের শিক্ষিকারা। হঠাৎ একদিন বড়দির সেই বান্ধবীকে নিয়ে রীতিমতো হইচই পড়ে গেলো। সে নাকি ক্লাশ ফোরের একটা মেয়েকে পড়া শিখে যায়নি বলে বেত দিয়ে এমন মারটাই মেরেছে যে মেয়েটির গায়ের চামড়া ফেটে রক্ত গড়িয়ে পড়ছে। খবরটা শোনামাত্র ক্যাম্পের গার্জিয়ানরা সবাই স্কুলে ছুটে গেলেন।সবাই তখন খেপেছেন সেই শিক্ষিকার ওপরে। সবার মুখে শুধু একটি কথা" ইজ শি আ টিচার অর আ বুচার"? আমরা তাঁর কাছে জানতে চাই কেন একটা শিশুকে এমনভাবে মারা হল? আমার মনে হয় কসাইয়ের সাথে শিক্ষকের তুলনা দেয়াটা ঠিক ছিলো না। কসাই পশু জবাই করে তার পেশার প্রয়োজনে একজন শিক্ষিকা কোন প্রয়োজনে একটা ফুলের মতো শিশুকে এমন নির্মম হাতে মারতে পারে? বিপদের আঁচ টের পেয়ে সেই শিক্ষিকা স্কুল থেকে তাড়াতাড়ি নিজের ঘরে এসে দরজা বন্ধ করে বসে রইলো। এদিকে গার্জিয়ানদের চাপে স্কুল থেকে দুজনকে পাঠানো হল শিক্ষিকা যেন স্কুলে অবিলম্বে এসে দেখা করে। লোক দুটি তাকে খোঁজ করতে এসে না পেয়ে আমাকে সামনে পেয়ে সব কথা খুলে বলতেই আমি বড়দির বান্ধবীকে গিয়ে জিজ্ঞেস করলাম," আপনি নাকি আজ স্কুলের একটা ছাত্রীকে এমনভাবে মেরেছেন যে তার গায়ের চামড়া কেটে রক্ত পড়ছে। স্কুল থেকে আপনাকে ডাকার জন্যে লোক এসেছিলো। সে আমার দিকে তাকিয়ে গোঁয়ারের মতো উত্তর দিলো," সো হোয়াট? মেরেছি তাতে কি হয়েছে? পড়া ঠিকমতো না পাড়লে বাচ্চাদের ওরকম মারতে হয়।নইলে পড়া আদায় হবে কি করে?" ফুলের মতো শিশুদের যদি মেরেই পড়া আদায় করতে হয় তাহলে শিক্ষা তাদের জন্যে এক বিভীষিকা ছাড়া আর কি হতে পারে? এই মনোভাব যাঁদের তাঁদের কি শিক্ষকতা পেশায় আসা উচিৎ? স্কুল কর্তৃপক্ষের আদেশ সে সেদিন রাখেনি।তবে ভয়ে সে আর স্কুলে যায়নি। মনে মনে ভাবছিলাম এই মহিলাই বড়দির পাশের রুমে থাকতে পারবে না বলে এম বি হোস্টেল থেকে আসার সময় কি কান্নাকাটিই না করেছিলো? এর চোখেও জল আসে? চলবে 
আমার উঠান ------------------- আমার একটা উঠান ছিলো গাঁয়ের কুটির জুড়ে। চাঁদ সুরুজে আলো দিতো সেথায় ঘুরে ঘুরে। বোশেখ মাসে ঝড় উঠলে গুড়ুম গুড়ুম গুম উঠান জুড়ে পড়ে যেতো আম কুড়াবার ধুম। বর্ষা এলে পুকুর ছেড়ে উজানি কইমাছ কানে হেঁটে সেই উঠানে দেখিয়ে যেতো নাচ। শরত রাণী সাজিয়ে যেতো শিউলি ফুলের মেলা সোনার ধানে আলো হতো হেমন্তেরই বেলা। শীত এলে মা ভাপা,চিতই সেই উঠানে বসে পিঠে পায়েস বানিয়ে দিতো কাটা খেজুর রসে। বসন্ত যেই আসতো তখন কোকিল মধুর স্বরে কুহু কুহু গাইতো যখন প্রাণটা যেতো ভরে। সেই উঠানে দুগগা মাও পূজা নিতোএসে চাঁদ আসতো কাস্তে হয়ে ঈদের দিনে হেসে। উঠান আমার হারিয়ে গেছে না জানি কোনখানে? সারাটা দেশ খুঁজে মরি কোথায় সে কে জানে? ------------------------------------ 
সময়ের কাহন-৩৩ -------------- হোস্টেলের রান্নাঘরে রোজ বিশাল বস্তায় করে সবজি আসে। রান্না করার লোকজন এতজনের সবজি কেটে কুলিয়ে উঠতে পারেন না।শরণার্থী মহিলারা নিজেরাই এগিয়ে গিয়ে সেই সবজি কেটেকুটে দিতেন। আমরা যেদিন চলে যাবো সেদিন মুসুরির ডাল আর আলুপটোলের ডালনা রান্না করা হচ্ছিলো।রোজকার মতো ট্যালটেলে রান্না নয়। সুন্দর করে কষিয়েই রান্না করা হয়েছিলো।সবাই খেতে খেতে বলছিলেন মনে হচ্ছে আজ যেন বাড়ির রাঁধা তরকারি খাচ্ছি। আমাদের যেতে হবে দুপুরের পরেই। এ জন্যে বিশাল বিশাল চারটি বাস দুপুরের আগেই হোস্টেল প্রাঙ্গণে এসে দাঁড়িয়ে আছে । বাবার রেডিও আর সবার পরণের দু একটা কাপড় ছাড়া সাথে নেয়ার মতো আমাদের আর কিছুই নেই।শুধু আমরা নই প্রায় সবারই তাই। আমরা রুম ছাড়ার আগেই আমাদের রুমের একটি ছাত্র এসে পড়লো। ছাত্রটির মাথায় কি খেয়াল চাপলো জানিনা। রুমে ঢুকেই সে আমাদের সামনেই তার ক্লোজেট খুলে একটা তুহিনা লোশনের শিশি বের করে নিয়ে লোশনের শিশিটা আর মুখখোলা এক ঠোঙা ছোলাভাজা পড়ার টেবিলে রেখে ক্লোজেটটা খোলা রেখেই বাইরে চলে গেলো। আমরা তার কাণ্ড দেখে হাসতে হাসতে শেষ। হোস্টেল কক্ষের নম্বর অনুযায়ী বাসগুলি যাত্রী তুলছিলো। আমরা রুম ছেড়ে বেরিয়ে যাবার আগ পর্যন্ত ছেলেটিকে আর দেখতে পেলাম না। তিনতলা থেকে নেমে আমরা আমাদের জন্যে নির্দিষ্ট বাসে উঠে বসলাম।বাস পূর্ণ হয়ে যাবার সাথে সাথেই স্টার্ট নিয়ে ছুটতে লাগলো। মনে মনে বললাম বিদায় মহারাজা বীরবিক্রম কলেজ হোস্টেল।আর কখনও তোমার দুয়ারে হয়তো আসবো না।কিন্তু তোমাকে ঠিকই মনে রাখবো। হোস্টেল প্রাঙ্গণ পার হতেই পথের দু'ধার দেখতে দেখতে চলেছি।ত্রিপুরার রাস্তায় তখন বাংলাদেশ আর ত্রিপুরার মানুষ এক হয়ে মিশে গেছে। কে যে ত্রিপুরার আর কে যে বাংলাদেশের তা কে বলবে? শুধু ত্রিপুরা কেন যে দুর্বার সংগ্রামে বাংলাদেশের মানুষ নেমেছে প্রতিটি ভারতবাসীই তখন তাদের সাথে মনে প্রাণে এক হয়ে গেছে। সবাই আমাদের বলতো জয়বাংলার লোক।দেশের নামও ছিলো জয় বাংলা। বাসে যেতে যেতে দেখছিলাম বড়দির মনটা যেন একটু বিষন্ন।কারণ হোস্টেলে থাকার সময়ে ঢাকা বিশ্ববিদ্যালয়ের বাংলা বিভাগের মাস্টার্সের এক ছাত্রীর সাথে বড়দির তখন খুব বন্ধুত্ব হয়ে গেছে সেই বন্ধুটিও আমাদের বাসে আমাদের সাথেই উঠতে চেয়েছিলো,কিন্তু আমাদের বাসের যাত্রীতালিকায় তার নাম ছিলো না। তাদের বাস ছিলো পরের দিন। হোস্টেলে বড়দির বন্ধুদের রুম আর আমাদের রুম কাছাকাছিই ছিলো। ক্যাম্পে গিয়ে সে যদি আমাদের কাছাকাছি ঘর না পায় তাহলে তো সে বড়দির কাছাকাছি থাকার সুযোগ পাবে না। আমাদের বাসের সামনে দাঁড়িয়ে সে কাঁদছিলো আর বারবার বলছিলো,আমার কেন যে খালি বোকার মতো কান্না পাচ্ছে। চারটে বাসই চলতে চলতে সমতল রাস্তা ছেড়ে উঁচু নিচু ঘনবন আর সবুজ পাহাড়ি পথে চলতে শুরু করলো। চারিদিকে সবুজ আর সবুজ বন। শতকরা ষাট ভাগ সবুজ অরণ্যে ঘেরা ত্রিপুরার গর্ব তাদের এই সুবিশাল বনভূমি। এসব বনভূমিতে প্রচুর বাঁশ আর বেত জন্মায়। ত্রিপুরার বাঁশ আর বেতের কাজ আমাদের দেশের শ্রীহট্ট জেলার মতোই খুব সুন্দর। এই বনভূমির বাঁশ কেটেই শরণার্থীদের জন্যে বিশাল বিশাল সব ক্যাম্প তৈরি করে দেয়া হচ্ছে। আদিবাসীরাই এখানে বেশি। ত্রিপুরা ভারতের এক ক্ষুদ্রতম রাজ্য।যার উত্তর, দক্ষিণ আর পশ্চিম দিক জুড়ে রয়েছে বাংলাদেশ ।বনভূমি ছাড়া বাকি অংশ কোথাও সমতল আবার কোথাও পাহাড় বা টিলা।এই সব পাহাড় বা টিলা থেকে জন্ম নিয়েছে অনেক নদী। জন্ম নিয়েই নদীগুলি বাংলাদেশের দিকে ছুটে চলেছে। দেখতে দেখতে আগরতলা শহর থেকে অনেক দূরে মোহনপুর শরণার্থী ক্যাম্পে এসে পড়লাম। ক্যাম্পটি বাংলাদেশ সীমান্তের কাছাকাছি পাহাড়ি একটা জায়গায়। সীমান্তের ঠিক ওপারেই পাকসেনাদের ঘাঁটি। সেখানে তাদের বাংকার আর কামান ফিট করা আছে। একথা শুনে প্রথমে ভয় যে করছিলো না তা নয়। তবে যুদ্ধ তো আর ভারতের সাথে নয় এটা ভেবে মন কিছুটা আশ্বস্ত হল। বাস থেকে নেমেই দেখি বিশাল বিশাল পাহাড়ি টিলাকে কেটে সমান করে সেখানে ক্যাম্প তৈরি করা হচ্ছে।ক্যাম্পের কাজ তখনো চলছে। আদিবাসী ত্রিপুরীরা কেউ বা বাঁশের বোঝা ট্রাক থেকে নামাচ্ছে,কেউ বা বাঁশ কাটছে, কেউ বা ঘর বাঁধছে। ক্যাম্প করা হচ্ছে দুটি। একটি বুদ্ধিজীবীদের জন্যে স্পেশাল ক্যাম্প। আরেকটি জেনারেল ক্যাম্প।জেনারেল ক্যাম্পটি স্পেশাল ক্যাম্পের চারগুণ বড়। স্পেশাল ক্যাম্প থেকে খুব বেশি দূরে নয়। আমাদের ক্যাম্পের সামনে বাস থামতেই বাবা চারিদিকে তাকিয়ে বললেন, এ কোথায় এনে ফেললো আমাদের? এপিডেমিক যদি একবার লাগে,তাহলে সবার জীবনের জন্যই যে হুমকি হয়ে দাঁড়াবে। বাবা ঠিকই বলেছিলেন । পরে দেখেছি জেনারেল ক্যাম্পে নানা ধরনের লোক ছিলেন যাঁদের পরিবেশ পরিচ্ছন্নতা সম্পর্কে বিন্দুমাত্র সচেতনতা ছিলো না।ফলে সেখানে অহরহ ডায়েরিয়াতে শিশু মৃত্যুর ঘটনা ঘটতো। বাস থেকে নেমেই সবাই যার যার কার্ড নিয়ে ঘর পছন্দ করতে লাগলেন। আমাদের দুটো কার্ড।একটা বাবার নামে আর আরেকটা আমার কর্তার নামে।আমরা তাই একটা লাইনের কর্নারে পাশাপাশি দুটো ঘর নিলাম। প্রতিটি ঘরে শোবার জন্যে দুটি বাঁশের মাচা। দুই মাচার মাঝখানে একটা ছোট মাচা উঁচু করে বাঁধা।অনেকটা ছোট টেবিলের মতো। জেনারেল ক্যাম্পে আমি কখনো পা দিইনি। কাজেই জানিনা তাদের ঘরগুলি কেমন?তবে শুনেছি নামেই শুধু জেনারেল আর স্পেশাল। দুটোর ব্যবস্থাই একরকমের। আমরা আমাদের দুই ঘরের মাঝখানে পার্টিশন না রেখে একপাশে খালি রেখে সেখানে একটা দরজা করে দিতে বললাম। আদিবাসী লোকগুলিকে কিছু টাকা দিয়ে বাইরে বসার জন্যে ঘরের লাগোয়া বারান্দার কোনায় একটি ছোট মাচাও করে নেয়া হল। ঘরগুলি লম্বালম্বি সারিতে তৈরি করা।প্রতি দুই সারির মাঝখানে চওড়া, খোলা জায়গা রয়েছে। এছাড়াও প্রতি দশটি পরিবারের জন্যে বড় একটা রান্নাঘর। তবে অনেকেই রান্নাঘরে রান্না না করে ঘরের সাথে লাগোয়া প্রশস্ত বারান্দাতেই মাটির চুলা বানিয়ে তাতেই রান্না করতেন। জলের জন্যে টিলা থেকে কিছুটা নিচেই ছিলো টিউবওয়েল। জল নেবার জন্যে সারাক্ষণ লম্বা লাইন দিতে হত সবাইকে। স্যানিটেশনও খারাপ ছিলো না। সবাই ঘরে ঢুকেই যার যার অস্থায়ী সংসার গোছাতে ব্যস্ত হয়ে পড়লো। না জানি কত দিন এখানে কাটাতে হবে। এতদিন কলেজ হোস্টেলে থেকেছি।হোস্টেলের ডাইনিং রুমে সবাই একসাথে খেয়েছি। যদিও শরণার্থীদের অনেকেই রান্নার কাজে হাত লাগাতেন।কিন্তু সে ছিলো একরকম।এখন এখানে নিজেদের বাজার থেকে শুরু করে রান্না করা,খাওয়া সবই যার যার । আমরা যখন সেখানে পৌঁছেছিলাম তখন বিকেল পেরিয়ে গেছে। মা সেদিন রান্নাঘরে গিয়ে খিচুড়ি বসিয়ে দিলেন। রাতে তাই খাওয়া হল । চারটি বাঁশের মাচায় আমাদের মোটামুটি সবার শোয়ার জায়গা হয়ে গেলো। বাড়ি লুটের পর থেকে দীর্ঘ কয়েক মাস মাটিতে, ত্রিপুরায় আসার পথে স্কুলঘরের মেঝেতে, খড়ের গাদায়, জমির আলে ঘুমিয়েছি।সে তুলনায় সেই বাঁশের মাচাই তখন আমার কাছে মায়ের কোল। পরদিন ঘুম থেকে উঠেই দেখি বারান্দায় অনেকেই রুটি বানাতে বসেছেন সকালের নাস্তার জন্যে।বেলুন,চাকি তো সেই মুহুর্তে কারুরই নেই।তাতে কি? স্টেনলেস স্টিলের থালার উল্টো দিককে চাকি বানিয়ে আর একটুকরো বাঁশকে বেলনা বানিয়ে দিব্যি সুন্দর আটার রুটি তৈরি করা হল। আমরা ক্যাম্পে যাবার কিছুদিন আগে মোহনপুর ক্যাম্প তখনও আগরতলার সরকারি ক্যাম্পে যখন স্থান করে নেয় নি ঠিক তখন প্রধানমন্ত্রী ইন্দিরা গান্ধী একদিন সকাল দশটায় আগরতলা বিমানবন্দরে নেমেই হঠাৎ সরাসরি কয়েকটা ক্যাম্প দেখার আগ্রহ জানালেন। রাজ্যপুলিশ প্রধানসহ নিরাপত্তা সংস্থা তাঁর এই ঝটিকা সফরের আগ্রহে হতবিহ্বল হয়ে পড়লেন।কারণ ক্যাম্পগুলি ছিলো আর্টিলারি রেঞ্জের আওতার মধ্যে। পাক বাহিনী তাঁকে ফাঁদে বা তাঁর ওপর যে মর্টারের গোলা পর্যন্ত নিক্ষেপ করতে পারে তা নিয়ে তাঁর বিন্দুমাত্র ভ্রুক্ষেপ ছিলো না। সবার প্রবল আপত্তি সত্বেও তিনি শরণার্থী ক্যাম্প পরিদর্শনে আসবেন বলে জানালেন। প্রধানমন্ত্রীর একান্ত আগ্রহে রাজ্য প্রশাসন তখন তাঁকে মোহনপুর শরণার্থী ক্যাম্প পরিদর্শনের সিদ্ধান্ত গ্রহন করলেন। ইন্দিরা গান্ধী মোহনপুর শরণার্থী ক্যাম্পের সুবিন্যস্ত আর পরিপাটি ব্যবস্থাপনা দেখে সন্তোষ প্রকাশ করেছিলেন। শুধু তাই নয় শরণার্থীদের অবস্থা নিজের চোখে দেখার জন্যে এরপরেও তিনি বেশ কয়েকবার আগরতলায় এসেছিলেন। ৯ই আগস্টের এক জনসভায় তিনি বলেছিলেন শরণার্থীরা আমাদের এখানে নিমন্ত্রণ খেতে আসেননি।তাঁরা আজ বিপন্ন ও আক্রান্ত। নয়াদিল্লীতে বসেই আমি সব খবর পাই। আমি এসেছি এই অসহায় ও অত্যাচারিত মানুষদের সহানুভূতি জানাতে। বিশ্বের কোন বৃহৎ রাস্ট্র আজ পর্যন্ত এত শরণার্থীদের দায় নেয় নি।ভারতেরও সেই ক্ষমতা নেই।কিন্তু তাই বলে ভারত তার মানবিক দায় থেকে বিচ্যুত হতে পারে না বা কারও ভয়েও সে ভীত হয়ে সেই দায়িত্ব পালনে বিরত হবে না। শরণার্থী ক্যাম্পে এসে শরণার্থীদের শুধু সাহস বা সহানুভূতি দেয়া নয়,ইন্দিরা গান্ধী তখন বিশ্বের বৃহৎ শক্তির প্রতি শরণার্থী সমস্যার ব্যাপকতা অনুধাবনের আহবানও জানিয়ে চলেছেন। মনে পড়লো শ্বশুর বাড়িতে যখন ছিলাম তখন রাজাকারদের ছোট ছোট বাচ্চাগুলি তাঁকে নিয়ে ছড়া কাটতো ইন্দিরা মাসি সর্বনাশি মাসির হাসি বিষের বাঁশি। শরণার্থীদের সমস্যা সমাধানের জন্যে ভারত তার নিজস্ব কোষাগার থেকে উল্লেখযোগ্য পরিমাণ অর্থ ব্যয় করেছিলো যেজন্যে ভারতের জনগণকে ১৯৭১-৭২ সালে করও দিতে হয়েছিলো। একদিকে ভারত নিজে যেমন সাহায্য করছিলো অন্যদিকে আবার শরণার্থীদের জন্যে আন্তর্জাতিক সাহায্যও এসেছিলো । শুধু জুন ৭১ পর্যন্ত জাতিসংঘ আর অন্যান্য উৎস থেকে প্রাপ্ত ও প্রতিশ্রুত সাহায্যের পরিমাণ ছিলো ২৬ কোটি ৩০ লক্ষ মার্কিন ডলার। জাতিসংঘের ইতিহাসে যা ছিলো আকাশ পথে সবচেয়ে বৃহৎ সাহায্য। ক্যাম্পে তখন আমাদের বেশ কিছুদিন কেটে গেছে তারপরও আমার কর্তা আসাম থেকে কেন যে ফিরে আসছেনা এটা নিয়ে আমি খুব চিন্তায় পড়ে গেলাম।এতদিন তো তার সেখানে থাকার কথা নয়।শরীর টরীর খারাপ করলো না তো? ছোটবেলা থেকে শুনেছি আসামে ডেঙ্গু মশার উৎপাত। মনে সারাক্ষণ একটা দুশ্চিন্তা নিয়েই দিন কাটাই। হোস্টেল থেকে ক্যাম্পে আসার পর দিন থেকেই শরণার্থীদের জন্যে রেশন দেয়া শুরু হয়েছিল। সকাল দশটা কি এগারোটার সময়ে সবাই লাইন দিয়ে দাঁড়াতো রেশনের জন্যে। কে নেই সেই লাইনে? অধ্যাপক,প্রকৌশলী, ব্যাংকার,উচ্চপদস্থ সরকারি কর্মকর্তা, শিক্ষক,সবাই এক কাতারে সামিল ক্ষুন্নিবৃত্তির প্রয়োজনে। রেশনে প্রথমে চাল,ডাল,তেল,নুন,পেঁয়াজ, রসুন,মশলাপাতি দেয়া হত। পরে ভোগ্যপণ্যের সংকট দেখা দেয়াতে ক্যাশ টাকা, কেরোসিন আর চাল দেয়া হত। এত শরণার্থীর চাপে জিনিসপত্রের দাম সেই প্রত্যন্ত অঞ্চলেও বাড়তে শুরু করলো। ডিমের হালি ছিলো প্রথম দিকে তিন টাকা।সেই সংকটে তা বেড়ে হয়ে গেলো বারো টাকা। মাছ পাওয়াই যেতো না। কারণ ত্রিপুরার পাহাড়ি টিলা থেকে জন্ম নেয়া জলধারাগুলিই বাংলাদেশে নেমে নদী হয়ে বয়ে চলেছে। এজন্যে বাংলাদেশের সীমান্ত থেকে আগরতলায় মাছ আনা হত বিক্রির জন্যে।যুদ্ধের কারণে সেই মাছ আসাও সম্পুর্ণরুপে বন্ধ হয়ে গিয়েছিলো। তবে আমরা শহর থেকে দূরে প্রত্যন্ত এক পাহাড়ি জায়গায় থাকতাম বলে সেখানকার আদিবাসীদের ফলানো সবজী বা ফলমূল মোটামুটি পেয়ে যেতাম। দুপুরে খেতাম ভাত,ডাল আর কোন একটা সবজী। রাতে রুটি আর ছোলার ডাল। রেডক্রস আর অক্সফাম দিতো বাচ্চাদের জন্যে গুঁড়ো দুধ।সেই দুধ ক্যাম্পের ভলান্টিয়াররা হাত দিয়ে জলে গুলে জ্বাল দিয়ে তরল করে তারপর দিতো। কার্ড অনুযায়ী আমার দুই বাচ্চার জন্যে দু মগ দুধ পেলেও আমি সেই দুধ তাদের খাওয়াতে ভরসা পেতাম না। মেয়ের দুধ তো আগেই বন্ধ হয়ে গেছে। ছেলেকে সাবুদানা জ্বাল দিয়ে তার সাথে সামান্য আমুল গুঁড়ো দুধ মিশিয়ে খাওয়াতাম। অক্সফামের সেই তরল দুধ হাতে নিয়ে আমার চাঁদকপালির দুধের কথা মনে পড়তো।মনে পড়তো মাটির মটকায় তার দুধের দই মন্থন করে মাখন তুলে নিয়ে রান্নাঘরের নালায় ঘোল ঢেলে দেয়ার কথা।অথচ সময়ের দুর্বিপাকে পড়ে ছেলেমেয়ের জন্যে কিনা তখন একফোঁটা দুধজোগাড় করতে পারছি না। জীবন কখন কাকে যে কি অবস্থায় ফেলে তা বোঝা ভার। সকাল আর রাতে রুটি বানাবার ভার ছিলো আমার আর আমার বোন কৃষ্ণার ওপরে। আমি সেই দুধ দিয়েই রুটির আটা মাখতাম। রুটি বানাবার কথায় একটি মজার ঘটনার কথা মনে আছে।এক বিকেলে আমি রুটি বানাচ্ছি উল্টো দিকের ঘর থেকে বড়দির বান্ধবীর বড় ভাই আমার রুটি বানানো দেখে তার দিদিকে নাকি বলেছিলো ইরাদি(আমার ডাক নাম) কি যে তাড়াতাড়ি রুটি বানায় হাতই দেখা যায় না। শরণার্থীদের রিলিফের মধ্যে একবার আমাদের দেয়া হয়েছিলো টিনজাত মাছ,নরওয়ের শুঁটকি, কম্বল,রান্নার বাসানকোসন,ওষুধ, কাপড়চোপড় ইত্যাদি। টিনজাত মাছ আমরা এর আগে খাইনি।ক্যাম্পেই প্রথম খেয়েছি।তবে চট্টগ্রামের মানুষ বলে শুঁটকি খাবার অভ্যাস তো ছিলোই। কিন্তু নরওয়ের সেই শুঁটকির কথা কখনও ভুলবো না। তাদের পাঠানো সেই শুঁটকি একরাত কেন তিন রাত ভিজিয়ে রান্না করার পরেও কিছুতেই আর শুঁটকি নরম হয় না।ঠিক যেন কাঠের টুকরো। সবাই তা ফেলে দিয়েছিলো।না জানি নরওয়ের মানুষ কিভাবে তা রান্না করে খায়। আরেকরকম শুঁটকির সাথে পরিচয় হয়েছিলো।তার নাম সিদল।সেই শুঁটকি সিলেটে খাওয়া হলেও আমি প্রথম দেখেছি ক্যাম্পে।চট্টগ্রামে সিদল শুঁটকি খাওয়ার প্রচলন নেই।আমি কাউকে খেতে দেখিনি।সেই শুঁটকিও আমি মুখে তুলতে পারিনি।আজও পারি না। শরণার্থীদের জন্যে প্রচুর বিদেশি সাহায্য আসতো বটে তবে সেই সাহায্য কখনোই সঠিকভাবে বিলিবন্টন হত না। এই ভার যাঁদের ওপরে ছিলো তাঁদের মধ্যে ভারত ও বাংলাদেশ উভয় দেশের কিছু মানুষ ছিলো।গুটিকয় ভাগ্যবান ছাড়া বাদবাকি ভালো ভালো সব জিনিস তাঁরা নিজেদের জিম্মায় নিয়ে যেতেন। এমন কি শরণার্থীদের জন্যে দেয়া এসব জিনিস নিয়ে অনেকে রীতিমতো ধনী হয়ে গিয়েছিলেন। বিবেকহীন কিছু মানুষ সর্বযুগে সর্বসময়েই থাকে। নীতিবিবর্জিত কাজ করা তাদের জন্যে কোন ব্যাপারই নয়। আর্তের আকুতি তাদের কানে কখনোই পৌঁছায় না। এমন কি মানবতার পেশায় থেকেও অনেকের মধ্যেই মানবতার অভাব থাকে। মনে আছে ক্যাম্পের বাচ্চাদের ট্রিপল এন্টিজেন দেয়া হচ্ছিলো।আমার ছেলের নামও নিয়ে গেলো। ইঞ্জেকশন দেয়া হত ক্যাম্প থেকে দূরে কোন এক স্বাস্থ্য কেন্দ্রে। অনেকটা পথ হেঁটে যেতে হত। ডাক্তার ছিলেন একজন ভদ্রমহিলা। তিনি আমার বাচ্চাকে ইঞ্জেকশন দিতে দিতে বললেন, আপনারা এসেছেন বলে আমরা ঠিকমতো খেতে পাই না। ঠাট্টা করে বললেও সেদিন তাঁর কথায় খুব কষ্ট পেয়েছিলাম।আমাদের চরম দুঃসময়ে মানব সেবা যাঁদের ব্রত সেই পেশার একজনের মুখ থেকে এমন অমানবিক কথা আমি আশা করিনি। কষ্ট পেলেও নীরবেই আমাকে সে কথা হজম করতে হয়েছিলো। তবে ভারতের সুশীল সমাজ যেখানে একান্তই মানবিক ছিলেন সেখানে দু একজন ব্যতিক্রম থাকতেই পারেন ভেবে নিজেই মনকে প্রবোধ দিয়েছিলাম। আমার শাড়ি সবই লুট হয়ে গিয়েছিলো।পরণের শাড়ি দুটির অবস্থাও তখন শোচনীয়। এর মধ্যেই একদিন শুনি ক্যাম্পে শাড়ি দেয়া হবে। শাড়ির জন্যে সেদিন লাইন দিয়ে দাঁড়িয়েছে সব ভদ্রমহিলা। আমার মধ্যে তখন যে কি অনুভূতি কাজ করছিলো তা আজ আর কিছুতেই বোঝাতে পারবো না। মনে হচ্ছিলো ছোট বেলায় আমাদের কাজের দিদি স্বর্ণদির কন্ট্রোলের শাড়ির জন্যে লাইন দিয়ে দাঁড়িয়ে থাকার দৃশ্য। মাকে এনে সে তার সেই শাড়ি দেখাতো। অনেকক্ষণ দাঁড়িয়ে থাকার পরে যে শাড়ি আমার হাতে এলো সেই শাড়ি হাতে নিয়ে দেখি জলগামছার মতো একখানা শাড়ি। স্বর্ণদির সেই কন্ট্রোলের শাড়িও বুঝি এর চেয়ে ভালো ছিলো। তারপরও আমি সেই শাড়ি মাথায় তুলে নিয়েছিলাম। কেন জানি বারবার মনে পড়ছিলো সেই গানটার কথা। মায়ের দেয়া মোটা কাপড় মাথায় তুলে নে না ভাই দীন দুঃখিনী মা যে তোদের এর বেশি আর সাধ্য নাই। ক্যাম্পে যাওয়ার প্রায় বিশ দিন পরে এক সকালে আমার কর্তা যখন এসে হাজির হল তখন তার দিকে তাকিয়ে আমি চমকে উঠলাম। দীর্ঘ পার্বত্য পথ পেরিয়ে শুধুমাত্র চিঁড়ে খেয়েও যার স্বাস্থ্য ভেঙে পড়েনি তাকে চেনাই যাচ্ছে না। চোখ,মুখ বসে গেছে,শরীর শুকিয়ে হাড্ডিসার। জিজ্ঞেস করে জানলাম গৌহাটিতে গিয়েই নাকি তার টাইফয়েড হয়েছিলো। চলবে।
সময়ের কাহন -৩২ ------------------------- আমার কর্তা বললো তুমি মন্দিরের বারান্দা ছেড়ে আর কোথাও যেও না।আমি দেখে আসি বীর বিক্রম কলেজটা কোথায়? এই বলে সে আমাদের দুর্গাবাড়িতে বসিয়ে রেখে বাবা মা এম,বি,কলেজ হোস্টেলে আছেন কিনা তার খোঁজ করতে চলে গেলো। মন্দিরের প্রচণ্ড ভিড়ের মধ্যে শমিতা,পীযুষ, হনুফা আর ছেলে মেয়ে দুটিকে নিয়ে অসহায়ের মতোএক কোনায় কোনরকমে দাঁড়িয়ে আছি। চোখের জল মুছে চুপচাপ বিশাল শরণার্থীর ভিড়ের মধ্যেও ত্রিপুরার গৃহস্থদের ঘরবাড়ি দেখছিলাম যেখানে কোন ঘরের গৃহিণীরা কেউবা তাঁদের খোলা বারান্দায় বসে আনাজপাতি কুটছেন, কোন ঘরের গৃহকর্তা সবে বাজার করে ফিরছেন আবার কোন ঘরের সামনে বাচ্চারা খেলছে। শরণার্থী আর সেখানকার সাধারণ মানুষের এই সহাবস্থান দেখে মনে হচ্ছিলো সবাই যেন কোথাও এক হয়ে মিশে গেছে।কোনরকম গোলমাল, হৈ হুল্লোড়, তর্কাতর্কি বা চেঁচামেচি নেই। এ বড় কম কথা নয়।মানুষের প্রতি মানুষের সহমর্মিতা বুঝি একেই বলে। কিছুক্ষণের মধ্যেই দেখি আমার কর্তা ছোট ভাই কাজলকে নিয়ে এসে পড়লো। আমি আমার ভাইকে দেখে নিজেকে সম্বরণ করতে না পেরে কেঁদে ফেলে বললাম,আমাদের সব কিছুই লুট হয়ে গেছে রে।সেই সাথে তোরা যা কিছু আমার শ্বশুর বাড়িতে নিরাপদ থাকবে বলে রেখে এসেছিলি তাও লুট হয়ে গেছে। কোনরকমে প্রাণ বাঁচাতে অনেক ঘুরপথ দিয়ে রামগড় পার্বত্য এলাকা পার হয়ে বর্ডার ক্রস করে চলে এসেছি।তোরা যেভাবে এসেছিলি সেভাবে আসা এখন আর সম্ভব নয়। কাজল বললো মেজদি তুমি এইসময় এসব কি বলছো?ওসব কথা বাদ দাও। তোমরা যে এত বিপদের মধ্যে ঈশ্বরের ইচ্ছেয় বর্ডার ক্রস করতে পেরেছো এটাই তো তাঁর আশীর্বাদ। তাড়াতাড়ি চলো।রিকশায় ওঠো। বহুদিন পরে আবার বাবা,মা আর ভাইবোনদের সাথে দেখা হবে বলে মনে কেমন যেন আনন্দ বিষাদের একটা মিশ্র প্রতিক্রিয়া চলছিলো। হারিয়েছি তো সবই।বেলুচিস্তান থেকে ছুটিতে এসেছিলাম সেখানে আর যাওয়া হয়নি বলে সেখানকার সবই হারিয়েছি। সিলেট থেকে ছুটিতে চট্টগ্রাম আসার পরে পঁচিশে মার্চের রাতে ট্রেন চলেনি বলে চট্টগ্রামে আটকে গেলাম। পাঞ্জাবি অফিসার বেলায়েত সাহেব সিলেটের কোয়ার্টার থেকে আমার সব জিনিস প্যাক করে নিয়ে গেলো। শ্বশুরবাড়িতে যা কিছু ছিলো তাও লুট হয়ে গেলো,দেবর আমার সুটকেশটা ভারি বলে লুটের রাতে নিয়ে যায়নি তাও হারিয়ে গেলো। বাকি ছিলো শেষ সম্বল সোনার গয়নাটুকু।তাও সুবোধী ভান্তে মেরে দিলো। তবে সব হারিয়েও তখন আমার কোন রকম কষ্টবোধ হচ্ছিলো না।দুর্গাবাড়ির ওই অগনিত অসহায় শরণার্থীদের দেখে নিজের কষ্ট নিজের কাছেই তুচ্ছ মনে হচ্ছিলো। আমি তো একা নই।প্রাণের দায়ে অগুনতি মানুষ আমার মতোই নিঃসম্বল হয়ে ভারতের মাটিতে আশ্রয় নিয়েছে। আমরা নিজের প্রাণ বাঁচানোর জন্যে নিরাপদ একটা আশ্রয় খুঁজছি আর বাংলার দূরন্ত, দামাল ছেলেগুলি যে নিজের প্রাণটাকেই তুচ্ছ করে যুদ্ধ করছে দেশের জন্যে? দেশকে মুক্ত করবে বলেই তো নিজের প্রাণ পর্যন্ত তাদের কাছে তুচ্ছ হয়ে গেছে। সাবরুমেই তো শুনে এলাম বীরাঙ্গনাদের কথা। ওদের আত্মত্যাগ আর বলিদানের সাথে নিজের বৈষয়িক ব্যাপার তুলনা এক হীনমন্যতা বলে মনে হল। পথের দুধারে ত্রিপুরার রাস্তায় তখন বাংলাদেশ আর ত্রিপুরার মানুষ যেন এক হয়ে মিশে গেছে।দেখতে দেখতে একসময়ে মহারাজা বীর বিক্রম কলেজের হোস্টেলে এসে পড়লাম। বুদ্ধিজীবী শরণার্থীদের জন্যে কলেজের হোস্টেলটি খুলে দেয়া হয়েছে। বাবারা ছিলেন তিনতলার একটি ঘরে।আমি যাবো বলে সবাই অধীর আগ্রহে অপেক্ষা করছিলো। সিঁড়ি দিয়ে উঠতে উঠতে ভাবছিলাম এমন দীনহীন আর মলিন বেশে কখনো বাবা মার কাছে আসিনি। ঘরে ঢুকেই বাবা,মাকে প্রণাম করে বললাম বাবা আমাদের সবই লুট হয়ে গেছে তোমাদের রেখে আসা জিনিসও। কোনরকমে প্রাণ নিয়ে পালিয়ে এসেছি। বাবা আমার মাথায় হাত বুলিয়ে দিয়ে বললেন যা গেছে গেছে ওসব নিয়ে একদম মন খারাপ করবি না। এটা জেনে রাখ বাংলাদেশ স্বাধীন হবেই তখন আবার নূতন করে সব হবে। সব হারাবার কথায় আমার মার মুখখানা দেখি মলিন হয়ে গেলো।মা একটু গম্ভীর হয়ে গেলেন। আমার মা তো জানেন না সেই রাতে কি অবস্থায় আমরা বাঁশিঝাড়ের ভেতরে রাত কাটিয়েছি।কি খেয়েছি,কিভাবে দুর্গম পথ পাড়ি দিয়েছি। মা ভেবেছিলেন তাঁর বিছে হারটাও বুঝি লুট হয়ে গেছে। আমি যখন বিছাহারটা মা'র হাতে তুলে দিয়ে বললাম মা নাও তোমার বিছাহার। হারটা হাতে পাবার সাথে সাথে মা'র মুখে যে হাসি ফুটে উঠলো তা দেখে সেই মুহুর্তে আমার মনে হচ্ছিলো এমনিই এক হাসি হাসবার জন্যেই বুঝি আমার জন্মভূমিও দীর্ঘকাল ধরে অপেক্ষা করে আছে কবে তাঁর দূরন্ত দামাল ছেলেরা পাকবাহিনীর হাত থেকে স্বাধীনতা নামের সেই অলংকারটি তাঁর হাতে তুলে দেবে? হারটি হাতে নিয়ে মা বললেন,"আমি জানতাম আমার মেয়ে কখনোই আমার হারটা অন্যের হাতে তুলে দেবে না। মনে মনে বললাম সত্যিই তাই মা। তোমার অলংকার আমি কি অন্যের হাতে তুলে দিতে পারি? বাবাকে রুপচর্চা নিয়ে কখনোই কিছু বলতে শুনিনি। সেদিন আমাকে দেখে এত কষ্ট পেয়েছিলেন যে বললেন গায়ের রংটা যে একেবারে জ্বলে গেছে তোর! স্নান করার সময়ে একটু লেবুর রস মেখে স্নান করিস। মা আমার কাপড় নিজ হাতে ধুয়ে শুকাতে দিলেন। স্নান করে এসে আমি বাবার কাছে বসে কিভাবে আসলাম সেই বর্ণনা দিচ্ছিলাম তখন বাবা বলতে লাগলেন কাজল যেদিন তোর শ্বশুর বাড়িতে যায় তার আগের রাতেই দিলীপ চৌধুরীর চিরকূটটা পেয়েই আমরাও বেরিয়ে পড়েছিলাম।বাবু তখনও ফেরেনি।তাকে রেখেই বেরিয়ে আসতে হয়েছিলো। রিকশাওয়ালা রবিই পরে ওকে চৌধুরীবাড়ি তোর পিসির বাড়িতে নিয়ে গিয়েছিলো।আমরা তখন তার জন্যে অপেক্ষা করছিলাম কারণ সেই রাতেই সেখানেও রাজাকার আসতে পারে এই ভয়ে বাবু আসার সাথে সাথে আর দেরি না করে আবার বেরিয়ে পড়লাম। সাথে চিত্ত চৌধুরী আর তাঁর স্ত্রী চিত্রনায়িকা কবরীও ছিলো। খুব ভোরে কোয়েপাড়া এসে তোদেরও নিয়ে যেতে চেয়েছিলাম। তোরা আসবি না শুনে একটা দুশ্চিন্তা নিয়েই যাত্রা করেছিলাম। ১২ এপ্রিল রাস্তা দিয়ে যখন যাচ্ছিলাম দূরের গ্রামগুলি তখন দাউ দাউ করে জ্বলছে। অবিরাম রাইফেল আর মর্টারের গুলির আওয়াজে,ধোঁয়ায়, মানুষের আর্তনাদে নারকীয় এক অবস্থা তখন। কোথাও তখন আমাদের আশ্রয় নেবার সুযোগ নেই। পথেই কিছুক্ষণ পরে নামলো মুষলধারে বৃষ্টি। সেই বৃষ্টির মধ্যেই পায়ে হেঁটে পথ চলছি। একসময় পায়ে হেঁটে চলাও অসম্ভব হয়ে পড়লো।এদিকে যেভাবে হোক রাত নামার আগেই আমাদের নারায়ণ হাটে পৌঁছাতে হবে। অনেক চেষ্টার পরে একটা গরুর গাড়ি পাওয়া গেলো কিন্তু গাড়িতে উঠে সে আরেক কষ্ট। গাড়ির চাকা যখন কাদায় ডুবে যাচ্ছিলো তখন সবাইকে নেমে যেতে হচ্ছিলো। বেশ কয়েক ঘণ্টা পথ চলার পর প্রায় সন্ধ্যার দিকে নারায়ণ হাটের কাছাকাছি গিয়ে পৌঁছলাম। গাড়োয়ান আমাদের নামিয়ে দিল বটে কিন্তু তখনও আমাদের বিপদ কাটেনি।তোর মা'র পা তখন ফুলে ঢোল।কিছুতেই হাঁটতে পারছিলো না। এদিক ওদিক খুঁজতে খুঁজতে একটা ওষুধের দোকান পেয়ে ব্যথা কমানোর ওষুধ এনে তোর মাকে খাওয়ানো হলো। ব্যথা কিছুটা কমলে ধীরে ধীরে আবার হেঁটে গন্তব্যে এসে পৌঁছলাম। বাজারে তখন যেন এক জনারন্য। মুক্তিসেনা দলের পক্ষ থেকে স্বেচ্ছাসেবীরা তাদের সহযোগিতা করেছিল।চারিদিকে ছোট ছোট তাঁবু ফেলা হয়েছে। প্রত্যেক তাঁবুর সামনে জাতীয় পতাকা পতপত করে উড়ছে। আমরা নারায়ণ হাটে যখন এলাম তখন কি করবো বুঝতে পারছিলাম না। কারণ রাতে কোথায় যে থাকবো বুঝতে পারছিলাম না। এমন সময় একজন আমাকে দেখে এগিয়ে এসে পায়ে হাত দিয়ে বললো স্যার আমাকে বোধহয় ভুলে গেছেন। আমি আপনার ছাত্র ছিলাম। এখন এখানকার ইউনিয়ন পরিষদের চেয়ারম্যান। এরপর সে যে শুধু তার বাংলোয় আমাদের সবার থাকার ব্যবস্থা করে দিলো তাই নয় পরদিন রামগড় বর্ডার পর্যন্ত যাবার ব্যবস্থাও করে দিলো। বর্ডার পার হয়ে সাবরুমে এসে কিছুদিন একটা স্কুলে ছিলাম। সেখানেও একসময় চারিদিকে শরণার্থীদের ফেলা আবর্জনায় পরিবেশ ক্রমশ দূষিত হয়ে উঠছিলো তখন স্থানীয় শিক্ষক সতীশবাবু তাঁর ঘরের পাশেই আমাদের একটা চালাঘর বানিয়ে থাকতে দিয়েছিলেন। সেখানেই ছিলাম।পার্থ চৌধুরীর সাথে সেখানেই দেখা।সে তার ভাইবোনদের এখানে রেখে তেলিয়াপাড়ায় বাবা মা'র সাথে দেখা করেই ফিরে আসবে।দিলীপ চৌধুরীও এর মধ্যেই চলে আসবে। দুজনেই তখন দলের সবাইকে নিয়ে ট্রেণিং নেবে। দিলীপ এজন্যে সবাইকে আগেই বর্ডার পার করে দিয়েছে।শুধু সে আর মোজাফফরই এখনো এসে পৌঁছায় নি। হায়! আমরা কেউই তখনও জানিনা ১৩ এপ্রিল দিলীপ, মোজাফফর আর ড্রাইভার ইউনুস গুলিবিদ্ধ অবস্থায় ইঞ্জিনিয়ারিং কলেজের মাটির নিচে শুয়ে আছে। এম বি হোস্টেলে পৌঁছার পরে আমার কর্তাকে কয়েকদিন বিশ্রাম নিয়ে তারপর গৌহাটি যেতে বললাম কিন্তু সে হোস্টেলে থাকতে চাইলো না।বললো আমি আগে শমিতা আর পীযুষকে গৌহাটিতে দাদা বৌদির কাছে দিয়ে আসি। চারিদিকে শরণার্থী শিবির মাত্র তৈরি হচ্ছে। মেজদা নিশ্চয় গৌহাটিতে সেজদার বাড়িতেই উঠেছেন। আবার সব ভাই বোন এক হয়েছি।বেচারা রীনাটাই শুধু নেই।জানিনা গ্রামের বাড়িতে ওরা কি অবস্থায় আছে?মা কেন যে ভয় পেয়ে তাকে তার শ্বশুরবাড়িতে পাঠিয়ে দিয়েছিলেন কে জানে ? আমাদের সাথে থাকলে সেও এখন আমাদের সাথেই থাকতো। পাক সৈন্যেরা নাকি ইদানীং তাদের আহত সৈন্যদের চিকিৎসার জন্যে ডাক্তারদের তাদের শিবিরে নিয়ে যাচ্ছে আর তাদের প্রয়োজন শেষ হলেই গুলি করে মেরে ফেলছে।রীনার স্বামীও যে ডাক্তার। আমি আসার কয়েকদিন আগেই নাকি আমার ছোটো মামা সরিত লালা আর মামী বুলবুল মহলানবিশ বেশ কিছুদিন আমার বাবা মার সাথে কাটিয়ে পরে কোলকাতায় চলে গেছেন।মামী স্বাধীন বাংলা বেতার কেন্দ্রে গান ছাড়াও 'জল্লাদের দরবার' নামের অনুষ্ঠানে ইয়াহিয়ার স্ত্রীর ভূমিকায় অভিনয় করছেন। বাবা জিজ্ঞেস করলেন আমাদের গ্রামের কথা।আমি বললাম বেশিরভাগ বাড়িই পুড়ে দেয়া হয়েছে বাবা।আমি যখন আসি তখন কালুরঘাটে দিনরাত বম্বিং চলছিলো। তার আওয়াজে বাড়িঘর সারাক্ষণ কাঁপতে থাকে।তার ওপরে প্লেন থেকে যে কখন বোমা পড়ে সেই ভয়। মানুষের হাতে টাকাপয়সা ফুরিয়ে গেছে বাবা।তার মধ্যে পাঁচশ টাকার নোট এখন ব্যাণ্ড করে দিয়েছে।পাক সরকার ব্যাংক থেকে সপ্তাহে দুশ টাকা তোলার অনুমতি দিয়েছে কিন্তু সে টাকা তুলে ঘরে ফেরার সময়ে সামরিক বাহিনী বা রাজাকারের ভয়ে কেউ আনতে সাহস পায় না। আমার শ্বশুরবাড়িতে কমার্স কলেজের একজন অধ্যাপক এসেছিলেন তাঁর মুখে শুনেছি তিনি নাকি তাঁর বেতন তুলবার জন্যে মুসলিম লীগের একজন নেতার কাছে গিয়েছিলেন যিনি তাঁর বাবার ছাত্র। তিনি তাঁর কাছ থেকে একটা পরিচিতি পত্র আনতে গিয়েছিলেন যাতে পথে তাঁর কোন অসুবিধা না হয়। ভদ্রলোক তাঁকে খুব সমাদর করে নিজের ঘরে ডেকে নিয়ে পরিচিত পত্র লিখে দিতে দিতে বললেন এই যুদ্ধ করে আমাদের কোন লাভ নেই।পাকিস্তানিরা আজ আওয়ামী লীগের লোকদের মারছে,হিন্দুদের মারছে,মুক্তিযোদ্ধাদের মারছে। শোনো একটা কথা বলে রাখি।এরপর ঠিক মারবে মুসলিম লীগের লোকদের। আমরা হচ্ছি অনেকটা জিওল মাছের মতো। ওদের তো আসলে এদেশের মানুষ চাই না চাই শুধু একটা জিনিস আর তা হচ্ছে মাটি। "স্বাধীন বাংলা বেতারে তখন কোরাস চলছিলো জয় বাংলা, বাংলার জয়।হবে,হবে,হবে হবে নিশ্চয়।" অনেক দিন পরে স্নান সেরে দুপুরের আহারের জন্যে ছাত্রাবাসের ডাইনিং হলে ঢুকে দেখি সে যেন বাংলাদেশের সব অঞ্চলের মানুষের এক মহামিলন ক্ষেত্র। কত জেলার মানুষ যে শরণার্থী হয়ে এখানে একত্রিত হয়েছেন তার ঠিক নেই। শরণার্থীদের খেতে দেয়া হয়েছে ভাত,ডাল আর নিরামিষ একটা সব্জীর তরকারি। কিছদিন আগে পর্যন্ত নাকি মাছ দেয়া হত কিন্তু এখন খোদ ত্রিপুরাতেই ভোগ্যপণ্যের সংকট দেখা দেয়াতে মাছ আর সকালের নাস্তা দেয়া সম্ভব হচ্ছে না। সংকট হবারই কথা ত্রিপুরার জনসংখ্যা যেখানে ১৬ লক্ষ, মুক্তিযোদ্ধা আর শরণার্থীর সংখ্যা সেখানে তখন ১৪ লক্ষ। খেতে বসে সবার মুখেই শুধু দেশের কথা। দীর্ঘ পনেরো দিন অনবরত হেঁটেছি শুধুই।দেশের খবরও সবটুকু বিশদভাবে জানি না। আমি তাই তখন শুধুই শ্রোতা। খেতে খেতে শুনছিলাম ওদের পারস্পরিক আলোচনা। আমার ঠিক পাশের কেউ একজন বলছিলো বাংলাদেশের প্রবীন নেতা যাঁরা এপারে এসেছেন তাঁদের মধ্যে কেউ কেউ নাকি স্বাধীন বাংলাদেশের প্রথম প্রধানমন্ত্রী তাজ উদ্দীন আহমদকে মানতে অনীহা প্রকাশ করছেন। শুধু তাই নয় কিভাবে তাঁকে ক্ষমতা থেকে সরিয়ে দেয়া যায় তার পরিকল্পনা করতেও নাকি তাঁরা পিছ পা হচ্ছেন না। খোদ কোলকাতাতেই অনেক আওয়ামী লীগের নেতারই নাকি গড়ে উঠেছে ছোটো খাটো অফিস,উপদলীয় গ্রুপ,প্রভাব প্রতিপত্তি,গাড়ি,অর্থসহ নানাবিধ প্রচারযন্ত্র। সবচেয়ে যে দুটি জিনিষের অভাব তা হল দলীয় শৃঙ্খলা বোধ আর নতুন সরকারের প্রতি আনুগত্য। তারপরও শৃঙ্খলাবিহীন এক পরিবেশের ভেতরেই তাজ উদ্দীন আহমদ যে নিষ্ঠার সাথে সরকারের নির্দলীয় প্রশাসন বিভাগ আর সামরিক বাহিনী প্রতিষ্ঠা করেছেন তা ভাবলে অবাক হতে হয়। বাংলাদেশে যেখানে এখনো তেমন নিরাপদ ঘাঁটি নেই বা রাজনৈতিক সংগঠনও নেই,স্বাধীনতা সমর্থক থেকে রাজনৈতিক কর্মী সবাই যেখানে দেশের বাইরে, সেখানে তাই বাংলাদেশের নিজস্ব গতিতে স্বাধীনতা যুদ্ধকে এগিয়ে নিয়ে যাবার জন্যে নাকি গেরিলা যুদ্ধ শুরু হয়েছে। গেরিলা যুদ্ধের কথা দেশে থাকতেই আমি শুনেছি তবে এত সব খবর জানতাম না।অনবরত প্রাণের দায়ে শুধুই হেঁটেছি আর হেঁটেছি। ত্রিপুরার ১৬ লক্ষ মানুষ আর আসামের মানুষ তখন শরণার্থীদের পাশে এসে দাঁড়িয়েছেন এক প্রবল আবেগে। এর কারণ পাকিস্তান সৃষ্টির পর থেকেই কুমিল্লা, নোয়াখালী আর চট্টগ্রামের লোকেরা আগরতলায় আর সিলেটের লোকেরা আসামে এসেছিলো একদিন উদবাস্তু হয়েই। উদবাস্তুর মর্মজ্বালা তাই উদবাস্তু ছাড়া আর কেউ বুঝি এমন করে উপলব্ধি করতে পারে না। এই টান যে শেকড়ের টান। ভাবতে অবাক লাগে এই সত্যিকথাগুলি কিন্তু কখনোই ইতিহাসের পাতায় লেখা হয় না। আসার সময়ও মুসলমান হোটেলের সামনে ব্যানারে লেখা আছে দেখেছি "হিন্দু মুসলিম বুঝিনা বাঙালী ছাড়া চিনিনা। " মনে জোর এলো জাতিধর্ম নির্বিশেষে সব বাঙালী যেখানে এক কাতারে এসে দাঁড়িয়েছে সেখানে জয় আমাদের হবেই। আমার বাবা অধ্যাপক অংশুমান হোর তাঁর প্রিয় ছাত্র আহমদ ছফা ছাড়াও জহুর আহমদ,চট্টগ্রাম বিশ্ববিদ্যালয়ের ভি,সি এম আর সিদ্দিকী, আ স ম আব্দুর রব,ছাত্রনেতা নুরুল ইসলাম, অধ্যাপক আবু জাফর, কুমিল্লা সরকারি কলেজের অধ্যাপক বদরুল হাসান,আবদুল কুদ্দুস মাখনসহ মিলে বাংলাদেশের স্বাধীনতা সংগ্রাম নিয়ে তখন বিভিন্ন জায়গায় তাঁদের বক্তব্য তুলে ধরছেন সেখানকার শরণার্থী আর জনসাধারণের মধ্যে। সেই সব অনুষ্ঠানে বড়দিদের তৈরি করা একটা সঙ্গীতগোষ্ঠি দেশাত্মবোধক সঙ্গীত পরিবেশন করে যাতে সেই কঠিন পরিস্থিতিতে সবার মনোবল অটুট থাকে।আগরতলার স্বাধীন বাংলা বেতার কেন্দ্র থেকে সেসব গান প্রচার করাও হয়েছিলো। মনে মনে ভাবছিলাম আমি কেন যে তখন বাবা মার সাথে চলে আসিনি? তাহলে আমিও তো তাদের সাথে গাইতে পারতাম। ছোট্ট একটা পার্বত্য অঞ্চল ত্রিপুরা। আগরতলা তার রাজধানী। ত্রিপুরায় আমি কখনো আসিনি।সহজ,সরল আদিবাসী আর বাঙালী জীবন মিলেমিশে রাজ্যটাকে করে তুলেছে শিল্প-সৌন্দর্যে সৌকর্যমন্ডিত। সহমর্মিতার গুণে হিন্দু, মুসলিম, খ্রিস্টান, মনিপুরী সবার সংস্কৃতি এখানে পরস্পর পরস্পরের সাথে মিলেমিশে হাত ধরাধরি করে চলছে।একান্ত-ই যেটার অভাব ছিলো পূর্ব পাকিস্তান আর পশ্চিম পাকিস্তানের মধ্যে। কবিগুরু রবীন্দ্রনাথ এই ত্রিপুরাতে বসেই কত গান রচনা করেছেন।এখানকার কুঞ্জবন প্রাসাদে বসেই তিনি বিসর্জন নাটকটি লিখেছেন। রচনা করেছেন রাজর্ষি,মুকুট প্রভৃতি গ্রন্থ। সে আজকের কথা নয় রবীন্দ্রনাথের কাব্যসৃষ্টিকে যখন তখনকার পাঠক সমাজ বাল্যলীলা বলে উপহাস করতেন তখন কবিকে আবিষ্কার করে শংকাহীন চিত্তে শ্রেষ্ঠ কবির আসনে বসিয়ে সম্মান জানিয়ে ছিলেন ত্রিপুরার মহারাজা বীরচন্দ্রমানিক্য। ত্রিপুরার রাজপরিবারেরই সন্তান বিখ্যাত গায়ক শচীন দেব বর্মন। সেই রাজপরিবারেরই সন্তান মহারাজ বীরবিক্রম কলেজের ছাত্রাবাসে বসে শুনছিলাম ত্রিপুরার কথা। যে ছাত্রাবাসটি বুদ্ধিজীবী শরণার্থীদের জন্যে খুলে দেয়া হয়েছে। এখানকার বিখ্যাত সব স্থান উজ্জ্বয়ন্ত প্রাসাদ,ত্রিপুরেশ্বরীর মন্দির,চৌদ্দ দেবতার মন্দির,গেদুমিয়ার মসজিদ, আনন্দময়ী মা'র আশ্রম,রুদ্রসাগরের তীরের নীরমহল দেখতে বহু পর্যটকের ভিড় হয়। আমি যাবার কিছুদিন পরেই শরণার্থীদের জানানো হলো ছাত্রদের পরীক্ষার সময় এগিয়ে এসেছে তাই এই ছাত্রাবাস আমাদের ছেড়ে দিতে হবে। আমাদের জন্যে মোহনপুর নামের একটা জায়গায় বুদ্ধিজীবী শরণার্থী ক্যাম্প তৈরি করা হয়েছে। আমার কর্তা সেই যে গৌহাটি গেছে সেখানেই আটকে আছে। তার কোন খবরই আমি পাচ্ছি না।অথচ এক সপ্তাহের মধ্যেই তার ফিরে আসার কথা। একরকম দুশ্চিন্তা নিয়ে তাকে ছাড়াই মোহনপুর বুদ্ধিজীবী শরণার্থী শিবিরে যাবার প্রস্তুতি নিতে হল আমাকে। চলবে। 
সময়ের কাহন-৩১ সকালে ঘুম ভাঙলো চারপাশে অনেকের কথাবার্তার আওয়াজ শুনে।চোখ মেলে দেখি অনেকেই ততক্ষণে ঘুম থেকে উঠে পড়েছেন।গৃহস্থের রান্নাঘরে আমাদের সবার জন্যে বড় হাঁড়িতে করে চায়ের জল চাপানো হয়েছে।অনেকেই এর মধ্যে তাঁর বাড়ির চাপকলে স্নান করে এসেছেন, অনেকে তখনও করছেন। ঘুম থেকে উঠেই শুনি তাঁদের রান্নাঘরে রাতে ডাল আর ভাতও রান্না করা হয়েছিলো অন্যরা সবাই খেলেও আমি নাকি এতই গভীর ঘুমে ছিলাম যে ডাকার পরেও ঘুম থেকে উঠিনি। মনে পড়লো রাতে ঘুমের মধ্যেই বিস্কিট খাচ্ছিলাম।বিস্কিট শেষ হয়ে যাবার পরেও আছে ভেবে দু একবার খালি হাত মুখের কাছে নিয়ে গিয়েছিলাম। ঘুমের মধ্যে খাওয়ার অভিজ্ঞতা সেই একবারই হয়েছিলো। পরণের কাপড় তখন শুকিয়ে গেলেও উঠানে ঘুমিয়ে ছিলাম বলে সারা শরীরে ধুলো ময়লা ।ছেলেকে ওর বাবার কোলে দিয়ে চাপকলের জলে আমরাও স্নান সেরে, কাপড় কেচে গৃহস্থের উঠানে এসে বসলাম। গতকালের সেই দোকান থেকেই চাপাতা,চিনি,দুধ আর পাঁউরুটি কিনে আনা হয়েছে।উঠানে বসেই চা আর পাঁউরুটি দিয়ে নাশতা করতে করতে ভাবতে ভালো লাগছিলো সম্ভ্রমের ভয়ে,প্রাণের ভয়ে,পাক বাহিনী বা রাজাকারের ভয়ে আর কোথাও লুকিয়ে থাকতে হবে না।নিদারুণ শঙ্কা নিয়ে দুর্গম পথও পাড়ি দিতে হবে না। বিদেশ বিভূঁইয়ে কষ্ট করতে হবে এটা জেনেই ভারতে আশ্রয় নিতে এসেছি। এখানে আমার সম্ভ্রম বা প্রাণ তো আর কেউ ছিনিয়ে নিতে আসবে না। গৃহস্থের থাকার ঘর আর রান্নাঘরের মাঝখানেই একটা মাঝারি উঠান। ঘর দুটো মাটির। আমরা কেউ উঠানে বসে, কেউ দাঁড়িয়ে, কেউবা উঠানের বাইরে চা আর পাঁউরুটি খাচ্ছিলাম।মানুষ আমরা অনেক কাপ মাত্র কয়েকটা তাই কাপ খালি হবার জন্যে অপেক্ষা করতেই হয়। গৃহস্থ বসেছিলেন তাঁর ঘরের উঁচু দাওয়ার ওপরে।পরণে তাঁর শার্ট আর ধুতি। লম্বা,শ্যামলা,এক হারা গড়ণের মাঝবয়েসী একজন মানুষ। তাঁর বাড়ির ভেতরে মহিলাদের উপস্থিতি থাকলেও তাঁদের কাউকে ঘরের বাইরে আসতে দেখলাম না। তাঁর মুখেই শুনলাম সীমান্ত পেরিয়ে এই পথ দিয়ে যাঁরাই আসছেন তাঁরা দুদণ্ড বিশ্রাম নিতেই তাঁর বাড়ির উঠানে এসে বসেন। তিনি তাঁদের জন্যে মিছরি আর ঘটি ভরে খাওয়ার জল রাখেন। একথা সেকথার পরে অনেকটা উপদেশের ভঙ্গীতে তিনি বললেন, "আপনাদের একটা কথা বলি মন দিয়ে শুনুন । আপনারা তো আপনাদের দেশে জলকে পানি বলেন। এখন ভারতে এসেছেন।এখানে আবার জলকে পানি বলতে যাবেন না যেন। ভারতের লোক পানিকে কিন্তু জল বলে এটা জানেন তো? পন্ডিত গৃহস্থের কথা শুনে সেই দুঃখের মধ্যেও আমার ভীষণ হাসি পেয়ে গেলো।এতবড় একটা যুদ্ধ হচ্ছে, এত মানুষ মারা যাচ্ছে।তাঁর বাড়ির উঠানে রোজ এত শরণার্থী আশ্রয় নিতে আসছে তা নিয়ে তাঁর কোনরকম মাথাব্যথা নেই সাতসকালে তিনি কিনা আমাদের উপদেশ দিতে বসেছেন জল আর পানি বলার সমস্যা নিয়ে। সেই দুঃসময়েও তাঁর সাথে দুষ্টুমি করার ইচ্ছেটাকে আমি সামলাতে পারলাম না। জিজ্ঞেস করলাম কাকা জল আর পানি তো একই কথা। যে কোন একটা বললেই তো হয়।এতে অসুবিধার কি আছে? গৃহস্থ আমাকে বললেন না পানি বলার চল এখানে নেই কারণ ওটা শুদ্ধ শব্দ নয়। এখানে সবাই শুদ্ধ শব্দে কথা বলে। এই কথায় আমি খুব মজা পেয়ে আবার জিজ্ঞেস করলাম, কাকা আপনি পূজার সময় কি সংস্কৃত মন্ত্র পড়েন ? তিনি বললেন হাঁ। নিত্য পূজা বা অঞ্জলি দেবার মন্ত্র তো সংস্কৃতেই পড়তে হয়। আমি জিজ্ঞেস করলাম সংস্কৃত মন্ত্র কি তাহলে শুদ্ধ নয়? তিনি বিষ্মিত দৃষ্টিতে সবার দিকে তাকিয়ে বললেন এই মেয়ে বলে কি? পূজার মন্ত্র শুদ্ধ নয় মানে?এমন কথা বলতে নেই।তাতে পাপ হয়।সংস্কৃত শব্দ হল দেবশব্দ। দেবশব্দ কখনো অশুদ্ধ হতে পারে? আমি আবারও জিজ্ঞেস করলাম তাই যদি হয় তাহলে পানি তো একটা সংস্কৃত শব্দ।পানি বললে অসুবিধা হবে কেন? তাছাড়া আপনাদের দেশে অবাঙালীরা তো জলকে পানিই বলে। তারা তো ভারতেরই লোক। গৃহস্থ আমার কথার যুতসই কোন উত্তর দিতে না পেরে আমার দিকে কিছুটা অসন্তোষের দৃষ্টিতে তাকিয়ে রইলেন। চা আর পাঁউরুটি খাওয়া হয়ে গিয়েছিলো। আমরা এরপর সুবোধী ভান্তে যে জায়গায় আমাদের দেখা করতে বলে দিয়েছেন সেই জায়গার উদ্দেশ্যে রওয়ানা হলাম। অনেকদিন পরে নির্ভার হয়ে রাস্তা দিয়ে হেঁটে চলেছি রাস্তার দুপাশের বাড়ি থেকে ভেসে আসছে বাংলা গান।নিজেদের বাড়িতে খুব ভয়ে ভয়ে রেডিও শুনেছি তাও বালিশ চাপা দিয়ে, খুব নিচু ভলিউমে। খুব ভালো লাগছিলো। আধ ঘন্টা পরে সুবোধী ভান্তের বলে দেয়া সেই জায়গায় সবাই এসে পড়লাম।মূল রাস্তা থেকে ভেতরের দিকে নির্জন একটা জায়গা।সবাই সেখানেই একটা গাছের নিচে বসে অপেক্ষা করতে লাগলাম সুবোধী ভান্তে বা তাঁর পাঠানো বৌদ্ধ ভিক্ষুর জন্যে। সময় পেরোতে লাগলো। কিন্তু সুবোধী ভান্তের কথামতো কোন বৌদ্ধ ভিক্ষুরই দেখা নেই। দলের সবার কপালে দুশ্চিন্তার ভাঁজ দেখা দিলো। সুবোধী ভান্তে আমাদের গ্রামের অদূরে মহামুনি আশ্রমের একজন ভিক্ষু।গ্রামের সবাই তাঁকে চেনে।আমাদের সবার কষ্টের টাকায় কেনা শেষ সম্বলটুকু নির্লোভ সেই সন্যাসীর হাতে তুলে দিয়েছিলাম। সবাই বলতে লাগলো মানবকল্যাণ যাঁদের ব্রত,অহিংসা যাঁদের মূলমন্ত্র সেই ধর্মের সন্ন্যাসী তিনি।তিনি নিশ্চয় আসবেন। কিন্তু দুপুর গড়িয়ে গেলো তখনো তাঁর দেখা নেই।একসময়ে আমরা বুঝতে পারলাম আমরা এই সন্ন্যাসীর দ্বারা প্রতারিত হয়েছি।প্রায় দুশো ভরি গয়না আমরা সবাই মিলে তুলে দিয়েছিলাম তাঁর হাতে শুধুমাত্র একজন নির্লোভ সন্ন্যাসী জেনেই তো। কিছুতেই বিশ্বাস হচ্ছিলো না। কোন সন্ন্যাসী এই কাজ করতে পারেন। এই সন্ন্যাসীকে কি যথার্থ সন্ন্যাসী বলা যায়?নাকি কঠিন চীবরের আড়ালে এক লোভী,ভন্ড আর নির্দয় মানুষ, যিনি মানুষের এই দুঃসময়ের সুযোগে নিজের নখদন্ত বিস্তার করে বিশ্বাসঘাতকতার কাজ করে চলেছেন সন্ন্যাসীর পরিচয়ে। কেউ কেউ বললো কোন না কোনভাবে খবরটা গ্রামে পাঠাতে হবে। পালিয়ে সে যাবে কোথায়? আসলে সন্ন্যাসী মুখে বলা যত সোজা সন্ন্যাসী হতে পারা ঠিক ততটাই কঠিন।যতই আশ্রমবাস,ত্যাগ,তিতিক্ষা ইত্যাদির কথা বলা হোক না কেন সবার জন্যে তা নয়।সন্ন্যাসজীবন নিলেই সবাই সন্ন্যাসী হতে পারে না। যুদ্ধের পরে দেশে ফিরে এসে শুনেছি সুবোধী ভান্তে অনেকের সোনাই এভাবে নিয়ে বাংলাদেশ থেকে পালিয়ে বার্মাতে চলে গেছেন। সবার মন খুব বিষন্ন হয়ে গেলো। আমি নিজেও যে শেষ সম্বলটুকু হারিয়ে কপর্দকহীন হয়ে গেলাম। জানিনা এই বিদেশ বিভুঁইয়ে বড় কোন বিপদ আপদ এলে কি করবো? আবার শুরু হল পথ চলা।তবে মৃত্যু ভয় তো আমাদের পেছনে আর তাড়া করে বেড়াচ্ছে না।পথ হয় তো অনিশ্চিত কিন্তু নিঃশঙ্ক হয়েই হাঁটছিলাম। হাঁটতে হাঁটতে একসময়ে দেখি বিশাল লম্বা চওড়া একটা কাঠের সেতু। সেই সেতু হেঁটে পার হয়ে এসে পড়লাম সাবরুমের অস্থায়ী এক ক্যাম্পে। ক্যাম্পের যেদিকে তাকাই সেদিকেই শুধু মানুষ আর মানুষ।গুনে শেষ করা যাবে না। সবাই শরণার্থী। চারিদিকে বিশাল বিশাল সব একটানা লম্বা বাঁশের ঘর। বর্ডার ক্রস করার পরে এখানে এসে সবাইকে নাম এন্ট্রি করে স্বাধীন বাংলার স্লিপ নিতে হয়। এক একটা ক্যাম্পের সামনে সারাক্ষণ আগত শরণার্থীদের নাম এন্ট্রি করে স্লিপ দেয়া হচ্ছে। প্রতিটি ক্যাম্পের সামনেই বিশাল লম্বা লাইন। আমাদেরও নিয়ে আসা হল একটা ক্যাম্পে।বসতে দেয়া হল মাটিতে পাতা চটের লম্বা মাদুরে। যিনি আমাদের নিয়ে আসলেন তিনি আমাদের সাথে খুব সৌজন্যমূলক ব্যবহার করছিলেন। বিশাল সেই বাঁশের ঘরে শরণার্থীদের তিনি বোঝাচ্ছিলেন এই ক্যাম্পে আমাদের দুদিন থাকতে হবে। তারপরে আমরা সাবরুম থেকে যেতে পারবো তার আগে নয়। ভদ্রলোক বলছিলেন জানি আপনারা পাকবাহিনীর অত্যাচারে, সব হারিয়ে,নিরুপায় হয়ে, দুর্গম পথ পাড়ি দিয়ে আমাদের দেশে সাময়িক আশ্রয় নিতে এসেছেন। আপনাদের এই কষ্টের সাথে আমরাও আপনাদের সমব্যথী। দেশ আপনাদের একদিন স্বাধীন হবেই।আর যেদিন আপনাদের দেশ পরাধীনতার শৃঙ্খল ভেঙে স্বাধীনতা লাভ করবে সেদিন স্বাধীন দেশে ফেরার আনন্দ আপনাদের এই কষ্ট ভুলিয়ে দেবে। তবে আপনাদের কাছে একটা অনুরোধ পাঞ্জাবি সৈন্য না বলে আপনারা পাকিস্তানি সৈন্য বলবেন কারণ ভারতেও অনেক পাঞ্জাবি আছেন তাঁরা তো আপনাদের শত্রু নন। অস্থায়ী ক্যাম্পে এসেই আমাদের দলটা আলাদা হয়ে গেলো।কোয়েপাড়া থেকে যখন যাত্রা শুরু করেছিলাম তারপর থেকেই সবাই একসাথে ছিলাম, একসাথে সবাই হেঁটেছি,একসাথে খেয়েছি।সবাই সবার সাথে নিজেদের দুঃখ কষ্টগুলির কথা বলে মনকে হালকা করেছি। আর হয়তো কখনও কারো সাথে দেখা হবে না।তবে এই হাঁটার কথা সবার মনে থাকবে।পরের প্রজন্মের কাছে গল্প করতে বসলে ঠিক মনে পড়বে। সেই যে সকালে সবাই চা আর পাঁউরুটি খেয়েছি তারপর দুপুরে একটু চিঁড়ে খেয়েছি। বিকেল হতে চললো।অনেক দিন চিঁড়ে খেতে খেতে মনে হচ্ছিলো শরীর থেকে চিঁড়ের গন্ধ বেরুচ্ছে। আজ দুটো ভাত না খেলেই নয়। তাকিয়ে দেখি ক্যাম্পের সামনে বিশাল খোলা জায়গায় শরণার্থীরা যার যার রান্না চড়িয়েছেন। আমাদের দলের কয়েকজনকেও দেখলাম বাসন কোসন কিনে এনে রান্না করছেন। ক্যাম্পের অদুরেই বিভিন্ন সামগ্রীর বাজার নিয়ে বসেছে বিক্রেতারা।ক্রেতা শরণার্থীরাই। আমার কর্তাও সেখান থেকে চাল,ডাল,আলু, পেঁয়াজ নুন আর ছোট্ট একশিশি তেলের সাথে ভাতের হাঁড়ি, দুটো থালা আর একটা ডেকচি কিনে নিয়ে এলো। বিশাল সেই ময়দানে তখন সন্ধ্যে নেমেছে।শরণার্থীরা সবাই তখন রাতের রান্না করছেন। কর্তার কোলে ছেলে আর মেয়েকে দিয়ে আমিও শমিতাকে নিয়ে সবার সাথে বসে পড়লাম সেই মাঠে নিজেদের রান্নার জন্যে। লাকড়ির অভাব ছিলো না বাঁশের ক্যাম্প সেখানে রোজই বানানো হচ্ছে। বাঁশ চেঁছে নেবার পরে প্রচুর কঞ্চি এখানে সেখানে পড়ে আছে। হনুফা আর পীযুষ গিয়ে কিছু বাঁশের কঞ্চি কুড়িয়ে নিয়ে এলো।তিনটি ইঁটের টুকরো খুঁজে নিয়ে চুলা বানিয়ে নিলাম। টিউবওয়েল দেয়া হয়েছে শরণার্থীদের জন্যে।সেখান থেকে জল নিয়ে ডাল,ভাত আর আলু সেদ্ধ করে নিলাম। এভাবে খোলা মাঠে বা পাহাড়ের কোলে পিকনিক বা বনভোজন করেছি বহুবার। শরণার্থী হয়ে রাস্তা থেকে লাকড়ি কুড়িয়ে এনে এভাবে ভাত রান্না করার কথা কখনো স্বপ্নেও ভাবিনি। রান্না শেষ হলে সেই আলো আঁধারিতে বসে সবাই অনেকদিন পরে ডাল ভাত আর আলুভর্তা খেলাম। এরপরে মেয়েদের জন্যে ক্যাম্পের মেঝেতে বিছিয়ে দেয়া চটের ওপরে ছেলে মেয়ে দুটিকে বুকে নিয়ে শমিতাকে পাশে নিয়ে শুয়ে পড়লাম। ঘুম কিছুতেই আসছিলো না।সব কিছু হারিয়ে সেই চটের ওপর শুয়ে নিজেকে ঠিক পথের ফকিরের মতোই মনে হচ্ছিলো। কত কথাই যে মনে আসছিলো। দেশ স্বাধীন হবে তো? যদি না হয় তাহলে আমাদের কি উপায় হবে? সবই তো হারিয়েছি। ভেতর থেকে কেউ যেন বারবার বলে দেশ স্বাধীন হবেই। কে বলে? মন? নাকি আত্মবিশ্বাস? পরদিন ঘুম ভাঙতেই দেখি অনেকেই দল বেঁধে ক্যাম্পের অদুরেই একটা নদীতে স্নান করতে যাচ্ছেন।সেই নদীর এপাড়ে ভারত আর অন্য পাড়ে তথাকথিত পূর্ব পাকিস্তান। এপাড় থেকেই দেখা যাচ্ছে ওপাড়ে টহলরত খানসেনাদের। শরণার্থীরা সেই নদীতে স্নান,কাপড় ধোয়া,বাসন ধোয়া সবই করে তবে কখনোই কেউ একা যায় না।দল বেঁধেই যায়। পাক সেনারা ওপাড় থেকে শ্যেনদৃষ্টিতে এপাড়ের দিকে বন্দুক হাতে তাকিয়ে থাকে। রাতে নানা গল্প শুনি সবার মুখে। সবারই ঘর পুড়েছে, সব হারিয়েছে, সবাই সম্বলহীন হয়ে এদেশে আশ্রয় নিয়েছে।প্রাণের ভয়ে,সম্ভ্রমের ভয়ে। পাক সৈন্যদের অত্যাচারের কথা সবার মুখে মুখে। অনেকেই বলাবলি করছিলেন নদীর অন্য পাড়ে নাকি মাঝে মাঝে দশবারোটা অল্পবয়সী মেয়েকে কোমরে দড়ি বাঁধা অবস্থায় ওই খানসেনারা স্নান করাতে নিয়ে আসে।সেই দড়ির প্রান্ত থাকে তাদের হাতে।মেয়েগুলির কারুরই পরণে কাপড় নেই। আমি শুনে বোবা হয়ে গেলাম। ওই মেয়েদের দলের একটা মেয়ে নাকি বাথরুমে যাবে বলে নিজের শাড়ি খুলে সেই শাড়িতে ঝুলে পালিয়ে এ পাড়ে নাকি চলে এসেছিলো। তারপর থেকে তাদের বস্ত্রহীন রাখা হয়, সেই সাথে কোমরে দড়ি দিয়ে বেঁধে রাখা হয়। ত্রিপুরায় এসেই শুনি আগরতলা এর মধ্যেই আমাদের মুক্তির সংগ্রামে দারুণ এক ভূমিকা পালন করতে শুরু করেছে। বাঁধভাঙ্গা প্লাবনের মতো দেশছাড়া সব মানুষ যখন প্রাণের ভয়ে , নিরাপদ আশ্রয়ের আশায় আগরতলায় প্রবেশ করছে। সেই আশ্রয়হীন শরণার্থীদের জন্যে তখন আগরতলায় একদিকে পুনর্বাসনের কাজ আর অন্যদিকে চলছে মুক্তি যোদ্ধাদের জন্যে অস্ত্র আর গোলাবারুদ সংগ্রহের কাজ। শুধু তাই নয় সেইসাথে চলছে পাকিস্তানি হানাদারদের বিরুদ্ধে প্রতিরোধ গড়ে তোলার জন্যে মুক্তিকামী হাজার হাজার তরুণদের নিয়ে মুক্তি ফৌজ গড়ে তোলার ট্রেনিং । জোয়ারের মতো শরণার্থীর প্রবল চাপে ইতিমধ্যেই ত্রিপুরায় খাদ্য সংকট সৃষ্টি হয়েছে । মহানগরী কোলকাতাও নাকি শরণার্থীর চাপে বিপর্যস্ত। তারপরও মানবিক দিক থেকে ভারতীয়রা আমাদের পাশে এসে দাঁড়িয়েছেন। মনে আছে সেই দুর্যোগের দিনে আমাদের পাশে কেউ ছিলো না।এমন কি মুক্তবিশ্বের প্রতিনিধি বলে যাকে সবাই চিহ্নিত করে থাকেন শক্তিধর সেই যুক্তরাষ্ট্রও মুখ ফিরিয়ে রেখেছিলো। ছিলোনা ভারতের প্রতিবেশী গনচীন। ছিলোনা বেশ কিছু আরব রাস্ট্র। ভারত নিজের সীমিত সাধ্য নিয়ে আমাদের পাশে এসে দাঁড়িয়েছিলো,সহমর্মিতার হাত বাড়িয়ে দিয়েছিলো বিশাল বিশাল রাস্ট্রগুলির কেউই শরণার্থীদের দায় নেয় নি। পাকিস্তানি হানাদার আর তাদের দোসর রাজাকারদের হাত থেকে বাঁচার জন্যে সীমান্ত পেরিয়ে যাঁরা ভারতে আশ্রয় নিতে ছুটে আসছেন তাঁদের জন্যে তখন বিভিন্ন স্কুল,কলেজ,ছাত্রাবাস বন্ধ করে দিয়ে দ্রুত সেখানে শরণার্থীদের জন্যে জায়গা করে দেয়া হয়েছে।আত্মীয়,স্বজন বন্ধু বান্ধবরা প্রিয়জনদের জন্যে নিজেদের জায়গা ভাগ করে নিয়েছেন। সাবরুমেই খবর পেলাম আমার বাবা,মা,ভাইবোন সবাই আগরতলার মহারাজা বীরবিক্রম কলেজ হোস্টেলে আছেন।খবরটা পেয়েই আমরা আমাদের নাম এন্ট্রি হবার সাথে সাথে সেখানে যাবার উদ্দেশ্যে রওয়ানা দিলাম। বীরবিক্রম কলেজটা যে কোথায় তাও জানিনা। কেউ কেউ বললো আগে দুর্গা বাড়িতে চলে যান।সেখান থেকে কলেজটা বেশি দূরে নয়। একটা রিকশা নিয়ে দুর্গাবাড়িতে এসে নামতেই দেখি শরণার্থীর চাপে সেখানে দাঁড়াবার জায়গা নেই।সবচেয়ে যে দৃশ্যটা আমার বুকে এসে সজোরে ধাক্কা দিলো তা আমি আজও ভুলতে পারিনা। দুপুর বেলা তখন।মন্দির চত্বর থেকে শুরু করে মন্দিরের আশেপাশে, স্থানীয় মানুষের ঘরবাড়ির দরজার সামনে কোন জায়গাই খালি নেই।সবখানেই শরণার্থীরা গিজগিজ করছে।তার মধ্যেই স্থানীয় অধিবাসীরা নির্বিবাদে তাঁদের নিজেদের কাজ করছেন। শরণার্থীরা তখন মন্দিরের সামনে বসে ভাত খাচ্ছে।হয়তো কোন লঙ্গরখানার ভাত হবে । তবে সবার ভাতের থালায় শুধুই সাদা ভাত।আর সেই সাদা ভাতে এমন ভাবে মাছি বসেছে যে ভাত আর দেখা যাচ্ছে না।মাছি আর মাছি।খিদের তাড়নায় তারা এক হাতে সেই মাছি তাড়াচ্ছে আর অন্য হাতে সেই ভাত নির্বিবাদে মুখে তুলছে। এরা বড় বেশি অসহায় শরণার্থী। এই করুণ দৃশ্য দেখে আমি আমার এতদিনের সঞ্চিত সব সাহস যেন কোথায় হারিয়ে ফেললাম।বুকের ভেতর থেকে কান্নার স্রোত বন্যার বাঁধ ভাঙা জলের মতো চোখ ছাপিয়ে আসতে লাগলো। সেই কান্নার স্রোত কিছুতেই আমি থামাতে পারছিলাম না।এমন দৃশ্য আমার জীবনে প্রথম দেখা।আমি হাঁউমাঁউ করে কাঁদতে কাঁদতে আমার কর্তাকে বললাম,এ কোন জায়গায় তুমি আমাকে নিয়ে এলে? আমার বুকের ভেতরটা কেমন জানি করছে।আমি এই দৃশ্য কিছুতেই সইতে পারছি না। চলবে
সময়ের কাহন -৩০ -------------- কিছুক্ষণ সেই ধানক্ষেতেই শুয়ে রইলাম।এর পর আবার হাঁটতে শুরু করলাম।হাঁটতে হাঁটতে একটা টিনের স্কুলঘরে এসে চিঁড়ে গুড় খেয়ে সবাই শুয়ে পড়লাম। সকালে উঠেই আবার হাঁটা শুরু হলো। দুপুর পর্যন্ত হাঁটার পরে বড় একটা গাছ দেখতে পেয়ে সেই গাছের নিচেই সবাই বিশ্রাম নিতে বসলাম।এতদিন পরে গাছটির নাম মনে করতে পারছিনা। প্রচুর কচিপাতায় ঝাঁকড়া একটা গাছ।কোন এক বুনোফলের গাছ হবে।সবে ছোট ছোট গুটি এসেছে। সেখানে বসেই আবার চিঁড়ে গুড় খাওয়া হল। আজকাল রান্নাও করতে ইচ্ছে করে না। চিঁড়ে গুড়ই খাই সবাই। খেতে খেতেই শুনি আমাদের সাথে আসা একটি পরিবারের ছেলের সাথে তার বাবার তর্কাতর্কি চলছে। বাবা বলছিলেন তোর মা ভালো করে হাঁটতে পারেনা তুই একটু মা'র পাশে থাকলেই পারিস।আমার নিজেকে সামলাতেই কষ্ট হয়। মেয়েদের মধ্যে কেউ কেউ ফিসফিস করে বলছিলেন ছেলেটি সদ্য বিবাহিত। সারাক্ষণ সে যেন বৌকে চোখে হারায়।বাবা মা পাহাড়ের উঁচুনিচু পথ পেরিয়ে যাবার সময়ে ছেলেটিকে কখনও এগিয়ে আসতে দেখিনি। সারাক্ষণ বৌয়ের সুবিধা বা অসুবিধা নিয়ে ব্যতিব্যস্ত থাকে। এতদিন আড়ালে ঠোকাঠুকি লাগলেও সেদিন সবার সামনেই ছেলে যখন বলে ফেললো আমার স্ত্রীর সুবিধা বা অসুবিধা তো স্বামী হিসেবে আমাকেই দেখতে হবে।আমার পক্ষে তো একসাথে তিনজনকে দেখা সম্ভব নয়। রাগারাগির এক পর্যায়ে সে তার প্রৌঢ় বাবা আর মাকে ছেড়ে অন্য কোনও দলের সাথে যাবার জন্যে আমাদের দল ছেড়ে চলে গেলো। পুত্র যে এই সংকটে তাঁদের ফেলে চলে যাবে প্রৌঢ় পিতা তা ঘুনাক্ষরেও ভাবতে পারেন নি। পুত্রের গমন পথের দিকে তিনি অসহায়ের মতো তাকিয়ে রইলেন। অভিমানী মা নীরবে চোখের জল মুছতে লাগলেন। দলের সবাই সাহস দিয়ে বললো আমরা যদি বর্ডার পার হতে পারি আপনাদেরও পার করে নেবো।ভয় পাবেন না।আমরা আপনাদের দুজনের খেয়াল রাখবো। আবার সবাই মিলে পথ চলতে শুরু করলাম। চলতে চলতে পথ যেন আর ফুরাতে চাইছে না।জানিনা এ পথের শেষ কোথায়? সারাদিন হাঁটার পরে সন্ধ্যার আগে গাইড যে বাড়িটির সামনে আমাদের নিয়ে এলো ক্লান্ত অবসন্ন অবস্থাতেও সেই বাড়িটি দেখে আমরা মুগ্ধ হয়ে গেলাম। শ্বশুরবাড়ি থেকে বেরিয়ে আসার পর থেকে পার্বত্য এলাকার যতদুর পর্যন্ত হেঁটে এসেছি সবখানেই শুধু বাঁশের মাচার ঘর দেখেছি এই প্রথম একটা মাটির বাড়ি দেখলাম। বাড়িটির দেয়ালের ধার,দাওয়া, দাওয়ায় ওঠার ধাপের ধার সবই যেন স্কেল দিয়ে টানা।আগাগোড়া ধবধবে নিকানো। বাড়ির ভেতরে মেয়েদের সাড়া পেলেও কেউ আমাদের সামনে এলেন না।গৃহস্থ ভেতরের বারান্দায় মেয়েদের জন্যে দুটি মাদুর পেতে দিলেন। আমরা সেই মাদুরে শুয়ে পড়তেই কখন যে ঘুমে তলিয়ে গেলাম জানিনা। রাত দশটার দিকে আমাদের ডেকে তুলে বলা হলো অন্য এক বাড়িতে আমাদের জন্যে রান্না করা হয়েছে। আমাদের সেই বাড়িতে চলে যেতে হবে।রাতে সেখানেই আমাদের থাকার ব্যবস্থাও করা হয়েছে। ঘুমঘুম চোখে কিভাবে যে হেঁটে গেলাম,কোন বাড়িতে গেলাম, কি যে খেলাম কিছুই বুঝতে পারলাম না।সকালে ঘুম ভাঙতেই দেখি এক মগ গৃহস্থের বাড়ির মাচায় আমরা মেয়েরা শুয়ে আছি। সকালে গাইড আসতেই আবার হাঁটা শুরু হল হাঁটতে হাঁটতে এবারে এসে পড়লাম বিশাল লম্বা ও গভীর একটা খাদের ধারে। খাদে তেমন জল নেই।খাদটা পেরিয়ে অন্য পাড়ে উঠতেই হঠাৎ হা রে রে রে করতে করতে প্রায় বিশ পঁচিশ জন গুণ্ডা ধরনের লোক হুড়মুড়িয়ে আমাদের পথ রোধ করে দাঁড়ালো। মুহুর্তের মধ্যে ওরা চারদিক থেকে আমাদের ঘিরে ফেলে হুংকার দিয়ে বললো এই পথ দিয়ে রোজ পাঞ্জাবি সৈন্যরা যায়।এই পথে আমরা কেন এসেছি?আমরা কি মরতে চাই? দলের সবার চোখেমুখে ত্রাস ফুটে উঠলো। মেয়েরা কান্নাকাটি করতে লাগলো। শমিতা কাঁদতে কাঁদতে বললো বাড়ি থেকে কেন যে এলাম।বাড়িতেই ভালো ছিলাম।আমি বললাম ভয় পেওনা।ঈশ্বরকে ডাকো। রাজাকারগুলি ততক্ষণে কেউ বা রিভলভার, কেউবা ছোরা বাগিয়ে বলতে শুরু করলো পাঞ্জাবি সৈন্যরা আসার আগেই তোদের কাছে টাকা,পয়সা, সোনা যা আছে সব বের করে দে।তাহলে তোদের ছেড়ে দেবো নইলে পাঞ্জাবি সৈন্য আসলে ওদের হাতে আমাদের মরতে হবে। ফুটন্ত কড়াই থেকে জলন্ত উনুন কাকে বলে তা এতদিন পড়েছি উপলব্ধি করিনি। রাজাকারদের অত্যাচারের হাত থেকে বেরিয়ে এসে আমরা সেই রাজাকারের হাতেই আবার পড়েছি। যে যা পারে সবাই যার যার সাধ্যমতো টাকা পয়সা তাদের হাতে তুলে দিয়ে বললো বাড়ি থেকে আমরা শূন্য হাতেই বেরিয়ে এসেছি।আমাদের কাছে সোনা দানা কিছুই নেই। উচ্চ শিক্ষিত সব মানুষ গুলি যখন ওই অশিক্ষিত বর্বর রাজাকারগুলির কাছে হাত জোড় করে বারবার বলছিলো বিশ্বাস করুন আমাদের কাছে কোন সোনাদানা নেই। ক্ষমা চাইছি আপনাদের কাছে।অথচ রাজাকারগুলি তাঁদের তুই তোকারি করছিলো তখন মনে হচ্ছিলো ক্ষমা চাওয়ার কথা কাদের? আর ক্ষমা চাইছেন কারা? রাজাকারগুলি যখন বুঝতে পারলো সত্যিই আমাদের আমাদের কাছে সোনা নেই তখন অশ্লীল হাসি হাসতে হাসতে আমাদের বললো ভারতে কি জন্যে যাচ্ছিস তোরা? তোরা কি ভেবেছিস সেখানে গিয়ে তোরা বাঁচতে পারবি? ওখানে গিয়ে খাবি কি? খেতে না পেয়েই তো তোরা মরে যাবি।যা তোদের ছেড়ে দিলাম।ভারতে গিয়ে মর গে। বলেই আমাদের ছেড়ে দিয়ে বীরদর্পে হেঁটে চলে গেলো। পাঞ্জাবি সৈন্যদের আসার কোনও চিহ্ন দেখলাম না।রাজাকারগুলি মিথ্যে ভয় দেখিয়েছিলো। আমরা এই প্রথম রাজাকারের মুখোমুখি হলাম। সবাই বলাবলি করতে লাগলো ভাগ্যিস সোনাগুলি সুবোধী ভান্তের কাছে জমা রেখে এসেছিলাম।নইলে ওগুলিও হারাতে হত। এরপর সেই জায়গা থেকে তাড়াতাড়ি বিদায় নেবার জন্যে গাইডকে খুঁজতে গিয়ে দেখি তিনি সেখানে নেই।কিছুক্ষণ অপেক্ষা করার পরেও গাইড যখন ফিরলেন না তখন বুঝলাম তিনি আমাদের ফেলে পালিয়েছেন। টাকা তিনি আগেই নিয়েছিলেন। কাজেই তিনি যে আর ফিরবেন না সেটা বুঝতে পেরে সবাই মাথায় হাত দিয়ে বসে পড়লেন।গাইড ছাড়া এই জঙ্গলের ভিতর দিয়ে কিভাবে বর্ডার পর্যন্ত যাবো? কেউ কেউ বললেন বর্ডারের কাছাকাছি যখন এসে পড়েছি তখন উপায় একটা হবেই।আমরা হাঁটতে থাকি।পথে নিশ্চয় কোনও শরণার্থী দলের দেখা পেয়ে যাবো নইলে আদিবাসীদের জিজ্ঞেস করে রাস্তা জেনে নেবো। আগের মতো পাহাড় যদিও নেই কিছু কিছু আদিবাসীও মাঝে মাঝে চোখে পড়ছিলো।কেউ কেউ তাদের খেতে কাজ করছিলো।সীমান্তে যাবার পথ তাদের সবার মোটামুটি চেনা। আমাদের মধ্যে দু একজন এগিয়ে গিয়ে একজন আদিবাসীকে অনুরোধ করলেন সে কি আমাদের সীমান্ত পর্যন্ত একটু নিয়ে যেতে পারবে? আদিবাসীটি বললো কিছুদূর পথ চিনিয়ে নিয়ে সে যেতে পারবে তবে সীমান্ত এখান থেকে অনেক দূর না হলেও সে তার খেত ফেলে যেতে পারবে না। আমাদের অনুরোধে সেই কৃষক তাদের পাড়া থেকে একটি ছেলেকে ডেকে এনে আমাদের গাইড হিসেবে ঠিক করে দিয়ে গেলো। নতুন গাইডের বয়েস খুব বেশি নয়।হাসিখুশি, বয়সেও তরুণ সবার সাথেই সে খুব ভালো ব্যবহার করছিলো।দলের কেউ পিছিয়ে পড়লে সে নিজেই তার হাত বাড়িয়ে দিতো।সবার সাথে প্রথম দিনেই তার একটা বন্ধুত্বের সম্পর্ক গড়ে উঠলো। ছেলেটির মুখেই শুনলাম আমরা যে রাস্তাটা পেরিয়ে এসেছি সেই পথটাতে রাজাকারের দল রোজই শরণার্থীদের অত্যাচার করে।অনেক গাইডও তাদের সাথে যুক্ত থাকে।তারাই অনেক সময়ে তাদের খবর দেয়। আমরা বুঝতে পারলাম ওই রাজাকারদের সাথে নিশ্চয়ই আমাদের মগ গাইডের যোগসাজশ আছে। নুতন গাইডটাও মগ তবে মগ জাতিদের মধ্যে বেশির ভাগই খারাপ হলেও সবাই তো আর খারাপ নয়।যেমন আদিবাসী কৃষকটা যেমন আমাদের এই তরুণ গাইডটি। অনেকক্ষণ ধরে হাঁটছি তো হাঁটছিই। হাঁটতে হাঁটতে একসময় আমাদের খুব খিদে পেলে সে আমাদের একটা গাছের নিচে এনে বসালো। জঙ্গল অনেকটা ফাঁকা হয়ে এসেছে। দূরে দেখা যাচ্ছে ভারি সুন্দর আরেকটা বাড়ি।বাড়িতে ঢোকার রাস্তাটাও বেশ লম্বা।বাড়ি থেকে দু একজন আদিবাসী বাইরে বেরিয়ে আসছে কেউবা আবার বাড়িতে ঢুকছে। দেখে মনে হচ্ছিল অবস্থাসম্পন্ন কোনও আদিবাসীর বাড়ি। সেই গাছের নিচে বসেই আবার যার যার পোঁটলা খুলে চিঁড়ে,গুড় আর কলা খাওয়া হল। কিছুক্ষণ পরে আবার উঠে হাঁটতে শুরু করলাম। বর্ডার আর খুব দূরে নয় জেনে ক্লান্তির মধ্যেও সবার মধ্যেই একটা স্বস্তিও কাজ করছিলো। নুতন গাইডের সাথে যাবার সময়ে একরাতে এক গৃহস্থের বাড়ির পাশ দিয়ে তাঁর ক্ষেতের ভেজা আল ধরে যাচ্ছিলাম।ক্ষেতে ছিলো প্রচুর কাদা।অন্ধকারে আল থেকে বারবার আমাদের পা পিছলে যাচ্ছিলো। আমাদের পায়ের ছপছপ আওয়াজ শুনে গৃহস্থ কর্কশ কণ্ঠে চেঁচিয়ে জিজ্ঞেস করলেন ক্ষেতের আল ধরে কে যায়? তরুণ চেঁচিয়ে উত্তর দিলো আমরা পথিক। পথিক শব্দটা শুনেই আমার বুকটা ধ্বক করে উঠলো। আমরা কি সত্যিই পথিক? কোন পথে আমরা চলেছি? এ পথ কোথায় গিয়ে থামবে? দীর্ঘ নয় দশ দিন স্নান, খাওয়া কিছুরই ঠিক নেই।দিন নেই রাত নেই রিক্ত,নিঃস্ব অবস্থায়, প্রাণের ভয়ে সম্ভ্রম বাঁচাতে শ্বাপদসংকুল অরণ্যের ভিতর দিয়ে শত্রুর চোখ এড়াতে ছুটে চলেছি । এমনি এক সময়ে গাইড যখন বললো আমরা সীমান্তের কাছাকাছি চলে এসেছি। ওই যে পাহাড়ি নদীটা দেখতে পাচ্ছেন ওটা পার হতে পারলেই আপনারা ভারতের আগরতলার সীমান্তে পৌঁছে যাবেন।নদীর গভীরতা খুব বেশি নয়।কোমর সমান জল।হেঁটেই পার হতে পারবেন। আমরা সবাই দীর্ঘ পথের ক্লান্তি ভুলে সীমান্তের সেই নদীটি দেখার জন্যে ব্যস্ত হয়ে উঠলাম।চোখেমুখে সবার স্বস্তি ফুটে উঠলো। নদীর কাছে যখন আসলাম তখন মনে যে কি অনুভূতি হচ্ছিলো তা ঠিক বুঝতে পারছিলাম না। মগ তরুণ সাবধানে নদীটা পার হতে বলে আমাদের কাছ থেকে বিদায় চাইলো। আমরাও তাকে কিছু টাকা দিয়ে হাসিমুখেই বিদায় দিলাম। রাতের আঁধারে ছেলেমেয়েদের নিয়ে বাড়ি থেকে বেরিয়েছিলাম।পথের বিপদ তুচ্ছ করে। প্রায় তিনশ মাইল দুর্গম পার্বত্য এলাকা অনবরত পায়ে হেঁটে অবশেষে সত্যিই আমরা এসে দাঁড়িয়েছি নিরাপদ এক আশ্রয়স্থলের প্রান্তসীমায়। বিপদ শুধুমাত্র ওই জলের সীমানাটুকু।সেটুকু নিরাপদে পার হতে পারলেই জীবনের আশা। নদী পার হতে হবে রাতের আঁধারে, খুব গোপনে টুঁ শব্দটি না করে। টহলদার সৈন্যের চোখ এড়িয়ে। রাত তখন আটটা। খুব সন্তপর্ণে একজনের পেছনে একজন নিঃশ্বাস বন্ধ করে নিঃশব্দে কোমর জলে হেঁটে চলেছি।সময় যেন আর ফুরাতে চাইছিলো না।যে কোন মুহুর্তে টহলদার সৈন্যের গুলি এসে লাগতে পারে। পথ এক সময়ে সত্যিই শেষ হল।আমরা খুব সন্তর্পনে ভারতের আগরতলা সীমান্তে এসে দাঁড়ালাম। মনে হচ্ছিলো আমাদের বুঝি পুনর্জন্ম হল। আমার কর্তা আমাকে বললো আর ভয় নেই আমরা এখন ভারত সীমান্তের ভেতরে ঢুকে পড়েছি। নদী পাড় থেকে সেই আঁধারের মধ্যেই ভেজা কাপড়ে হাঁটতে হাঁটতে আমরা এক গৃহস্থের ঘরের নিকানো উঠান দেখে ভেজা কাপড়েই সেই উঠানেই শুয়ে পড়লাম। শরীর তখন ক্লান্তি আর অবসাদে শিথিল হয়ে পড়েছে। কথা বলার শক্তিটুকুও যেন হারিয়ে ফেলেছি। খানিকক্ষণ পরে দেখি গৃহস্থ আমাদের সবার জন্যে মিছরির ছোটো ছোটো টুকরো আর ঘটিতে করে খাবার জল নিয়ে এসেছেন। সামনের এক দোকানে বিস্কিট ছাড়া আর কিছু পাওয়া গেলো না।তাই কিনে আনা হল সবার জন্যে। সেই মিছরির জল মুখে দিতেই মনে হল ক্লান্তি বুঝি অনেকটাই কেটে গেলো। যে ভয়,শংকা আর আতংক আমাদের এতদিন তাড়িয়ে নিয়ে বেরিয়েছে তা থেকে মুক্তি পেয়ে দু চোখে তখন নেমে আসছিলো অনাবিল এক শান্তির ঘুম। মিছরির জল আর বিস্কিট খেয়ে সেই উঠানেই ছেলেকে বুকের ভিতরে জড়িয়ে ধরে ঘুমিয়ে পড়লাম।পাশেই মেয়ে, শমিতা আর হনুফা। আহা কতযুগ যেন নিশ্চিন্তে দু চোখের পাতা এক করতে পারিনি। চলবে। 
মা নেই। কিন্তু মা'র হাতের সুঁই সুতোর প্রতিটি ফোঁড় কথা কয়। শরীরে ওম দেয়, আদরে জড়িয়ে ধরে। যেখানেই থাকো ভালো থেকো মা।
 সময়ের কাহন-২৯ -------------- মগের মুল্লুকে ঢুকেই মনে পড়লো ইতিহাসে পড়েছিলাম মগদের পেশা ছিলো গ্রাম বা শহরে গিয়ে লুন্ঠন বা অত্যাচার করা। বর্তমান মগরা তাদেরই বংশধর । এখন পাকিস্তানিদের রাজাকারবাহিনী যেমন ঘরে ঘরে লুটতরাজ করছে একসময়ে মগরাও তেমন পর্তুগীজ নৌ দস্যুদের রাজাকার বাহিনী ছিলো। আমাদের অঞ্চলে একসময় তারা এত অরাজকতার সৃষ্টি করতো যে তার মাত্রা বোঝাবার জন্যেই মগের মুল্লুক কথাটার ব্যবহার এসেছে। নবাব শায়েস্তা খাঁই এই মগদস্যুদের তাড়িয়েছিলেন যাকে 'মগ ধাওনি' বলে। মগ ধাওনির সময়ে দস্যুরা নিজেদের প্রাণ নিয়ে পালাবার আগে তাদের লুণ্ঠন করা মূল্যবান ধন সম্পদগুলি নাকি ঘড়ায় ভরে মাটির নিচে পুঁতে রেখেছিলো। পরে সুযোগ বুঝে মগ পুরোহিতদের দেয়া সাংকেতিক মানচিত্রের সাহায্যে গোপনে এই ঘড়াগুলি উঠিয়ে নিয়ে যেত। বিশেষ করে পুরো চট্টগ্রাম জুড়েই তাদের দেখা যেতো। আমার শাশুড়ি গল্পচ্ছলে বলতেন,' আমাদের বাড়ির মাটির নিচেও গুপ্তধন পোঁতা আছে। এর অর্থ মগ ধাওনির সময়ে মগরা চলে যাওয়ার পরে জমি খুঁড়তে গিয়ে কেউ কেউ তাদের এই লুকিয়ে রাখা সম্পদ পেয়েও যেতেন।তাই হয়তো এই কথা বলা। মগরা একসময় কানুনগোপাড়াতেও ছিলো। নিজেদের টাকাপয়সা সিন্দুকে ভরে ওরা মাটির নিচে লুকিয়ে রাখত। মগ ধাওনির সময় তারা পালিয়ে গিয়েছিলো আরাকান, কক্সবাজার, মহেশখালী এসব জায়গায়। পালিয়ে যাওয়ার সময়ে তারা মাটি খুঁড়ে তাদের ধন সম্পদ সাথে নিয়ে যেতে পারেনি। এজন্যে কানুনগোপাড়ায় একসময় দেখা যেতো তাদের বংশধররা খুব ভোরে এসে ধানক্ষেতের মাটি খুঁড়ে পূর্ব পুরুষের ফেলে যাওয়া সেই সম্পদ খুঁজছে। তবে অনেকের মতে মগের মুল্লুক এখানে নয়।মগের মুল্লুক মানে আরাকান রাজ্য। আমরা চলেছি ভারতের ত্রিপুরা সীমান্তের দিকে।মগ রাজ্যে ঢোকার পরে মনে কিছুটা ভয় আর শংকা যে কাজ করছিলো না তা নয়। চাকমা এলাকায় কষ্ট হলেও এই কটা দিন মোটামুটি ভালো ভাবেই পেরিয়ে এসেছি।রাজাকারদের কোন উৎপাত পাইনি। চাকমাদের আধিপত্য এখানে খাটেনা বলে চাকমা গাইড সাথে নিয়ে যাওয়ার ইচ্ছে থাকলেও আমাদের উপায় ছিলো না। প্রথম দিন গাইডের সাথে সারাদিন হাঁটবার পরে দিনের শেষে তিনি আমাদের একজন আদিবাসী মগ গৃহস্থের বাড়িতে এনে উঠালেন। বিশাল উঠান জুড়ে সেই গৃহস্থের বাঁশের বাড়ি। বাড়িটি বাঁশের একটি বিশাল মাচার ওপরে। পাশেই বাঁশের রান্নাঘর।।সেটিও মাচার উপরে। বড় মাচার নিচে রয়েছে অনেকগুলি শুয়োর আর রান্নাঘরের মাচার নিচে মোরগ মুরগী। পাশেই একটা গরু মহিষের খড়বিচালি রাখার জন্য বাঁশের ঘর।সেটিও মাচার ওপরেই। বাড়ির চারিদিকে গভীর জঙ্গল। সেই রাতে তাদের রান্নাঘরেই আমাদের রান্নাও করা হল।মেয়েরা সবাই ক্লান্তিতে নেতিয়ে পড়েছে।ছেলেরাই খিচুড়ি রান্না করলো। খাওয়া দাওয়ার পরে গৃহস্থ মেয়েদের থাকতে দিলেন খড়বিচালি রাখার ঘরে।আর ছেলেরা যে কোথায় রইলো তা দেখিনি।হয়তো তাদের রান্নাঘরের মাচায়। রাতে খড় বিচালির ওপর শুয়ে ছেলেমেয়ে দুটিকে বুকের কাছে জড়িয়ে ধরে আছি।পাশেই শমিতা আর হনুফা।পীযুষ তার কাকার সাথে। এত ক্লান্তির পরেও চোখে ঘুম আসছিলো না। মনে মনে ভাবছিলাম জীবন কখন কাকে যে কি অবস্থায় ফেলে বিধাতা বলে সত্যিই যদি কেউ থাকেন তবে তা শুধু তিনিই জানেন। হঠাৎ বিকট স্বরে শুয়োরের ঘোঁতঘোঁত শব্দ শুনে আমার মেয়ে ঘুমের মধ্যেই ভয়ে আমাকে জড়িয়ে ধরলো।আমার নিজেরও খড়ের গন্ধে সেই পরিবেশে যেন দম বন্ধ হয়ে আসতে লাগলো। রাত ক্রমেই গভীর হচ্ছিলো। হঠাৎ সেই রাতেই আকাশ পাতাল কাঁপিয়ে এলো কালবৈশাখী ঝড়।বাঁশের ঘরে ঝড়ের দাপটে ভয়ে সবাই আকাশের দিকে তাকিয়ে ভাবছিলাম না জানি আরো কত দুর্ভোগ আমাদের কপালে আছে।আরো কত কষ্ট সইতে হবে। আপনা থেকেই চোখ দুটি বারবার জলে ভিজে যাচ্ছিলো। এক সময় ঝড়ের দাপট থেমে গিয়ে অঝোর ধারায় বৃষ্টি নেমে এলো। বৃষ্টি তো নয় আমাদের কষ্ট দেখে আকাশটাও বুঝি অঝোর ধারায় কাঁদছে। পরদিন ঘুম থেকে উঠে দেখি গতরাতের বৃষ্টিতে প্রকৃতি আরও সবুজ,আরও সজীব হয়ে উঠেছে। চারপাশ তখনো ভেজা। আগের দিন কিছু পাহাড়ি কলা কেনা হয়েছিলো। ছোট বড় সবাই চিঁড়ে, কলা আর গুড় দিয়ে নাস্তা করেই হাঁটতে শুরু করলাম আবার। জঙ্গলের ভিতর দিয়ে সরু রাস্তা। সবাই লাইন ধরে চলেছি।পাহাড়ি এলাকা। তাতে আবার গত রাতে বৃষ্টি হয়েছিলো বলে ঠাণ্ডা লাগছিলো ছেলেকে তাই একটা লাল গরম কাপড় দিয়ে জড়িয়ে রেখেছিলাম।এমন সময় অনেক দূর থেকে একটা মোষ আমাদের দিকে শিং বাগিয়ে তেড়ে আসতে লাগলো।মোষটার পেছনে আরও তিনটা।মোষ। ভয়ে আমরা কি করবো বুঝতে পারছিলাম না। দূর থেকে এক আদিবাসী চেঁচিয়ে বললো লাল কাপড়টা যেন সরিয়ে নিই। আমি সাথে সাথে আমার শাড়ি দিয়ে লাল কাপড় সহ ছেলেকে ঢেকে নিলাম। কোথায় যেন পড়েছিলাম মহিষদের দেবতার নাম নাকি টাঁড়বারো।ওরা না থাকলে নাকি বুনো মহিষের বংশ নির্বংশ হয়ে যেতো। তিনিই তাদের রক্ষা করেন। ফাঁদে পড়ার মুখে সেই দেবতা নাকি মহিষের দলের সামনে দাঁড়িয়ে হাত তুলে রক্ষা করেন। এখন কি আর বুনো মহিষ আছে? যদি থাকতো তাহলে কি আজ নিজেদের রক্ষা করতে পারতাম? রাতে ঘুম হয়নি।সেই সকাল থেকে হাঁটছি তো হাঁটছিই।তবে সারাদিন হাঁটার পরে বিশ্রাম নিলেও পা এখন আর ফুলে যায় না। ঢালু পথ দিয়ে যেতে যেতে দেখি রাস্তার বাঁ পাশে বৃষ্টিভেজা নরম সবুজ ঘাসে ভরা বড় একটা সমতল জায়গা।দেখে মনে হচ্ছিলো এইমাত্র বুঝি ঝকঝকে বিশাল এক সবুজ গালিচা পাতা হলো। বড় বড় পাতার সবুজ গাছেরা সেই জায়গাটিকে ঘিরে রেখেছে। বিপদ যদিও আমাদের তাড়া করে ফিরছে তারপরও সেই সৌন্দর্যের দিক থেকে চোখ ফিরিয়ে নিতে পারছিলাম না। ইচ্ছে হচ্ছিলো সব ফেলে সেই জায়গায় গিয়ে সব ভুলে কিছুক্ষণ যদি বসে থাকতে পারতাম। মনে মনে ভাবছিলাম নিবিড় এই বনের ভিতরে প্রকৃতি কার জন্যে এত সুন্দর করে তার ডালি সাজিয়ে রেখেছে? দলের পেছনে পড়ে যাচ্ছি বলে আমার কর্তা বললো তাড়াতাড়ি হাঁটতে। সম্বিৎ ফিরে পেয়ে আবার হাঁটতে শুরু করলাম হাঁটছি, হাঁটছি আর হাঁটছি। এ হাঁটার যে কবে শেষ হবে কে জানে? হাঁটতে হাঁটতে দুপুরের পরে একসময়ে একটা মৃদুস্রোতা পাহাড়ি খালের ধারে এসে পড়লাম। খালে হাঁটু সমান জল। হেঁটেই নাকি ওপারে যাওয়া যায়। সবাই ঝপাঝপ নেমে পড়লো খালে।অনেকদূর পর্যন্ত হাঁটতে হবে। ছেলেকে কোলে নিয়ে আধঘন্টা পর্যন্ত হাঁটুসমান সেই জল ঠেলে আমি যখন অন্য পাড়ে আসলাম তখন আমার পা দুটো থরথর করে কাঁপতে লাগলো।মেয়েকে কাঁধ থেকে নামিয়ে তাড়াতাড়ি ওর বাবা ছেলেকে কোলে তুলে নিয়ে আমাকে ধরলো। গাইড আমার কষ্ট দেখে বললেন আর একটু কষ্ট করে ওপরে উঠলেই একটা প্রাইমারি স্কুল আছে।সেখানে গিয়ে বিশ্রাম করতে পারবেন রান্নাবান্নাও সেখানে করা যাবে। অনেক কস্টে কোনরকমে স্কুল পর্যন্ত এসেই আমার শক্তিতে আর কুলালো না।স্কুল ঘরটিতে ঢুকতে গিয়ে আমি হঠাৎ মাথা ঘুরে দরজার কাছেই অজ্ঞান হয়ে পড়ে গেলাম। জ্ঞান যখন ফিরলো তখন দেখি আমাকে ঘিরে বসে আছে আমার মেয়ে, কর্তা,শমিতা,পীযুষ, হনুফা ছাড়াও আরো কয়েকজন। আমি ওদের বললাম, আমি আর পারছি না।তোমরা আমাকে ফেলেই চলে যাও।আমি যাবো না।মরলে এখানেই মরে যাবো। সবাই আমাকে তখন সাহস দিচ্ছিলো।রান্না শেষ হয়েছে তখন।সবাই খেতে বসেছে। আমার কর্তা আমাকে তুলে বসিয়ে গরম ডাল ভাত মেখে দিয়ে বললো খেয়ে নাও। খাওয়া দাওয়ার পরে একটু সুস্থবোধ করলে আবার হাঁটতে শুরু করলাম। ছেলেকে কোলে নিয়ে আর হাঁটতে পারছিলাম না।কিছুদূর যাবার পরে শুনলাম এখানে বাচ্চাদের নিয়ে যাবার জন্যে ঝোলা পাওয়া যায়। অনেকেই এভাবে তাদের বাচ্চাদের নিয়ে যায়। তবে এজন্যে বাহকদের আগেই টাকা দিতে হবে। আমরা দুই পরিবার মিলে আমাদের দুই মেয়ের জন্যে একটা দুই বেহারার ঝোলা ঠিক করে নিলাম।আমার কর্তা ছেলেকে আমার কোল থেকে নিয়ে গামছা দিয়ে নিজের পিঠে বেঁধে নিলো। পাহাড় আর আগের মতো তেমন উঁচু না হলেও চারিদিকে ঘন জঙ্গলের জন্যে দৃষ্টি বেশিদূর যায় না। সবাই সেই জঙ্গলের পথে হেঁটে চলেছি। কিছুক্ষণ চলার পরে হঠাৎ দেখি বেহারা দুজনকে আর দেখা যাচ্ছে না।যেদিকে তাকাই শুধু জঙ্গল আর জঙ্গল। সহযাত্রীরা সবাই চারপাশে ছুটে গেলো বেহারা দুজন কোথায় গেলো? অনেকে জোরে জোরে ডাক দিচ্ছিলো কিন্তু তাদের সে ডাক পাহাড়ের গায়ে প্রতিধ্বনি হয়েই ফিরে আসছিলো। আমার মনে হচ্ছিলো যে সাহস নিয়ে আমি এতক্ষণ পথ চলছিলাম তার কিছুমাত্র আর আমার মধ্যে অবশিষ্ট নেই। আমি বুঝি আবার অজ্ঞান হয়ে পড়ে যাবো।সবাই পাগলের মতো খুঁজতে খুঁজতে অনেকটা পথ এগিয়ে যাবার পরে দেখি ঝোলাটি রাস্তার একধারে পড়ে আছে আর আমার মেয়ে আর তার সাথের মেয়েটি জঙ্গলের ভেতরে ভয়ে আর আতংকে ফুঁপিয়ে ফুঁপিয়ে কাঁদছে। আমি দৌড়ে গিয়ে মেয়েকে বুকের ভেতরে টেনে নিলাম। বেহারা দুজনের মতলব ভালো ছিলো না।এজন্যেই টাকাটা আগে নিয়ে তাদের জঙ্গলের ভেতরে ফেলে পালিয়েছে। পূর্বপুরুষ যাদের রাজাকার ছিলো।তাদের রক্তে যে এখনো রাজাকারের রক্তই বইছে এটা কেন যে ভুলে গিয়েছিলাম তার জন্যে খুব আফসোস হচ্ছিলো।সাধে কি আর লোকে বলে মগের মুল্লুক? ভাগ্যিস মেয়ে দুটোকেমেরে ফেলেনি।ভাবতেই বুকের ভেতরটা হিম হয়ে গেলো কষ্ট যতই হোক আর কারো ওপরে নির্ভর করবো না। ছেলেকে আবার আমি কোলে তুলে নিলাম মেয়েকে ওর বাবা। আসার আগে অনেকেই সাবধান করেছিলো চাকমা এলাকা পর্যন্ত আমাদের তেমন অসুবিধা হবে না সমস্যা হবে মগ এলাকায়। ওদের এলাকায় ঢুকলে ওরা যে কতভাবে শরণার্থীদের নাজেহাল করে তার কোন ঠিক নেই। সারাদিন হাঁটার পরে জঙ্গলের মাঝে মাঝে এক আধটা ধান ক্ষেতও চোখে পড়ছে।আমরা তখন সবাই খুব ক্লান্ত।হাঁটতে হাঁটতে রাত নেমেছে তখন একটা ক্ষেতের আলে সবাই বসে পড়লাম কিছুক্ষণ বিশ্রাম নেবো বলে। ক্ষেতটাতে তখন সবে ধানের চারা রোপণ করা হয়েছে।আমি আর না পেরে ক্ষেতের আলেই মাথা রেখে শুয়ে পড়লাম। অপূর্ব এক ভালোলাগায় আর শান্তিতে যেন ডুবে যাচ্ছিলাম। মনে হচ্ছিলো এই তো আমার জন্মভূমির মাটি। আমার মায়ের কোল। এই মাটিকে কেড়ে নেবার জন্যে হায়েনার দল হিংস্র থাবা উঁচিয়ে বলছে এ দেশের মানুষ নয় মাটি চাই মাটি। কি দুঃসহ আস্পর্ধা ওদের! বাংলার দূরন্ত, দামাল ছেলেরা ঝাঁপিয়ে পড়েছে ওই হায়েনাদের তাড়াবার জন্যে।অস্ত্র হাতে রুখে দাঁড়িয়েছে জন্মভূমির মাটিকে রক্ষা করার জন্যে। আপনা থেকেই মুখ থেকে বেরিয়ে এলো কি যে ভালো লাগছে এখানে শুয়ে থাকতে! আমার কথা শুনে পাশ থেকে একজন বলে উঠলেন এই অনুভুতি কি আগে কখনও এমন করে উপলব্ধি করেছেন? সত্যি গভীর রাতে,শ্রান্ত দেহে ভেজা মাটির আঁচলে শুয়ে মা আর মাটিকে এমনভাবে এক সাথে কখনও আর উপলব্ধি করিনি। চলবে
 সময়ের কাহন -২৮ ------------------------- ১০ এপ্রিল পার্থ চৌধুরী ভাইবোনদের নিয়ে কানুনগোপাড়া থেকে চলে যাওয়ার পরে দিলীপ চৌধুরী একদম একা হয়ে গেলেন। প্রফেসর হোস্টেলে তিনি ছাড়া আর কেউ নেই। ইউনিসেফের যে জীপে করে তিনি আর পার্থ বিভিন্ন পয়েন্টগুলিতে ঘুরতেন সেটাও কেন যে ফিরে আসছে না তা নিয়ে তিনি খুব উদবিগ্ন হয়ে আছেন। এদিকে পাকিস্তানি সৈন্যরা কাপ্তাই রাস্তা ধরে ক্রমশ এগিয়ে আসছে।কালুরঘাটের বাঙালি প্রতিরোধ ব্যবস্থাও ধীরে ধীরে দুর্বল হয়ে পড়ছে। অবশেষে ইউনুস গাড়িটা নিয়ে ফিরে এলে দিলীপ আর দেরি করলেন না।মোজাফফরকে সাথে নিয়ে বান্দরবান হয়ে ভারতের উদ্দেশ্যে যাত্রা করলেন। যাওয়ার আগে সাতকানিয়াতে তিনি মা-বাবার সাথে দেখা করতে গেলেন। বাবা মাকে প্রণাম করে জীপে উঠে বসতেই জীপ তাঁকে নিয়ে বান্দরবানের গভীর জঙ্গলের ভিতর দিয়ে ছুটতে লাগলো। তরুণ দিলীপের চোখে তখন ভাসছে প্রিয় নেতা শেখ মুজিবুর রহমান,কানে ঝংকৃত হচ্ছে তাঁর অনলবর্ষী বক্তৃতা। তাঁর কথাতেই তিনি বিদেশের স্কলারশিপ হেলায় ঠেলে দিয়েছেন।নেতা বলেছিলেন দেশ স্বাধীন হলে এমন কত স্কলারশিপ পাবি।দেশের কাজই এখন সবচেয়ে বড় কাজ। নেতার কথাই তাঁর কাছে শেষ কথা। দেখতে দেখতে জীপ এসে দাঁড়ালো কর্ণফুলীর পাড়ে।ফেরিতে নদী পার হয়ে চন্দ্রঘোনা, কাপ্তাই রোড ধরে ইঞ্জিনিয়ারিং কলেজ পার হয়েই সরুপথে নাজিরহাট হয়ে তিনি চলে যাবেন রামগড়। বর্ডার পার হয়ে ত্রিপুরায় ট্রেনিং নিয়ে দেশে ফিরেই তিনি যুদ্ধে ঝাঁপিয়ে পড়বেন। জীপের সামনে বাংলাদেশের পতাকা উড়িয়ে তিনি চলেছেন। ভেতরে রয়েছে রেডিও,মুক্তিযুদ্ধের প্রচারপত্র, যেখানে জনগণের কাছে দেয়া বঙ্গবন্ধুর মুক্তির আহবান, গ্রেনেড সহ আরও অনেক অস্ত্র। গাড়ি চালাচ্ছেন ইউনুস।পাশেই দিলীপ আর মোজাফফর। তিনজনই অস্ত্রে সজ্জিত। চোখেমুখে তাঁদের দেশকে মুক্ত করার দৃপ্ত শপথ । এদিকে ১১ এপ্রিলের দিকে পাকিস্তানি বাহিনী এগিয়ে আসার খবর পেয়ে বান্দরবানের চাকমা পাহাড় দিয়ে বিরাট একটা ট্রাকের বহর নিয়ে কিছু ছাত্র আর বাঙালি সৈন্য কর্ণফুলী পার হয়ে তখন ভারতে যাচ্ছিলেন। চৈত্রমাস তখন যাই যাই করছে।হঠাৎ আকাশ আঁধার করে চারিদিক কাঁপিয়ে নেমে এলো তুমুল বৃষ্টি। ঝুম বৃষ্টিতে পাহাড়ি রাস্তায় গাড়ি অনড় হয়ে বসে রইলো। কিছুতেই আর চলছিলো না। অগত্যা তাঁরা ট্রাক থেকে নেমে নির্জন সেই পাহাড়ি রাস্তা দিয়ে হাঁটতে হাঁটতে গভীর জঙ্গলের ভিতরে একজন চাকমার বাড়িতে গিয়ে উঠলেন।ক্ষিধায় সবাই তখন কাতর।সেই বাড়ির মালিকের কাছে তাঁরা ভাত খেতে চাইলে তিনি হাত জোড় করে বললেন আমি খুব গরীব মানুষ। আমার পক্ষে আপনাদের সবাইকে ভাত খাওয়ানোর মতো সামর্থ্য নেই।আপনারা যদি কয়েক ভাগে ভাগ হয়ে বিভিন্ন বাড়িতে খান তাহলে আপনাদের সবাইকে আমরা খাওয়াতে পারবো। কথাটা তাঁদের মনে ধরলো।তাঁরা তখন তিন ভাগে ভাগ হয়ে গেলেন। এক ভাগে বাঙালি সৈন্য,এক ভাগে ছাত্ররা আর আরেক ভাগে নেতৃস্থানীয়রা। খাওয়ার পরে আবার শুরু হল পায়ে হেঁটে পাহাড়ি রাস্তায় পথ চলা। সেই তিন দলের একটিতে ছিলেন সিটি কলেজের এজি এস আলহাজ্ব ফিরোজ আহমদ, চট্টগ্রাম বিশ্ববিদ্যালয়ের জি এস আব্দুর রব,সাইফুদ্দীন খালেদ(,জহুর আহমেদ চৌধুরীর বড় ছেলে)সুলতানুল কবীর আর মিরেশ্বরাইয়ের একজন তরুণ। রাস্তার কাদা ভেঙে ভেঙে তাঁরা এগিয়ে যাচ্ছেন। হঠাৎ তাঁদের নজরে দিলীপ চৌধুরীদের জীপটা পড়তেই তাঁরা এগিয়ে এসে গাড়িতে লিফট চাইলেন।বড় দল দেখে দিলীপরা তাঁদের অস্ত্র বোঝাই গাড়িতে জায়গা দিতে পারবেন না বলে অনীহা প্রকাশ করলেন। তাঁদের ফেলে কিছুদূর এগিয়ে গিয়েই হঠাৎ দিলীপদের জীপটা কাদায় আটকে গেলো। দিলীপরা তখন নেমে গাড়িটা ঠেলতে শুরু করলেন। ফিরোজ আহমদরা সেই সময়ে কাদার ভেতর দিয়ে কষ্ট করে হাঁটছিলো দেখে দিলীপরা তাদের কষ্ট অনুভব করে নিজেদের গাড়িতে জায়গা করে এবারে তাঁদেরও তুলে নিলেন। এরপর সেই গাড়িতেই সবাই কর্ণফুলীর পাড়ে যেখানে ফেরিতে গাড়ি পারাপার হয় সেখানে এসে পৌঁছলেন। রাত হয়ে গেছে বলে ফেরি পারাপার তখন বন্ধ হয়ে গেছে। নদীতেও প্রবল স্রোত বইছে। সেই স্রোতে নদী পার হওয়া সম্ভব নয় আবার রাস্তাও নিরাপদ নয় বলে তাঁরা নিজেরাই সেই ফেরি দিয়ে গাড়িটা পার করা যায় কিনা চেষ্টা করলেন কিন্তু প্রবল স্রোতে ফেরি তখন টালমাটাল। তাঁরা তাই ১২ এপ্রিল রাত পর্যন্ত অপেক্ষা করে পরদিন ১৩ এপ্রিল সকালে ফেরি চালু হবার সাথে সাথে নদী পেরিয়ে চলে সবাই চলে গেলেন চন্দ্রঘোনায়। মসৃণ কাপ্তাই-চট্টগ্রাম রাস্তা ধরে গাড়ি দ্রুত ছুটে চলেছে ইঞ্জিনিয়ারিং কলেজের(বর্তমান চুয়েট)দিকে।কাছেই ইমাম গাজ্জালী কলেজ।কিন্তু সেই রাস্তা দিয়ে শহর থেকে কোন গাড়ি আসছে না দেখে তাঁদের কপালে দুশ্চিন্তার ভাঁজ পড়লো।তবে কি ইঞ্জিনিয়ারিং কলেজে পাকবাহিনী এসে পড়লো? ড্রাইভার ইউনুস গাড়ি ব্রেক করে রাস্তার অচেনা একজন পথিককে জিজ্ঞেস করলেন,ভাইজান ইঞ্জিনিয়ারিং কলেজে কি পাকিস্তানি সৈন্যরা এসে গেছে? লোকটি উত্তর দিলো আমি তো কোন পাকিস্তানি সৈন্য দেখিনি? ইউনুস আবার জিজ্ঞেস করলেন ঠিক জানেন তো? লোকটির কথায় নিশ্চিত হয়ে ইউনুস গাড়ি স্টার্ট দিয়ে কিছুদূর এগিয়ে গিয়েই প্রচণ্ড শব্দে গাড়ি গিয়ে পড়লো একটি বাঙ্কারের ভিতরে।পড়েই গাড়িটা সেখানে আটকে গেলো। সামনেই ইঞ্জিনিয়ারিং কলেজ।তাঁরা তাকিয়ে দেখেন সর্বনাশ! পাকিস্তানি সৈন্যরা বিশাল বাহিনী ইঞ্জিনিয়ারিং কলেজ দখল করে সেখানেই ঘাঁটি গেড়েছে। তার মানে কালরাতেই তারা এখানে এসেছে। তাদের খোঁড়া বাঙ্কারেই গাড়িটা আটকে গেছে। গাড়ি আটকে যাবার সাথে সাথে শুরু হল প্রচণ্ড গোলাগুলি। গাড়ি থেকে লাফিয়ে নামলেন ফিরোজ,সাইফুদ্দিন খালেদ আর আব্দুর রব।সাথে সাথে পাশের ছোট পাহাড়ে তিনজন ক্রলিং করে যাচ্ছিলো। গুলি তখন সমানে চলছে। ইঞ্জিনিয়ারিং কলেজের ছাদ থেকে হঠাৎ মেশিনগান থেকে ছুটে আসাএকটি গুলি ফিরোজের চোখের চামড়া ভেদ করে চলে গেলো আরেকটা হাতের আঙুলে লাগলো।তারপরও প্রাণপণে, জীবনের ভয়ে তাঁরা এগিয়ে চলেছেন। হঠাৎ আরেকটা গুলি এসে ফিরোজের ডান পায়ের গোড়ালি ভেদ করে চলে যেতেই শুরু হল প্রচণ্ড রক্তক্ষরণ। তারপরও তিনি অনেক কষ্টে এগুতে লাগলেন কিন্তু পা ততক্ষণে তাঁর অবশ হয়ে গিয়েছে। তাকিয়ে দেখেন পাশেই তাঁর সহযাত্রী সাইফুদ্দিন আর আবদুর রব গুলিবিদ্ধ অবস্থায় কাতরাতে কাতরাতে স্তব্ধ হয়ে একসময় মৃত্যুর কাছে আত্মসমর্পণ করলো। হঠাৎ হ্যান্ডস আপ শুনে তিনি তাকিয়ে দেখেন তাঁর দিকে রাইফেল তাক করে আছে পাকিস্তানি সৈন্যরা। কয়েকজন মিলে তাঁকে পাহাড় থেকে নিচে নামিয়ে গাড়ির কাছে নিয়ে এলো সেখানে সৈন্য বেষ্টিত হয়ে আছেন দিলীপ,শেখ মোজাফফর আর ইউনুস।সুলতানুল আর মিরেশ্বরাইয়ের সেই তরুণকে তিনি দেখলেন না।ভাবলেন হয়তো পাহাড়ের ভিতর দিয়ে কোনরকমে তারা পালিয়ে যেতে পেরেছে। চারজনকেই বন্দী করে নিয়ে আসা হল কলেজে।যে কলেজে একসময় দিলীপ চৌধুরীর কাকা ডঃ তপন চৌধুরী পদার্থবিদ্যার অধ্যাপক ছিলেন। চারজনকেই দড়ি দিয়ে পিছমোড়া করে বাঁধা হল। ফিরোজের আহত আঙ্গুল থেকে তখন রক্ত ঝরছিল। দিলীপ,মোজাফফর আর ইউনুসকে ওরা উপুড় করে মাটিতে শুইয়ে দিলো আর ফিরোজকে উর্দুতে বললো লেট যাও। ফিরোজ খুব ভালো উর্দু আর পাঞ্জাবি ভাষা জানতেন।মৃত্যুর মুখোমুখি দাঁড়িয়ে তাঁর মাথায় এলো তিনি পাঞ্জাবি ভাষায় উত্তর দিলে যদি তাদের মন নরম হয়।তিনি পাঞ্জাবি ভাষায় তাদের বললেন আমি শুতে পারবো না আমাকে বসা অবস্থায় গুলি কর।তাঁর মুখে পাঞ্জাবি ভাষা শুনে সৈন্যটা জিজ্ঞেস করলো তোমার বাড়ি কোথায়? ফিরোজ তাঁর এক পাঞ্জাবি বন্ধুর ঠিকানা বললে সৈন্যটা তাঁকে বাদ দিয়ে দিলীপ,মোজাফফর আর ইউনুসকে গুলি করতেই তাদের রক্তস্রোত গলগল করে নেমে দেশের মাটিতে মিশে যেতে লাগলো। এরপর সৈন্যরা ফিরোজের হাতের দড়ি কেটে দিলো।ফিরোজ তাকিয়ে দেখেন তাঁর চোখের সামনেই তাঁরা তিনজন মাটিতে মাথা ঠুকতে ঠুকতে একসময় নিস্তেজ হয়ে গেলেন। দেশ স্বাধীন হবার পরে পার্থ চৌধুরী যখন শুনলেন দিলীপদের দলের একজন মাত্র বেঁচে আছেন তাঁর নাম ফিরোজ আহমদ। তিনি সেদিনের ঘটনা তাঁর মুখ থেকে শুনবেন বলে তাঁর কাছে গেলেন।লম্বা, ফর্সা,ছিপছিপে সুঠাম দেহী দুর্ধর্ষ যোদ্ধা ফিরোজের ডান চোখের পাশে বুলেটের ক্ষতচিহ্ন,হাতের আঙ্গুলে ক্ষতের দাগ,ডান পায়ের গভীর ক্ষতের চিহ্ন অবিস্মরণীয় এক স্মৃতির স্বাক্ষী ও জীবনের অংশ। পার্থ খুব ধীরে ধীরে সেই ক্ষতচিহ্নের ওপরে আলতো হাতে মমতার পরশ বুলিয়ে দিতে লাগলেন। দিলীপ,মোজাফফর, ইউনুসের জীবনের শেষ দিনটিতে ফিরোজ যে তাঁদের পাশেই ছিলেন। তিনি অনুভব করছিলেন তাঁদের কষ্টের কিছু ভার যেন তিনিও নিজের বুকে তুলে নিলেন। চলবে।
 সময়ের কাহন -২৭ -------------------------- ভাশুরের বড় ছেলে আর আমার দূর সম্পর্কের সেই দেবর বাড়ি থেকে যাবার কিছুদিন পরে খবর এলো ওরা ভালোভাবেই সীমান্ত পার হয়েছে। পথে কোন বিপদ হয় নি। চেনা মানুষদের অনেকেই তখন সীমান্ত পারাপারের কাজ করছে।তাদের হাত দিয়েই অনেকে হাতে লেখা চিরকূটও পাঠিয়ে দেন। ওরা যাওয়ার পর থেকেই সীমান্ত পারাপারের রাস্তা ক্রমশ জটিল হতে শুরু করলো। এদিকে বাড়ি লুট হয়ে যাওয়ার পরে সংসারে অভাব অনটন প্রকট হতে শুরু করেছে। চাকরি নেই কারুরই।সবার পকেট খালি। দুর্দিনের জন্যে যা কিছু কেনা হয়েছিলো তার সবই লুট হয়ে গেছে।নগদ টাকা যেটুকু ছিলো তাও প্রায় শূন্যের কোঠায় নেমে এসেছে। বেঁচে থাকতে হলে কিছু তো মুখে দিতেই হবে। তারপরেও গ্রাসাচ্ছদনের জন্যে যেটুকু দরকার সেটুকু জোগাড় করাও সবার জন্যে রীতিমতো হুমকি হয়ে দাঁড়ালো। শুধু কি খাবারের অভাব?,সম্ভ্রম রক্ষার জন্যে, প্রানে বাঁচার জন্যে প্রতিটিমুহুর্ত, প্রতিটি ক্ষণ ভয়ে ভয়ে নিজেদের লুকিয়ে রাখতে রাখতে এক সময়ে মনে হতে লাগলো এভাবে বেঁচে থেকে লাভ কি? জেবল হোসেন কাকার বাড়ি থেকে ফিরে আসার কয়েকদিন পরে আমার কর্তা বাড়ির সবাইকে একদিন বেলায়েতের কথাটা উল্লেখ করে বললো বেলায়েত আমার খোঁজে লোক লাগিয়েছে। যত তাড়াতাড়ি সম্ভব আমি বাচ্চাদের নিয়ে সীমান্ত পাড়ি দিতে চাই। বাড়ির আর কারুরই ইচ্ছে নেই সীমান্ত পাড়ি দিয়ে ভারতে যাওয়ার। আমি বললাম শমিতা, পীযুষ আর হনুফাও আমাদের সাথে যাবে।শমিতার বাবা মা বর্ডার পেরিয়ে আসামের গৌহাটিতে নিরাপদেই পৌঁছে গেছেন এ খবর আমরা যখন পেয়েছি তখন সেখানে গেলে বাবা মার কাছে তাদের পৌঁছে দেয়া যাবে। কেউ এতে আপত্তি করলো না। সেই সময়ে পাকিস্তানের সাথে চীনের সম্পর্ক খুব ভালো।এজন্যে বৌদ্ধ সম্প্রদায়ের লোকজন বেশ ভালো অবস্থানেই ছিলেন। চীন পাকিস্তানকে সতর্ক করে দিয়েছিলো তাদের ধর্মের লোকজনের ওপরে যেন কোনরকম অত্যাচার করা না হয়। অনেকেই তাই বৌদ্ধ পাড়াতেও আশ্রয় নিয়েছিলেন। বৌদ্ধধর্মের মূল কথাই হল "অহিংসা পরম ধর্ম।" এই বিপদের সময়ে অনেক বৌদ্ধ সন্যাসীরা তখন বিপদগ্রস্ত মানুষদের সীমান্ত পারাপারে তাঁদের সাহায্যের হাত বাড়িয়ে দিয়েছিলেন কারণ এই সব বৌদ্ধ সন্ন্যাসীরা ছিলেন সব সন্দেহের উর্ধ্বে।রাজাকাররাও পারতপক্ষে তাঁদের কাছ থেকে দূরেই থাকতো। বৌদ্ধ সন্যাসীদের সাধারণত ভিক্ষু বা ভান্তে বলা হয়।সীমান্ত পারাপারে বৌদ্ধ সন্যাসীরা সাহায্য করছেন জেনে আমরাও এই রকম একজন ভান্তের খোঁজ করছিলাম এবং পেয়েও গেলাম। তাঁর নাম ছিলো সুবোধী ভান্তে। সীমান্ত পার হবার জন্যে আমার বাবা মা, ভাইবোন বা পার্থ চৌধুরীরা যে পথ দিয়ে গিয়েছেন সেই পথ দিয়েই মানুষ সীমান্ত পাড়ি দিচ্ছিলেন। কিন্তু পাকবাহিনী কালুরঘাট অতিক্রম করার পরে সেই পথে বিপদ এতটাই বেড়েছে যে সেই পথে পা দেয়া মানেই নিশ্চিত মৃত্যুকে ডেকে আনা। আমাদের যেতে হবে ঘন জঙ্গলের ভিতর দিয়ে পার্বত্যপথ ধরে। সেই পথেও যে পাকবাহিনী থাকবে না তারও কোন নিশ্চয়তা নেই।কারণ রাজাকারবাহিনীকে বিশ্বাস নেই। তাদের অনুচররা বিভিন্ন জায়গায় ওঁত পেতে থাকে।তাই খুব সাবধানে পথ চলতে হবে। বিশেষ করে মহামুনি পেরিয়ে যাওয়ার পরেই কাপ্তাই রাস্তা।সেখানে সারাক্ষণ পাকিস্তানি সৈন্যরা জীপ নিয়ে টহল দিচ্ছে। রাস্তা যদিও বা আড়াআড়ি পার হতে হবে কিন্তু তা হলেও ঝুঁকি আছে।তাছাড়া শুধু পাকবাহিনী বা রাজাকার নয়।আগের পথ দিয়ে যাওয়া সম্ভব নয় বলে চাকমা এলাকা পেরোনোর পরে মগ এলাকায় মগ দস্যুদের কবলে পড়লেও নিস্তার নেই। সম্ভ্রমহানি বা প্রাণে না মারলেও সব কিছু কেড়ে নিয়ে যাত্রীদের ওরা সর্বস্বান্ত করে ছাড়ে।একে দুর্গম পাহাড় তাতে আবার এতসব বাধা এড়িয়ে সীমান্ত অতিক্রম করা তাই খুবই কঠিন। আবার দুর্গম পার্বত্য এলাকায় চাকমা বা মগ গাইড ছাড়া যাবার উপায়ও নেই।কারণ তারাই একমাত্র জানে কিভাবে পার্বত্য পথে লোকজন পারাপার করতে হয়। সুবোধী ভান্তে আমাদের অভয় দিয়ে বললেন তাঁর চেনাজানা কয়েকজন চাকমা আর মগ গাইড আছে।তাদের সাহায্যে তিনি ৯- ১০ দিনের মধ্যেই রামগড়ের পার্বত্য এলাকার ভেতর দিয়ে নিরাপদেই আমাদের সীমান্ত পার করিয়ে দেবেন। তবে চাকমা এলাকার গাইড মগ গাইডকে যেমন তার এলাকা দিয়ে যেতে দেবে না মগ গাইডও তার এলাকা দিয়ে চাকমা গাইডকে যেতে দেবে না। এজন্যে গাইড দুজন লাগবে। দলে অন্তত পঞ্চাশ জনের মতো না হলে গাইড পাওয়া যাবে না। এত সব বাধা বিপত্তি মাথায় নিয়েও মানুষ সীমান্ত পাড়ি দিচ্ছে সম্ভ্রম বাঁচাতে, প্রাণের তাগিদে। কোয়েপাড়া গ্রামের বেশ কয়েকটি উচ্চশিক্ষিত পরিবারও এতসব বিপদের ঝুঁকি নিয়েই সীমান্ত পাড়ি দেবেন ঠিক করলেন।আমরাও সেই দলের সাথেই যুক্ত হলাম। যাবার আগের দিন সুবোধী ভান্তে জানালেন পথে রাজাকারদের উৎপাত তো আছেই।মগ এলাকায় মগ দস্যুরাও কম নয়। তাই মূল্যবান জিনিস সাথে নিয়ে না যাওয়াই ভালো। তাঁর এই কথায় সবাই খুব দুশ্চিন্তায় পড়ে গেলো।কারণ মূল্যবান জিনিস মানে দুর্দিনের জন্যে রাখা সবার শেষ সম্বল সোনাটুকু ছাড়া আর কিছু নেই। সেটুকুই যদি সাথে না নেয়া যায় তাহলে বিদেশ বিভুঁইয়ে কোন বিপদ আপদ হলে কি উপায় হবে? সে তো আর আমার নিজের দেশ নয়। বৌদ্ধ ভিক্ষু সুবোধী ভান্তে আমাদের দুশ্চিন্তা দেখে বললেন একান্ত নিতেই যদি হয় তাহলে সবার সোনাদানা প্যাকেট করে প্যাকেটের গায়ে নাম লিখে আমার কাছে জমা দিতে পারেন। সীমান্তের ওপারে গেলে আপনাদের প্যাকেট ওখানকার একজন বৌদ্ধভিক্ষুর হাত দিয়ে আপনাদের হাতে পৌঁছে দেবার ব্যবস্থা করা যেতে পারে। তাঁর এ প্রস্তাবে রাজি হওয়া ছাড়া আমাদের আর কোনও উপায় ছিলো না। দলে প্রায় পঞ্চাশ জনের মতোই ছিলো। যাবার আগের দিন সবাই সুবোধী ভান্তের হাতে যার যার প্যাকেটে নাম লিখে তাঁর হাতেই তুলে দিলো। আমার কাছে মা'র তিন ভরির একটা বিছে হার ছিলো , সেই হার, করাচি থেকে কেনা আমার মফ চেন আর ছেলেমেয়ের দুই তিনটি চেন আমি পেটিকোটে মুড়ি সেলাই দিয়ে নিজের কাছেই রেখে দিলাম। সুবোধী ভান্তে বললেন রাত বারোটার পর যাত্রা করতে হবে।সবাই যেন ঠিক বারোটার ভেতরে গ্রামের বড় পাকুড় গাছটার নিচে এসে অপেক্ষা করেন। প্রথম গাইড সেখানেই থাকবেন।পথে খাবার জন্যে অবশ্যই যেন কিছু খাবার সাথে রাখি। আমি সেদিন সন্ধ্যের সময়ে পঞ্চাশটার মতো আটার রুটি বানিয়ে নিলাম, আমার শাশুড়ি কিছু চিঁড়ে,গুড় আর গাছ থেকে কিছু কাগজি লেবু ছিঁড়ে সাথে দিয়ে দিলেন। রাতে ভাত খাওয়ার পরে তাই গুছিয়ে নিয়েছি। আমার অবোধ বাচ্চা দুটো তখন গভীর ঘুমে।সেই রাতেই বিছানা থেকে তাদের কোলে তুলে নিয়ে রাতের আঁধারে আমরা বাড়ি থেকে বেরিয়ে এলাম। সাথে শমিতা,পীযুষ আর হনুফা। পেছনে বারান্দায় দাঁড়িয়ে রইলেন বাড়ির সবাই। নিকষ কালো অন্ধকারে চারিদিক ঢাকা তখন।কেউ কাউকে ভালো করে দেখতে পাচ্ছি না। কিছুক্ষণ হাঁটার পরে একসময়ে আঁধার চোখে সয়ে এলো। পাকুড় গাছের নিচে এসে দেখি অনেকেই চলে এসেছেন তখন। গাইড একজন চাকমা তরুণ। আসার পরে তিনি গুণে দেখলেন সবাই এসেছে কিনা। শুরু হল রাতের আঁধারে আমাদের যাত্রা। অনির্দিষ্ট, বিপদসংকুল অজানা এক রাস্তা ধরে চলেছি সবাই কপালে কি আছে কেউই জানি না। অন্ধকারের মধ্যে নিঃশব্দে কাফেলার মতো হেঁটে চলেছি।গাইড বলে দিয়েছেন কথা বলা যাবে না।একান্ত দরকার হলে বা কারও কাছে জল চাইতে হলে খুব ফিসফিস করে একে অন্যের সাথে কথা বলি। গ্রামের পথ।কোথাও উঁচু কোথাও আবার নিচু।আমাদের আগে আগে গাইড হেঁটে চলেছেন।মাঝে মাঝে আমার কর্তা লাইন থেকে সরে এসে আমাকে জিজ্ঞেস করে তুমি হাঁটতে পারছো তো? আমি উত্তর দিই ছোট ছোট ছেলেমেয়েরা হাঁটতে পারলে আমি পারবোনা কেন? হাঁটতে হাঁটতে মহামুনির সরু রাস্তা পেরিয়ে পায়ে চলা রাস্তা থেকে দূরে ফাঁকা জঙ্গলের ভিতর দিয়ে গাইড আমাদের নিয়ে চললো।এসব রাস্তা দিয়ে সাধারণত মানুষ হাঁটে না।চাকমারাই এইসব পথ দিয়ে আসা যাওয়া করে।ধীরে ধীরে জঙ্গল ক্রমশ আরও ঘন হতে লাগলো। একসময়ে সেই জঙ্গলের পথ ধরেই কাপ্তাই রোডের কাছাকাছি আসলে বহুদূর থেকে পাকবাহিনীর গাড়ির একটানা হুইসেলের আওয়াজ শোনা যেতেই গাইড আমাদের জঙ্গলের আড়ালে বসে পড়ার সংকেত দিলেন। আমরা সবাই সেই জঙ্গলেই নিজেদের আড়াল করে বসে রইলাম যাতে আমাদের গায়ে গাড়ির আলো এসে না পড়ে। গাড়ি যখন চলে গেলো তখন সবাই জঙ্গল থেকে বেরিয়ে এসে নিঃশ্বাস বন্ধ করে নিঃশব্দে রাস্তাটা আড়াআড়ি পার হয়ে গেলাম। কেউ একজন ফিসফিস করে বললো গাড়ির চাকার ঘষায় রাস্তা এখনও গরম। রাস্তাটা পেরিয়েই আবার জঙ্গলের ভেতর দিয়ে চলতে শুরু করেছি। কিছুদূর যেতে না যেতেই দেখি বিশাল নিচু একটা জলা জায়গা।জায়গাটা পাঁক আর কাদায় ভর্তি। অন্ধকারের মধ্যেই সেই পাঁক আর কাদায় ভরা জায়গা দিয়ে যাওয়ার সময়ে আমাদের সবার হাঁটু পর্যন্ত কাদাতে ডুবে গেলো।সেই অবস্থাতেই হাঁটতে হাঁটতে একসময় জায়গাটা পার হয়ে সবাই হাঁটু থেকে কাদা ঝেড়ে আবার সেই জঙ্গলের এবড়োখেবড়ো পথে হাঁটতে শুরু করলাম। সারারাত হাঁটার পরে একসময়ে দেখি বন আলো করে সূর্য উঠছে। দু'ধারে নিবিড় জঙ্গলের ভিতর দিয়ে রাস্তা তখন উঁচু হতে হতে পাহাড়ে গিয়ে মিশেছে। আমরা সেই পথ ধরে পাহাড়ে উঠতে আরম্ভ করেছি।রাস্তার দুধারে বড় বড় গাছগুলি সকালের সূর্যের আলোটাকে আটকে রেখছে বলে রাস্তা সেই সকালেও অন্ধকারে ডুবে আছে। সারারাত হাঁটার পরে হাত পা যেন খুলে আসতে চাইছে।গাইড বললেন আরেকটু হাঁটলেই স্কুলঘর পাবেন। স্কুলঘরে যাওয়ার পথেই একটা ঝর্ণা আর জলের কুণ্ডও পাবেন। সেখানে থেমে হাত পা ভিজিয়ে নিয়ে মাথায় জল দিয়ে বোতল ভরে জল নিতে পারবেন। যেতে যেতেই কুলকুল শব্দ শুনে তাকিয়ে দেখি সত্যিই দূরে একটা ঝর্ণা তারই জল এসে একটা কুণ্ডে জমছে। টিলার ওপরে উঠে দেখি সেখানে এক কামরার একটি টিনের স্কুলঘর।পাহাড়ি শিশুরা নাকি এই স্কুলে পড়ে। বেঞ্চ টেঞ্চ কিছুই নেই।এমন কি শিক্ষকের চেয়ার টেবিল বা ব্ল্যাকবোর্ডও নেই। সারারাত হাঁটার পথশ্রমের ক্লান্তিতে আমরা সেই ঘরের মেঝেতে কেউ বা ঘরের বাইরে ধুপধাপ বসে পড়লাম। টিলা থেকে দেখা যাচ্ছে সেই ভোরবেলাতেই স্বল্পবসনা চাকমা মেয়েরা বাচ্চা পিঠে নিয়ে চলেছে। কেউবা ক্ষেতে কাজ করছে।নিটোল স্বাস্থ্য সুঠাম তাদের গড়ণ। আমাদের সবারই হাঁটু পর্যন্ত কাদা তখন শুকিয়ে চড়চড় করছে। হঠাৎ দেখি সেই কাদার ফাটল ভেদ করে আমার দুই পা থেকে রক্ত গড়িয়ে পড়ছে। আমি ভয় পেয়ে বলে উঠলাম একি! এত রক্ত কোত্থেকে এলো? গাইড দেখে বললেন রাতে কাদার মধ্যে হাঁটার সময়ে পাহাড়ি জোঁক কামড়েছে আপনাকে। এ কথা শোনার সাথে সাথে আমার ইচ্ছে করছিলো সেই মুহুর্তেই বাড়ি ফিরে যেতে। না জানি পথ চলতে গিয়ে আরো কত কাদা মাড়িয়ে যেতে হবে? কত জোঁকের কামড় খেতে হবে?ঘেন্নায় আমার শরীর কুঁকড়ে এলো। টিলার নিচেই বয়ে চলেছে ঝর্ণার স্বচ্ছ জল।ছেলেরা এর মধ্যেই সেখানে গিয়ে স্নান করে এসেছে।আমরা মেয়েরাও গেলাম সেখানে স্নান করতে। চারিদিকে নির্জন ঘন বন। স্বাভাবিক সময় হলে হয়তো এই ঝর্ণা এই বনভূমি মনে অপূর্ব এক শান্তি দিতো। চারপাশে কত যে অচেনা লতাপাতা আর বনফুল ফুটে আছে।তাদের পাশ কাটিয়ে আমরা কুণ্ডের জলে এসে নামলাম। তাদের দিকে তাকিয়ে দেখার সময় কোথায়? পেছনে সারাক্ষণ শত্রুর ভয় তাড়া করছে। কুণ্ডের জলে স্নান সেরে আসার পরে সকালের নাস্তা করলাম বাড়ি থেকে আনা রুটি,গুড় আর ঝর্ণার জল দিয়ে। গাইডকে আমাদের দলের একজন জিজ্ঞেস করলেন আমরা কি এখানে দুপুরের জন্যে কিছু রান্না করতে পারি? গাইড বললেন না রান্না করা যাবে না। কারণ দুপুরের আগেই খাওয়া দাওয়া সেরে এখান থেকে আমাদের চলে যেতে হবে। বেশিক্ষণ থাকলে বিপদ হতে পারে। জায়গাটা নিরাপদ নয়। রাজাকারের একটা দলের আজ এই পথ দিয়ে যাবার খবর আছে। তবে খেতে চাইলে চাকমা পাড়া থেকে তিনি ভাত আর নিরামিষ তরকারি আনিয়ে দেবার ব্যবস্থা করে দিতে পারবেন। দলে মেয়েরা থাকলে বিপদের ঝুঁকি বেশি তাই তিনি বেশিক্ষণ থাকার ঝুঁকি নেবেন না। এ কথায় একজন বর্ষিয়সী মহিলা আমার দিকে ইংগিত করে বলে উঠলেন ওই মেয়েটাকে সবচেয়ে বেশি চকচকে দেখাচ্ছে। ভদ্রমহিলার কথায় ভয়ে আমার বুক শুকিয়ে উঠলো। গাইড বললেন খেয়েই এই জায়গা ছেড়ে চলে যেতে হবে আপনারা বিশ্রাম করুন। আমি আপনাদের জন্যে ভাত আর নিরামিষ তরকারি রাঁধার জন্যে বলে আসি। তরকারি কি নাপ্পি দেয়া নাকি নাপ্পি ছাড়া হবে ? সবাই সমস্বরে বলে উঠলো নাপ্পি ছাড়া। কিছুক্ষণ পরেই দেখি একটা চাকমা ছেলের মাথায় বড় এক গামলা ভাত আর নিরামিষ তরকারি চাপিয়ে গাইড ফিরে এলেন।। ক্ষিধায় তখন সবার পেট চোঁ চোঁ করছে। সেই ভাত আর নিরামিষ তরকারি দিয়েই সবাই খেয়ে নিলাম। খুব যে ভালো লাগলো তা নয়। সারারাত হেঁটেছি।ক্লান্ত হয়েছি বটে কিন্তু পা দুটো ঠিক ছিলো।বিশ্রাম নেবার পরে দেখি পা দুটো ফুলে ঢোল হয়ে আছে। সেই ফোলা পা নিয়ে ছেলেকে কোলে নিয়ে আমি তো আর হাঁটতে পারি না।আমার কর্তা তখন ছেলেকে চাকমাদের মতো গামছা দিয়ে পিঠে বেঁধে নিলো।মেয়েকে কিছুক্ষণ হাঁটিয়ে কিছুক্ষণ পীযুষের কাঁধে চড়িয়ে চলতে শুরু করলাম।বেশ খানিকক্ষণ চলার পরে পা দুটো আবার স্বাভাবিক হয়ে ছেলেকে আবার আমি কোলে তুলে নিলাম। পথ এবারে কোথাও চড়াই তো কোথাও উৎরাই। গাইড বললেন হাতে লাঠি না থাকলে চড়াই পথে আমাদের অসুবিধা হতে পারে।সবার হাতেই তাই এবারে লাঠি। লাঠি হাতে সেই চড়াই পথ পাড়ি দিতে দিতে আমার মনে পড়লো শংকর ভাটিয়ার কথা। তিনি বলেছিলেন হিংলাজ পাহাড়ে উঠতে হলে লাঠি নিয়ে উঠতে গেলেও খুব কষ্ট হবে আমার।আমি পারবো কিনা? জানিনা ওপর থেকে শংকর ভাটিয়া এখন আমাকে দেখে কি ভাবছেন? তিনশ মাইল পার্বত্য পথ পাড়ি দিয়ে সীমান্ত অতিক্রম যদি করতে পারি তাহলে মাকে গিয়েও বলতে হবে আটাশ মাইল পথ পাড়ি দিতে গিয়ে তুমি ভেবেছিলে আমি পায়ে হেঁটে সেই পথ পাড়ি দিতে পারবো না।আমি তিনশ মাইল পাহাড়ি পথ পায়ে হেঁটে তোমার কাছে চলে এসেছি মা। আমাদের সাথে সাথে হাঁটছিলো ভোলা নামের বিশাল দেহী একটা কুকুর। কুকুরটা আমাদের সঙ্গী হয়েছে সেই কোয়েপাড়া গ্রাম থেকে। যে পরিবারটির কুকুর তাঁরা কতবার যে তাকে কখনো আদর করে কখনো বা ধমক দিয়ে বাড়ি ফিরে যাবার জন্যে বলেন ' ভোলা এবার বাড়ি ফিরে যা।আর আমাদের সাথে আসিস না।কিন্তু সে কিছুতেই তা শুনতে রাজি নয়।আমাদের ফেলে বাড়ি ফিরে যেতে রাজি নয়। আমরা সবাই তাকে আদর করে খাবার সময়ে কিছুনা কিছু দিই। কুকুরটির আমাদের সাথে সাথে এই চলা দেখে কেন জানি আমার মহাভারতে পড়া যুধিষ্ঠিরের মহাপ্রস্থানের কথা মনে উঁকি দেয়। কি জানি আমরাও হয়তো বা মহাপ্রস্থানের পথেই চলেছি। কিছুদূর পথ যাবার পরে দেখা গেল আরও বিশাল এক চড়াই পথ। ঘাড় পেছনে হেলিয়েও সে পথের শেষ দেখতে পেলাম না। ধীরে ধীরে লাঠিতে ভর রেখে খাড়া সেই পাহাড়ে ওঠার সময়ে বুকের ভেতরে যেন নিঃশ্বাসটা আটকে থাকে।দম বন্ধ হয়ে আসতে চায়। কষ্ট হচ্ছিলো ছোট ছোট বাচ্চাগুলির জন্যে। আমাদের এত কষ্ট হচ্ছে! তাদের না জানি কত কষ্ট হচ্ছে। সবাই একটু পরপর বোতল থেকে জল খাচ্ছিলো।অনেক সময় কারও বোতলের জল শেষ হয়ে গেলে পাশের জনের কাছে চাইলে সে তার জলটুকু শেষ হয়ে যাবে বলে দিতে চাইতো না। অনেকে আবার অন্যজনের বোতল থেকে খেতে গিয়ে বোতলের প্রায় পুরো জলটাই শেষ করে দিতো। বিপদের সময়ে কতভাবে যে মানুষকে চেনা যায়। চড়াই পথ পার হবার পরে উৎরাই পথ যখন আসে তখন লাঠির দরকার হয় না বটে তবে তখন আস্তে হাঁটার আর কোন উপায় নেই।আপনা থেকেই শরীরে এমন গতি এসে পড়ে যে সেই গতির সাথে পায়ের ভারসাম্য বজায় রাখতে না পারলে যে কোন মুহুর্তে বিপদ ঘটে যেতে পারে। একটানা এভাবে চলার পরে বিশ্রাম নেবার পরে পা আবার ফুলে ঢোল। আমার পা দুটোর দিকে তাকানো যাচ্ছিলো না।জোঁকের কামড়ের জায়গাগুলিতে লম্বা কালশিটে দাগ পড়ে গেছে। সেই দুপুরের পর থেকে হাঁটছি তো হাঁটছিই।বিকেল পার হয়ে গিয়ে সন্ধ্যে হয়ে রাত নেমেছে।তারপরও হেঁটেচলেছি। রাতে পথ চলতে চলতেই রুটি খেয়েছি।কারণ গাইড বলেছেন রাতে খোলা জায়গায় আগুন জ্বালিয়ে কিছু রান্না করতে গেলে সেই আগুন বহুদূর থেকে দেখা যেতে পারে। তাতে আমাদের বিপদ হতে পারে। রাতের বেলায় হাঁটছি।বাতাসে বড় বড় গাছের শনশন শব্দ যখন ধাক্কা দেয় সেই ধাক্কা বুক্র এসে লাগে।তার মধ্যেই বন্য শূকরের ডাক সেই কাঁপুনি যেন আরও বাড়িয়ে দেয়। মন বললো বন্যবরাহকে ভয় কি? তারা হয়তো তোমাকে মেরে ফেলতে পারে কিন্তু রাজাকার বা পাকবাহিনীর মতো কখনও সম্ভ্রমহানি করবে না। মনে মনে ভাবছিলাম সত্যি বাঁচার কি আগ্রহেই না আমরা সবাই এই শ্বাপদসঙ্কুল অরণ্য পেরিয়ে,দুর্গম জঙ্গল ভেদ করে ছুটে চলেছি। প্রাণে বাঁচার আশাতেই তো। সারারাত হাঁটার পরে সকাল দশ কি এগারোটার সময়ে একটা টিলার ওপরে কিছুটা সমতল জায়গা দেখা গেলে গাইড বললেন ইচ্ছে করলে এই জায়গায় আপনারা কিছুক্ষণ বিশ্রাম করতে পারেন।রাঁধাবাড়াও করতে পারেন। প্রথম দিন যেখানে আমাদের যাত্রা থেমেছিলো সেখানে কিছু কিছু চাকমা দেখেছি।কিন্তু এখন যেখানে আমাদের আনা হয়েছে সেখানে বন এতই ঘন যে আমাদের যদি সেখানে কেউ মেরেও ফেলে তা সভ্য সমাজের কারুরই জানার উপায় নেই। টিলা থেকে বহুদূরে দূরে এক আধটা বাঁশের ঘর ছাড়া চারিদিকে ঘন জঙ্গল ছাড়া আর কিছু চোখে পড়ছে না। গাইড আমাদের জন্যে খাবারের ব্যবস্থা করতে পারবেন কিনা জিজ্ঞেস করলে তিনি বললেন খাবার আমাদের নিজেদেরই রান্না করে নিতে হবে তবে তিনি চাল,ডাল আর হাঁড়ি এনে দিতে পারবেন। যদি চাই পাহাড়ি মোষের দইও এনে দিতে পারবেন। আমরা খুশি হয়ে বললাম তাই করে দিন।গাইড কিছুক্ষণের মধ্যেই চাল, ডাল, হাঁড়ি আর কয়েকটা বাঁশের চোঙ এনে দিলো।সেই চোঙে মোষের দুধের জমাট দই। খিধেয় সবার পেট তখন চোঁ চোঁ করছে। বাঁশের চোংগার দইটা চিঁড়ে আর গুড় দিয়ে খাওয়া হল।পাহাড়িরা এভাবেই দই জমায়।খেতে অপূর্ব স্বাদ। পথ চলতে চলতে এখানকার মোষ বা গরুগুলিকে দেখেছি নিজে নিজেই জংগলের ঘাস,লতাপাতা খেতে খেতে চরছে। কি তেল চকচকে শরীর তাদের।গলায় বাঁশের এক ধরনের ঘন্টা বাঁধা। ওদের মালিক হাওয়ার গতি বুঝে বিশেষ এক ধরনের ডাক দিলেই ওরাও মালিকের ডাকে সাড়া দিয়ে ছুটতে থাকে তখন তাদের গলার বাঁশের ঘন্টাটিও ভারি সুন্দর করে বাজতে থাকে।বাতাসে কান পেতে মালিকও বুঝে নেয় তার গরু বা মোষটি কোথায় আছে। কেন জানি রাখালছেলে সাউয়ের কথা মনে পড়ছিলো। ছাগল চড়াতে গিয়ে কি কষ্টই না করে বেলুচিস্তানের রাখালবালকরা। এখানে গরু মোষ গুলি কি নির্ভয়ে নিজের মনে ঘুরে ঘুরে বনের সতেজ ঘাস পাতা খেয়ে বেড়াচ্ছে।খাবারের কোন অভাবই নেই তাদের। কিছুক্ষণের মধ্যেই রান্না হয়ে গেলো। আতপ চালের ভাত আর পাতলা মুসুরির ডালসেদ্ধ। নুন আমাদের সাথেই ছিলো। অনেকের সাথেই থালা ছিলো তারা তাদের পোঁটলা খুলে থালা বের করে নিলো যাদের ছিলো না তারা জঙ্গল থেকে কলাপাতাছিঁড়ে নিয়ে এলো।কলাপাতায় তাই ঢেলে দেয়া হল। সবাই যখন খেতে বসেছে আমি তখন আমার শাশুড়ির দেয়া লেবুগুলি কেটে দিলাম ডালের সাথে খাবার জন্যে। কেউ একজন ডালে লেবুর রস চিপতে চিপতে খুব খুশি হয়ে বললেন," এমন ফার্স্টক্লাশ জিনিসটা কোত্থেকে এলো? খাওয়াদাওয়ার কিছুক্ষণ পরেই আবার হাঁটতে শুরু করলাম এবারে পাহাড় ছেড়ে নামা শুরু হল।নামতে নামতে আমরা যেখানে এসে থামলাম সেখানে শুধুই ভেজা বালির চড়া।অনেকটা যেন নদীর মতো চলে গেছে বহুদূর পর্যন্ত। মাঝে মাঝে কোন চাকমা তরুণী হাতে একটা নারকেলের মালা নিয়ে সেই ভেজা বালির গর্ত থেকে জমা জল তুলে নিয়ে কলসিতে ভরছে। ওরা এই জলকে বলে উষের জল।কোমল পেলব মুখশ্রী, সরল চাউনি।আমাদের দিকে মুখ তুলে অবাক হয়ে তারা তাকিয়ে থাকে। পাহাড়ি জায়গার ঝর্ণা থাকলেও কোন কোন জায়গায় জলের কষ্টও আছে। রাস্তায় চাইলেই সহজে জল মেলে না।জল সংগ্রহ করাও বেশ কষ্টকর। এজন্যে পাহাড়িরা অনেক জায়গায় বাঁশের মাচায় বড় বড় মটকা বা কলসিতে জল ভরে তৃষিত পথিকের জন্যে রেখে দেয়।শ্রান্ত, পিপাসিত মানুষ সেই জলে তৃষ্ণা মেটায়। ভেজা বালির চড়ায় এসেই গাইড বললেন এই ভেজা বালির চড়ার কোন কোন জায়গায় চোরাবালি আছে।আমি যেপথ দিয়ে হেঁটে যাবো আপনারাও ঠিক সেই পথ ধরেই আসুন। পথ এখানকার বাসিন্দাদেরও জানা।নইলে এখান থেকে তারা জল সংগ্রহ করতে আসে কিভাবে? গাইডের পিছু পিছু হেঁটে চলেছি সবাই।কিন্তু তারপরেও হঠাৎ আমার পা একজায়গায় দেবে যেতে থাকলে আমি ভয়ে চিৎকার দিয়ে উঠলাম। গাইড ছুটে এসে বললেন একদম নড়াচড়া করবেন না।আমি তাঁর কথামতোই বালিতে পায়ের চাপ না দিয়ে দাঁড়িয়ে রইলাম।সবাই ভয়ে আমার দিকে তাকিয়ে আছে।কিন্তু এরপরে দেখি পা আর দাবছে না।গাইড আমার হাত টেনে নিয়ে বললেন ওটা ঠিক চোরাবালি নয়।নইলে বিপদে পড়ে যেতেন। হাঁটতে হাঁটতে প্রায় সন্ধ্যে হয়ে গেছে তখন। এক জায়গায় এসে কলকল শব্দ শুনে তাকিয়ে দেখি পাহাড়ের গায়ে বাঁশের এক হাত লম্বা একটা টুকরোকে মাঝখানে ফালি করে কেটে গাঁথা হয়েছে । সেই টুকরো দিয়ে স্ফটিকের মতো স্বচ্ছ জল ঝপঝপ করে অবিরল ধারায় ঝরছে। চারপাশে তার অজস্র নাম না জানা ফুল ঝাঁপিয়ে ফুটে আছে।ইতস্তত উপল খণ্ড বিছানো রয়েছে কোন কোনটায় সবুজ শ্যাওলা জমেছে। আমরা সবাই খুব সাবধানে গিয়ে সেই জলের ধারায় মাথা, হাত পা ধুয়ে আকন্ঠ জল পান করলাম। এরপর যার যার বোতলে জল ভরে নিয়ে আবার পথ চলতে শুরু করলাম। এত কষ্টের মধ্যেও সেই ঝর্ণা,সেই পাথর সেই ফুল সেই জায়গা আজও মাঝে মাঝে মনের কোনে উঁকি দিয়ে যায়। জায়গাটা পেরিয়ে আসার পরেই আবার শুরু হল চড়াই। সেটুকু পার হবার পরে দেখি পাহাড়ের গায়ে বিশাল একটা ফাটল আর সেই ফাটলের ভেতর দিয়ে চলে গেছে সরু একটা সুড়ঙ্গের মতো পথ। পথটাকে ওপর দিকে আঁকড়ে আছে মোটা মোটা কিছু শেকড়। সেই শেকড় ধরে একজনের বেশি যাবার উপায় নেই ।গাইড বললেন ওই সরু পথ দিয়ে একজন একজন করে ওপারে যেতে হবে। নিচে একটা খরস্রোতা সরু খাল তীব্রগতিতে লাফিয়ে লাফিয়ে চলেছে।দেখলেই ভয় লাগে। ওপর দিকে তাকিয়ে দেখি মোটা কাঠের মতো শক্ত লতাগুলি কেমন যেন সাপের মতো এঁকেবেঁকে পাক খেতে খেতে নিজেদের জড়িয়ে আছে। সেই লতা ধরে জায়গাটা পার হতে হতে ভাবছিলাম যদি কোনও বিষাক্ত সাপ এসে হাতে ছোবল দেয় তাহলে সাথে সাথে হয় সাপের কামড়ে মরবো নয়তো ওই খরস্রোতা জলের টানে কোথায় যে চলে যাবো নিজেও জানি না। সেই অবস্থাতেই বুকে সাহস আর ভয় দুটোকেই একসাথে নিয়ে একসময় রাস্তাটা পার হয়ে নিঃশ্বাস নিলাম। আমি পার হবার পরে আমার কর্তা ছেলে আর মেয়েকেও পার করে নিয়ে এলো। আমার মেয়ে এমনিতেই খুব শান্ত। কিন্তু বাড়িতে রাজাকার,বাঁশবনে রাত কাটানো,দিন রাত হাঁটা,যেখানে সেখানে ঘুমানো, খাওয়ার দাওয়ার কষ্ট দেখে সে কেমন জানি আরও চুপ হয়ে গেছে।না জানি তার শিশুমনে কি প্রভাব পড়ছে? দেশের খবর এখন কিছুই জানি না।কারো সাথে রেডিও নেই। শুধু মাঝে মাঝে পথচলতি দু একজন মুক্তিযোদ্ধাকে দেখি। কাঁধে তাদের বন্দুক।আমাদের দেখে তারা বলে, "আহা মা বোনদের যে কি কষ্ট হচ্ছে! এভাবে হাঁটতে হাঁটতে কয়েকদিন পরে চাকমাদের রাজ্য পেরিয়ে আমরা মগ এলাকায় প্রবেশ করলাম। আমাদের চাকমা গাইড একজন মগ গাইডের হাতে পথ চলার দায়িত্ব বুঝিয়ে দিয়ে বিদায় নিলেন। আমরা চাকমা রাজ্য ছেড়ে মগের মুল্লুকে এসে পড়লাম। চলবে 
সময়ের কাহন -২৬ ------------------------ ১০ এপ্রিল গাইড স্বপন বড়ুয়া চৌধুরী পার্থদের নিয়ে ত্রিপুরার উদ্দেশ্যে রওনা দেবে ঠিক করলো। যাওয়ার আগে স্বপনের কাছে ত্রিপুরা যাওয়ার পথটা জানতে চাইলে স্বপন তাঁকে একটা ছক এঁকে দিয়ে বললো, স্যার কর্ণফুলী নদী পার হলেই লাম্বুরহাট। হাট পার হলে মহামুনি। রাস্তাটা সেখানে সরু। সেটা পেরিয়ে গেলেই কাপ্তাই রাস্তা। কাপ্তাই রাস্তা পার হলে পড়বে হাটহাজারি, নাজিরহাট আর হিয়াঁকো। তারপর গিয়ে রামগড় বর্ডার।বর্ডার পেরোলেই ত্রিপুরার সাব্রুম। এর মধ্যে রাস্তার কোনখানে আর্মি এসে পড়লে মৃত্যু অবধারিত । পার্থ আর দেরি না করে কোয়েপাড়ায় অধ্যাপক শামসুল হকের কাছে লোক পাঠালেন তিনি যেন লাম্বুরহাটে থাকেন। সেই সাথে অধ্যাপক বন্ধু কামালকেও খবর পাঠালেন। তিনি থাকবেন নাজিরহাটে। রওনা দেবার আগে দিলীপ চৌধুরী পার্থর সামনে এসে দাঁড়ালেন। কাঁধে তাঁর রাইফেল,হাতে রিভলভার। মুখখানা গম্ভীর, থমথমে। পার্থ তাঁকে দেখে বললেন ভাইবোনদের তেলিয়াপাড়ায় রেখে এসেই আমি যুদ্ধে যোগ দেবো। দিলীপ তার উত্তরে কিছু না বলে বেরিয়ে গেলেন। পার্থদের রিকশা বাইরে দাঁড়িয়ে আছে। তাঁরা বেরিয়ে আসলে রিকশা তাঁদের নিয়ে চলতে শুরু করলো। কর্ণফুলী পার হয়ে লাম্বুরহাটে এসেই তিনি দেখেন অধ্যাপক শামসুল হক তাঁদের জন্যে অনেক আগেই সেখানে এসে অপেক্ষা করছেন। পার্থদের রিক্সায় উঠিয়ে দিয়ে তিনি বিদায় নিলেন। সরু পথ ধরে রিকশা দুপুরে হাটহাজারী পৌঁছাতে না পৌঁছাতেই প্রচণ্ড গুড়ুম গুড়ুম শব্দে তাঁরা তাকিয়ে দেখেন আহত মুক্তিযোদ্ধা সৈন্যরা সেই সরু পথের উল্টো দিক থেকে যুদ্ধক্ষেত্র থেকে ফিরে আসছেন। কয়েকটা জায়গায় ভাগ হয়ে স্বেচ্ছাসেবকরা আহত মুক্তিযোদ্ধাদের শুশ্রূষা করছেন।পার্থ রিকশা থেকে নেমে সেখানে দাঁড়িয়ে তাঁদের দেখতে লাগলেন। কিছুক্ষণ পরে মুক্তিযোদ্ধারা পার্থর সাথে মেয়েরা আছে দেখে বললো আপনি উনাদের নিয়ে এখানে বেশিক্ষণ অপেক্ষা করবেন না।যে কোন সময় পাকবাহিনী এদিকে চলে আসতে পারে। বাস এসে পড়েছে।এটাই কিন্তু শেষ বাস।রিস্ক নেবেন না। পার্থর আরও কিছুক্ষণ থাকার ইচ্ছে থাকলেও বাস আর পাওয়া যাবে না জেনে ভাইবোনদের নিয়ে বাসে উঠে পড়লেন। এক ঘণ্টার মধ্যে বাস নাজিরহাট পৌঁছাতেই তিনি দেখেন অধ্যাপক বন্ধু ফটিকছড়ির কামাল সেখানে দাঁড়িয়ে আছেন। তিনি পার্থদের নিয়ে তাঁর আরেক বন্ধু ডাক্তার দিলীপের বাসায় রাতে তাঁদের থাকার ব্যবস্থা করে দিলেন। পরদিন সকালে রামগড় বর্ডার পর্যন্ত যাবার জন্যে তিনি একটা জীপ ঠিক করে দিয়ে বিদায় নিলেন। পার্থরা জীপে করে রওনা দিতে না দিতেই পথে নামলো ঝুম বৃষ্টি। বৃষ্টিতে রাস্তার বিভিন্ন জায়গায় কাদা জমে গেছে। সেই কাদায় জীপ মাঝে মাঝে আটকে যাচ্ছে। সবাই তখন জীপটাকে ঠেলতে ঠেলতে এগিয়ে নেয়। এভাবে একসময় তাঁরা নারায়ণ হাটে পৌঁছলেন। সন্ধ্যে হয়েছে তখন। সেখানে পৌঁছেই পার্থ ইউনিয়ন পরিষদের চেয়ারম্যানের সাথে দেখা করতে গেলেন। তিনি যে অধ্যাপক অংশুমান হোরের ছাত্র পার্থ তা জানেন।স্যার যখন নারায়ণ হাটে এসেছিলেন স্যারের থাকা খাওয়ার ব্যবস্থাও তিনিই করে দিয়েছিলেন। পার্থ তাঁর অফিসে দেখা করতে গেলে তিনি তাঁদেরও রাতে থাকা খাওয়ার ব্যবস্থা করে দিলেন। রাতটা সেখানেই কাটিয়ে পরদিন আবার সেই জীপে করেই তাঁরা গেলেন হিয়াঁকো। হিয়াঁকোর পরে রামগড়ে গাড়ি ঢুকতেই ড্রাইভার তাঁদের সেখানে নামিয়ে দিয়ে চলে গেলো। সন্ধ্যে নেমেছে তখন। রামগড় চা বাগান প্রসিদ্ধ একটি চা বাগান। পার্থ সেখানেই আশ্রয় নেবেন ভেবে কিছদূর এগিয়ে যেতেই পথের ধারে রামগড় হাসপাতাল দেখে সেখানে গিয়ে একজন ডাক্তারকে চা বাগানের ঠিকানা জিজ্ঞেস করতেই ডাক্তার বুঝলেন পার্থরা শরণার্থী। তিনি বললেন আমার নাম সিরাজুল ইসলাম। আমার কোয়ার্টার খালি আছে। ইচ্ছে করলে আপনারা আমার কোয়ার্টারেও রাতটা থাকতে পারেন। কিছুদিন আগেই আমার ফ্যামিলিকে দেশে পাঠিয়ে দিয়েছি। পার্থ চা বাগানে না গিয়ে তাঁর কোয়ার্টারেই উঠলেন। পাহাড়ি জায়গা তাতে আবার বৃষ্টি হচ্ছে। ডাক্তার তাই তাঁদের ঘুমাবার জন্যে কম্বল দিলেও তাঁর ঘরে পর্যাপ্ত খাবার ছিলো না।পার্থ তাই রামগড়ের ছোট্ট শহরটিতে গেলেন খাবার কিনতে।সাথে ডাক্তারও গেলেন।ছোট্ট সেই শহরে তখন অজস্র শরণার্থীর ভিড়। ডাক্তারের বাড়ি উত্তরবঙ্গে।পুরো পরিবার বাড়িতে পাঠিয়ে দিয়ে বেচারা খুব চিন্তায় আছেন। ছেলেমেয়ে, বৌ ঠিকঠাক পৌঁছালো কিনা সেই খবর তিনি আজও পান নি। তাঁর কাছেই পার্থ জানতে পারলেন চট্টগ্রাম বিশ্ববিদ্যালয়ের প্রায় সব শিক্ষক, ভাইস চ্যান্সেলর এ,আর মল্লিক,অধ্যাপক আলী আহসান, অধ্যাপক আনিসুজ্জামান সহ অনেক বুদ্ধিজীবীই তখন রামগড় বর্ডার পার হয়ে ত্রিপুরা চলে গিয়েছেন। রোজই হাজার হাজার শরণার্থী, মুক্তিযোদ্ধা এই পথেই ভারতে চলে যাচ্ছেন। বাজারে গিয়ে পার্থর সাথে কুণ্ডেশ্বরীর সত্য সিংহসহ আরও অনেকের সাথে দেখা হয়ে গেলো। পরদিন ছিলো ১৩ এপ্রিল। মালপত্র নিয়ে বর্ডারে গিয়ে পৌঁছাতেই পার্থ ডাঃ মান্নান এম পিকে দেখে অবাক হয়ে গেলেন।তাঁর মুখেই তিনি শুনলেন পাকবাহিনী কালুরঘাট ব্রিজ অতিক্রম করেছে দিলীপ এজন্যে তাঁদের পাঠিয়ে দিয়েছেন।খুব তাড়াতাড়ি তিনি নিজেও এসে পড়বেন। বর্ডার পার হয়ে স্বাধীন বাংলার ছাড়পত্র নিতে হয়।ভারতের বি এসএফ ওটা দেখে।ডাঃ মান্নান একজন ছাত্রনেতাকে ডেকে পার্থদের স্লিপ দিতে বললেন। স্বাধীন বাংলার স্লিপ পেয়ে দেশের মাটিকে সালাম দিয়ে পার্থরা মৃদুস্রোতা পাহাড়ি নদী হেঁটে অন্যপাড়ে ভারতের সাব্রুমে পা রাখলেন। সীমান্ত পার হয়েই স্বপন বললো যে পথ দিয়ে আমরা এসেছি সেই পথ দিয়ে তো আমি আর ফিরে যেতে পারবো না স্যার। আমরা আসার পরেই পথটা নাকি বিপজ্জনক হয়ে পড়েছে।ফিরে যাবার জন্যে আমি আর অন্য রাস্তাও তো চিনি না। পার্থ বললেন তোমার ফিরে যাবার দরকার নেই।তুমি আমাদের সাথেই থাকবে। এরপর তিনি সাব্রুম থানায় গিয়ে শরণার্থী কার্ড তুলতে গিয়ে দেখেন সেখানে আমার বাবা। বাবার পা দুটি তখনও পথশ্রমের ক্লান্তিতে ফুলে আছে।বাবা তাঁকে বললেন রাস্তায় তাঁদের কিছু জিনিসপত্র লুটও হয়ে গেছে। সাব্রুম আগরতলার একটি সীমান্ত জেলা।সমস্ত এলাকা তখন শরনার্থীর ভিড়ে ভিড়ে ছেয়ে গেছে। বাবা সেই ভিড়ের দিকে তাকিয়ে বললেন সর্বস্ব হারিয়ে আমরা সবাই এখানে সম্মান আর প্রাণ বাঁচাতে শূন্য হাতে ছুটে এসেছি।ছুটে আসা এই জনস্রোতের যেন বিরাম নেই। তবে শূন্য হাতে এদেশে ছুটে আসলেও সবার চোখেমুখে প্রকাশ পাচ্ছে সংগ্রামের দৃঢ় প্রত্যয়।বিশেষ করে কিশোর, যুবকেরা এমনকি নারীরাও ট্রেনিং নিয়ে হানাদারদের বিরুদ্ধে ঝাঁপিয়ে পড়তে উন্মুখ। সূর্যসারথী মুক্তিসেনা বাহিনীর এই জয়যাত্রা আমাদের মনে ভবিষ্যৎ যুদ্ধ জয়ের নিশ্চিত এক প্রেরণা জোগাচ্ছে। পার্থ জিজ্ঞেস করলেন স্যার আপনি সাব্রুমের কোন জায়গায় আছেন? বাবা বললেন আসার পরেই কিছুদিন স্থানীয় একটা স্কুলে ছিলাম। তবে স্কুলটার অস্বাস্থ্যকর ও প্রতিকূল পরিবেশে স্ত্রী, পুত্র পরিবার নিয়ে বাস করা আমার পক্ষে সম্ভব হচ্ছিলো না। চারিদিকে আবর্জনার দুর্গন্ধে আবহাওয়া সেখানে এমন বিষাক্ত হয়ে উঠেছিলো যে স্কুলে আশ্রিত প্রায় পরিবারেই জ্বর, আমাশয়,ডাইরিয়া দেখা দিয়েছে। স্থানীয় শিক্ষক শ্রী সতীশ চন্দ্র নাথের কাছে আমার এই বিপদের কথা জানাতেই তিনি সাথে সাথে তাঁর বাড়ির পাশেই একটি চালাঘরে আমাদের মাথা গোঁজার ঠাঁই করে দিয়েছেন। তাঁর স্ত্রীও নানাভাবে আমাদের থাকা খাওয়ার ব্যাপারে সহায়তা করছেন। বিদেশ বিভূঁইয়ে তাঁর এই পরার্থপরতা আমার চিরদিন মনে থাকবে। তবে এর মধ্যেই জানতে পারলাম ভারত সরকার শরনার্থী শিক্ষকদের থাকা খাওয়ার জন্য আগরতলা শহরে একটা ব্যবস্থা করে দিয়েছেন। দু একদিনের মধ্যেই হয়তো সেখানে চলে যাবো। বাবা পার্থ চৌধুরীকে জিজ্ঞেস করলেন তুমি কোথায় আছো? পার্থ বললেন স্যার সাব্রুম পোস্ট অফিসের পোস্টমাস্টার সিলেটের হবিগঞ্জের লোক। আমিও হবিগঞ্জের শুনে তিনি তাঁদের বাড়িতেই আমাদের থাকার ব্যবস্থা করে দিয়েছেন। চলবে
সময়ের কাহন-২৫ ----------------------- চারপাশে পরস্পর গা ঘেঁষা একতলা সব বাড়ি নিয়ে পাড়াটির ব্যাপ্তি। বেশির ভাগই মাটির বাড়ি।তারই একটি বাড়ির বাইরের দাওয়াতে অধীর হয়ে লাঠি হাতে রাস্তার দিকে তাকিয়ে আছেন সম্ভ্রান্ত এক প্রৌঢ় ভদ্রলোক । ফর্সা রঙ, পরণে তাঁর দুধসাদা পাজামা আর পাঞ্জাবী।চোখে চশমা, মাথায় সাদাকালো চুল। দেখলেই সম্ভ্রম জাগে। আমাদের দেখেই তিনি বারান্দা থেকে নেমে এসে ব্যগ্র কণ্ঠে সেই মহিলাকে জিজ্ঞেস করলেন সবাই ঠিকঠাক এসেছে তো? মহিলাটি উত্তর দিলেন জ্বি দাদা কেউ বাকি নেই।এই বলে তিনি অন্দরমহলে ঢুকে গেলেন। সৌম্য সেই প্রৌঢ় মানুষটি আমাদের আহবান জানিয়ে ঘরের ভেতরে নিয়ে নিজের স্ত্রী, কন্যা আর তাঁর জৈষ্ঠ্যপুত্রবধূর সাথে আমাদের পরিচয় করিয়ে দিয়ে বললেন তাদের দিকে তাকিয়ে বললেন যে ঘরটা মেয়েদের জন্যে খালি করা হয়েছে সেই ঘরটি ওদের দেখিয়ে দাও।ওদের যেন কোন অসুবিধে না হয়। আমি দেখি ছেলেরা সবাই এসেছে কিনা।ওদের জন্যে বাইরের ঘরটাতে থাকার ব্যবস্থা করে দিতে হবে। ভদ্রলোকের কথায় তাঁর স্ত্রী আর কন্যা এগিয়ে এসে আমাদের নিয়ে চললেন কিন্তু তাঁর পুত্রবধূর দেখলাম মুখখানা খুব গম্ভীর আর কালো হয়ে উঠলো। আমরা যখন আমাদের জন্যে নির্দিষ্ট করা সেই ঘরের দিকে যাচ্ছিলাম তখন তিনি অনুচ্চ স্বরে আমাদের শুনিয়ে শুনিয়ে বলতে লাগলেন,"এই সময়ে আব্বা আর কাজ পাননি। সব জেনেশুনে ঘরের ভেতরে হিন্দুদের ঢুকিয়েছেন।এবারে ওই হিন্দুদের জন্যেই আমাদের ছেলেমেয়ে নিয়ে মরতে হবে। আমি সাধারণত শ্বশুরবাড়িতে ছুটিছাটাতে আসি।তাই গ্রামের কাউকেই বলতে গেলে চিনিনা।বাড়িটিতে আসার পরে জেনেছি প্রৌঢ় ভদ্রলোকের নাম জেবল হোসেন।অবসরপ্রাপ্ত একজন স্কুল শিক্ষক। তাঁর দ্বিতীয় পুত্রটি কানুনগোপাড়া কলেজের একজন নবীন অধ্যাপক। জেবল হোসেনের বড় পুত্রবধূটি ছাড়া পরিবারের বাকি সবাই পুরোপুরি অসাম্প্রদায়িক। আমার শ্বশুর বাড়ির একজন পারিবারিক বন্ধু তিনি।বিশেষ করে আমার বড় ভাশুরের সাথে তাঁর খুব হৃদ্যতার সম্পর্ক । রাজাকারের দল যে রাতে আমাদের বাড়ি লুট এসেছিলো সেই খবরটা পেয়েই তিনি সাথে সাথে গ্রামের মেম্বারকে এই বলে অনুরোধ পাঠিয়েছিলেন যে বাড়িটি অন্তত যেন পুড়িয়ে দেয়া না হয়। প্রৌঢ় এই মানুষটির অনুরোধের জন্যেই সেদিন আমাদের বাড়িটি আগুনের হাত থেকে রক্ষা পেয়েছিলো। তাঁর বড় ছেলে তখন ঢাকায়। মেজো ছেলে শামসুল ইসলাম বাড়িতে ছিলেন না।সন্ধ্যের সময়ে বাড়ি ফিরে আসার পরে আমার কর্তার সাথে যখন আলাপ হল তখন তিনি আমার কর্তাকে জানালেন যে তিনি আমার বাবার ছাত্র এবং কানুনগোপাড়া কলেজেই অধ্যাপনা করছেন। কর্তার সাথে আলাপের পরে তিনি নিজেই আমার সাথে আলাপ করতে এলেন।এরপরে নিজের ছোট বোন মিনুকে একান্ত ডেকে বললেন আমি তাঁর গুরুকন্যা। আমার দিকে যেন সে একটু খেয়াল রাখে। মিনু নিজেও তখন কলেজে পড়ে। ভাইয়ের এই অনুরোধ সে আক্ষরিক অর্থেই রেখেছিলো। সেদিন সেই বাড়িতে আশ্রয় নেবার ফলে আমাদের পাঞ্জাবি সৈন্যের মুখোমুখি হতে তো হয়ই নি এরপরেও যতবার পাঞ্জাবি সৈন্য এসেছে বলে গুজব বা সত্যিকার অর্থেই এসেছে আমাদের কখনো তাদের মুখোমুখি হতে হয়নি। তাঁদের বাড়ির রান্নাঘরের মাটির চুলাতে আমাদের ও তাঁদের রান্না একই সাথে হত। আমার আচারনিষ্ঠা শাশুড়ি সেই বিপদের দিনে মন থেকেই হিন্দুধর্মের ছুঁৎমার্গ ঝেড়ে ফেলে কুসংস্কারের উর্ধে উঠতে পেরেছিলেন। আমাকে আর আমার ছোট জাকে জেবলকাকা কেন জানি খুব স্নেহ করতেন। মা ছাড়া কখনও কথা বলতেন না।বলতেন ওরা আমার মেয়ে। বাজার করতে গেলে নিজেদের কাঁচা বাজারের সাথে আমাদের জন্যেও নিয়ে আসতেন। মিনু তার মায়ের রান্না করা তরকারি আমাকে না দিয়ে খেতোই না। আমাকে বলতো ভাবি আপনি একদম ভয় পাবেন না।পাঞ্জাবি সৈন্য যদি আমাদের বাড়িতে ঢুকেও যায় তাহলে আমি বলবো আপনি আমার বড় বোন। পশ্চিম পাকিস্তানে থাকেন।আপনি তখন তাদের সাথে না হয় উর্দুতেই কথা বলবেন। এতটুকু একটা মেয়ে! কি অপরিসীম সাহসের সাথে আমাকেও সাহস জোগাতো! আসলে পারিবারিক শিক্ষাই মানুষকে সমৃদ্ধ করে।পারিবারিক শিক্ষা যার যত সমৃদ্ধ সেই পরিবারের সন্তানদের চিন্তাভাবনাও ঠিক ততখানি সমৃদ্ধ। এদের কারণেই দেশ বা জাতিও সমৃদ্ধ হয়। তবে রোজ রাতে মিনুর বড় ভাবি যখন তাঁর তিন বাচ্চাদের ঘুমাবার সময় হলে আমাদের শুনিয়ে শুনিয়ে দোয়া পড়াতেন তখন সেসব দোয়া শুনে নিজেদের বড় কুণ্ঠিত ও অপরাধী মনে হত। তাঁর দোয়া চাইবার ধরণ ছিলো এই রকম। ইয়া আল্লাহ আমাদের ঘরে হিন্দুদের আশ্রয় দেয়া হয়েছে। তুমিতো জানোই আল্লাহ হিন্দু মানেই কাফের। এই গুনাহের জন্যে তুমি আমাদের দোষী কোর না।আমরা যেন তোমার দোয়ায় কোন বিপদে না পড়ি।সহি সালামতে যেন বেঁচে থাকতে পারি। আমাদের বারবার বলতেন," আপনাদের দেশ তো আসলে ইন্ডিয়া। আপনারা এখানে কি জন্যে পড়ে আছেন? সেখানে চলে গেলেই পারেন।" তাঁর বড় মেয়েটি ছিলো ভারি সুন্দর। বয়েস বারো কি তেরো সে তার মায়ের এসব কথা একেবারেই পছন্দ করতো না।মায়ের কথার প্রতিবাদ করে বলতো কক্ষনো না আম্মা। ইন্ডিয়া কেন খালাম্মার দেশ হবে? এটাই খালাম্মাদের দেশ। পরিবার থেকে বউটিকে এসব কথা বলার জন্যে বারবার নিষেধ করা হলেও বউটি তাঁদের কথা শুনতো না। আজ ভাবি জেবল হোসেন কাকা কতখানি বিপদের ঝুঁকি নিয়ে আমাদের তাঁর বাড়িতে আশ্রয় দিয়েছিলেন। চারিদিকে লাগোয়া সব ঘর।সবাই তো আর তাঁর শুভাকাঙ্ক্ষী ছিলো না। সেই বাড়িতে থাকার সময়েই সিলেট থেকে আমাদের কাছে গোপনসূত্রে খবর আসে যে বেলায়েত সাহেব হন্যে হয়ে আমার কর্তার খোঁজ করতে লোক লাগিয়েছেন।শুধু তাই নয় এজন্যে দশ হাজার টাকা পুরষ্কারও ঘোষণা করা হয়েছে। ডাইনিং রুমে খেতে বসে সে নাকি রোজ আমার বানানো আচারগুলি খায়।খাওয়ার আগে জল সহ সব খাবার আগে বাবুর্চি আলাদিনকে একটা প্লেটে নিয়ে খেতে বলে তারপর সে খায়। এই খবর যিনি আনলেন তিনি আমার কর্তাকে বললেন স্যার টেংরাটিলার গ্যাসলাইন মুক্তিবাহিনীর ছেলেরা এক জায়গায় ফাটিয়ে ফেলায় বেলায়েতের ধারণা হয়েছে এটা নিশ্চয়ই দেওয়ানজীর কাজ।আপনি যেভাবে পারেন বর্ডার ক্রস করে ভারতে চলে যাবার ব্যবস্থা করুন। আমার কর্তা যখন আমাকে গোপনে ডেকে একথা বললো তখন আমি তাকে বললাম আমরা যদি তখন বাবা মার সাথে চলে যেতাম তাহলে আজ আর এই দিন দেখতে হত না। বাবাদের সাথে গাড়ি ছিলো।রাস্তাও তখন নিরাপদ ছিলো।এখন আমি কিভাবে যাবো ছোট ছোট দুই বাচ্চা নিয়ে? তুমি একাই চলে যাও।আমি থাকি। আমার কর্তা বললো তুমি কি পাগল হয়েছো? তোমাদের ফেলে আমি একা চলে যাবো মানে? আমার তখন রাগ,দুঃখ,কষ্ট সব চরমে উঠেছে।কি করবো বুঝতে পারছিলাম না। আমার শাশুড়ি এসে তাড়া দিয়ে বললেন বৌমা বেলা চলে যাচ্ছে স্নান সেরে নাও খাবে কখন? আমি শাশুড়ির আদেশ শুনে তাড়াতাড়ি অন্যমনস্ক ভাবে স্নানের জন্যে উঠে পড়লাম। বাড়ির মেয়েদের জন্যে ভেতর বাড়িতেই একটা পুকুর রয়েছে। পুকুর পাড়েই বিশাল একটা আমগাছ।সারাদিন গাছটার ছায়া পড়ে বলে জল ঠাণ্ডা থাকে।বাড়ি থেকে আসার থেকে গয়নাগুলি আমার সাথেই থাকে।স্নান করার সময়ে সেদিন পুকুরের পাড়ের সেই আমগাছটার কোটরে রেখে স্নান সেরে পোঁটলাটা সেখান থেকে তুলে আনার কথা বেমালুম ভুলে গেলাম। ঘরে আসার কিছুক্ষণ পরেই মনে হল আমি গয়নাগুলি আমগাছের কোটরে ভুলে রেখে এসেছি।বুকটা ধ্বক করে উঠলো। মন বলছিলো। এতক্ষণে নিশ্চয় ওগুলি আর নেই। পুকুরপাড়ে এই সময়ে স্নান করতে আসা মেয়েরা তাদের কাপড়চোপড় আমগাছের ডালে রেখেই জলে নামে।কাজের বুয়ারা আমগাছের নিচে বসে বসে বাসন মাজে। তাড়াতাড়ি দৌড়ে গিয়ে দেখি গয়নাগুলি ঠিকই কোটরে রয়েছে।গাছের রঙ আর গয়না বাঁধা কাপড়ের পুঁটলির রঙ একই ছিলো বলে বোঝাই যাচ্ছিলো না সেখানে একটা কাপড়ের পুঁটলি আছে।দেখে আমার ধড়ে যেন প্রাণ ফিরে এলো।এই বিপদের দিনে গয়নাটুকু ছাড়া আমার যে আর কিছুই নেই।ওটুকুও চলে গেলে আমি যে পথের ভিখিরি হয়ে যাবো। গয়না গুলি নিয়ে ঘরে এসে শুনি জেবল হোসেন কাকাকে আমার কর্তা নাকি বলেছে চাচা আমরা এবারে আমাদের বাড়িতে ফিরে যেতে চাই। বাড়ি থেকে লুট করে নেবার মতো আর তো কিছুই নেই।মেম্বারও কথা দিয়েছে আপনাকে আমাদের বাড়ি পোড়ানো হবে না।বাড়ি ফিরে যাওয়ার পরে যদি কোন অসুবিধা হয় তখন না হয়।আপনাকে জানাবো। কাকা প্রথমে আমাদের ছাড়তে চাইছিলেন না।অনেক জোরাজোরির পরে রাজি হলেন তবে আমাদের কথা দিতে হল কোনরকম অসুবিধা হলে দেরি না করে তাঁর বাড়িতেই যেন চলে যাই। আমরা আবার আমাদের বিধ্বস্ত বাড়িতে ফিরে এলাম।জেবল কাকা রোজ সকালে হাঁটতে হাঁটতে আমাদের বাড়িতে এসে আমাদের সাথে কিছুক্ষণ গল্প করে যান। স্বাধীন বাংলা বেতার কেন্দ্র আবার চালু হয়েছে।তবে খুব অল্প সময়ের জন্যে। সবাই বলে এবারে আগরতলা থেকেই নাকি তা প্রচার করা হচ্ছে।প্রচারের সময়টাও নির্দিষ্ট নয়। তবুও ওই সময়টুকু আমাদের জন্যে যে কি ছিলো সে শুধু আমরাই জানি। মানুষ তখন ভয়ে ভয়ে রেডিওর ভল্যুম খুব নিচু করে কেউ বা কাঁথার নিচে রেডিও রেখে স্বাধীন বাংলার অনুষ্ঠান শোনে।আকাশ বাণী,বিবিসির খবর শোনার ওপরেও নিষেধাজ্ঞা জারি করা হয়েছে। এর মধ্যেই শুনি ১৮ এপ্রিল কোলকাতার পাকিস্তান দূতাবাসের ডেপুটি হাই কমিশনার হোসেন আলী স্বাধীন বাংলাদেশ সরকারের প্রতি আনুগত্য দেখিয়ে পদত্যাগ করেছেন। পাক সরকার তখন কোলকাতার পাকিস্তান দূতাবাস বন্ধ করে দিলো। মুক্তিযুদ্ধ সত্যিকার অর্থেই ভালোভাবেই শুরু হয়েছে। নানাভাবে নানারকম খবর তখন মানুষের মুখে মুখে ফিরছে। বুড়িগঙ্গা নদী পার হয়ে জলস্রোতের মতো মানুষ ঢাকা শহর ছেড়ে গ্রামের বাড়ি ছুটছে। পাক সৈন্যরা নাকি ২৫ মার্চের গোলার আঘাতে চুরমার করে দেয়া শাঁখারি পট্টির ঘরবাড়ি থেকে সমস্ত লাশ সরিয়ে নিলেও পচা লাশের উৎকটগন্ধে শাঁখারি পট্টি এতই ভারি হয়ে আছে যে সেখানে নিঃশ্বাস নেয়া যাচ্ছে না। হিন্দুদের বিধ্বস্ত ঘরের প্রতিটির সামনে ঝুলছে উর্দুতে লেখা মুসলিম নাম সহ নূতন চটের পর্দা। পুরো এলাকাটি বিহারি মুসলমানদের মধ্যে ভাগ করে দিয়ে দেয়া হয়েছে। তারা তাদের বরাদ্দে পাওয়া ঘরে নিজেদের নাম ঝুলিয়ে দিয়েছে। লোকজন ঢাকা শহর ছেড়ে গ্রামের দিকে ছুটে আসছে কিন্তু গ্রামও কি আর নিরাপদ আছে? তেলিয়াপাড়ার চা বাগানে বাঙ্গালী আর্মি অফিসাররা যখন যুদ্ধের সামরিক দিক পর্যালোচনা করছিলেন তখন বঙ্গবন্ধুর অনুপস্থিতিতে রাজনৈতিক দিক সামাল দেয়ার দায়িত্ব কাঁধে তুলে নিয়েছিলেন আওয়ামী লীগের সাধারণ সম্পাদক তাজউদ্দীন আহমদ। জুলফিকার আলি ভুট্টো যাঁর সম্পর্কে একবার তাঁর সহচরকে বলেছিলেন, আলোচনার টেবিলে শেখ মুজিবের পেছনে ফাইল হাতে যে নটোরিয়াস লোকটা চুপচাপ বসে থাকে তাকে কাবু করা খুব শক্ত। দিস তাজউদ্দীন,,,,,,, আই টেল ইউ,হি উইল বি আ বিগ প্রব্লেম। হি ইজ আ বিগ থরো। অন্তর্মুখী, প্রচারবিমুখ এই মানুষটি পকিস্তানবিরোধী অসহযোগ আন্দোলনে দীর্ঘদিন ধরে ছিলেন বঙ্গবন্ধুর সবচেয়ে ঘনিষ্ঠ সহযোগী। ভারত সরকার নীতিগত ভাবে বাংলাদেশকে সহায়তা করার সিদ্ধান্ত নিয়েই রেখেছিলো দরকার ছিলো শুধু একজন যোগ্য প্রতিনিধির। সীমান্তরক্ষীবাহিনী গোলক মজুমদারের সাহায্যে তাজ উদ্দীন আহমদ ইন্দিরা গান্ধীর সাথে দেখা করে তাঁর কাছে সামরিক সাহায্য, গোলাবারুদ আর অস্ত্রশস্ত্র সাহায্য কামনা করলেন। সেই সাথে চাইলেন দীর্ঘমেয়াদি একটা যুদ্ধের জন্যে সাধারণ বাঙালীর জন্যে সামরিক প্রশিক্ষণ ও সীমান্ত পার হয়ে আসা শরণার্থীদের জন্যে নিরাপদ আশ্রয়। প্রধানমন্ত্রী ইন্দিরা গান্ধী তাঁকে সবুজ সংকেতের সাথে সাথে তাঁকে আরও দিলেন ছোট একটা ডাকোটা বিমান। কয়েকজন সঙ্গীকে নিয়ে তিনি সেই বিমানে করে সীমান্ত বরাবর আকাশপথে খুঁজে বেড়াতে শুরু করলেন তাঁর সতীর্থদের। খুব নিচু দিয়ে চলে তাঁর সেই বিমান।থামে দ্বিতীয় বিশ্বযুদ্ধে ব্যবহৃত পরিত্যক্ত বিভিন্ন রানওয়েগুলিতে। নেমেই তিনি সীমান্ত অতিক্রম করে খোঁজ করেন আওয়ামী লীগের কোন নেতা সেখানে এসেছেন কিনা? একসময় পেয়েও যান কয়েকজনকে। বঙ্গবন্ধু শেখ মুজিবের পেছনে ফাইল হাতে দাঁড়িয়ে থাকা নটোরিয়াস লোকটি তখন আকাশে আকাশে ঘুরে যুদ্ধে আক্রান্ত একটি দেশের জন্যে সরকার গঠনের আপ্রাণ চেষ্টা চালিয়ে যাচ্ছেন। এর পরে ওই বিমানে চড়েই তিনি একদিন আগরতলায় এলেন।আগরতলায়ও খুঁজে পেলেন অনেক নেতাদের। তাঁর পরিকল্পনামতোই সিদ্ধান্ত নিলেন স্বাধীনতার সনদ পাঠ। অনুষ্ঠান করবেন বাংলাদেশ সীমান্তের ভেতরেই। খুঁজে খুঁজে কুষ্টিয়া জেলার মেহেরপুরকে নির্বাচন করা হল সিদ্ধান্ত ১৭ এপ্রিল হবে সেই অনুষ্ঠান। সূর্য ওঠার আগেই খুব গোপনে বিদেশি ও দেশের বিশিষ্ট সাংবাদিকদের সেখানে নিয়ে যাওয়া হল।তাঁদের সামনেই পাঠ করা হল স্বাধীনতার সনদপত্র। তাতক্ষনিক ভাবে জায়গাটির নামকরণ করা হল মুজিবনগর এবং অস্থায়ী ভাবে বাংলাদেশের রাজধানী। অনুষ্ঠান শুরু হল ভারপ্রাপ্ত রাষ্ট্রপতি সৈয়দ নজরুল ইসলাকে গার্ড অব অনার প্রদানের মধ্য দিয়ে। ভাষণ দিলেন প্রধানমন্ত্রী তাজউদ্দীন আহমদ আর সৈয়দ নজরুল ইসলাম সাংবাদিক ও জনগনের উদ্দেশ্যে। আওয়ামী লীগের নেতাবআর কর্মী ছাড়াও সেখানে সেদিন জড়ো হয়েছেন পার্শ্ববর্তী গ্রামের শত শত লোক। সবাই মিলে একসাথে আওয়াজ তুললেন বীর বাঙ্গালী অস্ত্র ধরো বাংলাদেশ স্বাধীন করো। ১৮ এপ্রিল কোলকাতার পাকিস্তান দূতাবাসের ডেপুটি হাই কমিশনার হোসেন আলি বাংলাদেশ সরকারের প্রতি আনুগত্য ঘোষণা করলেন মিশনের পুরো দলবল নিয়ে। পাকিস্তান সরকার তখন কোলকাতাস্থ পাকিস্তান দূতাবাস বন্ধ করার সিদ্ধান্ত নিলো। স্বাধীন বাংলা বেতার কিছুদিন আগরতলায় চলার পরে কোলকাতার পার্ক স্ট্রীটে চলে এলো। হাজার হাজার তরুণ দেশ স্বাধীনের সংকল্প নিয়ে সীমান্ত পাড়ি দিচ্ছে প্রশিক্ষণ নেবার জন্যে। বাংলাদেশ সেনা কর্মকর্তা আর ভারতীয় সেনাকর্মকর্তারা মিলে তাদের ট্রেনিং দিচ্ছেন। ছাত্র,শ্রমিক,কৃষক,সবাই এক কাতারে দাঁড়িয়ে মাতৃভূমিকে শত্রুমুক্ত করার সবাইবশপথ নিচ্ছে।আমি শপথ করিতেছি যে মাতৃভূমিকে শত্রুমুক্ত করবার জন্য নিজের জীবনকে উৎসর্গ করিব। মহাসমুদ্রের গর্জনের মতো চারিদিকে শ্লোগান উঠছে জ-য় বা-ং লা। একদিকে এমন আনন্দের খবরে বুক ভরে ওঠে আবার অন্য দিকে ভয়ংকর এক খবরে সবাই ভয়ে আর আতংকে কিংকর্তব্যবিমূঢ়। পাক আর্মিরা নাকি যুদ্ধাহত সৈন্যদের রক্তের প্রয়োজনে উঠতি বয়সের ছেলেদের শেষ রক্তবিন্দু পর্যন্ত টেনে নিয়ে লাশগুলি নদীতে ভাসিয়ে দিচ্ছে। আমার বড় পিসির ছেলেকেও হাত আর চোখ বেঁধে নিয়ে গেছে রাজাকাররা।সে আর ফিরে আসে নি। এসব দেখে আর শুনে বড় ভাশুর খুব ভয় পেয়ে গেলেন। তাঁরও তখন উঠতি বয়সের ছেলে। বাড়ির সবাইকে ডেকে বললেন বাড়ির বড় ছেলে বাঁচলে তবেই বংশ বাঁচবে ওকে তাই ভারতে পাঠিয়ে দেয়া ছাড়া আর কোন উপায় নেই। এই বলে কারোর মতামত জানবার প্রয়োজনটুকুও আর মনে না করে আমার এক দূর সম্পর্কের দেওরের সাথে তাঁর ছেলেকে পরদিনই ভারতের পথে পাঠিয়ে দিলেন। আমি আমার কর্তাকে খুব মনোকষ্ট নিয়ে বললাম তুমি বাড়ির কাউকে ফেলে আমাকে নিয়ে আমার বাবার সাথে গেলেনা আর এখন বাড়ির বড় ছেলে বাঁচলেই বংশ রক্ষার নামে সব সমষ্যার সমাধান হয়ে গেলো? বংশ টংশ আমি বুঝিনা। বড় ভাশুর আর বড়দির কাছে যেমন তাঁদের ছেলে বাড়ির আর ছেলেরাও তাদের বাবা মার কাছে ঠিক তাই। তাঁর এসব খোঁড়া যুক্তি আমার মোটেই ভালো লাগে নি। আমার কর্তা এখন ওসব কথা থাক বলে আমাকে চুপ করিয়ে দিলো। সংসার সত্যিই এক বিচিত্র জায়গা।রাজনীতি এখানেও প্রবল।এখানেও ঈর্ষা,হিংসা,পরশ্রীকাতরতা,লোভ ক্ষোভ,স্বার্থ কিছুরই কমতি নেই।এসবের সাথে আপোষ করে অনেক সময় চলতে হয়।বুঝেও না বোঝার ভান করতে হয়।দেখেও চোখ বন্ধ রাখতে হয়। চলবে 
সময়ের কাহন -২৪ ------------------------- ইতিমধ্যেই মুক্তিযোদ্ধা আর বাঙালি সৈন্যেরা শহর ছেড়ে কালুরঘাট আর কানুনগোপাড়ার দিকে আসতে শুরু করেছে। বিশেষ করে রাতের বেলায় কলেজে ঝাঁকে ঝাঁকে গাড়ি আসতে শুরু করলো। গাড়িভর্তি বন্দুক আর গুলি নিয়ে ওরা প্রফেসর হোস্টেল নিরিবিলিতে আশ্রয় নিতো। রাতটা সেখানেই কাটিয়ে পরদিন সকালে আবার সবাই চলে যেতো।তাদের মধ্যে জেলা স্বেচ্ছাসেবক লীগ নেতা মোক্তার আহমদও ছিলেন। কলেজ অনেকদিন ধরেই বন্ধ। কিছুদিন আগে অধ্যক্ষ শান্তিময় খাস্তগীর প্রফেসরদের সবাইকে তাঁর কাছে রাখা বেতনের অগ্রিম টাকা দিয়েছেন।তিনি জানেন ব্যাংক এখন বন্ধ,সবার পকেট খালি। সেই বেতন পেয়ে সবাই এই সংকটময় সময়ে হোস্টেল ছেড়ে যার যার বাড়িতে চলে গেছেন। হোস্টেলে আছেন শুধুমাত্র দিলীপ চৌধুরী, পার্থপ্রতিম চৌধুরী আর হোস্টেলের পাচক সাধন দে। দিলীপ রোজকার মতো সেদিনও যুদ্ধের কাজে গেছে। পড়ন্ত দুপুরবেলার সূর্য তখন পশ্চিম আকাশে লাল আভা ছড়াচ্ছে। পার্থ চৌধুরী একা উদাস মনে হোস্টেলের খোলা জানালা দিয়ে অস্তগামী সূর্যের রক্তিম পটভূমিকায় টুকটুকে লাল কৃষ্ণচূড়া ফুল গাছের দিকে তাকিয়ে আছেন। সারি দেয়া গাছগুলির প্রতিটি গাছ ফুলে ফুলে লাল হয়ে আছে। ওই লাল রঙের দিকে তাকিয়ে তিনি ভাবছেন এই সূর্য, ওই লাল কৃষ্ণচূড়া, আকাশ জোড়া রক্তের মতো রঙ এসব কিসের ইঙ্গিত ? একি দেশমাতৃকার রক্তদানের আহবান ? মনে মনে তিনি দেশকে আহবান জানিয়ে বলেন মাগো ভাবনা কিসের?স্বাধীনতা যুদ্ধে ঝাঁপিয়ে পড়া দেশের দামাল ছেলেরা অস্ত্র হাতে তুলে নিয়েছে।যত রক্ত চাই আমরা দেবো। শিমুল, পলাশ,কৃষ্ণচূড়া,আমাদের রক্ত সব রঙ একসাথে হয়ে স্বাধীনতার লাল সূর্যটাকে আমরা ছিনিয়ে আনবোই। এমন সময় হঠাৎ কানের কাছে মৃদুস্বরে স্যার শুনতে পেয়ে পার্থ চৌধুরী চোখ মেলে তাকিয়ে দেখেন গ্রামের ছেলে শম্ভু তাঁর সামনে দাঁড়িয়ে আছে। শম্ভুকে দেখে তিনি ভাবলেন শম্ভু তাঁর ঘরে এসে দাঁড়িয়ে আছে অথচ তিনি জানতেই পারেন নি? তবে কি তিনি ঘুমিয়ে পড়েছিলেন? জিজ্ঞেস করলেন কি ব্যাপার শম্ভূ? শম্ভু বললো স্যার একজন বাঙালি মিলিটারি অফিসার জীপ নিয়ে এসেছেন। তিনি গৌরাঙ্গবাড়ির সামনে দাঁড়িয়ে আছেন। আপনাকে একটু ডাকছেন। সাথে সাথে পার্থ চৌধুরী জীপের কাছে ছুটে গেলেন। জীপ থেকে নেমে এলেন একজন তরুণ। পরণে তাঁর সামরিক পোষাক। নিজের পরিচয় দিয়ে বললেন আমি ক্যাপ্টেন হারুন। আপনাদের কলেজে শুনেছি অনেক মুক্তিযোদ্ধা আছে? পার্থ চৌধুরী বললেন এখন কেউ নেই। আপনাকে খুব ক্লান্ত মনে হচ্ছে।আপনি আসুন আমার সাথে। পার্থ চৌধুরীকে সাথে নিয়ে ক্যাপ্টেন হারুন জীপ চালিয়ে কৃষ্ণচূড়া গাছের নিচে গাড়িটা থামালেন। পার্থ তাঁকে নিজের ঘরে এনে বসাতেই তিনি বললেন আমাকে একটা সিভিল ড্রেস দিন। পার্থ তাঁর সুটকেস খুলে হাওয়াই শার্ট আর প্যান্ট বের করে তাঁকে দিলেন। তিনি সেখানেই তাঁর সামরিক পোষাকটি খুলে ফেলে পার্থের দেয়া শার্ট-প্যান্ট পরলেন। লম্বা ও স্বাস্থ্যবান ক্যাপ্টেন হারুণকে সেই শার্ট প্যান্ট দিব্যি ফিট করলো। ভদ্রলোকের চেহারা দেখেই বোঝা যাচ্ছিলো তিনি অনেকক্ষন ধরে অভূক্ত।পার্থ চৌধুরী সাধনকে ডেকে জিজ্ঞেস করলেন রান্নাঘরে কি কি আছে? সাধন বললো শুধু কবুতরের মাংস আর ভাত। পার্থ বললেন তাই লাগা ডাইনিং টেবিলে। সাধন সেই মাংস আর ভাত টেবিলে সাজিয়ে দিলে ক্যাপ্টেন হারুন তৃপ্তি করে সেই মাংস আর ভাত খেলেন। খাওয়ার কিছুক্ষণ পরে তিনি জীপে উঠে পার্থ চৌধুরীর কাছ থেকে হাসিমুখে হাত নেড়ে বিদায় নিলেন। পার্থ জানেন এ বিদায় যুদ্ধে যাওয়ার বিদায়। সূর্য তখন পশ্চিমে হেলে পড়েছে।স্বচ্ছ বাতাসে গাড়ির চাকার ঘষায় যে ধুলিকণা উড়িয়ে তিনি চলে গেলেন বিদায়ী সূর্যের লাল রঙের ছটায় সেই ধূলিকণাকে রক্তকণিকার মতো লাল দেখাচ্ছে। এই ঘটনার কিছুদিন পরেই পার্থ চৌধুরীর কাছে খবর এলো পটিয়ায় পাকিস্তানি বাহিনীর গোলার আঘাতে ক্যাপ্টেন হারুন গুরুতর আহত হয়েছেন। বাংলাদেশ স্বাধীন হলে ক্যাপ্টেন হারুন একসময় সেনাবাহিনী প্রধান হন তবে পার্থ চৌধুরীর সাথে তাঁর আর কখনও দেখা হয় নি।পার্থ চৌধুরীও কিছুদিন আগে পৃথিবী থেকে বিদায় নিয়ে চলে গেছেন। এপ্রিলের প্রথম দিক তখন।এক রাতে কোলাহলে পার্থ চৌধুরীর ঘুম ভেঙে গেলো।তিনি সেদিন হোস্টেলে ছিলেন না।কলেজের পাশে জুলু ঘোষের বাড়িতে ছিলেন।জুলু ঘোষের নাতি নেপাল,ভূটান,সিকিম,বিধান সবাই মুক্তিযুদ্ধে যোগ দিয়েছে। তাঁর বাড়িতে পার্থর ভাই বোনরা আছে।সবাই কানুনগোপাড়া কলেজে পড়ে।এই সময়ে রাতে ওরা একা থাকতে ভয় পায় বলে কিছুদিন ধরে তিনি রাতে ঘোষবাড়িতে থাকেন। দিনের বেলায় হোস্টেলে থাকেন। কোলাহল শুনে তিনি বাড়ির বাইরে এসেই দেখেন বেশ কিছু লোক সেখানে জড়ো হয়েছে। চোখে মুখে সবার আতঙ্ক।তাঁকে দেখে সবাই একসাথে বলতে শুরু করলো কালুরঘাট ব্রিজ পেরিয়ে পাকিস্তানি সৈন্যরা নাকি কানুনগোপাড়ার দিকেই আসছে। পার্থ চৌধুরী ঘড়ির দিকে তাকিয়ে দেখেন ঘড়ির কাঁটায় রাত তখন দুটো। তিনি সাথে সাথে কলেজ হোস্টেলে দিলীপ চৌধুরীর কাছে ছুটে গেলেন। দিলীপ তাঁর মুখ থেকে সব শুনে অভয় দিয়ে বললেন আমি এইমাত্র কালুরঘাট থেকে এলাম।ওখানে আমাদের শক্ত ঘাঁটি আছে।তারপরও ওরা যদি ব্রিজ পার হতে চায় তাহলে আমরা ডিনামাইট দিয়ে ব্রিজ উড়িয়ে দেবো। দিলীপ যদিও প্রচণ্ড আশাবাদী। কিন্তু পার্থ চৌধুরীর সংশয় কেন দিলীপ এটা বলার পরেও কমতে চাইছে না? বাবা মা আর শুক্লা,পদ্মা আর সবচেয়ে ছোট বোন দীপু আছে হবিগঞ্জের তেলিয়াপাড়ায়। দীপুটা বাড়ি থেকে আসার আগে বারবার বলেছে তার জন্যে একটা লাল জামা কিনে নিয়ে যেতে।কি করে তিনি এই সংকট সময়ে ভাইবোনদের নিয়ে তেলিয়াপাড়ায় যাবেন?যাওয়ার রাস্তাই তো বন্ধ। বাড়ি যেতে হলে ত্রিপুরা ঘুরে যাওয়া ছাড়া উপায় নেই। এপ্রিলের আট তারিখে শোনা গেলো সত্যি সত্যি পাকবাহিনী কাপ্তাই রাস্তার মাথা পেরিয়ে কালুরঘাটের দিকে এগিয়ে আসছে। মুক্তিবাহিনীর ছেলেরাও বসে নেই। তারাও প্রস্তুত হয়ে আছে।অন্যদিকে তারা ফতেয়াবাদ নন্দীর হাটের দিকেও যাচ্ছে শুরু হয়েছে প্রচণ্ড যুদ্ধ। পার্থ চৌধুরী সকালে অধ্যক্ষ শান্তিময় খাস্তগীরের বাসায় এসে বললেন স্যার পাকবাহিনী যে কোনও মুহুর্তে কলেজে ঢুকে পড়তে পারে তখন আমরা কেউই আর প্রাণে বাঁচবো না।চলুন কলেজ ক্যাম্পাস ছেড়ে করলডেঙ্গা পাহাড়ে চলে যাই। ঋষিতুল্য মানুষটি সেই চরম বিপদের মধ্যেও বললেন তোমরা চলে যাও।আমি একা মানুষ। কেই বা আছে আমার? আমার আর কি হবে? তুমি আর দেরি কোর না।এখানে থাকলে তোমাকে ঠিক ওরা খুঁজে বার করবে।পারলে সীমান্ত পার হয়ে ভারতে আশ্রয় নাও।শুনেছি ভারত সরকার ত্রিপুরা বর্ডার খুলে দিয়েছে। ১০ এপ্রিল শনিবারে পার্থ চৌধুরী তাঁর প্রিয় ছাত্র স্বপন বড়ুয়া চৌধুরীকে খবর দিলেন।সে নাকি কিছুদিন আগে তার মাসিকে বর্ডার পার করে দিয়ে ফিরে এসেছে।স্বপন রাজি হল তাঁকে নিয়ে যেতে। যাওয়ার আগে তিনি দিলীপের সাথে দেখা করতে গেলে দিলীপ বললেন তিনি ট্রেণিং নিতে ত্রিপুরা যাবেন তবে এই মুহুর্তে যাওয়া সম্ভব হচ্ছে না। এদিকের অবস্থা বুঝে তারপর যাবেন। পার্থ চৌধুরী ভাইবোনদের নিয়ে কানুনগোপাড়ায় থাকার ঝুঁকি আর নিলেন না।স্বপন তাঁদের গাইড করে নিয়ে চললো ত্রিপুরার পথে। চলবে। 
সময়ের কাহন -২৩ -------------------------- সবেমাত্র রাতের রান্না শেষ হয়েছে। বাড়ির ছোটোরা খেতে বসবে ঠিক তখন আমার ছোট জায়ের বড় বোনের( বিপ্লবী গায়ক তেজেন সেনের স্ত্রী) বাড়ি থেকে বেশ কিছু আত্মীয় বাড়িতে এসে ঢুকলেন। সকলেরই ভয়ার্ত আর উদ্ভ্রান্ত চেহারা। আলুথালু বেশবাস । তাঁরা নাকি অনেক কস্টে লুকিয়ে শহর থেকে গ্রামে এসেছিলেন সেই বাড়িতে আশ্রয় নিতে কিন্তু বাড়িটি একদম ফাঁকা জায়গায় বলে মেয়েদের নিয়ে সেখানে তাঁদের নিরাপদ মনে হচ্ছে না।তাই সবাই আমার শ্বশুরবাড়িতে চলে এসেছে। দলে দলে মানুষ তখন গ্রাম নিরাপদ ভেবে শহর ছাড়তে শুরু করেছেন । অথচ গ্রামে তখন শুধু যে বাড়ি লুটপাট শুরু হয়েছে তাই নয় লুটের পরে রাজাকাররা সেই বাড়ি গান পাউডার দিয়ে পুড়েও দিচ্ছে। কোথায় গেলে যে মানুষ নিজেকে নিরাপদ মনে করবে কেউই তা জানে না। কার যে কখন কি বিপদ আসবে তা কেউই বলতে পারে না। অতিথিরা এতই ক্লান্ত ছিলেন যে তাঁরা বাড়িতে ঢুকেই মাটিতে পাটি বিছানো দেখে সেখানেই শুয়ে পড়লেন। আমরা সবাই তাঁদের সাথে বর্তমান পরিস্থিতির কথা আলোচনা করছিলাম। এমন সময় বাড়ির পুরুষরা হন্তদন্ত হয়ে সেখানে এসে বললো মেয়েরা সবাই শিগগির বাঁশবনে গিয়ে লুকিয়ে পড়।রাজাকারের দল বাড়ি লুট করতে আসেছে।শিগগির, শিগগির। বলতে না বলতেই দেখি ভয়ংকর শব্দে হৈ হৈ করতে করতে মশাল হাতে এক দঙ্গল ডাকাত আমাদের বাড়ির দিকেই এগিয়ে আসছে । তাদের দেখেই ভয়ে আমাদের গলা শুকিয়ে কাঠ।বাড়ির সবার চোখে মুখে ত্রাস ফুটে উঠলো। ভয়ে,আতংকে রাতের আঁধারেই সবাই বাড়ির পেছন দিকে পুকুর পাড়ের ঘন বাঁশ বনে লুকিয়ে থাকার জন্যে ছুটতে লাগলো। আমি কোথাও আমার কর্তাকে দেখতে পাচ্ছি না। অবোধ বাচ্চা দুটি খাটে ঘুমিয়ে আছে। একজনকে সে এসে কোলে নিলেই হয়।কি করবো কিছু বুঝতে পারছিলাম না। সেই মুহুর্তে ত্রস্ত হাতে আমার সুটকেশ খুলে কিছু কাপড় সরিয়ে বড়দিদের কিছু কাপড়চোপর,সার্টিফিকেট, আমার মেয়ের দুধের বোতল,গ্ল্যাক্সো দুধের টিন,চিনি এসব ভরে নিলাম। খাট থেকে ঘুমন্ত মেয়েকে তাড়াতাড়ি টেনে নিয়ে শমিতাকে ডেকে তার কোলে তুলে দিয়েই এক হাতে সুটকেস আর অন্য হাতে ঘুমন্ত ছেলেকে বুকে জড়িয়ে ধরে ঘর থেকে বেরিয়ে এলাম। অন্ধকারের মধ্যে তখনও আমার কর্তাকে কোথাও দেখছিও না আবার তাকে জোরে ডাক দিতেও পারছি না।সে যে কোথায় জানি না।অথচ ডাকাত আসার একটু আগেই আমার বিশ ভরি সোনার গয়না মাটির ঘরের দেয়ালের একটা ফাটলের আড়ালে সে লুকিয়ে রেখে এসেছে।কোথায় গেলো সে? শমিতা আমার সাথেই আছে।আমিই সুটকেস আর আমার ছেলেকে নিয়ে অন্ধকারে ঠিক দৌড়াতে পারছিলাম না ।হঠাৎ আমার দেবর আমাকে সুটকেস টানতে দেখে বললো বৌদি তুমি তাড়াতাড়ি ছেলেকে নিয়ে চলে যাও।সুটকেসটা আমি নিয়ে যাচ্ছি তার কথায় আমি নিশ্চিন্ত হয়ে সুটকেসটা তার জিম্মায় দিয়ে ছেলেকে বুকে জড়িয়ে ধরে শমিতার হাত ধরে ছুটতে ছুটতে বাঁশবনের ভেতরে ঢুকে গেলাম। বাড়ির ছেলেমেয়ে, বড় ছোট সবাই তখন সেখানেই। এমনকি একটু আগে আসা আমার জায়ের আত্মীয়রাও। রাজাকারের দল ততক্ষনে উন্মত্তের মতো পাশবিক উল্লাস করতে করতে বাড়ির ভেতরে ঢুকে পড়েছে।বাঁশ বনের ভেতরে তাদের সেই উল্লাস হুংকারের মতো আছড়ে পড়ছে সেই সাথে তাদের মশালের আলোর ঝলকও দেখা যাচ্ছে। কর্তার ওপরে আমার ভীষণ রাগ হচ্ছিলো। এই বিপদের সময়ে সে আমাদের কাছে না থেকে কোথায় গেলো? খানিক পরে বুঝতে পারলাম সে বাঁশবাগানেই আছে কিন্তু গাঢ় অন্ধকারে প্রায় বিশ পঁচিশ জন মানুষকে ডিঙিয়ে আমাদের কাছে আসতে পারছে না বা কথাও বলতে পারছে না। চুপ করে নিঃশ্বাস আটকে দম বন্ধ করে সবাই বসে আছি সেই নিকষ কালো অন্ধকারের মধ্যে। পাশের জন যে কে তাও বুঝতে পারছি না। বাঁশ বাগানে ঝিঁঝিঁ আর নানারকম পোকারডাক, সেই সাথে ডাকাতদের জান্তব উল্লাস অন্ধকার রাত্রিকে বীভৎস আর ভয়ংকর করে তুলেছে। চৈত্র শেষ হয়েছে গতকাল। বিষুব সংক্রান্তির কোন আয়োজন যেমন উদযাপন করা হয়নি ঠিক তেমনি পয়লা বৈশাখও পা দিয়েছে যেন খুব ভয়ে ভয়ে, নিঃশব্দে, চুপিচুপি। নববর্ষের দিনেই যে আমাদের এমনি করে সর্বস্বান্ত হতে হবে তা কে জানতো? বাঁশবনে আরও ভয় পাচ্ছিলাম সাপ টাপ এসে না ছোবল মারে? হঠাৎ দেখি কাঁচা ঘুম থেকে তুলে আনা আমার মেয়েটা বাঁশ বনের ভেতরে নিকষ অন্ধকার আর রাজাকারের জান্তব উল্লাসধ্বনি সইতে না পেরে এমন প্রবল ভাবে কাঁপতে লাগলো যে কিছুতেই তার সেই কাঁপুনি থামছিলো না।দাঁতে দাঁত লেগে ঠকঠক আওয়াজ হচ্ছিলো। শমিতা তাকে বুকের ভেতরে জড়িয়ে রেখেছে আমি মাথায় হাত বুলিয়ে দিচ্ছি তবুও থামছেনা তার কাঁপুনি।কিন্তু মুখে সে টুঁ শব্দটি করছে না । কি করবো কিছুই বুঝতে পারছিলাম না। এমন সময় আমার কচি ছেলেটা ঘুম থেকে উঠে এত অন্ধকার দেখে ভয়ে কেঁদে উঠতেই কেউ একজন চাপা গর্জনে বলে উঠলো কার বাচ্চা কাঁদে? এক্ষুনি ওর মুখ চেপে ধরে কান্না বন্ধ করাও।একটা বাচ্চার জন্যে আমরা সবাই মরবো নাকি? মনে হল একটু আগে সন্ধ্যার সময় আমাদের বাড়িতে আশ্রয় নিতে আসা অতিথিদের মধ্যেই কেউ একথা বললো। আহারে আমার দুধের বাচ্চাটা। বিধাতাই হয়তো দয়া করে তার সেই কান্না থামিয়ে দিয়েছিলেন। একটু পরে সে নিজেই আমার বুকের ভেতরে ঘুমিয়ে পড়লো। রাত ক্রমশ গভীর থেকে গভীরতর হচ্ছে।রাজাকারদের লুটপাট আর শেষ হচ্ছে না।তিন পুরুষের সঞ্চিত মালামাল এক রাতে লুট করে নিয়ে যাওয়া চাট্টিখানি কথা নয়।সংখ্যায় ওরা কতজন হবে আন্দাজ করা যাচ্ছে না।তবে সমানে একতলা আর দোতলা দাপিয়ে মালামাল যে লুট করছে তা বুঝতে পারছি। আমাদের কারুরই খাওয়া হয়নি।সবাই উপোষ। রাজাকাররা টের পাবে বলে ভয়ে কেউ কথা বলছে না।পাশের জনের শুধু নিঃশ্বাসের শব্দটাই শুনছি। সারারাত লুটপাট করে সূর্য ওঠার সাথে সাথে রাজাকারদের দল বিদায় নিলো তবে অবাক লাগলো লুটপাটের পরে আমাদের বাড়িটা গান পাউডার দিয়ে পুড়লো না বলে। আতংকে,প্রাণের ভয়ে আর রূদ্ধশ্বাসে সারারাত কেটে যাবার পরে ভোরের আলো দেখা দিলে বাঁশবনের ফাঁক দিয়ে দেখি গরুর গাড়িতে করে লুটপাটের সামগ্রী নিয়ে উল্লাস করতে করতে ওরা চলে যাচ্ছে। ওরা চলে যাবার পরে আমরা বাঁশ বন থেকে বেরিয়ে অদূরে এক গরীব গৃহস্থের ছোট্ট উঠানে এসে দাঁড়ালাম। গৃ্হস্থটি আমাদের দেখে শশব্যস্ত হয়ে তার ঘরে গিয়ে বসার জন্যে অনুরোধ করছিলো কিন্তু তার ছোট্ট ঘরটাতে আমাদের বসতে দেবার মতো জায়গা কোথায়? অগত্যা সেই উঠানেই একটা হোগলার মাদুর পেতে দিয়ে বিনয়ের সুরে সে আমাদের বসতে বললো। আমার মেয়ের তখন দুধ খাবার সময় হয়েছে।আমি আমার দেবরকে জিজ্ঞেস করলাম মেয়ের খিদে পেয়েছে। দুধ বানাতে হবে। সুটকেসটা কোথায়? আমার প্রশ্নের উত্তরে সে বললো," বউদি সুটকেসটা আনতে গিয়ে দেখি ওটা খুব ভারি।তাই আর আনা হয়নি। " তার এই উত্তরের জন্যে আমি একেবারেই প্রস্তুত ছিলাম না। বজ্রাহতের মতো সেখানেই বসে পড়লাম।মনে মনে বললাম যত ভারিই হোক আমি ঠিকই ওটা বয়ে নিয়ে আসতাম।বাঁশবন বাড়ি থেকে এমন কিছু দূরে নয়।আমি যেখানে সুটকেসটা আনার সাহস করেছিলাম সে কেন পারলো না? মেয়ের তখন প্রচণ্ড খিদে পেয়েছে। কাছেই ছিলো একটা আম গাছ। গাছটিতে প্রচুর কাঁচা আম ঝুলছে।আমি বললাম গাছ থেকে একটা আমই না হয় ছিঁড়ে দাও।আমটাই কেটে দিই মেয়েকে। আমার দেবর সে কথা শুনে চোখের জল আর ধরে রাখতে পারলো না। সবাই সেই উঠানে অপেক্ষা করে আছি কখন গুন্ডারা পুরোপুরি বাড়ি ছেড়ে যাবে।কারণ তখনও রাজাকাররা চলে গেলেও তাদের ছোট ছোট ছেলেগুলি তখনও বাড়ি ছাড়ে নি।ওরা তখন ভাঁড়ার ঘরের মরিচ মশলার টিনগুলি নিয়ে যাচ্ছিলো। একসময় ওরাও যখন পুরোপুরি বাড়ি ছেড়ে চলে গেলো তখন খুব ভয়ে ভয়ে সবাই বাড়িতে এসে ঢুকলাম। বাড়ি বললে হয়তো ভুল বলা হবে।কী বলবো তা আমার অভিধানে নেই। বিদ্ধস্ত,সারাবাড়ি জুড়ে ছেঁড়া কাগজপত্রে লণ্ডভণ্ড এক আবাসকে কি বাড়ি বলা যায়? আমার শাশুড়ি বাড়ি তৈরির সময় সেই ব্রিটিশ আমলে খুব শখ করে ওয়াল টু ওয়াল একটা কাঠের ক্যাবিনেট করিয়েছিলেন তাতে মনে হয় দশজন মানুষ ঢুকতে পারবে।সেই ক্যাবিনেটে আমাদের পাঁচ জা,আমার শাশুড়ি, কাকিশাশুড়ির বিয়ের,নাতি নাতনিদের অন্নপ্রাশনে পাওয়া সব কাঁসার বাসন থাকতো। সব উধাও। ক্যাবিনেটেটি খাঁ খাঁ করছে। পূজার ঘরের পেতলের জিনিস, রান্না ঘরের কাঁসার বাসন, ড্রেসিং টেবল,আলমারি, সবার তোলা কাপড় চোপর, ফার্নিচার, বিছানা,বালিশ,ভাঁড়ার ঘরে দুর্দিনের জন্যে সঞ্চয় করে রাখা চাল,ডাল,তেল,মশলা কিছুই অবশিষ্ট নেই। আলমারির সমস্ত বই ছিন্নভিন্ন আর পদদলিত হয়ে মাটিতে গড়াচ্ছে,কাগজপত্র ছিঁড়ে ঘরময় ছড়িয়ে রেখেছে। ঠাকুর দেবতার ছবিগুলির কাঁচ আছড়ে আছড়ে ভেঙে রেখেছে। তিল তিল করে সযত্নে সাজানো আমার শাশুড়ির সংসার । কত সুখ,দুঃখ,আনন্দ বেদনার সাক্ষী,কত স্মৃতি তাঁর? জানোয়ারগুলি এক রাতের মধ্যেই লুট করে শেষ করে দিয়ে গেলো। সারা রাত কারো খাওয়া হয়নি।আমার শাশুড়ি বললেন চালে ডালে খিচুড়ি বসিয়ে দাও।সবার পেটে অন্তত কিছু পড়ুক। ভাঁড়ার ঘর যে খালি তা তখনও তিনি জানেন না। রান্নাঘর ছিলো মূল ঘর থেকে খানিকটা তফাতে। রান্নাঘরে ঢুকে দেখা গেলো বাসন কোসন কিছু নেই তবে রাতে খাবার জন্যে যে রান্না করা হয়েছিলো তা তেমনিভাবেই রয়েছে। সবাই ধারণা করলো খাবারে ঠিক বিষ মিশিয়ে দিয়ে গেছে। আমার শাশুড়ি কি ভেবে সেই খাবার বাড়ির কুকুরকে খেতে দিয়ে অপেক্ষা করতে লাগলেন কুকুরটির কোন ক্ষতি হয় কিনা।কিছুক্ষণ অপেক্ষা করার পরে দেখা গেলো কুকুরটির কিছু হয় নি।তখন সেদিন ক্ষিদেয় কাতর আমরা সেই খাবার খেতে বাধ্য হয়েছিলাম। আমার পরণের দুটি শাড়ি ছাড়া আর কোন কাপড় নেই।ছেলেমেয়ে আর কর্তারও তাই। তবে দেয়ালের ফাটলে রাখা গয়নাগুলি নিরাপদেই ছিলো। আপাতত এই আমার সম্পত্তি।দুর্দিনে এটা দিয়েই আমাদের চলতে হবে। শ্বশুর বাড়িতে ঢোকার মুখেই ছিলো একটা টিউবওয়েল। গ্রামের বউ-ঝিরা অনেকেই সেই টিউবওয়েল থেকে জল নিতে আসতো। এই ঘটনার দু তিন দিন পরেই সেই টিউবওয়েলে কয়েকটি মেয়ে দল বেঁধে জল নিতে এলে তাদের মধ্যে রাজাকারদের পরিবারের দুইটি মেয়ে খুব সেজেগুজে তাদের সাথে এসেছিলো যাদের একজনের পরণে ছিলো আমার আকাশ রঙা শিফন শাড়ি আর অন্য জনের পরণে ছিলো আমার কালো রংয়ের জমিতে রুপালী বুটি তোলা কাতান শাড়ি। পাকিস্তান থেকে আসার সময় আমার কর্তা শখ করে কিনে দিয়েছিলো। আমার ননদ তাদের পরণে শাড়ি দুটি দেখে জিজ্ঞেস করলেন এই শাড়ি তোরা কোথায় পেয়েছিস? মেয়ে দুটি উত্তর দিলো শহর থেকে আমাদের ভাই কিনে এনেছে। কোথায় কোন পরিবেশে কি শাড়ি পরতে হবে এই জ্ঞানটুকু পর্যন্ত যাদের নেই তাদের পক্ষেই বোধকরি এসব বলা সাজে। ঘরে তখন চাল ডাল বলতে কিছুই নেই, কারো হাতে জমা টাকাও নেই। আমার দেবর কার কাছ থেকে জানি কিছু টাকা পেতো।এই দুঃসময়ে সে চাল দিয়ে সেটা ফেরত দিয়ে গেলো। ঘরে গরু আছে।গরুর দুধে বেশ খানিকটা জল মিশিয়ে বাচ্চাদের খাওয়ানো হয়।আমিও আমার মেয়ের দুধ চুরি হয়ে গেছে বলে সেই দুধই মেয়েকে খাওয়াই। পুকুরটা নূতন করে সদ্য কাটা হয়েছে।নূতন মাটি পেয়ে পাড় জুড়ে হরেক রকম শাক জন্মেছে।টাটকা, তরতাজা সেই শাকই আমি,আমার জা আর ননদ মিলে তুলে আনি। সামান্য তেল দিয়ে সেই শাক ভাজি করা হয়।সেই সাথে জলের মতো পাতলা ডাল কখনো বা পাতলা খিচুড়ি এই ছিলো প্রতিদিনের খাবার।সকালের জলখাবার ছিলো কখনও গাছের পাকা কাঁঠাল কখনও চিঁড়ে গুড় বা আটার রুটি। পুকুরটা তখন নতুন করে কাটা হয়েছে বলে জল জমেনি। আরেকটা পুকুর অংশীদারী সেটাতে স্নান করা গেলেও মাছ ধরা যাবে না। দুয়েকটা ফার্নিচার তখনো বাড়িতে ছিলো।তার মধ্যে আমার শাশুড়ির বার্মা থেকে আনা কিছু আবলুস কাঠের আর কিছু সেগুন কাঠের। বাধ্য হয়ে সেসবও জলের দামে বিক্রি করতে হল। বাড়ি জুড়ে ন্ডভন্ড কাগজপত্রগুলি জড়ো করে একটা বস্তায় পোরা হয়েছে চুলায় পোড়াবার জন্যে। একদিন আমি খিচুড়ি রাঁধতে বসেছি।আগুনে দেয়ার আগে পরিক্ষা করে দেখছিলাম যদি এর মধ্যে কোন দরকারি কাগজ থেকে থাকে। একদিন ইচ্ছে ছিলো মাস্টারদার হাতের লেখা খুঁজে দেখার। তা আর হল না। হঠাৎ দেখি সেই কাগজের মধ্যে বাবার আর বড়দির সার্টিফিকেট গুলি মোচড়ানো অবস্থায় পড়ে আছে। আমি যেন একটা গোল্ড মাইন পেয়ে গেলাম। বিশেষ করে বাবার সার্টিফিকেট গুলি যেখানে বাবা, বীরেন্দ্র কৃষ্ণ ভদ্র আর হেমন্ত মুখোপাধ্যায়ের একসাথে গান আর আবৃত্তি করার কথা লেখা আছে। ছেলের জন্মের আগেই আমি হনুফা নামে ছোট একটা কাজের মেয়ে রেখেছিলাম। সেও আমার সাথেই ছিলো।দশ কি বার বছর বয়েস তার। তার মা আমাকে অনুরোধ করেছিলো মেয়েকে যেন নামাজ শিক্ষা আর সেই সাথে কোরান শরীফ শিক্ষাটাও একটু দিই। আমি তার জন্যে মৌলভী রেখে দিয়েছিলাম।সেই সাথে তাকে বাংলাও পড়াতাম। মেয়েটি নামাজ পড়তে জানলেও কোরান শরীফ খতম তার তখনো হয় নি।তাকে আমি বলতাম দেখ পাকিস্তানি সৈন্যরা যদি কখনো আমাদের বাড়িতে আসে তাহলে আমাদের তো মেরে ফেলবে তখন তুইও তো আর বাঁচবি না।তুই তখন তাদের বলিস যে তুই নামাজ পড়তে জানিস।সুরাগুলি তাদের শুনিয়ে দিস। সে আমার দিকে তাকিয়ে করুণ মুখে বলতো চাচি আপনারা মারা গেলে আমি কিভাবে আমার আম্মাকে খুঁজে পাবো? বেচারা আমার সাথে চট্টগ্রাম এসে ফেঁসে গেছে। আমাদের বাড়ি লুট হবার ঠিক সপ্তাহ খানেক পরেই হঠাৎ একসকালে একদল মানুষ হুড়মুড়িয়ে ছুটতে ছুটতে এসে বললো এইমাত্র তারা দেখে এসেছে খেয়াঘাটে পাঞ্জাবি সৈন্যরা দলে দলে নৌকা থেকে নেমেছে।হিন্দুদের ঘরে ঘরে তল্লাশি চালাবে। এই মুহুর্তে ঘর থেকে বেরিয়ে পড়তে হবে সবাইকে।নইলে কেউই প্রানে বাঁচবেন না। সাথে সাথে আমরা যে অবস্থায় ছিলাম সেই অবস্থায় বাড়ি থেকে ঊর্ধ্বশ্বাসে বেরিয়ে আসতে গিয়ে দেখি একজন অপরিচিত মহিলা এসে ঢুকলেন আমাদের বাড়িতে। তিনি যে কে ছিলেন তা আজ আর মনে নেই। আমাদের তিনি অনুরোধ করলেন ভয় না পেয়ে তাঁর সাথে যেন আমরা যাই। শ্বশুরবাড়িতে গেলে বাড়ির বাইরে আমি কখনও পা দিই নি।বাড়ির সব মেয়েরা তাঁর সাথেই চলেছে দেখে আমিও এই প্রথম মেয়ের হাত ধরে আর ছেলেকে কোলে নিয়ে আলুথালু বেশে মাঠ ঘাট পেরিয়ে সবার সাথে দৌড়াতে লাগলাম। আমাদের পরিবারের সব মহিলাদের নিয়ে সেই মহিলা গ্রামের মুসলমান পাড়ার একটা বাড়িতে এসে ঢুকলেন। চলবে
সময়ের কাহন -২২ আগুন লাগিয়ে দেবার পরে রাজাকারের দল জানতে পারলো বাবা সেই রাতেই সবাইকে নিয়ে কোয়ার্টার থেকে বেরিয়ে গেছেন। আমাদের কাজের দিদি স্বর্ণদির ভাই রবি তাঁদের রিকশায় করে নিয়ে গেছে। রবির বাড়ি কাছেই। সাথে সাথে তারা রবির খোঁজে তার বাড়িতে হানা দিল। বাড়িতে তখন রবি ছিলো না। ছিলো রবির ভাই নিমাই আর তার মা। সহজ, সরল আর কিছুটা পাগলাটে স্বভাবের জন্যে নিমাইকে সবাই পাগলা নিমাই বলে ডাকতো। জয় বাংলার পতাকা হাতে বাড়ির চারিদিকে গ্রামের একপাল ছেলে নিয়ে সারাক্ষণই সে শ্লোগান দেয় জ-য় বাংলা। রবিকে ঘরে না পেয়ে সাথে সাথে ওরা নিমাইর শরীরটাকেই গুলিতে গুলিতে ঝাঁঝরা করে দিয়ে চলে গেলো। ঝকঝকে পরিষ্কার সকাল হলেও ভয়াল মৃত্যুপুরীর মতো চারিদিক থমথম করছে তখন। নিমাইর সারা শরীর তখন রক্তে ভেসে যাচ্ছে।ছেলের রক্তাক্ত শরীরটা দু'হাতে আঁকড়ে ধরে ওরে নিমাই রে নিমাই বলে আর্তনাদ করে উঠলো তার মা। নিমাইর দেহে তখন প্রাণ নেই তবে মুখ থেকে তার হাসিটি তখনও মুছে যায় নি।হাতে ধরা জয়বাংলার পতাকাটিও শিথিল হয়ে পড়ে যায় নি।।পাগল পুত্রের বুকের ওপর পড়ে অভাগিনী মা হাউমাউ করে কেঁদেই চলেছে। বোয়ালখালির প্রথম শহীদ নিমাইয়ের রক্তে তখন চারপাশের মাটি ভিজে টকটকে লাল হয়ে উঠেছে। রাতে আমাদের কোয়ার্টারে আগুন দিয়েছে জানতে পেরে শান্তি জ্যেঠামনির অফিস সহকারী নুরুল ইসলাম খুব ভোরে নিজের বাড়ি থেকে ছুটে এলেন জেঠামনির কোয়ার্টারে। জোর করে তাঁদের বাড়িতে নিয়ে বাড়ির বাঁশঝাড়ের ভেতরে তাঁকে লুকিয়ে রাখলেন। শুধু সেদিন নয় এরপরেও যখনই পাকবাহিনী আসার গুজব ওঠে তখনই তিনি তাঁকে নিয়ে তাঁদের বাড়িতে লুকিয়ে রাখেন। এদিকে মুক্তিবাহিনীর সেই জীপ খুব ভোরে আমার শ্বশুরবাড়ি থেকে একটু দূরে এসে থামলো। জীপ থেকে নেমে কাজল হন্তদন্ত হয়ে বাড়িতে ঢুকেই বললো আমরা সীমান্ত পেরিয়ে ভারতে যাবার উদ্দেশ্যে রওয়ানা দিয়েছি। কাল রাতেই এক দল রাজাকার আমাদের কোয়ার্টার আগুন দিয়ে জ্বালিয়ে দিয়েছে।আমরা তার আগেই বেরিয়ে পড়েছিলাম বলে বেঁচে গেছি।এখানে থাকলে বাবাকে মেরে ফেলবে ওরা। এই মূহুর্তে বড়দি,কৃষ্ণা আমি আর আমার কর্তা যেন বেরিয়ে আসি। কিছু কাপড় ছাড়া আর কিছু নেবার দরকার নেই।আমাদের সাথে জীপ আছে। জীপটা মুক্তিবাহিনীর। বেশি দেরি করা যাবে না। গাড়িটা তাড়াতাড়ি ছেড়ে দিতে হবে। শ্বশুর বাড়ির সবাইকে ফেলে শুধু আমি আর আমার কর্তা প্রাণ বাঁচানোর জন্যে চলে যাবো এটা আমার শ্বশুর বাড়ির কেউ যেমন চাইছিলেন না তেমনি আমার কর্তা নিজেও সবাইকে ফেলে যেতে চাইছিলেন না।কাজল বুঝতে পারলো আমি যেতে পারবোনা। কাজল ওদের নিয়ে চলে যেতেই আমার মন খুব খারাপ হয়ে গেলো। একা একটা ঘরে গিয়ে কাঁদতে লাগলাম। আমার বাবা মা,ভাই বোন যে আমাকে নিয়ে যেতে এসেছিলো এটা তাঁদের কাছে কিছু না। মেয়েদের বুঝি এভাবেই সব মেনে নিতে হয়।আমি আমার কর্তাকে সাথে নিয়ে যেতে চাইলেও সে যাবে না বলে আমারও তাই আর যাওয়া হলনা। আমাকে কান্নাকাটি করতে দেখে সে নমিতার ছোট বোন শমিতাকে বললো তোর কাকীমার কাছে গিয়ে একটু গল্প কর তো। খুব কান্নাকাটি করছে। বলেই সে বাবা মা আর অন্য সবার সাথে দেখা করার জন্যে কাজলের সাথে বেরিয়ে গেলো। চারিদিকে লুটপাটের কথা শুনে মা কিছু গয়না,সার্টিফিকেট আর দরকারী কাগজপত্র সহ কিছু দামী শাড়ি আগেই আমাদের সাথে পাঠিয়ে দিয়েছিলেন এই ভেবে যে কলেজের কোয়ার্টারের চেয়ে গ্রামের বাড়িতে তা নিরাপদ থাকবে । কোয়ার্টার আগুনে পুড়ে ছাই হয়ে গেলেও মার পাঠানো সেই কটা জিনিসপত্র তাই রক্ষা পেয়েছিলো। জিনিসগুলি আমার শ্বশুর বাড়িতেই রইলো। যাবার সময়ে সবাই পরণের কাপড় ছাড়া আর কিছু সাথে নেয় নি।কারণ জীপ থেকে নেমেই ওদের পায়ে হেঁটে যেতে হবে সীমান্ত পর্যন্ত। শমিতা আর তার ভাই পীযুষ দুজনেই চট্টগ্রাম শহরে বড় ভাশুরের বাসায় থেকেই পড়ে।শমিতা এইটে আর তার ভাই পীযুষ সেভেনে। দুজনেই ছোট । যুদ্ধের এই পরিস্থিতিতে পড়ে তাদের মনও খুব খারাপ। খবর পেয়েছি আমার মেজোভাশুর আর জা ছেলেমেয়েদের নিয়ে হরিপুর গ্যাস ফিল্ড থেকে এক রাতে ফিল্ডের লোকের সহায়তায় গোলাপগঞ্জ বর্ডার পেরিয়ে আসাম চলে যেতে বাধ্য হয়েছেন। ফিল্ডে এর মধ্যেই পাকআর্মিদের ঘাঁটি বসেছে। আর্মিরা ফিল্ডে এসে প্রথমেই হিন্দুধর্মের লোকজনের খোঁজ করছিলো। সংসারের যাবতীয় জিনিস পত্র যেখানে যেমন আছে ঠিক সেভাবেই পড়ে রইলো। শুধুমাত্র গয়না আর পরণের কিছু কাপড় চোপর নিয়ে রাতের আঁধারে তাঁরা বেরিয়ে পড়েছিলেন। টেংরাটিলাতে তখন আমার কর্তার জায়গায় স্যুই থেকে পাঞ্জাবী অফিসার বেলায়েত সাহেব এসেছেন। এই সেই বেলায়েত সাহেব যাঁর স্ত্রী তাঁর ছেলের হিসু করার জন্যে প্যান্টে গোল ছিদ্র করে ছেলের হিসু করার অঙ্গটি বের করে রাখতেন। টেংরা টিলাতে এসে প্রথমেই তিনি আমার স্টিরিও টেপ রেকর্ডার সহ আমাদের ব্যক্তিগত সব জিনিসপত্র প্যাক করে কোথায় যেন পাঠিয়ে দিলেন। আমার এত শখ করে রেকর্ড করা সব গান,বাবার কবিতা আবৃত্তি, আমাদের অভিনয় সব হারিয়ে গেল।হারিয়ে গেলো আলমারির লকারে রেখে আসা কিছু গয়না,বিয়ের শাড়ি,সার্টিফিকেট, পূর্বপুরুষদের ছবি সহ বিয়ের এলবাম, বিয়েতে বাবা মার দেয়া সব কিছু,আমার কর্তার ভালোবেসে দেয়া সব কিছু,মেয়ের শখের খেলনা।কিছুই রইলো না। মা তাঁর বিয়ের রুপার নুপুর জোড়া আমাকে দিয়েছিলেন। দশ ভরি ওজনের সেই নুপুরের ডিজাইন ছিলো খুব সুক্ষ আর অপূর্ব সুন্দর। মাঝে মাঝে শখ করে পরতাম।মাকে দিয়েছিলেন আমার দিদিমা, দিদিমাকে তাঁর মা। বিয়েতে আমাকে দেয়া আমার মার হাতের ড্রন থ্রেডের কাজ করা টেবিলক্লথ,লেসে বোনা বেডকভার, এমব্রয়ডারি শাড়ি,ক্রস স্টিচের কুশান কভার,বেলুচিস্তানের শংকর ভাটিয়ার দেয়া আমার আর আমার মেয়ের সিল্কের বালুচ ড্রেস,আমার শাড়ি,কর্তার স্যুট সব কিছুই সে নিয়ে গেলো। হারিয়ে গেলো আমার সব স্মৃতি। কথায় বলে বাঁশের চেয়ে কঞ্চি দড়।গ্রামে গ্রামে এর মধ্যেই দেশের মানুষদের নিয়েই ভয়ংকর কিছু দলের সৃষ্টি হয়েছে। তাদের কোন দলের নাম আল বদর,কোনোটা আল শামস, কোনটা শান্তি বাহিনী।সবাই তাদের রাজাকার ডাকে। বাবা,মাতো বটেই আমার কর্তাও ভেবেছিলো রাজাকারেরা কোয়ার্টারে হানা দিলেও কোয়েপাড়া গ্রামে বুঝি হানা দেবে না। কিন্তু তাঁদের সেই ধারণা বিন্দুমাত্র সঠিক ছিলো না।পাকবাহিনী গ্রামে ঢোকার আগেই দেশীয় রাজাকারদের এই সব দলগুলি তখন লিস্ট করে করে এক একটা গ্রামে ঢুকছে আর সেই গ্রামের হিন্দুদের আর আওয়ামী লীগে কর্মীদের বাড়ি লুটপাট করে বাড়িঘর গান পাউডার দিয়ে শুধু যে জ্বালিয়ে দিচ্ছে, তা নয় মেয়েদের দেখলে নির্যাতন করার জন্যে পাকবাহিনীর হাতে তুলে দেবার জন্যে নিয়ে যাচ্ছে। উঠতি বয়সের ছেলেদের দেখলেই তাদের পেছনে হাত দুটো আর চোখে কাপড় দিয়ে তাদেরও পাকবাহিনীর হাতে তুলে নেয়। পুরুষরা দিনের বেলায় নিজের বাড়িতে না থেকে পাহাড়ে লুকিয়ে থাকে।রাতে বাড়িতে এসে খাওয়াদাওয়া করে ভোর হবার আগেই আবার পাহাড়ে চলে যায়।বাড়িতে বুড়ো বুড়িরা ছাড়া কেউ থাকে না। কেন যে বাবাদের সাথে চলে যাইনি একথা বারবার মনে হতে থাকে। এক সকালে সবে ঘুম থেকে উঠেছি তখন। বারান্দায় দাঁড়িয়ে দেখি আমার শ্বশুর বাড়িতে ঢোকার রাস্তা দিয়ে পিলপিল করে পঁচিশ তিরিশ জন লোক লাইন দিয়ে বাড়িতে এসে ঢুকছে।তাদের কারো মাথায় কাপড়ের বোঁচকা,কারো মাথায় স্যুটকেশ,কারো কোলে বাচ্চা। পরণের কাপড় মলিন হলেও দেখেই বোঝা যাচ্ছে তাঁরা সবাই সম্ভ্রান্ত বাড়ির মানুষ ,সকলেরই ভয়বিহবল আর শ্রান্ত, ক্লান্ত বিপর্যস্ত চেহারা। আমি অবাক হয়ে ভাবতে লাগলাম এঁরা কারা? বাড়ির উঠানে তাঁরা যখন এসে দাঁড়ালেন তখন তাঁদের দেখে আমি তো থ! এ যে আমার মেজো পিসি। পিসির সাথে বাবার বৃদ্ধ কাকা,কাকীমা, কাকাতো তিন ভাই বোন আর সেই সাথে অচেনা কিছু মানুষ। তাড়াতাড়ি তাঁদের ঘরে এনে বসানো হল। পিসির শ্বশুর বাড়ি পাশের মাস্টারদা সূর্য সেনের গ্রাম নোয়াপাড়াতে।বাবার কাকা আর কামিমা নিজেদের বাড়ি লুট হয়ে যাওয়ার পরে সপরিবারে তাঁদের বাড়িতে আশ্রয় নিয়েছিলেন। পিসিদের গ্রামেও আগের রাতে রাজাকারদের হামলা হয়েছে। পিসির বাড়ি পুড়ে দেয়াতে পিসি সহ তাঁরা রাতেই পালিয়ে পায়ে হেঁটে আমাদের বাড়িতে এসে উঠেছেন। তাড়াতাড়ি করে সবার জন্যে রান্নার ব্যবস্থা করা হল। মনে মনে ভাবছিলাম স্বাধীনতা সংগ্রামী বিপ্লবী সূর্য সেনের গ্রাম।সেই গ্রামেও এখন রাজাকারদের কি দোর্দণ্ড প্রতাপ। রাজাকারদের অত্যাচারে মানুষ তখন প্রাণের ভয়ে দিগবিদিক ছুটছে।কোথায় গিয়ে আশ্রয় নিলে যে নিজেকে নিরাপদ মনে হবে তা কেউ জানে না।পাকবাহিনী তখনও গ্রামে আসেনি। আসলে না জানি অবস্থা আরও কত ভয়ংকর হবে! সবাই বলাবলি করছিলো রাজাকাররা নোয়াপাড়া গ্রাম লুট করার পরেই নাকি কোয়েপাড়া গ্রাম আক্রমন করবে। বাড়ির সবাই ভীষণ দুশ্চিন্তায় পড়লো।কারণ পাশের গ্রামই যে কোয়েপাড়া। বাবার কাকা শান্তিনিকেতনে পড়াশোনা করেছেন।রবীন্দ্রনাথ ঠাকুরের শিষ্য। মুজতবা আলির সহপাঠী তিনি।বারবার বলছিলেন যুদ্ধ তিনিও দেখেছেন তবে গ্রামে গ্রামে এমন লুটপাট আর কখনো দেখেন নি। এক দল স্বাধীনতা সংগ্রামের জন্যে প্রাণের মায়া তুচ্ছ করে লড়ছে আর আরেক দল পাকবাহিনীকে সাহায্য আর লুটপাট করছে। কিভাবে পারে এরা দেশের মানুষের সাথে এই বিশ্বাসঘাতকতা করতে? পরদিন পিসিরা চলে গেলেও আমার ছোট ঠাকুরদা, ঠাকুরমা অসুস্থ হয়ে পড়াতে তাঁরা আর এক কাকা রয়ে গেলেন। তাঁদের মুখেই শুনলাম ১৮৯২ সালের আমাদের কাট্টলির বাড়ি যে বাড়ি আমার প্রপিতমহ যুধিষ্ঠির হোর তৈরি করেছিলেন। গ্রামে যখন কোন দালান ছিল না।ঝড়,তুফান,বন্যা কত মানুষকে রক্ষা করেছে সেই বাড়িটি তাঁরা আর রক্ষা করতে পারেন নি। খুলে নেয়া হয়েছে বাড়ির বিশাল বিশাল লোহার চারটি দরজা। যে বাড়িতে আমাদের অকৃতদার মেজোঠাকুর্দা ডাঃ উপেন্দ্রকিশোর হোর, মাষ্টার দা সূর্য সেন,কল্পনা দত্ত, প্রীতিলতাদের সাথে গোপন বৈঠক করেছেন সেই বাড়ির কিছুই আর অবশিষ্ট নেই।বাড়ির সব কিছু লুট করার পরে রাজাকার আলবদররা সেই বাড়িতে এখন মানুষ ধরে এনে জবাই করছে। জবাই করা লাশ জমা হয় সেখানে। মনে মনে ভাবছিলাম আহা আমার বাবার নিজের হাতে তৈরি করা তিনতলার ছাদের সেই মধুমালতীর ঝাড়, দেয়ালে দেয়ালে মূল্যবান সব ছবি,পাথরের মূর্তি, ছাদ ছোঁয়া বইয়ের আলমারি,ঠাকুমাদের সযত্নে তুলে রাখা দুর্গাপূজার বাসনকোসনের বিশাল সিন্দুক ,, ঠাকুর ঘর,নকশী কাঁথা,রান্নাঘরের কাঁসার বাসন,জলসাঘরের বাদ্যযন্ত্র,কাকিমাদের ঘরে ঘরে বার্মা টিকের সাজানো আসবাব, ঝাড়লন্ঠন, কিছুই আর অবশিষ্ট নেই! সমাজে কিছু মানুষের জন্মই হয় শুধুমাত্র ধ্বংস করার জন্যে রাজাকাররা তার বড় প্রমাণ। ছোট ঠাকুর্দা কিছুটা সুস্থ হবার পরে তাঁরাও একদিন চলে গেলেন।বারবার বলে গেলেন আমরা যেন খুব সাবধানে থাকি। কিন্তু কিভাবে সাবধান থাকবো? কিভাবে সাবধান থাকা যায়! চেনা মানুষেরা যখন চোখের সামনে অচেনা আচরণ করে তখন কি আর শত সাবধান হলেও বিপদ থেকে বাঁচা যায়? এই সময়ে পাকিস্তান অব্জার্ভারে প্রকাশ হল মুজিব এরেস্টেড। মর্ণিং নিউজ লিখেছে মুজিব ওয়ান্টেড সেপারেশন রাইট ফ্রম সিক্টিসিক্স। ভুট্টো বলছে পাকিস্তান রক্ষা পেয়েছে। জিঞ্জিরায় দুস্কৃতকারীদের জন্যে যথাযথ ব্যবস্থা নেয়া হচ্ছে। এত কিছুর পরেও পাকিস্তান বিশ্বকে দেখাতে চাইছে দেশটা স্বাভাবিকই আছে। রেডিওতে তাই বারবার ঘোষণা করা হচ্ছে সবাই যেন নিজ নিজ অফিসের কাজে যোগ দেয়। ইয়াহিয়া নাকি দেশটাকে রক্ষার জন্যে সঠিক পদক্ষেপ নিয়েছেন।শুধু তাই নয় তাঁর এই দৃঢ় সংকল্প নাকি খুব প্রশংসিত হয়েছে। পূর্ব পাকিস্তানের পরিস্থিতি নাকি খুব দ্রুত উন্নতির দিকে।শান্তিপ্রয় নাগরিকদের যে সব দুস্কৃতকারীরা হয়রানি করেছে তাদের বিরুদ্ধে সঠিক ব্যবস্থা নেয়া হয়েছে। দেশ এখন দ্রুত উন্নতির পথে।এই উন্নতির ধাপ হিসেবে সব বাড়ির সামনে আর গাড়িতে নাম আর নম্বর প্লেট উর্দুতে লেখার জন্যে আদেশ দেয়া হয়েছে। মনে মনে ভাবছিলাম হাতি ঘোড়া গেল তল মশা বলে কত জল? ১৯৫২ সালের ভাষা থেকে শুরু করে দেশকে স্বাধীন করার আন্দোলন কি এজন্যেই আমরা করতে চাইছি? থুতু ছুঁড়ে মারতে ইচ্ছে করছিলো ইয়াহিয়ার মুখে। মদ,নারী,আর পাখি শিকার ছাড়া যার অভিধানে আর কোন শব্দ নেই তার মুখ দিয়ে এসব অর্বাচীন উক্তি ছাড়া আর কিই বা বের হবে? এদিকে মুক্তিবাহিনীর সেই জীপ অনেকখানি পথ যাবার পরে বাবা,মা আর দলের সবাইকে পথের একস্থানে নামিয়ে দিয়ে চলে গেলো। এরপর শুরু হল সবার পায়ে হেঁটে চলা।চৈত্র মাসের শেষ দিন তখন।হাঁটতে হাঁটতে গরমে,পথশ্রমে,খিধায়,পিপাসায় তখন সবাই কাতর। মা হাঁটতে হাঁটতে একসময়ে বললেন আমাদের সাথে না এসে মেয়েটা ভালো করেছে। এতখানি পথ ও হাঁটতে পারতো না। বাবা একটা জলগামছা ভিজিয়ে মাথায় জড়িয়ে নিয়েছেন হাতে তাঁর রেডিও। এত কষ্টের মধ্যেও তিনি রেডিওটা হাতছাড়া করেন নি। পথ কোথাও সমতল আবার কোথাও উঁচুনিচু। রাংগামাটির পথ ধরে চলতে চলতে ছোট বোন ছন্দা যেতে যেতে অবাক বিষ্ময়ে ভাবে এখানকার মাটির রঙ লাল কেন?বইতে সে পড়েছে রাংগামাটির কথা কিন্তু রাংগামাটি সে কখনো দেখেনি। যেতে যেতে পথের মাঝে বোঁচকা কাঁখে এক বৃদ্ধাও তাঁদের সঙ্গী হলেন। সেদিন ছিলো বিষুব সংক্রান্তি।বৃদ্ধা চলেছেন মেয়ের বাড়ির জন্যে খই,মোয়া,নাড়ু আর মুড়কি নিয়ে। পথ চলতে চলতে বাবার ক্লান্ত চেহারা দেখে বৃদ্ধার কী মনে হল কে জানে? তিনি বাবার দিকে তাকিয়ে খুব স্নেহের সাথে বললেন মুখখানা তোমার এত শুকনা লাগছে কেন বাবা? এই বলে তাঁর কাঁখের বোঁচকা থেকে মুড়ি,নাড়ু আর মুড়কি বাবাকে দিতে চাইলেন। আমার অধ্যাপক বাবা।জমিদার বাড়ির সন্তান তিনি।যাঁদের বাড়িতে দৈনিক বারো থেকে পনেরো সের চালের ভাত রান্না করা হয় জীবনে যাঁকে কখনো হাত পাততে হয় নি। সেদিন ক্ষিদে সইতে না পেরে সেই স্নেহময়ী বৃদ্ধার সামনে নিজের মাথার গামছাখানা পেতে সেই দান গ্রহণ করেছিলেন। বাংলার মায়েরা বুঝি এমনই হন।তাঁরা যে সন্তানের মুখ দেখেই সব বুঝতে পারেন। বাংলা মায়ের সন্তানদের আজ ঠিক এমনই এক ঘোর দুর্দিন।তাদের ঘরে আজ শুধু খাবার নয় অস্তিত্বের এক মহা সংকট। জন্মভূমি মা কি তাঁর সন্তানদের এই ঘোর দুর্দিন নীরবে সহ্য করবেন? কক্ষনো না। পরদিন ছিলো পয়লা বৈশাখ। সেদিন বাবা মা সবাইকে নিয়ে আগরতলার সাবরুমে পা দিলেন। আর ঠিক সেই রাতেই জ্বলন্ত মশাল হাতে নিয়ে বিশাল এক রাজাকারের দল হৈ হৈ করে আমার শ্বশুরবাড়ি লুট করতে এলো। চলবে। 
সময়ের কাহন -২১ অধ্যাপক দিলীপ মেডিক্যালে আহত তরুণদের রক্ত দিতে গিয়ে শহর থেকে তখনও হোস্টেলে ফিরে আসেন নি। ২৬ মার্চ খুব ভোরে একজন ছাত্র হোস্টেলে এসে তাঁকে না পেয়ে পাশের রুমের অধ্যাপক পার্থপ্রতিম চৌধুরীকে বলে গেলো ২৫ মার্চ রাতে চট্টগ্রাম ক্যান্টনমেন্টে নিরস্ত্র বাঙালি সৈন্যদের ওপরে বর্বর পাকিস্তানি সৈন্যরা যে গুলি চালিয়েছে তাতে অনেকেই মারা গেছে,অনেকে তাদের চোখ এড়িয়ে ক্রলিং করে কোনমতে কালুরঘাট পেরিয়ে গোমদন্ডি স্টেশনে পৌঁছেছে। তাঁদের অনেকেই আহত,অনেকের পরণের কাপড় চোপরও ছেঁড়া। সৈন্যরা সবাই ক্ষুধায় কাতর। এই মুহুর্তে তাঁদের খাবার আর পোশাকের দরকার।বলেই ছাত্রটি চলে গেলো। কিছুক্ষণ পরে দিলীপ এলেন। সৈন্যদের খাবার আর পোশাকের ব্যবস্থা করতে না করতেই কলেজের পাশে শ্যামরায়ের মাঠে ট্রাকে করে শত শত ইষ্ট পাকিস্তান রাইফেলসের বাঙালি সৈন্যরা এসে দাঁড়ালো। তাঁরাও সবাই ক্ষুধার্ত। সবাই সিভিল কাপড় চান। স্থানীয় লোকদের সাথে নিয়ে তাঁদের জন্যেও সাথে সাথে খিচুড়ির ব্যবস্থা করা হল। বাড়ি বাড়ি ঘুরে তাঁদের জন্যে এরপর কাপড় চোপড় চাইতে গেলে সবাই উদার হাতে যার যার সাধ্যমতো কাপড় চোপর দিলেন। সৈন্যদের কাছেই শোনা গেলো ওয়ারলেসে খবর পেয়েই তাঁরা অনেক অবাঙালি সৈন্য মেরে ফেলেছেন। এখন তাঁদের গন্তব্য কালুরঘাটের দিকে। সেখানে দুজন মেজর আর তিনজন ক্যাপ্টেন আছেন। চট্টগ্রাম বাঙালি সৈন্যদের দখলে। ক্যান্টনমেন্টে আছে শুধু পাকিস্তানিরা। এই বলেই তাঁরা চলে গেলেন। আশেপাশে,কাছে কিংবা দূরে প্রাইমারি স্কুলগুলি আর খালি নেই।বাঙালি সৈন্যরা সেখানেই অবস্থান নিয়েছেন। কালুরঘাটের পূর্ব তীরে ছিলো বিশাল একটা পেট্রোল পাম্প। দিলীপ চৌধুরী বাঙালি সৈন্যদের নিয়ে সেই পাম্প পাহারা দিতে লাগলেন। মুক্তি যোদ্ধা ছাড়া কাউকে পাম্প থেকে পেট্রোল দেয়া হচ্ছে না। রাস্তায় রাস্তায় পাকিস্তানি সৈন্য আছে কিনা ব্যারিকেড দিয়ে চেক করা হচ্ছে গাড়ি। হাজিরহাটের হেলথ কম্পলেক্সের ভারপ্রাপ্ত ডাক্তার ইউনিসেফ থেকে দেয়া তাঁর জিপটি নিজের জন্যে না রেখে বোয়ালখালির মুক্তিযোদ্ধাদের জন্যে দিয়ে দিয়েছেন। ওই গাড়িতে করেই দিলীপ মুক্তিযোদ্ধাদের ক্যাম্পগুলি ঘুরে ঘুরে দেখতেন সাথে থাকতেন আওয়ামী লীগের সেক্রেটারি মোজাফফর আর অধ্যাপক পার্থপ্রতিম চৌধুরী। মার্চের শেষ তখন।চট্টগ্রাম তখনও মুক্ত এলাকা। দিলীপ পরিচিত একজনের খোঁজ নিতে শহরে গিয়েছেন সেদিন।খবরটা জানতে পেরেই ফিরিঙ্গিবাজার থেকে চিত্রনায়িকা কবরী লোক পাঠিয়ে অনুরোধ জানালেন কানুনগোপাড়ায় ফিরে যাবার সময় তাঁদের গাড়ির সাথে তিনিও তাঁর নিজের গাড়ি নিয়ে তাঁদের সাথে যেতে চান।তাঁকে যেন একটু নিয়ে যাওয়া হয়। কবরী তখন আমার ছোট পিসির দেবর চিত্ত চৌধুরীর স্ত্রী। জিপের সামনে বাংলাদেশের নতুন পতাকা উড়িয়ে তাঁরা যখন কানুনগোপাড়ায় ফিরে আসছিলেন অজস্র মানুষ তখন পায়ে হেঁটে কালুরঘাট পার হয়ে শহর ছাড়ছে। আওয়ামী লীগ নেতা এম এ হান্নান নিজে সেতুর ওপর দাঁড়িয়ে সব কিছু পর্যবেক্ষণ করছেন। ২৭ মার্চ রেডিওর নব ঘোরাতে গিয়ে বাবা কিছুটা উত্তেজিত স্বরে বললেন স্বাধীন বাংলা বিপ্লবী বেতারকেন্দ্র খুলেছে।এটা শুনেই আমরা সবাই ছুটে গেলাম। রেডিওতে তখন দেশাত্মবোধক গান আর বঙ্গবন্ধুর স্বাধীনতার ঘোষণা ছাড়াও বলা হচ্ছিল পাকিস্তানি সৈন্যদের সাথে বাঙালিদের যুদ্ধ শুরু হয়েছে।বিদেশি,বিশেষ করে ভারতের কাছে সাহায্যের জন্য আবেদন জানানো হচ্ছে। পরে বিপ্লবী শব্দ বাদ দিয়ে বেতার কেন্দ্রটির নাম দেয়া হল স্বাধীন বাংলা বেতার কেন্দ্র। কিছুদিন পরে জানা গেল আগ্রাবাদ বেতারকেন্দ্র নিরাপদ নয় বলে সেখান থেকে সমস্ত মেশিন এনে বেতারকর্মীরা কালুরঘাট থেকে তা সম্প্রচার করছে। এর মধ্যেই মেসোমশাই অধ্যাপক নির্মল সেন একদিন এসে বললেন কালুরঘাট প্রতিরোধের জন্যে সৈন্যদের নেতৃত্ব দিচ্ছেন দিলীপ। দিলীপের কাকা স্বপন চৌধুরী (মুক্তিযুদ্ধে শহীদ) ও এরমধ্যে একদিন কানুনগোপাড়ায় এলেন। তিনি বললেন পাকিস্তানি সৈন্যরা যে নিরীহ মানুষের ওপরে অস্ত্র নিয়ে আক্রমণ করবে তা এদেশের কেউই ভাবতে পারেননি। ৩০ মার্চ সেদিন। আচমকা পাকিস্তান বিমানবাহিনীর দুটি বোমারু বিমান চট্টগ্রাম শহরে ঢুকে কালুরঘাটের ট্রান্সমিশন ভবনে স্বাধীন বাংলা বেতার কেন্দ্রের যে সূচনা হয়েছিলো তা ধ্বংস করে দিয়ে গেলো। বিমান বোমা ফেলার সাথে সাথে সবার মনেই তখন বোমার আতঙ্ক ঢুকলো । গ্রামের ঘরে ঘরে সবার উঠানেই বাঙ্কার খোঁড়া শুরু হল।আমাদের উঠানেও বাদ নেই। লোকজন হারিকেনের চিমনির শুধুমাত্র নিচের একভাগ খালি রেখে বাকি তিনভাগ কালো রঙ করে রাতের বেলায় চলাফেরা করে ও ঘরের কাজ সারে। যে কোন সময়ে বিমান থেকে বোমা পড়ার আতঙ্ক তাড়া করে বেড়াতে লাগলো সবার মনে। রীনাকে পাঠানোর পরে মা কিছু কাপড় চোপর আর দরকারি কিছু কাগজ আর সার্টিফিকেট একটা সুটকেসে ভরে আমার শ্বশুরবাড়িতে বড়দি,কৃষ্ণ।আর আমাকেও পাঠিয়ে দিলেন । বাসায় রইল শুধু বাবা,মা কাজল, ছন্দা আর বাবুয়া। যে কোনো মুহুর্তে তাঁরাও বেরিয়ে যাবার প্রস্তুতি নিয়ে রাখলেন। পরিবারটি তিন ভাগ হয়ে গেলাম। মেয়েদের পাঠিয়ে দিয়ে বাবা, মা দুজনেরই মন খুব খারাপ। মা খুব মন খারাপ করে একদিন বাবাকে বললেন, 'দ্বিতীয় বিশ্বযুদ্ধের স্মৃতি আমার মন থেকে এখনো মুছে যায় নি। ছোট ছিলাম। তবুও মনে আছে সেই সময়ে অভাবের সাথে সংগ্রামের কথা। চাল পাওয়া যাচ্ছিলো না বলে জোয়ার, বাজরার খিচুড়ি পর্যন্ত খেতে হয়েছে আমাদের। আমার বাবা এক দুপুরে ভাত খেতে বসে সবে মুখে ভাতের গ্রাস তুলেছেন। হঠাৎ কোথা থেকে হাড় জিরজিরে এক ভিখিরি ঘরের ভেতরে ঢুকেই বাবার ভাত তোলা হাতটা বাঁ হাতে চেপে ধরে ডান হাতে থালা থেকে মুঠো মুঠো ভাত তুলে নিজের মুখে পুরতে লাগলো। বাবা সাথে সাথে ভাতের থালা ফেলে উঠে পড়ে বললেন খা। তুই পেট ভরে খা। যুদ্ধ শব্দটা সেই থেকে আমার বুকে এক ভয়ংকর শব্দ হয়ে গেঁথে আছে।কত মানুষ যে বাঁচার জন্যে রেঙ্গুন থেকে পালিয়ে আরাকান পর্বত পেরিয়ে চট্টগ্রাম আসার সময়ে সেই যুদ্ধে মারা গেল।এমনও শুনেছি সেই দুর্গম, বিপদসংকুল পার্বত্য পথ পেরোতে না পেরে অনেকেই জলের কষ্টে,খাবারের অভাবে, পথের কস্টে অসহায় হয়ে পথেই মারা গেছে। কতখানি ভয়ংকর পরিস্থিতি হলে মানুষকে এই পরিস্থিতির মধ্য দিয়ে যেতে হয়। জানিনা এই যুদ্ধের পরিনাম কি হবে? যদি সবাই বেঁচে থাকি তাহলে হয়তো আবার আমার মেয়েদের দেখবো।আবার সবাই একসাথে হবো। আমাদের ঠিক পাশেই ছিলেন অধ্যক্ষ শান্তিময় খাস্তগীরের কোয়ার্টার। চট্টগ্রামের বিখ্যাত খাস্তগীর পরিবারের সন্তান তিনি। অকৃতদার এই মানুষটি নিজের জীবনকে শুধুমাত্র ছাত্রদের কল্যাণের জন্যেই সঁপে দেয়ার ব্রত নিয়ে জীবন শুরু করেছিলেন। শিক্ষা প্রতিষ্ঠান বন্ধ বলে বাবা আর শান্তিকাকা দুজনে বসে দেশের পরিস্থিতি নিয়ে সারাক্ষণ আলোচনা করেন। কানুনগোপাড়া তখন নীরব হলেও সবাই ভীষণ আতঙ্কে দিন কাটাচ্ছে।যে কোনও মুহুর্তে পাক সৈন্য এসে পড়তে পারে।অনেকেই দিনের বেলায় করলডেঙ্গা পাহাড়ে নিরাপদ আশ্রয়ে চলে যান। আমরা চলে আসার ঠিক এক সপ্তাহ পরে এক রাতে মা ভাত খাবার জন্যে বাবা,কাজল ছন্দা আর বাবুয়াকে ডাকলেন। খেতে হবে বলেই খাওয়া। সংসার থেকে, দেশ থেকে হঠাৎ করে সব আনন্দ যেন উধাও হয়ে গেছে। সবার মনেই একটা অস্থিরতা আর আতঙ্ক কাজ করছে। মার ডাকে চুপচাপ সবাই খাবার টেবিলে এসে সবে বসেছে। এমন সময় ঘরের দরজায় খুব মৃদু টোকার শব্দ শুনে বাবা চমকে উঠলেন। কে হতে পারে? ঠিক তখন দরজার বাইরে থেকে ফিস ফিস স্বরে কেউ একজন বলে উঠলো ভয় নেই স্যার। দরজাটা খুলুন। বাবা ভাবলেন তাঁরই কোন ছাত্র নিশ্চয় কোন বিপদে পড়ে এসেছে। মুক্তিবাহিনীর কোন ছেলে হবে হয়তো। দরজাটা নিঃশব্দে খুলে দিতেই দেখা গেলো আপাদমস্তক কালো কাপড়ে ঢাকা একটা ছেলে বাবার হাতে ছোট্ট একটা চিরকুট ধরিয়ে দিয়ে ফিস ফিস স্বরে বললো, "স্যার আমি আবুল হোসেন। দিলীপ স্যার এটা আপনাকে দিতে বলেছেন"। বলেই সে আর এক মুহুর্ত না দাঁড়িয়ে সাথে সাথে অন্ধকারেই হাওয়া হয়ে গেল। বাবা আলোয় এনে চিরকুটটা পড়ে দেখেন তাতে লেখা আছে স্যার আমার এই পত্র পাওয়া মাত্র আর এক মুহর্তও দেরি না করে বাড়ি থেকে বেরিয়ে পড়বেন।টেবিলের খাবার টেবিলেই পড়ে রইলো। যাওয়ার আগেও বাবা শান্তি জ্যেঠামনির কথা ভুললেন না।তাঁকেও সাথে যাওয়ার অনুরোধ করলে তিনি বললেন আমি একা মানুষ। চারিদিকে আমার এত ছাত্র।আমাকে ওরা মারবে না। বাবার হাতে তখন আর সময় নেই। সাথে সাথে তিনি পেছনের দরজা দিয়ে বেরিয়ে পড়লেন ছোট পিসির বাড়ির উদ্দ্যেশ্যে। ছোট্ট একটা লেখা। সেদিন দিলীপ চৌধুরীর হাতের এই লেখাই আমার বাবা , মা বোন আর ভাই দুটির জীবন রক্ষা করেছিলো।কাট্টলির জহুর হুসেন (আওয়ামী লীগ নেতা পরে মন্ত্রী)দিলীপ চৌধুরীর কাছে এই বার্তা পাঠিয়েছিলেন। আহমেদ হোসেন ফিরে যাওয়ার সময় একজন রাজাকারের স্ত্রী তাঁকে দেখে ফেলে সাথে সাথে সেই খবর রাজাকারদের কাছে পৌঁছে দিলো। বাবা সেই মুহুর্তে মা কাজল, ছন্দাকে নিয়ে বের হলেন বটে কিন্তু ছোট ভাই বাবু তখনও ঘরে ফেরেনি। মা বারবার আমার বাবু আমার বাবু বলছিলো কিন্তু তখন অপেক্ষা করার সময় নেই। বাবা সেই অন্ধকারের মধ্যে দাঁড়িয়ে আছেন। কোথায় যাবেন তিনি জানেন না। এমন সময় সেই অন্ধকারের মধ্যেই আমাদের বাসায় কাজের দিদি স্বর্ণদির ভাই রবি তার রিকশা নিয়ে এসে বললো তাড়াতাড়ি আমার রিকশায় ওঠেন খুড়িমা।বাবুর জন্যে চিন্তা করবেন না।আমি বাবুকে পরে আপনাদের কাছে পৌঁছে দেবো।এখন কোথায় যাবেন বলেন। স্বর্ণদিদের বাড়ি আমাদের কোয়ার্টারের পেছনেই। বাবা কিছুটা নিশ্চিন্ত হয়ে তার রিক্সায় উঠে আমার ছোট পিসির বাড়ি চৌধুরীবাড়িতে যেতে বললেন। রবি সবাইকে নিয়ে ঘর ছেড়ে আসার আধ ঘন্টার মধ্যেই রাজাকার বাহিনী সেই অন্ধকারের মধ্যেই আমাদের কোয়ার্টারে আগুন লাগিয়ে দেয়। দেখতে দেখতে আমাদের সব স্মৃতি, আলমারি ভর্তি সব বই, বাবার লেখা গান সহ সমস্ত লেখা,সব পুড়ে ছাই হয়ে গেলো । ওরা ভেবেছিল বাবা ঘরেই আছে। আমাদের কোয়ার্টার পুড়ে যাবার পরেও অনেক ছাত্র এসে অধ্যক্ষ শান্তিময় খাস্তগীর কে বারবার অনুরোধ জানিয়ে বললো স্যার আপনি বাসা থেকে তাড়াতাড়ি সরে পড়ুন। কিন্তু তিনি তাঁর কথায় অনড় হয়ে রইলেন। কিছুতেই বাসা ছেড়ে যেতে রাজি নন , তাদেরও সেই একই কথা বললেন আমি একা মানুষ আমাকে কেউ মারতে আসবে না। কোথা থেকে ছাত্রের প্রতি শিক্ষকের এই অপরিসীম বিশ্বাস আসে! অবাক হতে হয়। সেই রাতেই রবি বাবুকে আমার ছোট পিসির বাড়িতে নিয়ে যাবার পরে মা তাঁর ছোট ছেলেকে কাছে পেয়ে নিশ্চিন্ত হলেন। কিন্তু সেখানে যাওয়ার কিছুক্ষণ পরে শোনা গেলো যে কোনও মুহুর্তে চৌধুরীবাড়িও রাজাকাররা আক্রমণ করতে পারে। চিত্রনায়িকা কবরীও তখন সেখানেই। সেই রাতেই কবরী সহ বাবা আর পিসিরাও বাড়ি থেকে বেরিয়ে পড়লেন। অন্ধকার রাস্তায় হাঁটতে হাঁটতে তাঁরা এসে পড়লেন মুক্তিবাহীনির একটা ঘাঁটির পাশে। ঘাঁটি থেকে সেই সময়েই একটা জীপ বেরিয়ে আসছিলো। অন্ধকার রাস্তায় বাবাকে দেখে জীপ থেকে নেমে এলো বাবার এক ছাত্র। ছাত্রটি বাবার সাথে কথা বলে সব শুনে জীপের ড্রাইভারকে বললো স্যার যেখানে যেতে চান স্যারকে সেখানে নামিয়ে দিয়ে আসো। চলবে 
সময়ের কাহন -২০ ----------------------- রেডিওতে ইয়াহিয়া খানের এই ঘোষণা প্রচারের সাথে সাথে মূহুর্তের মধ্যে বিক্ষুব্ধ লোকজন উদ্ভ্রান্তের মতো রাস্তায় বেরিয়ে পড়লো। স্টেডিয়ামে তখন পাকিস্তানের সাথে এমসিসি (ইংল্যান্ড) দলের ক্রিকেট খেলা চলছিলো। দুপুর একটার ইংরেজি সংবাদে ঘোষণাটা শুনেই দর্শকরা খেলা ফেলে সাথে সাথে বেরিয়ে এলো রাস্তায়, অফিস আদালত,কলেজ, বিশ্ববিদ্যালয়ের শিক্ষার্থী, সাধারণ মানুষ,কারখানার শ্রমিক, দিনমজুর যে যেখানে আছে সবাই বেরিয়ে এলো। সবার হাতেই তখন লাঠি, বাঁশ, লোহার রড ,খেলার ব্যাট। হাতের কাছে সেই মূহুর্তে যে যা পেয়েছে তাই নিয়ে রাস্তায় বেরিয়ে এসেছে। ভয়ংকর আক্রোশে বিক্ষুব্ধ জনতা ঢাকা শহরের পথের ওপরেই পাকিস্তানের পতাকা আর কায়েদে আজমের ছবি দুটোই আগুনে পুড়িয়ে দিলো। বুকে কতখানি ক্ষোভ জমা ছিলো তাদের! পতাকা বা কায়েদে আজম কাউকেই যে বাংলার মানুষ অন্তর থেকে গ্রহণ করতে পারেনি এতে স্পষ্ট হয়ে গেলো। মহাসমুদ্রের বুক থেকে ফুঁসে ওঠা জলোচ্ছ্বাসের ক্রুদ্ধ গর্জনের মতো বাংলার আকাশ, বাতাস জুড়ে মুহুর্মুহু প্রতিধ্বনিত হতে লাগলো জ-য় বা-ং-লা। বোয়ালখালিতেও সেই উচ্ছ্বাসের ঢেউ এসে লাগলো। কানুনগোপাড়ার চারিদিক শ্লোগানে মুখরিত হয়ে উঠলো " সব কথার শেষ কথা বাংলার স্বাধীনতা।" চট্টগ্রাম শহরে বাঙালি আর অবাঙালিদের মধ্যে ছোটখাটো একটা সংঘর্ষও হয়ে গেলো। সেই সংঘর্ষে আহত বাঙালিদের রক্ত দিতে মেডিকেল কলেজে ছুটে গেলেন কলেজের অধ্যাপক দিলীপ চৌধুরী। অঙ্কশাস্ত্রের অত্যন্ত মেধাবী এই শিক্ষক দেশের এই ক্রান্তিলগ্নে বিদেশে যাওয়ার স্কলারশিপ পেয়েও যান নি। সম্পর্কে তিনি আমার ছোট মেসোমশাই অধ্যাপক ডঃতপন চৌধুরীর (পরে শিক্ষা বোর্ডের চেয়ারম্যান) কাকা। দিলীপ চৌধুরী বঙ্গবন্ধুর অত্যন্ত প্রিয়পাত্র ছিলেন। ১৯৭০ এর সাধারণ নির্বাচনের আগে ১২ নভেম্বর প্রচণ্ড ঘূর্নিঝড়ে দেশে অনেক মানুষ মারা যান।বঙ্গবন্ধু তখন জনগণকে দেখার জন্যে চট্টগ্রামে এসেছিলেন এসেছিলেন বোয়ালখালিতেও।দিলীপ চৌধুরী তখন তাঁকে আমাদের কলেজে নিয়েও এসেছিলেন। বঙ্গবন্ধু তাঁর হাত ধরে কিছুক্ষণ হাঁটলেও কলেজের ভেতরে ঢোকেন নি।কলেজের বাইরে শিরিষ গাছের নিচ থেকে ফিরে গিয়েছিলেন। ব্যস্ততার জন্যে বলেছিলেন কখনো ক্ষমতায় গেলে কলেজেটিকে তিনি ভালো করে দেখবেন। এদিকে দেশের এই জটিল পরিস্থিতিতে বঙ্গবন্ধু সাথে সাথে সাংবাদিকদের আহবান করে মার্চের দুই আর তিন পরপর দুদিন হরতালের ডাক দিলেন আর সেই সাথে রেসকোর্স ময়দানে এক গণসমাবেশের ঘোষণা দিয়ে জানালেন যে সেদিন তিনি সেখানে বক্তৃতা দেবেন। অবিস্মরণীয় সেই দিনটিই হল সাতই মার্চ। আমরা সাধারনত সকালে চায়ের আসরে বাবার মুখেই দেশ বিদেশের নানা খবর শুনে থাকি। বাবা সারাক্ষণই রেডিও শুনেন আবার আমাদের কাছে তা বলেনও।মা মাঝে মাঝে বাবাকে বলেন চলন্ত রেডিও। পত্রিকা পড়ার আগেই আমরা বাবার মুখে প্রধান খবরগুলি পেয়ে যাই। এই সময়ে রেডিওর খবর ছাড়াও মানুষের মধ্যে একটা ভয় কাজ করতে শুরু করেছিলো।সরকার হয়তো অবস্থা সামলে নিতে কারফিউ জারি করতে পারে। অজানা এক আশংকায় সবার খাবার দাবার কেনাকাটার একটা হিড়িক পড়ে গেলো।সবার ভয় এই গোলমাল যদি আরো বাড়ে? ঘরে ঘরে সবাই চাল, ডাল,আটা,মশলা,আলু,ডিম,পেঁয়াজ,নুন, তেল,কেরোসিন তেল কিনে রাখতে শুরু করলো। মানুষের এই আশংকা মিথ্যে ছিলো না।সত্যি সত্যিই মার্চের তিন তারিখে রাত আটটায় সামরিক সরকার কারফিউ জারি করে দিলো। কিন্তু মানুষের পিঠ যখন দেয়ালে ঠেকে তখন তার কাছে কোন বাধাই আর মানে না। মানুষ তখন এতটাই ক্ষেপেছে যে সরকারের জারি করা কারফিউকে অমান্য করেই সমানে তাদের মিছিল আর শ্লোগান চলতে লাগলো। নির্মম পাক সরকার ভাবলো এটা নিয়ে অহেতুক সময় নষ্ট করার আর অর্থ হয় না। ক্ষুব্ধ জনতাকে নিয়ন্ত্রণ করার জন্যে সরকারও নিষ্ঠুর হাতে এলোপাথাড়ি গুলি ছুঁড়তে শুরু করে দিলেন। কিন্তু বাঁধভাঙা জলস্রোতকে ঠেকিয়ে রাখা কি এতই সহজ ? তীব্র জলস্রোতের মতোই সেই জনস্রোত দূরন্ত গতিতে ছুটে চলেছে। অভূতপূর্ব সেই মহাদৃশ্য যাঁরা দেখেছেন তাঁরা যেমন সেই দৃশ্য কখনও ভুলতে পারবেন না তেমনি যাঁরা তা দেখেন নি তাঁদের কাছে তা বলেও বোঝাতে পারবেন না। প্রেসিডেন্ট ইয়াহিয়া খান এরপরে ৬ই মার্চ বেতারে আবার নতুন করে আরেকটা ভাষণ দিলেন। সে ভাষণে তিনি জানালেন জাতীয় পরিষদের অধিবেশন বসবে ২৫ মার্চ। সেই সাথে সামগ্রিক এই কর্মকান্ডের জন্যে তিনি নির্লজ্জ ভাবে বঙ্গবন্ধুকেই এ জন্যে একতরফাভাবে দায়ী করলেন। বাংলার প্রতিটি মানুষের সাথে সাথে আমাদের পরিবারে আমরাও বঙ্গবন্ধু সাতই মার্চের ভাষণে কী বলেন অধীর আগ্রহ আর উত্তেজনায় তখন উদগ্রীব । অপেক্ষার প্রহর আমাদের কারুরও বুঝি তখন কাটতে চাইছে না। দেশের সব শিক্ষা প্রতিষ্ঠান তখন অনির্দিস্ট কালের জন্যে বন্ধ।আমরা সাত ভাই বোন সবাই আবার বাবার বাড়িতে অবশেষে এলো সাতই মার্চ। সেদিন দুপুর বেলায় নির্দিষ্ট সময়ের আগেই সবার খাওয়া দাওয়া শেষ কারণ বঙ্গবন্ধু কী বলেন তা শোনার জন্যে সবাই উদগ্রীব। সবাই বাবার ঘরে রেডিওর সামনে অধীর আগ্রহ নিয়ে অপেক্ষা করছি । রেডিও খোলাই আছে। আমরা নিজেদের মধ্যেই গল্প করলেও কান রয়েছে রেডিওর দিকে। একটু পরে যেই শুরু হল ' আমার সোনার বাংলা আমি তোমায় ভালোবাসি। সাথে সাথে আমরা কথা বন্ধ করে প্রচণ্ড এক উৎসাহ নিয়ে অপেক্ষা করতে লাগলাম । কিন্তু ঠিক তখন রেডিওটা হঠাৎ দুম্ করে বন্ধ হয়ে বসলো। বাবা কিছুটা অবাক হয়ে বললেন সকালেই নূতন ব্যাটারি লাগিয়েছি। ব্যাটারি তো খারাপ হবার কথা না। এই বলে রেডিওর নব ঘুরিয়ে বললেন," অন্য সব স্টেশন তো ঠিকই ধরছে। রেডিও তো ঠিকই আছে দেখছি।" দুশ্চিন্তার ভাঁজ কপালে তুলে বাবা বললেন,' সকাল থেকে সারক্ষণ বঙ্গবন্ধুর বক্তৃতা সম্প্রচার করা হবে বলে শেষ মুহুর্তে তা প্রচার করা হচ্ছে না। এটা বিশ্বাস করা যায় না। তার মানে ঢাকায় হয়তো বড় ধরণের কোন গোলমাল বেঁধেছে।' সবার মন বিষণ্ণ হয়ে গেলো। ঢাকায় কি হচ্ছে তা সেই মুহুর্তে জানবার কোন উপায়ও নেই। সেই রেডিও পরদিন ঠিক আট মার্চের সকালে যখন খুললো তখন রেডিও থেকে ভেসে আসতে লাগলো বঙ্গবন্ধুর উদাত্ত কন্ঠের অপূর্ব এক তেজোদ্দীপ্ত ভাষণ। সে যেন এক অনন্য বলিষ্ঠ ভাষণ। যে ভাষণের প্রতিটি শব্দ উচ্চারণের সাথে সাথে বাংলার প্রতিটি মানুষকে তিনি আহবান করে চলেছেন,সকলের অন্তরকে দেশ প্রেমে উদ্বুদ্ধ করে চলেছেন। পূর্ব বাংলার শোষিত, বঞ্চিত, অবহেলিত মানুষদের মনের কথাগুলিকে এমন আবেগের সাথে 'এবারের সংগ্রাম মুক্তির সংগ্রাম, এবারের সংগ্রাম আমাদের স্বাধীনতার সংগ্রাম?' কে কবে এমন বাঙ্ময় করে প্রকাশ করতে পেরেছে? মন্ত্রমুগ্ধের মতো আমরা তাঁর ভাষণ শুনছি। ঘরে যেন পিন পতন নীরবতা।আবেগে চোখে জল এসে পড়ছিলো। পরে শুনেছি ৭ই মার্চ তাঁর সেই অমর বক্তৃতা মার্শাল কর্তৃপক্ষ তথ্য মন্ত্রণালয়কে সম্প্রচার করার অনুমতি দেয় নি বলে রেডিওর সকল বাঙ্গালী কর্মকর্তা ও কর্মীরা একজোট হয়ে সেদিন রেডিও স্টেশন ছেড়ে বাইরে বেরিয়ে এসেছিলেন। অবশেষে সরকার অনুমতি দিতে বাধ্য হলে তাঁরা আবার রেডিও স্টেশনে যোগ দেবার পরে ভাষণটি প্রচার করা সম্ভব হয়েছিলো। সারা বাংলার আনাচে কানাচে রেডিওতে শোনা ছাড়াও শুধু রেসকোর্সের ময়দানের জনসভাতেই সেদিন তাঁর এই ভাষণ চাক্ষুষ ভাবে শোনার জন্যে তিরিশ লক্ষেরও বেশি লোক উপস্থিত হয়েছিলো। সারা দেশের মতো কানুনগোপাড়াতেও গেরিলাযুদ্ধের প্রস্তুতি শুরু হয়ে গেলো।পাড়ায় পাড়ায় অধ্যাপকরা মিলে জনমত সৃষ্টি করতে লাগলেন। অবসরপ্রাপ্ত সেনা অফিসাররা তরুণদের ট্রেনিং দিতে শুরু করলেন।শহরে বন্দুকের দোকান লুট হতে শুরু করলো। মানুষের হাতেও কিছু অস্ত্র এসে পড়লো।ঢাকায় লাল সবুজের মাঝখানে দেশের মানচিত্র আঁকা বাংলাদেশের পতাকা উড়লো।দিলীপ চৌধুরী চট্টগ্রাম শহর থেকে নতুন পতাকা নিয়ে এলেন।কলেজের অধ্যক্ষ শান্তিময় খাস্তগীরকে নিয়ে অধ্যাপকরা সবাই মিলে সেই পতাকা কলেজের গেটে তুললেন। সেদিনই সন্ধ্যার সময়ে আমার কর্তা সিলেট থেকে চট্টগ্রাম এসে যখন বললো বঙ্গবন্ধু যখন রেসকোর্সের ময়দানে বক্তৃতা দিচ্ছিলেন তখন নাকি ঢাকার তেজগাঁ বিমানবন্দরে নেমেছেন ইয়াহিয়ার পাঠানো পূর্ব পাকিস্তানের নতুন জেনারেল যার নাম আমরা বেলুচিস্তানে শুনেছি সেই টিক্কা খান। আমি চমকে উঠে বললাম বেলুচিস্তানের সেই কসাই টিক্কা খান! এই নাম শুনলেই বেলুচবাসীর দৃষ্টিতে যে ঘৃণা আমি দেখেছি তা মনে করে শিউরে উঠলাম। ১৯৫০-৬০এ অবহেলিত জনপদ বেলুচিস্তানের স্বাধিকার স্বায়ত্তশাসন বুভুক্ষু অদম্য বেলুচবিপ্লবীদের যে টিক্কা খান হত্যা করেছে? বুকটা কি এক আশংকায় কেঁপে উঠলো। বাংলার সবুজ জমিকে কি সে এবারে রক্তাক্ত করে ছাড়বে? কর্তা আসার পরে সিলেট ফিরে যাবার জন্যে সবকিছু গুছিয়ে নিচ্ছিলাম। মাকে বললাম তোমরাও আমাদের সাথে চল। এই সময়টাতে কিছুদিন সিলেটে বেড়াতে গেলে তোমাদের ভালো লাগবে। অন্যরা যদিও সিলেট আগে বেড়িয়ে এসেছে যায়নি শুধু বড়দি আর কৃষ্ণা। মা তাই বললেন ওরা দুজনেই যাক। মা'র কথায় আমার কর্তা পরদিনই চট্টগ্রাম শহরে গিয়ে আমাদের টিকিটের সাথে বড়দি,কৃষ্ণা আর ছন্দার জন্যেও টিকিট কিনে নিয়ে এলো। সেই টিকিট ছিলো পঁচিশে মার্চের। পঁচিশে মার্চের তখনও দিন কয়েক বাকি। বাংলার স্বাধিকার প্রতিষ্ঠার সাথে একে একে সবাই তখন একাত্মতা ঘোষণা করতে শুরু করেছেন। আশি বছরের বর্ষীয়ান নেতা মৌলানা ভাসানি বঙ্গবন্ধুকে সমর্থন করে বলেছেন বর্তমান সরকার যদি আপোষে পূর্ব বাংলার স্বাধীনতা না দেয় তাহলে তিনি ৫২ সালের মতো বঙ্গবন্ধুর সাথে একযোগে বাংলার মুক্তি সংগ্রামে নামবেন। কবি,সাহিত্যিকরা গড়ে তুলেছেন লেখক সংগ্রাম শিবির। তৈরি হল বিক্ষুব্ধ শিল্পী সংগ্রাম পরিষদ। বিশিষ্ট ব্যক্তিরা একে একে বর্জন করতে শুরু করলেন পাক সরকারের দেয়া খেতাব বর্জন। পাক সরকারের আর বুঝতে বাকি রইলো না পরিস্থিতি তাদের নিয়ন্ত্রণে আর নেই।পুরোপুরি বাইরে চলে গেছে। ১৫ মার্চ সমঝোতার শেষ চেষ্টা হিসেবে কঠোর নিরাপত্তায় প্লেনে করে ইয়াহিয়া এলেন বঙ্গবন্ধুর সাথে আলাপ করতে কিছুদিন পরে ভুট্টোও এসে যোগ দিলেন সেই মিটিংয়ে। দুজনের গাড়ির সামনে পিছনে থাকে মেশিনবাহী ট্রাকের প্রহরা। বঙ্গবন্ধু সেই আলোচনায় যান প্রতিবাদের পতাকা উড়িয়ে। পঁচিশে মার্চে আমরা সিলেট যাবো বলে আগের দিন সব কিছুই গুছিয়ে নিয়েছি।মা সাথে দিয়েছেন ডালের বড়ি,আচার, নারকেলের সন্দেশ আর সেই সাথে চট্টগ্রামের শুঁটকিও।রাত দশটায় মেল ট্রেন।বাবার বাড়ি থেকে বেরোতে হবে দুপুরেই। বেলা তখন এগারোটা। বাবা প্রফেসর হোস্টেল থেকে ঘুরে এসে বললেন," তোরা তো মনে হয় যেতে পারবি না।২৩ মার্চ প্রতিরোধ দিবসের দিনে সিলেট আর চট্টগ্রাম রেললাইন থেকে নাকি রেললাইনের বেশ কিছু ফিশ প্লেট উপড়ে ফেলা হয়েছে। ট্রেন তাই চলছে না। এটা শুনে আমার কর্তা ভীষণ চিন্তায় পড়ে গেলো। আরও শুনি জাতিসংঘ প্রধান উথান্ট নাকি জাতিসংঘের অফিসের কর্মকর্তা আর কর্মচারীদের ঢাকা ছেড়ে যেতে বলেছেন। পি আই এর ফ্লাইটে শত শত অবাঙালী তখন পূর্ব পাকিস্তান ছাড়ছে অথচ বাঙালীরা শত চেষ্টা করেও কোন টিকিট পাচ্ছে না। শোনা যাচ্ছে প্লেনে করে সাদা পোষাকে তেজগাঁ বিমানবন্দরে নাকি রোজ সৈন্য নামছে। শুধু তাই নয় করাচি থেকে গোলাবারুদ আর অস্ত্রশস্ত্র নিয়ে এম ভি সোয়াত নামে একটা জাহাজ চট্টগ্রাম বন্দরে এসে ভিড়েছে। সেই অস্ত্র খালাস করতে দেবে না বলে চট্টগ্রামের বীর তরুণরা রাস্তায় ব্যারিকেড দিয়ে দাঁড়াতেই তাদের ওপরে আর্মি ঝাঁপিয়ে পড়েছে। একটা ঝড়ের আভাস যেন ক্রমশ স্পষ্ট হয়ে উঠছে। কসাই টিক্কা খান নাকি পূর্ব বাংলায় পা দিয়েই বলেছে এই পরিস্থিতি নিয়ন্ত্রণে আনতে তার জন্যে বাহাত্তর ঘন্টাই যথেষ্ট। ২৫ মার্চের রাতে আমাদের সিলেট যাওয়া বাতিল হয়ে গেলো। আর ঠিক সেই রাতেই খুব সাধারণ একটা গাড়ি তেজগাঁ বিমানবন্দরে এসে থামলো।গাড়ি থেকে অত্যন্ত সন্তর্পণে নামলেন প্রেসিডেন্ট ইয়াহিয়া খান।অদূরে অন্ধকার রানওয়েতে তাঁর জন্যে দাঁড়িয়ে আছে একটি প্লেন।গাড়ি থেকে নেমে গুটিকয় সঙ্গী নিয়ে নিঃশব্দে সেই অন্ধকার রানওয়ে পেরিয়ে তিনি প্লেনটিতে উঠে পড়লেন। যাওয়ার আগে অপারেশন সার্চলাইটকে সবুজ সংকেত দিয়ে গেলেন,ঠিক বারোটার সময়ে যেন একশান শুরু হয় ততক্ষনে তিনি ভারতের আকাশ সীমানা পার হয়ে করাচি পৌঁছে যাবেন। এই সেই অপারেশন সার্চ লাইট টিক্কা খান যা বাঘা বাঘা জেনারেলদের নিয়ে শুধু পরিকল্পনা নয় বেলুচিস্তানের বিদ্রোহী দলের ওপরে সার্থকভাবে তা প্রয়োগ করে তাদের শায়েস্তাও করেছেন। এই অপারেশন সার্চ লাইট প্রয়োগ করে এবারে তিনি বাঙ্গালীদের দমন করবেন। মনে তাঁর অকুণ্ঠ সাহস। পূর্ব পাকিস্তানের কোন বিচারপতিই তাঁকে শপথ গ্রহণ করাতে রাজি না হলেও তিনি মার্শাল ল এডমিনিস্ট্রেটর হয়েই কাজ চালাচ্ছেন। অন্যান্য সব দিনের মতোই পঁচিশে মার্চের রাত তার নিয়মেই গড়াচ্ছিলো।কর্মব্যস্ত মানুষ সারাদিনের কাজের পরে নিজের ঘরে ফিরে এসেছে। কিন্তু কে জানতো এই রাত প্রতিদিনের রাতের মতো হবে না ? কে জানতো এই রাতের ভয়াল থাবা সারা জীবন বাঙালীদের মনে গভীর ক্ষতের দাগ রেখে যাবে? এই রাত যে টিক্কা খানের পরিকল্পনা বাস্তবায়নের রাত। আর সেই পরিকল্পনা বাস্তবায়নের জন্যেই ইয়াহিয়ার দেয়া নির্দেশিত সময়ে ঠিক বারোটা বাজতেই বিকট গর্জনে থরথর করে কেঁপে উঠলো পুরো ঢাকা শহর। ট্যাংক, মর্টার, শেল,মেশিনগান,কামান নিয়ে ঢাকার রাজপথগুলিতে বিভিন্ন দলে ভাগ হয়ে টিক্কা খানের সৈন্যরা তখন হত্যানিধন যজ্ঞে মেতে উঠেছে। একদল রাজারবাগের পুলিশ হেড কোয়ার্টারে ঢুকে ঘুমন্ত বাঙালী পুলিশ সৈন্যদের হত্যা করতে শুরু করলো অন্যদল ঢাকা বিশ্ববিদ্যালয়ের আবাসিক হলে ঢুকে ছাত্রদের হত্যা করতে শুরু করলো। একমাত্র হিন্দু আবাসিক হল জগন্নাথ হলেই তারা সাতশ ছাত্রকে শুধু হত্যা নয় হলটাও ধ্বংস করে দেয়। হত্যা করলো দেশের অত্যন্ত সম্মানিত অধ্যাপকদের। হত্যা করলো ছাত্রদের প্রিয় মধুদাকে। তাঁর ক্যান্টিনটাও পুড়িয়ে ছাই করে দিলো। শহীদ মিনারের স্তম্ভগুলি ততক্ষণে গোলার আঘাতে ভেঙে চুরমার। ভাবতে অবাক লাগে যুদ্ধ পরবর্তী সময়ে পাকিস্তান নির্লজ্জের মতো অস্বীকার করেছে তারা নাকি ঢাকা বিশ্ববিদ্যালয়ে কোনোরকম হত্যাযজ্ঞই চালায় নি। ঐতিহ্যবাহী ঢাকেশ্বরী মন্দিরের পুরোহিতকে হত্যা করে মন্দিরের সোনার প্রতিমা লুট,রমনা কালিবাড়ি সহ পুরনো ঢাকার শাঁখারি পট্টির হিন্দু এলাকা,ঢাকার আশেপাশের বস্তি,পেপার অফিস সব কিছু তখন আগুনের লেলিহান শিখায়,মানুষের করুন আর্তনাদে, কুকুরের কান্নায় ভয়ংকর ভাবে কেঁপে উঠেছে। দিশেহারা মানুষ উপায় না দেখে পালাতে শুরু করলো বুড়িগঙ্গার অপর পাড়ে জিঞ্জিরার দিকে।সাথে সাথে পাকবাহিনীর অস্ত্রগুলি প্রাণের তাগিদে ছুটে যাওয়া মানুষগুলির দিকে ঘুরে গেলো। শুধু জিঞ্জিরাতেই সেই রাতে তাদের অস্ত্রে কয়েকশ মানুষ মারা গেলো। পূর্ব, পশ্চিম, উত্তর, দক্ষিণ সব দিক থেকেই তখন আগুনের স্তম্ভ আকাশ সমান উচ্চতায় উঠতে লাগলো। গুলির শব্দে,মানুষের গগন বিদারি আর্তনাদে,কুকুরের মড়াকান্নায় সে এক নারকীয় দৃশ্য। জেনারেল টিক্কার অপারেশন সার্চ লাইটের অংশ হিসেবে বাহাত্তর ঘন্টার প্রথম ধাপ শুরু হল এভাবেই। সেই রাতেই পাকবাহিনী বঙ্গবন্ধুকে বন্দী করে কোথায় যে নিয়ে গেলো তার সঠিক কোন উত্তর তখন কেউই জানতো না। পাক সরকারের এই নিষ্ঠুর হত্যাযজ্ঞের খবর দেশের বাইরে কোনভাবেই যেন প্রচার না পায় সে জন্যে পূর্ব পাকিস্তানে একে একে সমস্ত বিদেশি সাংবাদিকদের ২৫ মার্চেই হোটেল ইন্টারকন্টিনেন্টালে এনে আটকে রাখা হল। এরপরে তাদের সবাইকে সৈনিক প্রহরায় বিমানে উঠিয়ে জোরপূর্বক দেশ থেকে বের করে দেয়া হল। এই সব সাংবাদিকদের মধ্যে ব্রিটিশ পত্রিকা ডেইলি টেলিগ্রাফের সাইমন ড্রিং নামে একজন সাংবাদিক ছিলেন যিনি তাদের চোখ এড়িয়ে হোটেলের রান্নাঘরে বাবুর্চিদের সহায়তায় নিজেকে দুই দিন লুকিয়ে রাখতে সমর্থ হন। চুপিচুপি তিনিঢাকার বিভিন্ন বিধ্বস্ত জায়গায় ঘুরে ঘুরে খবর সংগ্রহ করে সেসব খবর দেশের বাইরে বিভিন্ন কৌশলে টেলিগ্রাফে পাঠিয়ে দিতে থাকেন। রেডিওতে বিবিসি মারফত তাঁর পাঠানো এসব সংবাদ শুনে তো সমগ্র বিশ্ববাসী বিষ্ময়ে হতভম্ব। বি বি সি ছাড়া খবর পাবার আরেকটা মাধ্যম ছিলো আকাশবানী। পাক সরকারের এই নিষ্ঠুর ও ধ্বংসাত্মক কার্যকলাপে মানুষ অনিশ্চিত ও ভয়সংকুল এক জীবন পার করছে তখন । কারো মনেই শান্তি বা স্বস্তি নেই। চরম এক দুঃসময় বিরাজ করছে সারা দেশ জুড়ে। এই সময়ে কিছুদিনের জন্যে চট্টগ্রাম বেতার কেন্দ্র মুক্তি সংগ্রামীরা নিজেদের দখলে নিয়ে আসলে তখন সেই কেন্দ্র থেকে ২৬শে মার্চ প্রথমে স্থানীয় আওয়ামী লীগের নেতা জনাব হান্নান এবং এর পরে মেজর জিয়াউর রহমান বাংলাদেশকে স্বাধীন দেশ বলে ঘোষণা দেন। ২৬ মার্চের দুপুরে ইপিআরের ওয়্যারলেসে জনাব হান্নানের কাছে এই বার্তা বঙ্গবন্ধুর কাছ থেকে এসেছিলো যা তিনি বন্দী হবার আগের মুহুর্তে পাঠিয়ে ছিলেন। ২৭ মার্চ। সন্ধ্যা পেরিয়েছে তখন। আমি আমার ছেলেকে ঘুম পাড়াচ্ছিলাম। এমন সময় মা আমাকে খেতে ডাকলেন। ছেলেকে ঘুম পাড়িয়ে খাবার ঘরে ঢুকেই শুনি রেডিও থেকে ভেসে আসছে "আই মেজর জিয়া, প্রভিন্সিয়াল কমানডার ইন চিফ, দি বাংলাদেশ লিবারেশন আর্মি, হেয়ারবাই প্রক্লেইম, অন বিহাফ অফ শেখ মুজিবুর রহমান, দি ইন্ডিপেন্ডেন্ট অফ বাংলাদেশ।" আমি সবে ভাত নিয়েছি আমার প্লেটে। সেই কন্ঠস্বর শুনে আমার হাত থেকে ভাতের থালাটা দুম করে মাটিতে পড়ে গেলো। মা বললেন কি হল তোর? আমি উত্তেজিত স্বরে বললাম মা শুনছো বঙ্গবন্ধু বেঁচে আছেন। মা বললেন তুই মাথা ঠাণ্ডা করে খা দেখি? একটু পরেই আবার আমার নাতি উঠে যাবে। পাক বাহিনীর এই নির্বিচার হত্যাকাণ্ড, বেপরোয়া গুলিবর্ষণ আর ব্যাপক অগ্নিসংযোগে ভীত সন্ত্রস্ত মানুষ তখন উদ্ভ্রান্তের মতো দিশেহারা হয়ে ছুটছে। রাজনৈতিক নেতা , কর্মী, সশস্ত্রবাহিনীর বিদ্রোহী বাঙালী থেকে সাধারণ মানুষ সবাই তখন শহর থেকে গ্রামের দিকে ছুটছে। প্রথম দিকে গ্রাম নিরাপদ থাকলেও পরে গ্রামেও একই অবস্থা। উপায় না দেখে অবশেষে শেষ আশ্রয় হিসাবে মানুষ সীমান্ত পেরিয়ে পার্শবর্তী দেশ ভারতে ছুটছে। হাজার থেকে লক্ষ, লক্ষ থেকে কোটির দিকে এগিয়ে চলেছে সে সংখ্যা। তবে জেনারেল টিক্কা খান তাঁর অপারেশন সার্চলাইট অবহেলিত বেলুচিস্তানের বিপ্লবীদের ওপরে সার্থক ভাবে প্রয়োগ করতে পারলেও তা কিন্তু মর্মান্তিকভাবে ব্যাহত হয়ে গেলো পূর্ব পাকিস্তানের মাটিতে। তিনি ভাবতেই পারেন নি যে এটা বেলুচিস্তান নয়। এর চারিদিকে চৌদ্দশ মাইল জুড়ে রয়েছে বিশাল এক স্থল সীমান্ত। দেশের সীমান্ত পেরিয়ে মানুষ তখন ছুটছে প্রাণের তাগিদে। এই প্রথম আমার মনে হল র‍্যাডক্লিফের বিভাজন এতদিনে বুঝি সত্যিই আমাদের জন্যে শাপে বর হয়ে দেখা দিয়েছে। চট্টগ্রামে স্বাধীনতা ঘোষণা যখন করা হল তখন দেশের অন্যান্য অঞ্চলও বসে নেই।বাঙালি আর্মি অফিসাররা তখন নিজেদের সাধ্যমতো বিচ্ছিন্নভাবে লড়াই চালিয়ে যাচ্ছিলেন। এপ্রিলের প্রথম সপ্তাহে সিলেটের তেলিয়াপাড়ার চা বাগানের এক নির্জন বাংলোতে বসেছে আর্মি অফিসারদের এক ঐতিহাসিক সভা। অভিজ্ঞ এই আর্মি অফিসারদের বুঝতে বাকি থাকেনা যে বাঙালি সেনাদের কাছে যে অস্ত্র আছে তা দিয়ে শক্তিশালী পাকবাহিনীর সাথে টিকে থাকা অসম্ভব। তাদেরও অস্ত্র চাই কিন্তু কে দেবে সেই অস্ত্র? আসবেই বা কোথা থেকে? স্বভাবতই তখন প্রথমেই মনে আসে প্রতিবেশী ভারতের কথা। কিন্তু ভারত তাদের তা দেবে কিনা সেটাও এক রাষ্ট্রীয় সিদ্ধান্তের ব্যাপার। আওয়ামী লীগের হতবিহ্বল নেতাকর্মীরা সীমান্ত পেরিয়ে আশ্রয় নিয়েছেন সেখানেই। রাজনীতিবিদদের সাথে যোগাযোগের চেষ্টা অব্যাহত রেখে তাঁরা সম্মিলিত একটি মুক্তিবাহিনী সংগঠনের সিদ্ধান্ত নিলেন। সর্বসম্মতিক্রমে এই নেতৃত্বের দায়িত্ব দেয়া হল ব্রিটিশ আর্মির অবসরপ্রাপ্ত প্রবীণ বাঙ্গালী অফিসার কর্ণেল ওসমানীকে। এর কিছুদিন পরেই আক্রান্ত পূর্ব বাংলার স্বতস্ফুর্ত সংগ্রাম এক সফল মুক্তি যুদ্ধের রুপ নিতে শুরু করলো। দলে দলে তরুণ ছেলেরাও মুক্তিযুদ্ধের ট্রেনিং নিতে সীমান্ত পেরিয়ে ভারতে ছুটছে। আমাদের কলেজের বিশাল লম্বা বারান্দায় গভীর রাতে ক্ষুধার্ত মুক্তিযোদ্ধারা যখন আসতো তখন গ্রামবাসিরা তাদের জন্যে খিচুড়ি রান্না করে আনলে তারা বলতো সময় নষ্ট করে থালায় পরিবেশনের দরকার নেই। বারান্দাতেই খিচুড়ি ঢেলে দিন। সেই বারান্দা ধুয়ে তখন গরম খিচুড়ি ঢেলে দেয়া হত, এর কারণ ঘরের শত্রু বিভীষণের মতো এক বিশেষ শ্রেণীর কাজ ছিলো পাকবাহিনীকে সব ব্যাপারে সাহায্যের জন্যে নিজেদের হাত দুটিকে বাড়িয়ে রাখা।যাদের নাম রাজাকার। মুক্তিযোদ্ধাদের দেখলেই এরা সাথে সাথে পাকবাহিনীর কাছে সেই খবর বিদ্যুৎ বেগে পোঁছে দেয়া ছাড়াও বিশিষ্ট বুদ্ধিজীবিদের অবস্থান, আওয়ামীলীগ আর হিন্দু সম্প্রদায়ের বাড়িঘর লুট করে আগুন জ্বেলে দেয়া, কোন কোন বাড়িতে তরুণ তরুণী আছে তাদের নির্যাতন করার জন্যে পাকবাহিনীর ক্যাম্পে নিয়ে যাওয়া প্রধানত এসবই ছিলো এদের কাজ। পাক বাহিনীর মতোই অনেক সময় তাদের চেয়েও ভয়ংকর রকমেরবিপজ্জনক ছিলো এরাই। বি বি সি আর আকাশবাণী মারফত যখন পৃথিবীর মানুষের কাছে পূর্ব বাংলার এই গণহত্যার খবর পৌঁছে যেতে লাগলো তখন তা শোনার ওপরেও নিষেধাজ্ঞা জারি করা হল। কিন্তু মানুষকে দাবিয়ে রাখা কি এতই সোজা? বঙ্গবন্ধু কি আর শুধু শুধু এই কথা বলেছিলেন? লোকজন রেডিওর ভলিউম খুব ছোট করে রেডিওকে কাপড় দিয়ে মুড়ে বিবি সি আর আকাশবাণী শুনতে লাগলো। আমার মা এই সময়ে খুব ভয় পেয়ে গেলেন তাঁর ছেলেমেয়েদের জন্যে আর বাবার জন্যে। কারণ আমার বাবার নাম তখন স্থানীয় রাজাকারদের খাতায় প্রথম সারিতে। ছোট বোন রীনার কোলে তখন ছোট ছোট দুটি বাচ্চা।প্রথমে তার ডাক্তার স্বামী সহ একরকম জোর করে তাকে পাঠিয়ে দেয়া হল প্রত্যন্ত গ্রামে তার শ্বশুরবাড়িতে। চলবে।
সময়ের কাহন-১৯ --------------------------- দীর্ঘ অপেক্ষার পালার পরে অবশেষে ধরা দিয়েছে সকলের কাঙ্ক্ষিত সেই দিন। বাংলার আনাচেকানাচে সকলের মুখে মুখে তখন অন্য কোনও কথা নেই।শুধু ভোটের কথা। ভোটকে ঘিরেই মানুষের উৎসাহ আর উদ্দীপনার জোয়ার বইছিলো। দৈনন্দিন কাজকর্মে সেদিন কারুরই মন নেই। সূর্য ওঠার সাথে সাথে নারী পুরুষ সকলেই স্বতঃস্ফূর্ত এক আনন্দে ভাসতে ভাসতে ছুটে চলেছে ভোটকেন্দ্রের দিকে। দোকান পাট , হাটবাজার, অফিসপাড়া, আদালত ভবন সব কিছু সেদিন সুনসান, নিস্তব্ধ। যতদূর দৃষ্টি যায় ততদূর পর্যন্ত শুধু নৌকা আর নৌকা। বিচিত্র তার উপকরণ! বিচিত্র তার সাজ! কত যে তার রঙ! বলে শেষ করা যাবে না। হৃদয়ের সমস্ত ভালোবাসা উজাড় করে মানুষ এসব নৌকা তৈরী করেছে।দেখলে অবাক হতে হয়। কোন উপকরণটা নেই! কাগজের নৌকা , কাপড়ের নৌকা , কাঠের নৌকা , বাঁশ, চট, শন, বেত,খড়,টিন, দড়ি,কী নেই? বাংলার মানুষের নৌকার প্রতি এই ভালোবাসা তো আর শুধু শুধু নয়। এটা যে বঙ্গবন্ধু শেখ মুজিবুর রহমানের আওয়ামী লীগের প্রতীক। বাংলার মানুষ বড় ভালোবেসে,গভীর আত্মপ্রত্যয় থেকে তাঁকে বঙ্গবন্ধু নামে ডাকে। আওয়ামী লীগ ছাড়া সেই সময়ে নির্বাচনে অংশ নেয়া অন্যান্য দলগুলির মধ্যে ছিলো পশ্চিম পাকিস্তানের জুলফিকর আলী ভূট্টোর পাকিস্তান পিপলস পার্টি, মুসলিম লীগ এছাড়া অন্যান্য কয়েকটা ইসলামী দল। পূর্ব পাকিস্তানের দক্ষিণাঞ্চলে ঘটে যাওয়া ঘুর্ণিঝড়ে লক্ষ লক্ষ নিহত, বিধ্বস্ত ও সহায় সম্বলহীনমানুষ আর জনপদের ব্যাপক ক্ষয়ক্ষতির পরেও ইয়াহিয়া সরকারের চূড়ান্ত উদাসীনতার প্রতিবাদে বর্ষীয়ান নেতা জনদরদী মৌলানা ভাসানী নির্বাচন বর্জন করেছিলেন। আমরা যখন পশ্চিম পাকিস্তানে ছিলাম তখন আমাদের বাংগালী মেজর বন্ধুটি বলেছিলেন পশ্চিমা আর্মি অফিসারদের পূর্ব পাকিস্তান সম্পর্কে ধারনাটা ভারি অদ্ভুত। ইলেকশানের কথা উঠলেই তারা সাথে সাথে বলবে নির্বাচনের ফল যে কি হতে পারে তা জানাই আছে। ইন্টেলিজেন্সের রিপোর্টই বলছে আওয়ামী লীগ বড় জোর তিরিশ কি চল্লিশটি সিট পেলেও পেতে পারে। তার বেশি কিছুতেই নয়। নির্বাচনটা হয়ে যাক। তখন হয়তো তাদের ঘুম ভাঙবে। সত্যি সত্যিই পশ্চিমা সামরিক শাসকদের সেই বদ্ধমূল ধারনাকে ধূলোয় মিশিয়ে দিয়ে বাঙালীর প্রত্যাশিত ফলটি তাদের নাকের ডগায় যখন এসে পড়লো তখন তারা তা হাতে নিয়ে একেবারে স্তম্ভিত হয়ে গেলো । অবিশ্বাস্য এক দৃষ্টিতে সবাই তাকিয়ে দেখে পূর্ব পাকিস্তানে ১৬৯টি আসনের মধ্যে ১৬৭টি আসনই পেয়েছে আওয়ামী লীগ আর পশ্চিম পাকিস্তানে ভুট্টোর পিপলস পার্টি পেয়েছে ১৪৪টির মধ্যে মাত্র ৮৮টি। অভূতপূর্ব এই বিজয়ের জন্যে বাংলার জনগনকে আন্তরিক ধন্যবাদ জানালেন সকলের প্রিয় নেতা বঙ্গবন্ধু শেখ মুজিবুর রহমান। সারা বাংলা যখন আনন্দের বন্যায় ভাসছে তখন সেই আনন্দের মধ্যে হঠাৎ আমাদের কাছে এমনইএক দুসংবাদ এলো যা আমাদের কল্পনার বাইরে। আমার মেজো ভাশুরের মেয়ে নমিতা নাকি হঠাৎ খুব অসুস্থ হয়ে পড়েছে। তাকে সিলেট হাসপাতালে ভর্তি করা হয়েছে।ডাঃ বদরুদ্দোজার চিকিৎসাধীনে আছে সে। ডাঃ বদরুদ্দোজা তখন সবেমাত্র সিলেট হাসপাতালে এসেছেন। তরুণ, সুদর্শন এই ডাক্তারের চিকিৎসা আর ব্যবহারের কথা তখন সবার মুখে মুখে। চট্টগ্রামে থাকতেই দীর্ঘদিন ধরে নমিতার হাত, পায়ের গিঁটগুলি ফুলে যাচ্ছিলো আর সেই সাথে নাকি মাঝে মাঝে জ্বরও হত।এজন্যে সে প্রায়ই জ্বরের ওষুধও নাকি খেতো। এই প্রথম জানা গেলো যে তার এই জ্বরটা আসলে রিউম্যাটিক ফিভার বা বাতজ্বর। সেই সময়ে এই জ্বর সম্পর্কে তেমন একটা কেউ জানতো না। খবরটা শুনেই আমরা তাড়াতাড়ি সিলেট হাসপাতালে নমিতাকে দেখতে গেলাম। চেহারা দেখে বোঝার উপায় নেই যে তার বুকের ভেতরে কী ভয়ানক রোগ বাসা বেঁধেছে। আমাকে দেখে এত কস্টের মধ্যেও সে মলিন একটু হাসলো। ওর রুগ্ন মুখের দিকে তাকিয়ে আমার মনে হল বেচারি! ওরই কেন এই ভয়ানক রোগটা হল? কিই বা ওর বয়েস?ওর যে এখনও পৃথিবীর কিছুই দেখা হয় নি। ভার্সিটিতে পড়বার সময়ে এই মেয়েটিই শাশুড়ির বকাঝকার হাত থেকে আমাকে কতবার যে আগলে রেখেছে?পৃথিবীটা দেখার যে ওর বড় শখ।ওই খুপরি জানালার ফাঁক দিয়ে যে পৃথিবী সে দেখেছে তাকে কি পৃথিবী দেখা বলা চলে? ওকে যে ভালো হতেই হবে। বুকের ভেতরটা কেমন জানি করতে লাগলো। নিজের শরীরটাও ভালো নয়। আমার চেহারা দেখে মেজো ভাশুর আর আমার কর্তা আমাকে বেশিক্ষণ হাসপাতালে থাকতে দিলো না। সবাই পালা করে নমিতাকে দেখতে হাসপাতালে যায়। আমাকে যেতে দেয়া হয় না। ঘরে থেকেই আমি তার জন্যে স্যুপ বানিয়ে পাঠাই। কিছুদিন পরে তার শরীরের কিছুটা উন্নতি হলে সে কিছুতেই আর হাসপাতালে থাকতে চাইছিলো না। ডাক্তারের অনুমতি নিয়ে কোম্পানির ডাক্তারের ভরসায় তাকে আবার ঘরে আনা হয়েছে। নমিতাকে ঘরে আনার কয়েকদিন পরে আমি আবার টেংরাটিলাতে চলে আসলাম। জানুয়ারি মাসের শেষ তখন। প্রচন্ড ঠাণ্ডার মধ্যে বিকেল বেলায় আমার ছেলের জন্ম হয়। আমার মেয়ে তখন কাজের মেয়ে হনুফার সাথে খেলতে গেছে। তাকে যখন ভাইয়ের কাছে আনা হল তখন সে কান্নার শব্দ শুনে ভাবলো বেড়ালছানা ডাকছে। সে এদিক থেকে ওদিকে দৌড়ায় আর বেড়ালছানাটা কোথায় লুকিয়ে আছে তাকে খুঁজতে থাকে। তীব্র ঠান্ডার জন্যে ভাইটি যে নরম কম্বলের নিচে সে তাকে দেখতেই পায় নি। এতদিন সে প্লাস্টিকের পুতুলকে ভাই বানিয়ে খেলেছে এবারে সত্যি সত্যি ভাই পেয়ে তার আনন্দ দেখে কে?তবে তার শিশুমনে প্রশ্ন জাগলো ভাইটি কেন বেড়ালের মতো ডাকে? নাতি হবার এগারো দিন পরে আমার শাশুড়ি আমাদের কাছে চলে এলেন। কিছুদিন আমাদের সাথে কাটিয়েই তিনি নমিতাকে দেখতে চলে গেলেন। ছেলে জন্মাবার কিছুদিন পরে এক বিকেলে অফিস থেকে ঘরে ফিরে আমার কর্তা বললো প্ল্যান্ট অপারেটর বিশ্বাসের কাছ থেকে আজ একটা গরু কিনলাম। গরুটা নাকি তিন সেরের মতো দুধ দেয়। দুধও নাকি খুব ঘন আর মিষ্টি। পাকিস্তানে থাকতে গন্ধ লাগতো বলে ছাগলের দুধ তোমরা খেতে পারতে না।এখন আর সেই ভয় নেই। গরু কেনার কথায় আমি হাঁ করে তার মুখের দিকে তাকিয়ে বললাম তাই বলে তিনসের দুধ খাবে কে?তাছাড়া দুধ তো আমরা মালির কাছ থেকে নিচ্ছিই।একসেরেই আমাদের দিব্যি চলে যায়।তার গরুর দুধও বেশ ভালো। গরু কেনার বুদ্ধিটা তোমাকে কে দিলো শুনি? -বিশ্বাস । -বিশ্বাস বললো আর তুমিও রাজি হয়ে গেলে?গরুটা থাকবে কোথায়? দেখাশোনাই বা কে করবে? - ওসব নিয়ে তোমার ভাবতে হবে না। বিশ্বাসের গরুর সাথে তার গোয়ালেই থাকবে। ওদের রাখাল ছেলেই ওটার যত্ন নেবে।ছেলেটার বেতন আর গরুর জন্যে যা খরচ হয় তা দিয়ে দিলেই হবে। শুধু তাই নয় রোজ সকালে বিশ্বাস দুধ দুইয়ে তোমার ঘরেও এনে দেবে।এত সুবিধা কোথায় পাবে তুমি? মালিকে কালই বলে দিও ওর দুধের আর দরকার হবে না। পরদিন থেকে বিশ্বাস তিন সের করে দুধ দিয়ে যেতে লাগলো আর আমি সেই তিনসের দুধ নিয়ে পড়লাম এক মহা ফ্যাসাদে। এত দুধ খাবে কে? অগত্যা মালিকে বললাম একটা মাটির হাঁড়ি কিনে আনতে আর সেই সাথে একটা মন্থন দণ্ড বানিয়ে দিতে। এরপর কিছুদিন চললো দুধ থেকে মাখন আর ঘি বানানো শেখা।সেই সাথে ক্ষীরের সন্দেশ, রসগোল্লা, লেডিকেনি বানানো।বানিয়ে বানিয়ে কিছু নিজেদের জন্যে রাখি কিছু মেজো জায়ের বাসায় পাঠাতে পাঠাতে একসময় গরুটাকেই ওখানে পাঠিয়ে দিলাম। আমার ভাশুর চা বাগানের এক কুলিকে গরুটা দেখভালের দ্বায়িত্ব দিলেন।কুলি বউ রোজ সকালে ঝকঝকে পেতলের কলসিতে করে গরুর দুধ নিয়ে টিলার পথ বেয়ে সেই দুধ তাঁদের ঘরে দিয়ে যায়।তাকে দেখলে আমার তারাশঙ্করের কবি নাটকের ঠাকুরঝির কথা মনে পড়ে যায়। আমার ছেলে এর মধ্যে আ উ করে কথা বলার চেষ্টা করে। কিছুদিন পর শুনি নমিতাকে আবার হাসপাতালে নেয়া হয়েছে।কিন্তু শত চেষ্টার পরেও এবারে আর কিছুতেই তাকে সারিয়ে তোলা সম্ভব হলনা। ডাক্তার যদিও আগেই আমার কর্তাকে বলেছিলেন তার হার্টের তিনটা ভাল্বই অলরেডি ড্যামেজ হয়ে গিয়েছে বাকিটার অবস্থাও ভালো না।এটা আমরা জানতাম না। এক সন্ধ্যায় আমার কর্তা আর মেজো ভাশুর হাসপাতালে গিয়েছে।আমার শাশুড়ি বাচ্চাদের নিয়ে একটা ঘরে। আমি আমার বাচ্চাকে ঘুম পাড়াচ্ছিলাম। এমন সময় ভেতর বারান্দা থেকে আমার মেজো জা আমাকে ডাক দিলে আমি মেজদির কাছে গিয়ে দাঁড়াতেই মেজদি ম্লানমুখে বললো শুনতে পাচ্ছিস? যমের কোকিল ডাকছে।বুকটা আমার কেঁপে উঠলো।আমি তাকিয়ে দেখি বারান্দা ঘেঁষে কাঁঠালগাছের পাতার আড়ালে সত্যিই একটা কোকিল কু কু করে ডাকছে। মেজদিকে বললাম ওসব কুসংস্কার মেজদি। ওটাই ওই পাখির স্বাভাবিক ডাক। ও যমের কোকিল হতে যাবে কেন? একটু পরেই কর্তাদের বস গুলজার সাহেব আর তোফাজ্জ্বল সাহেব এসে আমার সাথে দেখা করতে চাইলে আমি বেরিয়ে আসলে তাঁরা দুজনেই উঠে এলেন বারান্দায়। আমি তাঁদের দেখে অমঙ্গল কিছু একটা আশঙ্কা করেও তাঁদের ঘরে এসে বসতে বললে গুলজার সাহেব বললেন কেয়া বাতাউঁ ভাবি নমিতাকো আল্লাহ লে গিয়া।বলেই দুজনে সিঁড়ি বেয়ে নেমে গিয়ে গাড়িতে করে চলে গেলেন। স্তম্ভিত আমি একটু আগেই যমের কোকিলকে বুঝি তখন অস্বীকার করতে পারছিলাম না। সবে সন্ধ্যে হয়েছে তখন। তার মরদেহ যখন আনা হল ধর্ম বর্ণ নির্বিশেষে সবাই ঝাঁপিয়ে এলো তাকে দেখতে। বড়রা সবাই তাকে আদর করে, কপালে চুমু দিয়ে আদর করে মাথায় হাত বুলিয়ে দিলো। কী সুন্দর সম্পর্কই না ছিলো তখন সব ধর্মের মানুষের মধ্যে। এখন পাশের ফ্ল্যাটের মানুষটির অসুখ হলেও আমরা সামান্য একটু খবর নেবার প্রয়োজন বা আগ্রহও বোধ করি না। মানুষের জন্যে মানুষের মমত্ববোধ ক্রমশ আমরা ভুলতে বসেছি। সেই রাতেই আমরা নমিতার মরদেহ নিয়ে চট্টগ্রামের উদ্দেশ্যে সড়কপথে রওয়ানা দিলাম। ধীরে ধীরে জীবন আবার স্বাভাবিক খাতে বইতে শুরু করলেও বুকের গভীরে হারিয়ে ফেলা প্রিয়জনের ব্যথা নিয়েই আমাদের আবারও সেই পথেই চলতে হয়। এদিকে নির্বাচনের এই অবিশ্বাস্য ফল তখন ইয়াহিয়ার মেনে নেয়া ছাড়া আর কোন উপায় ছিলোনা । কাজেই তিনি ঘোষণা দিতে বাধ্য হলেন যে, ৭১ এর মার্চের তিন তারিখে জাতীয় সংসদের অধিবেশন বসবে ঢাকায়। কিন্তু পুরো দেশকে স্তম্ভিত করে দিয়ে ভূট্টো আমি ছয় দফা মানিনা বলে তাতে গোঁয়ারের মতো বাধা দিয়ে বসলেন। ভূট্টোর যুক্তি ছিল ছয় দফা নাকি আসলে আওয়ামী লীগের নিজেদের সুবিধার্থে তৈরি করা একটা সংবিধান। ওই সংবিধান অনুমোদন করার জন্যে তিনি কিছুতেই ঢাকায় আসতে পারবেন না। দুরভিসন্ধি আর কাকে বলে!শুধু তাই নয় ধড়িবাজ ভূট্টো এই সংকটময় পরিস্থিতিতে নিজের গ্রামের বাড়ি লারকানায় ইয়াহিয়াকে পাখি শিকারের নামে গোপনে এক বৈঠকে আমন্ত্রণও জানালেন। মদ, নারী আর পাখি শিকার যার নেশা সেই ইয়াহিয়াও ভুট্টোর আমন্ত্রন সানন্দে গ্রহন করলেন এবং সেই বৈঠক থেকে ফিরে এসে নুতন করে ঘোষণা দিয়ে বসলেন যে, পূর্বঘোষণা অনুযায়ী সংসদের যে অধিবেশন করবার কথা ছিলো তা বাতিল করা হল। রেডিওতে এই ঘোষণা প্রচার হবার সাথে সাথে পুর্ব পাকিস্তানের আপামর মানুষ তীব্র এক ক্ষোভ আর আক্রোশে ফেটে পড়লো। আমি তখন বাবার বাসায়। সেই যে নমিতাকে নিয়ে এসেছি আর যাইনি। আমার কর্তা সিলেটে। চলবে। 
সময়ের কাহন - ১৮ ------------------------- বিশাল কলেজটি শুরুতে চুনসুরকির ছিলো। সায়েন্স বিল্ডিংটাই কলেজের প্রথম পাকা বিল্ডিং। মা'র মুখে শুনেছি সেই বিল্ডিংয়টার জন্যে যখন ইঁটের গাঁথুনি দেয়া হচ্ছিল মা নাকি তখন গ্রান্ড ট্রাঙ্ক রোড ধরে হেঁটে স্কুলে যাওয়ার পথে বন্ধুদের সাথে সেই গাঁথুনির ওপরেও এক চক্কর হেঁটে নিতেন। আমার কিশোরী মা কি তখন ঘুনাক্ষরেও ভেবেছিলেন তিনি একদিন এই কলেজেরই এক অধ্যাপকের ঘরণী হয়ে আসবেন?যে বিল্ডিংয়ের গাঁথুনির ওপরে হাঁটছেন তারই দোতলায় বসে ছেলেমেয়েদের নিয়ে কলেজের বার্ষিক খেলাধুলার প্রতিযোগিতা দেখবেন? শৈশবে মা যে পথে হেঁটে যে স্কুলটিতে পড়েছেন সেই স্কুলে আমরা চারবোনও পড়েছি। ১৮৮৩ সালে ব্যারিস্টার পূর্ণচন্দ্র সেনের নামে ছেলেমেয়ে উভয়ের শিক্ষার জন্যে সহশিক্ষা স্কুলটি প্রতিষ্ঠিত হয়। স্কুলটিকে পি সি সেন সারোয়াতলী স্কুল বা সারোয়াতলী স্কুল নামেই সবাই চেনে। অত্যন্ত সুনাম ছিলো স্কুলটির। শান বাঁধানো পুকুর, বিশাল খেলার মাঠ, ফুলের বাগান নিয়ে বিশাল তার ব্যাপ্তি। বিপ্লবী বিনোদ বিহারি চৌধুরীও এই স্কুলেরই ছাত্র ছিলেন। শুনেছি স্কুলের প্রথম প্রধান শিক্ষক নাকি টগবগিয়ে ঘোড়ায় চড়ে স্কুলে আসতেন।তবে তাঁকে আমরা পাইনি। আমরা পেয়েছিলাম শ্রদ্ধেয় যতীন্দ্রমোহন দস্তিদারকে।যাঁর নামে বাঘে গরুতে এক ঘাটে জল খেতো বলে প্রবাদ আছে। প্রচণ্ড নীতিবাদী ছিলেন তিনি।ব্রিটিশ সরকার এজন্যে তাঁর হাতে স্থানীয় বিচার কার্যের ভার দিয়েছিলেন।তুখোড় ইংরেজি জ্ঞান ছিলো তাঁর। তাঁকেও আমরা বেশিদিন পাইনি।আমরা ভর্তি হবার দু'বছর পরেই তিনি অবসর জীবনে চলে গিয়েছিলেন। পেয়েছিলাম শ্রদ্ধেয় চিন্তাহরণ দাশ কে।যিনি ধবধবে সাদা খদ্দরের ধুতি পাঞ্জাবি পরে স্কুলে আসতেন। আমাদের স্কুলে লেখাপড়ার পাশাপাশি গান,আবৃত্তি, অনর্গল বক্তৃতা,খেলাধুলা, নাটক, রবীন্দ্র ও নজরুল জন্মজয়ন্তী সবই হত। স্কুল ম্যাগাজিনও প্রতি বছর বের হত।মনে আছে সেই ম্যাগাজিনের জন্যে আমি শরতচন্দ্র চট্টোপাধ্যায়ের বইয়ের নাম দিয়ে একটি পত্র লিখেছিলাম।ম্যাগাজিনে যখন সেটা ছাপা হয়েছিলো।তখন আমার আনন্দের সীমা ছিলো না। আসলে শৈশবের মতো নির্ভার ও মধুর সময় বুঝি মানুষের জীবনে আর নেই।আর শৈশবের স্কুল জীবনের স্মৃতি! তার চেয়ে মধুর বুঝি আর কিছু নেই। এখনও মনে পড়ে ক্লাশে স্যার পড়াচ্ছেন তখন পড়ার ফাঁকেই স্যারকে জিজ্ঞেস করতাম স্যার একটু জল খেতে যাবো? ক্লাশ থেকে একজন বাইরে যাবার অনুমতি ছিলো না স্যার যেই অনুমতি দিলেন যাও। ব্যাস দুজন মিলে গলা ধরে গল্প করতে করতে বা পেয়ারা খেতে খেতে এক চক্কর ঘুরে আসার সেই স্মৃতি আজও অম্লান হয়ে আছে। আমাদের সময়ে স্কুলে ছেলে আর মেয়ে পরস্পরের কথা বলা কঠোরভাবে নিষেধ ছিলো। স্কুলের প্রধান গেট পেরোলেই ছিলো কালিহাট নামে হাটটির কথা। শনি মঙ্গলবার বারে সেখানে বিশাল সাপ্তাহিক বাজার বসতো। দূর দূরান্তরের মানুষ সেই হাটে সওদা বিকিকিনি করতে আসতো।আমাদের কাজের লোক কেষ্টদাও সেই হাটে সাপ্তাহিক বাজার করতো। বাজার করে ফেরার সময়ে বাসার কাছে একটা জামতলায় বসে কতটাকা নিজের পকেটে ঢোকাতে পারলো সেই হিসেব করে বাড়িতে ঢুকতো। শনি মঙ্গলবার স্কুল ছুটি হলে আমরা হাটের মাঝবরাবর লাইন ধরে হেঁটে যেতাম। আমাদের আগে পরে দুজন গার্ড এস্কর্ট করে আমাদের নিয়ে যেতো। মেয়েদের দেখে হাটের লোকজন দূরে সরে যেতেন। বাজার পার করে দিয়ে গার্ড দুজন স্কুলে ফিরে যেতো।কখনও কোন মেয়ে ইভটিজিংয়ের শিকার হয় নি। কাট্টলি থেকে কানুনগোপাড়ায় কবে গিয়েছিলাম মনে না থাকলেও স্কুলে ভর্তি হবার দিনটি ঠিক মনে আছে।সেদিন আমাদের মাস্টারমশাই শশাঙ্কমোহন ভট্টাচার্য বড়দিকে সিক্সে আর আমাকে ফাইভে ভর্তি করে দিয়েছিলেন এই স্কুলে। মা নিজের হাতে আমাদের দু বোনের জন্যে নিজের হাতে স্কার্ট আর টপ্স তৈরি করে দিয়েছিলেন। প্রথম দিন স্কুলে জুতো পড়ে গেলেও তার পর থেকে আর যাইনি কারণ শিক্ষার্থীরা সবাই খালি পায়েই স্কুলে যেতো।স্কুলের পুকুরে পা ধুয়ে তারপর স্কুলের বারান্দায় উঠতো। অনেক দিন হয় স্কুল ছেড়ে এসেছি।পশ্চিম পাকিস্তান থেকে আসার পরে কেন জানি খুব ইচ্ছে করছিলো একবার স্কুলে গিয়ে স্যারদের সাথে দেখা করে আসি।সন্তোষ বাবু আর কাসেম সাহেব নিশ্চয় মাস্টার্স ডিগ্রি কম্পলিট করে ফেলেছেন।তাঁরা কি আবার স্কুলে যোগ দিয়েছেন? যদি দিয়ে থাকেন তাহলে আমাকে দেখলে নিশ্চয় জিজ্ঞেস করবেন আমি কেন আর মাস্টার্স পড়িনি? সাঁঝের আঁধার ঘনিয়ে আসছে।বাবা মনে হয় বেহালা নিয়ে বসেছেন।কানে বাবার বেহালার ছড়ের টান ভেসে আসছে।কি এক মূর্ছনা ছড়িয়ে পড়েছে চারিদিকে। আমাদের বাবা একেবারেই অন্য জগতের একটা মানুষ! অধ্যাপনা, সংগীত, বেহালা, সেতার, সাহিত্য দেশ বিদেশের সংবাদ, কলেজের নাটক, বিচিত্রানুষ্ঠান এসব নিয়েই তাঁর জগত। আসলে প্রত্যেক সফল পুরুষের পেছনে একজন নারীর অবদান থাকে। মা সংসারের সমস্ত দায় দায়িত্ব একাই বহন করতেন বলে বাবা নিশ্চিন্তে তাঁর জগতে বিচরণ করতে পারতেন। প্রচুর গান লিখেছেন বাবা। সেসব গানে সুর দিয়েছেন নিজে, আমাদের গানের মাস্টার মশাই তেজেন সেন আর আমাদের মামা চট্টগ্রামের প্রসিদ্ধ শিল্পী ওস্তাদ মিহির লালা। গান লিখে আর তাতে সুর দিয়েই বড়দিকে আর আমাকে সেই গান শেখাতেন আর নিজে সেই গানের সাথে বেহালায় সুর তুলতেন। ছোট কাকা তবলা সংগত করতেন আমাদের গানের সাথে। এবারে এসেই শুনলাম বাবার লেখা একশোটা দেশাত্মবোধক গান রেডিওতে প্রচারের জন্যে নেয়া হয়েছে।সেসব গান আমি এখনও শুনিনি। অনেক দিন ভাইবোনদের গান শোনা হয়নি। গান রেকর্ড করবো বলেই স্যুই থেকে টেপ রেকর্ডারটা সাথে করে নিয়ে এসেছি।একদিন তাই টেপ রেকর্ডারটা বার করলাম। এরপর রোজ সন্ধ্যায় বাসায় সবার গান, আবৃত্তি আর একটা নাটকের চর্চা শুরু হল টেপ রেকর্ডে তুলে নেবো বলে।একে একে সবাই যার যার মতো প্র‍্যাক্টিস করার পরে রেকর্ড করা শুরু হল। বাবা অপূর্ব কণ্ঠে আবৃত্তি করলেন দেবতার গ্রাস, মা গাইলেন গীতবিতান থেকে প্রকৃতি পর্বের ' বাদল বাউল বাজায় বাজায় বাজায় রে "গানটি। তবে মা গান গাইবার আগে বাবা যখন আমার মায়ের নাম শোভনা হোর না বলে বললেন এবারে রবীন্দ্র সংগীত পরিবেশন করবেন মিসেস হোর তখন মার জন্যে আমার কস্ট লাগলো এই ভেবে যে সমাজে কি এক অদ্ভুত নিয়ম চলে আসছে যে জন্মদাতা বাবার নাম বলা যাবে কিন্তু জন্মদাত্রী মায়ের নাম বলা যাবে না? আরও অবাক লাগতো মায়েরা নিজেরাও এই প্রথা মেনে চলতেন বলে। তবে সেদিন আমার বাবার মতো প্রগতিশীল একজন মানুষের এটা করা ঠিক হয়নি বলে আমি মনে করি।আমার মা তো কোন সাধারণ মেয়ে বা সাধারণ গৃহবধূ ছিলেন না।চট্টগ্রামের বিখ্যাত জমিদার লালাবাড়ির কন্যা তিনি। দাদু যাঁর চট্টগ্রামের প্রথম গ্র্যাজুয়েট রায় বাহাদুর অন্নদা প্রসাদ! বাবার কাকা উকিল জিতেন হোরও ছিলেন শান্তিনিকেতন থেকে পাশ করা স্নাতক। এই পরিবারেরই আরেক সন্তান শান্তিনিকেতনের ভাস্কর্যশিল্পী সোমনাথ হোর। এমন একটি পরিবারের মেয়ে বা বউ হয়েও যদি নিজের নাম বলতে না পারে তাহলে এই প্রথা ভাঙবে কারা? আসলে সেই আমলে আমি নিজে যতটুকু দেখেছি তাতে স্পষ্ট বুঝতাম মায়েদের কোন রকম প্রতিবাদ করাটাই যেন ছিলো এক নিষিদ্ধ ব্যাপারের মতো। শুধু মায়েরা কেন? মেয়েদেরও তাই শেখানো হত। যে জন্যে অনেক অন্যায়ের প্রতিবাদ করার সাহস আমরাও পেতাম না। মন বিদ্রোহী হলেও মা'র জন্যেই চুপচাপ হজম করতে হত। অবাক লাগে পুরুষ নয় গুরুস্থানীয়া মহিলারাই নিজেদের মেয়ে বা বউদের এসব মানতে বাধ্য করতেন বলে।এমন কি কাজের লোকদের সাথেও প্রতিবাদ করতে দিতেন না যদি মেয়েটি মুখরা বলে রটে যায় তাহলে পাত্রস্থ করতে সমস্যা হতে পারে।আমাদের সময়ে মেয়েদের লেখাপড়া শেখানোর উদ্দেশ্যই ছিলো ভালো একটা পাত্র পাওয়া নইলে আমাকেই বা কেন বড় বোন রেখে আগে বিয়ে দেয়া হল? ভালো পাত্র পেয়েছে তাই তো! বিয়ে কি মেয়েদের সব সমষ্যার সমাধান হতে পারে? ভাবতে ভালো লাগে মেয়েরা সেই পরিমন্ডল থেকে বেরিয়ে এসে নিজের প্রতিভায়, নিজের পরিচয়ে ক্রমশ পরিচিত হচ্ছে । যাই হোক একে একে ভাই বোন সবার গান আর আবৃত্তি রেকর্ড করার পরে বাবা সহ সবাই মিলে "কেরাণীর জীবন " নামে একটা নাটকও অভিনয় করে রেকর্ডে ধারণ করা হল। এরপর কয়েক দিন ধরে বিভিন্ন শিল্পীদের গান আর কয়েকটা নাটকও রেকর্ড করলাম তার মধ্যে তারাশংকরের 'কবি' নাটকটাও ছিলো মনে পড়ে। মনে মনে ভাবছিলাম স্যুইতে গিয়ে বাংলা গান শোনার আর ভাবনা রইলো না। সময় আমাদের দ্রুত ফুরিয়ে আসছিলো। এর মধ্যে বড়দি আর ছন্দাও স্কুলে ফিরে গেলো। কাজল হস্টেলে , রিনাও তার ছেলেকে নিয়ে নিজের বাসায় ফিরে গেছে।আমার কর্তাও নিজের বাড়িতে। মা আমার পছন্দমতো রান্না করেন। আমিও পশ্চিম পাকিস্তান থেকে যা কিছু নতুন রান্না বা সেলাই শিখেছি সেসব মাকে দেখাই।রান্নার মধ্যে শাম্মীকাবাব,খাট্টা বাইংগন,সরষেশাক দিয়ে পালংশাক, করাচি হালুয়া,পাঞ্জাবি মাংস ছাড়াও আরো যা যা শিখেছি সব মাকে করে দেখাই। নতুন কিছু শেখার প্রতি আমার মার বরাবরই আগ্রহ। দেখতে দেখতে ছুটি শেষ হয়ে এসেছে। আমাদের গোছানোও শেষ। হাতে আর মাত্র সপ্তাহ খানেক বাকি। আমার কর্তা তখনও তার নিজের বাড়িতে। আমাকে যেদিন সে নিতে আসলো তখন শুনি স্যুইয়ের জয়েনিং ক্যানসেল করে টেংরাটিলাতেই তাকে নাকি আবার পোস্টিং দেয়া হয়েছে। শুধু তাই নয় সিলেট গ্যাস ফিল্ডে হেড পোস্টে যিনি আছেন তিনি ছাড়া বাদবাকি সব পশ্চিম পাকিস্তানি অফিসারদেরও পশ্চিম পাকিস্তানে বদলি করা হয়েছে। হঠাৎ এই রকম জরুরি বদলীতে আমরা কিছুটা অবাক হলেও নিজের দেশেই থাকতে পারবো ভেবে বরঞ্চ খুশিই হলাম। মার কাছ থেকে বিদায় নেওয়ার আগে তাই মনটা এবারে ততটা খারাপ হলনা। কর্তার সাথেই শ্বশুর বাড়িতে এসে এক সপ্তাহ কাটিয়ে টেংরাটিলাতেই আবার ফিরে গেলাম। টেংরাটিলার সাথে আমার একেবারেই অন্য রকম এক ভালোবাসা জড়িয়ে আছে। বিয়ের পরেই এখানকার মানুষ, পাহাড়, নদী,গাছ,পালা,ঝর্ণা,পাখির কাকলি এদের নিয়েই আমার সংসার জীবন শুরু হয়েছে। কত শত স্মৃতি টেংরা টিলার সাথে? অনেক দিন পরে আমাকে গাড়ি থেকে নামতে দেখে বাংলোর কুকুরটা ঝাঁপিয়ে ছুটে এসেই পেছনের পায়ে ভর দিয়ে সামনের দুখানা পা দিয়ে আমার গলা আঁকড়ে ধরলো। এরপর সে খুশিতে এমনভাবে লেজ নেড়ে আনন্দ প্রকাশ করতে লাগলো যে কিছুতেই আমাকে আর এগোতে দেবে না। সবাই দেখে হাসতে হাসতে শেষ। আমি ওর মাথায় অনেকক্ষণ হাত বুলিয়ে দেবার পরে অবশেষে সে শান্ত হয়ে আমার সাথে সাথে হাঁটতে লাগলো। আমরা আবার টেংরাটিলায় ফিরে আসায় ফিল্ডের সবাই খুব খুশি। আমিও আগের মতো বারান্দায় বসে সীমান্তের পাহাড়গুলি দেখি। মালি বাগানের পরিচর্যা করলে তার সাথে বসে গল্প করি, মাঝে মাঝে গ্রামের কাছাকাছিও চলে যাই। সুরমার জলে ছোট্ট সেই লঞ্চটায় মাঝে মাঝে ঘুরে বেড়াই। সেই সাথে দেশের রাজনৈতিক পরিস্থিতি কোন দিকে যাচ্ছে তা রেডিওতে শুনি বা পেপারেও পড়ি। নির্বাচনের দিনটির জন্যে আগ্রহের সাথে সবাই অপেক্ষা করতে থাকি। দেখতে দেখতে সেপ্টেম্বর মাস এসে গেলো। নির্বাচনের আর বেশি দিন বাকি নেই আর ঠিক সেই মাসেই আচমকা ভয়ংকর এক বন্যা এসে পূর্ব বাংলাকে এমনভাবে ভাসিয়ে দিয়ে গেলো যার জন্যে বাতিল হয়ে গেলো নির্বাচনের তারিখ। দেশের প্রেসিডেন্ট ইয়াহয়া তখন নির্বাচনের নতুন তারিখ ঘোষণা করলেন ৭ ডিসেম্বর। কিন্তু বিধি বুঝি তাতেও বাম ছিলেন, সেপ্টেম্বরের বন্যার কবল কাটিয়ে উঠতে না উঠতেই ১২ নভেম্বরে আবার ঘটে গেলো উপকূলীয় অঞ্চলে স্মরণ কালের চূড়ান্ত প্রলয়ংকরী এক ঘুর্ণিঝড় । এই ঘূর্ণিঝড়ের কবলে পড়ে মারা গেলো প্রায় দশ লক্ষেরও বেশি মানুষ। বাংলার মানুষ বিস্মিত হয়ে দেখলো ভয়াবহ এই দুর্যোগের মধ্যেও পাক সরকার পাথরের মতোই কঠিন, শীতল ও নিশ্চুপ। দেশে যেন ঘুর্ণিঝড় বলতে কিছুই ঘটেনি।সবই রোজকার মতোই স্বাভাবিক। শুধু তাই নয় অসহায়, বন্যা দুর্গতদের জন্যে কোনরকম ত্রাণ পাঠাবারও প্রয়োজন মনে করলো না পাক সরকার। ইয়াহিয়া তখন গিয়েছিলেন পাকিস্তানের বন্ধুরাস্ট্র চীন সফরে।চীন থেকে ফেরার পথে কি ভেবে সামান্য কিছু সময়ের জন্যে তিনি তাঁর যাত্রা স্থগিত করে তেজগাঁ বিমানবন্দরে এসে নামলেন। এরপরে তিনি একটা হেলিকপ্টারে করে উড়ে গেলেন পটুয়াখালির এক উপদ্রুত এলাকায়। হেলিকপ্টার থেকে কিছু দূর হেঁটে গিয়ে লাশ দেখতে মহামান্য প্রেসিডেন্টের খুব কস্ট হবে তাই তিনি অতদূর যেতে পারবেন না। কাজেই তাঁকে দেখাবার জন্যে কিছু লাশকে টেনে এনে হেলিপ্যাডের কাছে রাখা হল। প্রেসিডেন্টকে দেখেই সাইক্লোনের থাবা থেকে কোনমতে বেঁচে ফিরে আসা হতভাগ্য মানুষগুলি তাঁর সামনে আছড়ে পড়ে হাঁউমাঁউ করে কাঁদতে শুরু করলে তিনি তাদের বোঝাতে লাগলেন এটা মোটেই কান্নাকাটি করার সময় নয়। তারা যেন মনে বেশি বেশি ফূর্তি আনে,আনন্দে থাকে, বেশি বেশি পরিশ্রম করে আর ভাতের বদলে রুটি খায়। তাহলে তাদের মনে যেমন আনন্দ ও ফূর্তি আসবে তেমনি শরীরেও অনেক শক্তি পাবে। প্রেসিডেন্ট তাঁর বক্তৃতা শেষ করে সেই স্থান ছেড়ে যখন চলে গেলেন তখন দুঃস্থ, অসহায় মানুষগুলি অবাক হয়ে একে অপরের কাছে জিজ্ঞেস করতে লাগলো এই ব্যাডা কেডা? চূড়ান্ত দুর্যোগের সময়ে কোন দেশের প্রেসিডেন্টের ব্যবহার বা বক্তৃতার ভাষা এমন হতে পারে এটা কল্পনা করা যায়? মনে আছে আমি যখন কলেজে পড়ি তখন প্রেসিডেন্ট আইয়ুব খানও একবার পূর্ব বাংলার বন্যা উপদ্রুত অঞ্চল দেখতে এসে ঠিক একই রকম কথা বলেছিলেন। তাঁর উত্তরসুরীর কাছ থেকে এ ছাড়া আর কিইবা আশা করা যায়? পূর্ব বাংলার এই ঘোর বিপদের মুহুর্তে শেখ মুজিবুর রহমানের মর্মস্পর্শী বক্তৃতা বাংলার মানুষের বুকে জাগালো অভূতপূর্ব এক উদ্দীপনা। যার ফলে নির্বাচন নিয়ে প্রসিডেন্ট ইয়াহিয়ার কোনরকম টালবাহানাই আর ধোপে টিকলো না। দেখতে দেখতে এসে গেলো ৭ ডিসেম্বর। পূর্ব পাকিস্তানের আকাশটাকে উদ্ভাসিত করতে সূর্য যেন সেদিন অভূতপূর্ব কোনও আলোর দীপ্তি এনেছিলো । বাংলার রোজকার চেহারাকে পালটে দিতে বাতাস বুঝি সেই বার্তাই দিকে দিকে বয়ে নিয়ে যাচ্ছিলো। চলবে 
সময়ের কাহন - ১৭ ------------------------- দিনগুলি যে কোথা দিয়ে কেটে যাচ্ছিলো নিজেও জানি না।যখনই কোথাও সবাই মিলে বসি ছোটবেলার দিনগুলিও যেন আমাদের গলা জড়িয়ে ধরে। এক দুপুরে ভাত খাবার পরে দুপুরে শুয়ে শুয়ে বড়দিকে বললাম বড়দি হাঁড়িবেটির কথা তোমার মনে আছে? স্কুলে আমরা তখনো ভর্তি হইনি।কিন্তু তারপরেও দুপুরটা যে নিজের মতো কাটাবো তার কোন উপায় ছিলো না। রোজ দুপুরে দুপাতা বাংলা আর ইংরেজি হাতের লেখার সাথে সাথে দশটা যোগ আর দশটা বিয়োগ অংক করতে দিতো মা। তারপরেও নিস্তার ছিলো না।মা'র কড়া নির্দেশ ছিলো লেখা আর অংক হয়ে গেলে বাইরে রোদে না ঘুরে যেন মা'র পাশে গিয়ে ঘুমিয়ে থাকি। তুমি তো তেমন একটা বাইরে যেতেনা দুপুর বেলায়। টাস্ক হয়ে গেলে মা'র পাশে শুয়ে শুয়ে শিশুসাথী বা শুক তারা পড়তে। আমার ছিলো পুকুর, ঝোপ, ঝাড়, জঙ্গল এসবের প্রতি তীব্র আকর্ষণ। দুপুর বেলায় কিছুতেই ঘরে মন টিকতো না আমার। অংক আর হাতের লেখা হয়ে গেলেই চুপি চুপি ঠিক বেরিয়ে যেতাম ঘর থেকে। বড়দি বললো এজন্যে মার পিটুনিও কি কম খেয়েছিস!আমি বললাম খেয়েছি ঠিক কিন্তু সেই আকর্ষণ আমার বিন্দুমাত্রও কমাতে পারেনি মা। মা তো আমাদের অংক আর হাতের লেখা লিখতে দিয়ে কোন একটা উপন্যাস বা উল্টোরথ পড়তে পড়তে একসময় ঘুমিয়ে পড়তো।আমি দিব্যি ঘুরে বেড়াতাম, গাছেও চড়তাম। বড়দি বললো সেই সময়ে একটা ভিখিরিনী আসতো তার নামটা কি তা কখনও জানার চেষ্টা করিনি। বড়দের মুখে শুনে শুনে আমরাও তাকে হাঁড়িবেটি বলেই ডাকতাম। বাড়িতে যে কোন ভিখিরি আসলে তাদের জন্যে বরাদ্দ ছিল আধ পোয়া করে চাল। মার নির্দেশ ছিল তাই।এর বাইরে কিছুতেই নয়। কিন্তু হাঁড়িবেটি বাচ্চাদের কিভাবে খুসি করতে হয় সেই কৌশলটা ঠিক জানতো। সে তার আঁচলের নীচে করে আমাদের জন্যে লুকিয়ে লুকিয়ে নিয়ে আসতো আমলকী, জলপাই, কাঁচা তেতুল, অড়বড়ই, বেতফল আমড়া এসব ফল। আমি বললাম মা কখন ঘুমাতো সে ঠিক তা জানতো।সেই সময় বুঝেই সে আসতো আর আমাদের সেইসব ফল দিয়ে যেতো । আমরাও তার বরাদ্দ চালের চেয়ে কিছুটা বেশিই তাকে দিয়ে দিতাম। বড়দি হাসতে হাসতে বললো তবে মা যদি কোনদিন টের পেতো আমরা হাঁড়িবেটির কাছ থেকে ওসব ফল খেয়েছি তাহলে খুব বকতো।বলতো আমাদের কি ঘেন্নাটেন্না নেই! কি করে ওই ময়লা বুড়ির কাছ থেকে ওসব ফল আমরা নিই বা খাই! আমি বললাম আমরা কিন্তু মার কথা শুনতাম না । মনে আছে? একদিন সে আমাদের কাছে আবদার ধরলো একসের চাল দেবার জন্যে। তখন কেজিতে চাল মাপা হত না। একসের শুনে আমরা দুজনেই মুখ চাওয়া চাওয়ি করছিলাম। তুমি বলেছিলে আচ্ছা ঠিক আছে তোমাকে এক সের চালই দেবো কিন্তু তার আগে তোমাকে একটা প্রশ্ন করবো যদি তার উত্তর দিতে পারো তাহলে তুমি চাল পাবে নইলে কিন্তু পাবেনা। হাঁড়িবেটি খুব খুসি হয়ে বললো পারুম না ক্যা? কি জিগাইবা জিগাও। তুমি বললে বিক্রমাদিত্য শব্দটা উচ্চারণ কর দেখি? হাঁড়িবেটি বিক্রমাদিত্য উচ্চারন করবে কি! তাঁর নামই কখনো শোনেনি কিছুক্ষন আমাদের মুখের দিকে খুব বিজ্ঞের মতো তাকিয়ে জিজ্ঞেস করল কি কইলা বুঝি নাই। আবার কও। সে হয়তো বা ভেবে ছিল আমরা কি আর এমন জিজ্ঞেস করবো!কিন্তু বিক্রমাদিত্য নামটা শুনে ভাবতে লাগলো ব্যাপারটা সে যা ভেবেছে তা নয়। নামটা বলা এত সহজ নয়। তুমি আবার বললে বিক্রমাদিত্য।। হাঁড়িবেটি তখন খুব গম্ভীর হয়ে নিজের মনেই কি যেন বিড় বিড় করে খানিকক্ষন পরে দন্তহীন একগাল হাসি হেসে খুব উৎফুল্ল স্বরে বললো এইডা না পারনের কি হইল? খুব সোজা। এইডার মানি হইল গিয়া ভিক্ষা মা দিত। তারপরে খুব খুশি হয়ে জিজ্ঞেস করলো ঠিক হইছে কিনা কও? বেচারা হাঁড়িবেটি ভিক্ষা ছাড়া তার অভিধানে আর কিছুই বোধহয় ছিল না। আমি আর তুমি তখন বিক্রমাদিত্য শব্দের এ হেন পরিনতিতে হাসতে হাসতে গড়া গড়ি খাচ্ছি। হাঁড়িবেটি ভাবল ও বলতে পেরেছে। খুব খুশি হয়ে বললো কইছিলাম না পারুম! দাও দিদিরা এখন আমার চাইল! আমি বললাম না চাল দেবোনা। তুমি তো পারোনি! সে খুব অবাক হয়ে বললো কেন কইলামতো! ভিক্ষার কথাই তো তোমরা কইতে কইলা! আমরা বললাম মোটেই ভিক্ষার কথা বলিনি বলেছি বিক্রমাদিত্য। আর তুমি বলেছো ভিক্ষা মা দিত। দুটো শব্দ কি এক হল? ও কি বুঝলো কে জানে আবার প্রানান্তকর চেষ্টায় বিড় বিড় করতে করতে এক সময়ে নিজের কপাল ঠুকতে ঠুকতে বলতে লাগলো দিদিরা কইছে আমারে আইজকা এক সের চাইল দিব ওরে মন একবার শুধু তুই ক ভিক্ষা মা দিত। কিন্তু বিক্রমাদিত্য শব্দটি কিছুতেই তার মুখ দিয়ে আর বের হল না অবশেষে সে হাল ছেড়ে খুব করুণ মুখ করে বসে রইল। এমন করুণ মুখ আর প্রানান্তকর চেষ্টার জন্যে আমরা ওকে এক কেজি চালই সেদিন দিয়েছিলাম আর বলেছিলাম আমাদের জন্যে যেন সে পানিফল এনে দেয়। আহা সেই হাঁড়িবেটি এখন কোথায় কে জানে ইচ্ছে করছে তাকে এক কেজি দুই কেজি নয় একশ কেজি চালই কিনে দিই। আর একদিন পুকুর ঘাটের সিঁড়িতে বসে দুপুরবেলায় পাঁচ বোন বসে আড্ডা দিচ্ছিলাম। ডান দিকের পুকুরের পাড় ঘেঁষে একটা কুমারি শিরীষগাছ লকলকে হয়ে উঠছিলো দেখে গিয়েছিলাম। এবারে এসে দেখি লাবণ্যে ঝলমল গাছটার একটা পুস্পিত শাখা নাচের ভঙ্গীতে নেমে পুকুরের জলে মুগ্ধ চোখে নিজেকে দেখছে। জলে তারই ছায়া পড়েছে। তার সেই মুগ্ধতা আমাদেরও ছুঁয়ে যাচ্ছিলো। নারকেল গাছের চিরল,চিরল পাতাগুলি ঝালরের মতো দুলে দুলে আগের মতোই আমাদের গায়ে সুশীতল বাতাস বুলিয়ে দিচ্ছিলো। ঘাট থেকে একটু দূরেই আমগাছ দুটো কোন আদ্যিকাল থেকে যে জড়াজড়ি করে দাঁড়িয়ে আছে কে বলবে? একটাতে দেখি ডেওপিঁপড়েরা তেমনি করেই তাদের গোলগোল বাসা বেঁধেছে। দেখে মনে হয় যেন পাতার ফুটবল।ওই পিঁপড়ের ভয়ে কেউ আমগাছে উঠতো না।আমগুলি পেকে টসটসে হলে পুকুরের জলেই টুপটাপ ঝরে পড়তো আর পরক্ষণেই জলে ভেসে উঠতো।আমরা সাঁতার কাটতে গিয়ে দেখলে নিয়ে আসতাম। গাছ দুটির ছায়া পড়েছে সেই আগের মতোই পুকুরের জলে আর সেই ছায়ায় ফুটে আছে তেমনি বড় বড় কয়েকটি লাল রঙের শাপলা। নাইতে এসে কতবার যে সেই শাপলা ছিঁড়ে নিয়েছি। একসময় এই নারকেল গাছের গুঁড়িতে বসে বড়দির ভয়ে লুকিয়ে লুকিয়ে উপন্যাস পড়তাম। তাই নিয়ে বিস্তর হাসাহাসি চলছে। আমি হাসতে হাসতে বললাম একবার তো লুকিয়ে বই পড়তে গিয়ে মা ভেবে বসলেন আমি হয়তো ভর দুপুরে কোন ছেলের সাথে প্রেম ট্রেম করার জন্যে মার চোখে ধুলা দিয়ে এখানে এসে বসেছিলাম। কিছুক্ষণ পরে দেখি মা বাবাকে চর হিসেবে পাঠালেন আমি সত্যিই বই পড়ছি নাকি কারো সাথে প্রেম করছি তা দেখে যাবার জন্যে। বাবার সাধ্যি কি মায়ের কথার প্রতিবাদ করবে। বাবা যখন হাঁটতে হাঁটতে পুকুরপাড়ে এসে আমার ঠিক পাশটিতে এসে দাঁড়ালেন আমি একটু ভয় পেয়ে ভাবলাম হয়তো উপন্যাস পড়ছি বলে বড়দির মতো বাবাও আমাকে বকবেন কিন্তু বাবা যখন আমাকে জিজ্ঞেস করলেন কিরে কি করছিস তুই? আমি বললাম বাবা গল্পের বই পড়ছি। আমার সাহিত্যিক পিতা কিন্তু আমরা নাইন টেনে ওঠার পর থেকে উপন্যাস পড়ার জন্যে কখনোই বকেন নি। বড়দি কিন্তু ঠিকই বকা দিয়ে বলতো হুঁ উপন্যাস পড়ার বয়স হয়ে গেছে তোর তাই না?খুব পেকে গিয়েছিস ? বড়দি ভাবতো বড়দিই শুধু আমাদের মধ্যে বড় আর বাকিরা সবাই ছোট। কেন জানি না বাবার পিছু পিছু সেদিন আমিও কি ভেবে যখন বই না পড়ে ঘরে চলে এলাম তখন দেখি মা উদগ্রীব হয়ে বারান্দায় দাঁড়িয়ে আছেন। বাবার পেছনেই হঠাৎ আমাকে দেখে মা চোখের ইশারায় বাবাকে কি যেন জিজ্ঞেস করলেন আর বাবাও ইশারায় না সুচক মাথা নাড়তেই ব্যাপারটা আমার কাছে পরিস্কার হয়ে গিয়েছিলো যে মা বাবাকে চর হিসেবেই পাঠিয়েছিলেন, সেই কথা বলে সে কি হাসাহাসি আমাদের। প্রেম নিয়ে ভাবার আগেই তো বিয়ে হয়ে গেলো।তবে বিয়ের আগে প্রেমপত্র যে পাইনি তা নয়।কিন্তু সেসব পত্র মার নজর এড়িয়ে আমার হাতে কখনও পড়েনি। তাই প্রেমপত্রগুলিতে যে কি লেখা ছিলো তা আমার জানা হয়নি কখনও। তবে পুকুর ঘাটে বসে বাবার হুইল বঁড়শি দিয়ে আমাকে মাছ ধরতে দেখে হয়তো অনেকে অবাক হত। বাবা ঘুমালে চুপিচুপি বাবার বঁড়শি দিয়ে কত যে মাছ ধরেছি। মাছ ধরায় চৌকশ ছিলো আমার পরের বোন রীনাও। রীনা বঁড়শি ফেললেই টপাটপ পুঁটি মাছ উঠতো। পুকুরটার চার পাশে ছেঁচা বাঁশের ঘন বেড়া আজও তেমনি আছে। আমরা যে পুকুরে স্নান করি সেটা আগে ঘোষদের ছিলো।পরে কলেজ ওটা কিনে নেয়। বেড়ার অন্য পাশে ঘোষদের আমবাগান আর আরও একটা বড় পুকুর আছে। সেই পুকুরে কলসী কাঁখে জল ভরতে আসতেন চট্টগ্রামের আঞ্চলিক গানের শিল্পী শেফালি ঘোষ। জল ভরতে ভরতে তিনি আপন মনে গান গাইতেন আর সেই গান বাঁশের বেড়া ডিঙিয়ে ভেসে আসতো আমাদের কানে। সেই সময়ে আমাদের কলেজের ফাংশানে কলেজের ছাত্রছাত্রী ছাড়াও গ্রামের শিল্পীদের মধ্যে যারা ভালো গাইতেন তাঁদের ও গাইবার সুযোগ দেয়া হত। শেফালি ঘোষ ছিলেন তাঁদের মধ্যে একজন । আমাদের কলেজে গান গাইবার সুযোগ পেয়েই পরবর্তী জীবনে তিনি আঞ্চলিক গানের রাণীর আসনটি নিতে পেরেছিলেন। শুধু শেফালি ঘোষ নয় আমাদের কলেজের ফাংশানে গান গাইবার জন্যে বাইরের শিল্পীদেরও রীতিমতো প্রতিযোগিতা চলতো।আশেপাশের গ্রাম তো বটেই দূরদূরান্ত গ্রাম থেকেও কলেজের বার্ষিক ফাংশন ও নাটক দেখার জন্যে হাজার হাজার নারী পুরুষ হাতে লন্ঠন ঝুলিয়ে দল বেঁধে দেখতে ফাংশন বা নাটক দেখতে আসতেন।কলেজের মাঠে তো বটেই ছাদেও দর্শকের ভিড় লেগে থাকতো। কখনও কোনরকম অপ্রীতিকর ঘটনার কথা শোনা যায়নি। গ্রামাঞ্চলে আমাদের কলেজটি ছিলো চট্টগ্রামের সর্বপ্রথম ও সর্ববৃহৎ বেসরকারি কলেজ। সুদৃশ্য এই কলেজটির কলেজ ভবন ছাড়াও বিশাল খেলার মাঠ, বিভিন্ন ধর্মের ছাত্রদের আবাসিক হোস্টেল,বৃটিশ আমলের বই সহ দশ বারো হাজার বইয়ে ঠাসা লাইব্রেরি, প্রফেসর হোস্টেল,অধ্যাপকদের কোয়ার্টার, বিদ্যুতের জন্যে নিজস্ব জেনারেটর, সায়েন্স ল্যাবরেটরি,চারিদিকে দেশি,বিদেশি ফুলের বাগান,টলটলে জলভরা বেশ কয়েকটা পুকুর, গভীর নলকূপ থেকে স্বতঃস্ফূর্ত ঝর্ণার মতো গড়িয়ে পড়া জল এর সবই কলেজ দেখতে আসা দর্শনার্থীদের চমৎকৃত করে তুলতো। চট্টগ্রাম শহর থেকে এত দূরে নিভৃত একপল্লীতে কিভাবে এত বড় আবাসিক শিক্ষা প্রতিষ্ঠান গড়ে উঠতে পারে তা অনেকেই বিশ্বাস করতে পারতেন না। বিশ্বাস না করারই কথা। তবে প্রচণ্ড ইচ্ছাশক্তি থাকলে অসম্ভবকেও বুঝি অতিক্রম করা যায়। আর এই অসম্ভবকে সম্ভব করেছিলেন বাংলার বাঘ নামে খ্যাত স্যার আশুতোষের অত্যন্ত প্রিয় একজন ছাত্র।নাম তাঁর রেবতী রমন দত্ত। ১৯০৮ সালে তিনি যখন কোলকাতা বিশ্ববিদ্যালয় থেকে অঙ্কশাস্ত্রে প্রথম শ্রেণীতে দ্বিতীয় স্থান পেলেন তখন স্যার আশুতোষের ইচ্ছে ছিলো তাঁর ছাত্রটি অঙ্ক নিয়েই গবেষণা করুক।কিন্তু পিতার অবস্থা মোটেই ভালো ছিলো না। এমন কি তাঁর মাকেও লোকের বাড়িতে ঢেঁকিতে পার দিয়ে সংসারের কাজে সাহায্য করতে হত বলে বলে রেবতী রমন দত্তকে তাঁর এগারটি ভাইয়ের দ্বায়িত্ব নিতে হয়েছিলো। এজন্যে ইচ্ছে থাকলেও তাঁর পক্ষে গবেষণা কাজে যোগ দেয়া সম্ভব হয়নি। সেই বছরেই তিনি বেঙ্গল সিভিল সার্ভিস পরীক্ষায় কৃতিত্বের সাথে উত্তীর্ণ হয়ে সরকারি চাকরিতে যোগ দিলেনএবং স্যার আশুতোষের যোগ্য ছাত্র হিসেবে শিক্ষা বিশেষ করে ইংরেজি শিক্ষা সম্প্রসারণে আগ্রহী হন ও এই ক্ষেত্রে স্মরণীয় অবদানও রাখেন।শহরের চেয়ে গ্রামেই তিনি শিক্ষালয় গড়ে তোলার ব্যাপারে আগ্রহী ছিলেন কারণ তিনি মনে করতেন দেশের পঁচানব্বই ভাগ লোক যদি অন্ধকারে থাকে তাহলে সমাজ কখনও উন্নতি করতে পারে না। এজন্যে সর্বপ্রথম তিনি নিজের গ্রাম কানুনগোপাড়াতেই একটি কলেজ স্থাপনের সিদ্ধান্ত নিলেন। গ্রামবাসীরা স্বতঃস্ফূর্ত ভাবে এগিয়ে এলো। চট্টগ্রামের বিখ্যাত জমিদার বাড়ি(আমার মামাবাড়ি) লালাদের জমির ওপরে গড়ে উঠলো বিশাল কলেজটি। এছাড়াও গ্রামবাসীদের স্বতঃস্ফূর্ত সাড়ায়,সকলের সম্মিলিত সহযোগীতায় কলেজটি যখন স্থাপিত হল তখন তিনি তাঁরই পরম শ্রদ্ধাভাজন শিক্ষক ও কোলকাতা বিশ্ববিদ্যালয়ের ভাইস চ্যান্সেলর স্যার আশুতোষ মুখোপাধ্যায়ের নামে কলেজটির নামকরণ করেন। কলেজের শুভারম্ভের কিছুদিন পরেই আন্তর্জাতিক খ্যাতিসম্পন্ন দার্শনিক ও পরবর্তী সময়ে ভারতের রাস্ট্রপতি ডঃ সর্বপল্লী রাধাকৃষ্ণণ,স্যার আশুতোষের কন্যা ওজামাতা ও পরবর্তী কালে কোলকাতা বিশ্ববিদ্যালয়ের ভাইস চ্যান্সেলর ঐতিহাসিক প্রমথনাথ বন্দ্যোপাধ্যায় বিজ্ঞান বিভাগের দ্বার উন্মোচন করেন। ১৯৩৯ সালের ১৪ই আগস্ট। সকাল দশটায় ঢং ঢং করে ঘণ্টাধ্বনির পরেই কলেজের প্রথম ক্লাশ শুরু হয় যুক্তিবিদ্যা বিষয়ে, Ladies and Gentlemen, this day is a memorable day.......ক্লাশ নিচ্ছিলেন অধ্যাপক শ্যামাপদ চট্টোপাধ্যায়। তখনকার দিনে অধ্যাপকরা ইংরেজিতেই ক্লাশ নিতেন,বইও ইংরেজিতে, ব্যক্তিগত কথাবার্তাও হতো ইংরেজিতে। প্রথম অধ্যক্ষ ছিলেন মাখন লাল নাগ।আমাদের পাশের কোয়ার্টারটি ছিল তাঁদের।আমার বাবা অধ্যাপক (পরে অধ্যক্ষ)অংশুমান হোর ছাড়াও মেসোমশাই নির্মল সেন,দাদু দেবেন লালা,আরেক দাদু সুধাংশু লালাও এই কলেজের অধ্যাপক ছিলেন। আমাদের বাবা অংশুমান হোর (সাহিত্য ভারতী)এম এ পরীক্ষার ফল প্রকাশের সাথে সাথে মানিকগঞ্জের দেবেন্দ্রনাথ কলেজে তাঁর শিক্ষকজীবন শুরু করেছিলেন। স্যার আশুতোষ কলেজ আমাদের কাট্টলির গ্রামের বাড়ি থেকে ট্রেনে চার কি পাঁচ ঘন্টার পথ হওয়ায় বাবা পরে স্যার আশুতোষ কলেজে যোগদান করেছিলেন। স্বনামধন্য সুনীতিকুমার চট্টোপাধ্যায়ের অত্যন্ত প্রিয় ছাত্র ছিলেন তিনি। কোলকাতা শহরের কোন কলেজে চাকরি না নিয়ে ছাত্রটির গ্রামের কলেজে যোগদান তাঁর মনঃপুত হয়নি।বলেছিলেন তুমি ভুল করছো। কিন্তু তাঁর জমিদার পিতার জৈষ্ঠ্যপুত্রকে কিছতেই অতদূরে চাকরি করতে দেবার ইচ্ছে ছিলো না। সাত ভাইবোনের মধ্যে আমাদের চারবোনেরই কাট্টলিতে জন্ম।আমাদের চারবোনকে নিয়ে বাবা মা যখন কানুনগোপাড়ার কোয়ার্টারে আসেন সেই সময়টার কথা আমি চাইলেও মনে করতে পারিনা তবে মামাবাড়ি ছিলো কাছেই।চারবোনের পরে মামাবাড়িতে যখন ভাইয়ের জন্ম হল সেদিনটার কথা স্পষ্ট মনে আছে।এক সকালে ঘুম থেকে উঠেই শুনি বাবা খুশি হয়ে বলছেন তোদের একটা ভাই হয়েছে। আমার মায়ের দাদু অন্নদা প্রসাদ লালা ছিলেন চট্টগ্রামের প্রথম গ্র‍্যাজুয়েট ও শিক্ষানুরাগী। তিনি চট্টগ্রাম মিউনিসিপ্যাল স্কুলের শিক্ষক ছিলেন। চার পুত্রের মধ্যে দাদু যোগেশ লালা ছিলেন ঢাকা কোর্টের জজ,দাদু সুরেশ লালা ছিলেন আমাদের স্কুলের শিক্ষক, দাদু সুবিমল লালা ছিলেন ইংরেজিতে মাস্টার্স আর দাদু দেবেন লালা ছিলেন দর্শন ও সাইকোলজিতে মাস্টার্স। দাদুদের পূর্বপুরুষ ছিলো রাজপুত। তাঁরা ছিলেন লালা চাঁদরায় ও লালা শ্যামরায় এই দুই ভাইয়ের বংশধর। মোগল আমলের বিখ্যাত সুবেদার শায়েস্তা খাঁই তাঁদের চট্টগ্রামে দ্বায়িত্ব দিয়ে পাঠিয়েছিলেন। সেই যে তাঁরা চট্টগ্রাম এসেছিলেন তারপর আর চট্টগ্রাম ছেড়ে যান নি। এখনও কলেজের পাশে লালাদের দীঘি, হরিমন্দির, শ্যামরায়ের হাট সেই অস্তিত্ব ধারণ করে আছে। শ্যামরায়ের হাটেই প্রধানত ব্রিটিশ বিরোধী জনসভাগুলি অনুষ্ঠিত হত। যাই হোক কলা বিভাগের পরে আশুতোষ কলেজে ১৯৪৫য়ে বিজ্ঞান বিভাগও খোলা হল।বিজ্ঞান বিভাগের প্রথম অধ্যাপক ছিলেন জগৎচন্দ্র চৌধুরী। তিনি রেঙ্গুন বিশ্ববিদ্যালয়ের অধ্যাপনার পদ ছেড়ে এই কলেজে যোগ দিয়েছিলেন। আমরা তাঁকে জগত জেঠামশাই বলে ডাকতাম। কলেজ প্রতিষ্ঠার পরে আশেপাশের গ্রাম ছাড়াও অনেক দূর দূরান্তের গ্রামবাসীদের উচ্চশিক্ষার প্রতি আগ্রহ লক্ষ্য করে রেবতীরমণ দত্ত কলেজে অনার্সও চালু করলেন।ছাত্রছাত্রীরা তাতে ভালো ফলও করলো। কিন্তু কিছুদিনের মধ্যেই দ্বিতীয় বিশ্বযুদ্ধ হঠাৎ ভয়ংকর এক রুপ নিতে শুরু করলে চট্টগ্রামের বিভিন্ন জায়গায় জাপানিরা যখন তখন বোমা ফেলতে শুরু করলো। তার সাথে আবার যুক্ত হল তেতাল্লিশের ভয়ংকর মন্বন্তর। সমগ্র জনজীবনে শুরু হয়ে গেল অস্থিরতা ও সেই সাথে এক অনিশ্চয়তাও।তারই ধাক্কা এসে পড়লো শিক্ষাক্ষেত্রেও। ছাত্রদের কাছ থেকে বেতন আদায় হয়ে পড়লো অনিশ্চিত। যার ফলে বাধ্য হয়ে অনার্স পাঠদান বন্ধ করে দিতে হল। রেবতীরমণ দত্ত শুধু নিজে শিক্ষিত নয় তাঁর এগার ভাইদের প্রত্যেককেই উচ্চশিক্ষায় শিক্ষিত করে তুলেছিলেন। ভাইদের স্মরণ করে আমি তাঁদের পরিচয় তুলে ধরছি রেবতীরমণ দত্ত এমএ বিসি এস। ভূপতিমোহন দত্ত এম এ বি এল। ডঃবিভূতিভূষন দত্ত ডি এস সি,পিআর এস(পরে স্বামী বিদ্যারণ্য) ডাঃ নীরেন্দ্রলাল দত্ত এমবি(স্বর্ণপদক) পরে স্বামী কৃষ্ণনন্দ। ডঃ বিনোদবিহারী দত্ত এম এ বি এল,পিআর এস পি এইচ ডি পরীক্ষা নিয়ন্ত্রক কোলকাতা বিশ্ববিদ্যালয়। ডাঃ হরিহর দত্ত। প্রমথ রঞ্জন দত্ত এম এ পিএইচ ডি(অর্থনীতিবিদ)। সুবিমল দত্ত বি এস সি আই সি এস (বাংলাদেশে ভারতের প্রথম রাস্ট্রদূত)। সুকোমল দত্ত বিএস সি প্রকৌশলী এম আই ই। পরিমল দত্ত রেডিওলজিস্ট। রঞ্জিত কুমার দত্ত বি ই প্রকৌশলী। ব্রিটিশ সরকার রেবতীরমণ দত্তের মা মুক্তকেশীকে এজন্যে রত্নগর্ভা উপাধি দিয়েছিলেন। আশুতোষ কলেজে মেয়েদের জন্যে কোন হোস্টেল ছিলো না বলে রেবতী রমন দত্ত নিজেদের বাড়ির পাশেই দত্ত মেস নামে একটা হোস্টেল তৈরি করেছিলেন শুধুমাত্র মেয়েদের থাকার জন্যে। এছাড়া মায়ের নামে মুক্তকেশী বালিকা বিদ্যালয়টাও তাঁর বাড়ির পাশেই। ভাই বিভূতিভূষণের নামে ডঃ বিভূতিভূষণ হাই স্কুল করেছেন স্যার আশুতোষ কলেজের পাশে। চাকরি জীবনে যখন যেখানে তাঁর পোস্টিং হয়েছে সেখানেই তিনি স্কুল প্রতিষ্ঠা করেছেন। বীরসিংহ গ্রামে বিদ্যাসাগরের মায়ের নামে ভগবতী বিদ্যালয়, জলপাইগুড়ি বালিকা বিদ্যালয়, বাকুরা বিদ্যালয়, ঘাটাল বিদ্যাসাগর বিদ্যালয়, রামগড় বিদ্যালয়, সংস্কৃতি চতুস্পাঠি,বর্ধমান কলেজ বিজ্ঞান প্রবর্তন, কোলকাতার হালতুতে আর্যকন্যা বিদ্যালয়। এসব কাজে পরে ভাইরাও তাঁকে সাহায্য করেছিলেন। তবে মনে প্রশ্ন জাগে শিক্ষাবিস্তারে যে মানুষটি এতটাই প্রগতিশীল ছিলেন, মেয়েদের শিক্ষার জন্যে যিনি এত সুযোগ করে দিয়েছিলেন অথচ তাঁর চার বোন মনোরমা, চিন্তামনি,স্নেহলতা আর সরোজপ্রভা কেন সেই শিক্ষার আলোর ভাগিদার হলেন না? চলবে 
সময়ের কাহন - ১৬ ----------------------- নদীপাড়ের বাতাস, গ্রামের উঁচু নিচু পথ,ছায়া সুনিবিড় গাছ, পাখিদের ডাক, সবুজ ধানের ঢেউ খেলে যাওয়া খেত, গ্রামের মানুষ দেখতে দেখতে চলেছি। কিছুদূর আসতেই পথে পড়লো কোয়েপাড়া ডি লিটারেল বয়েজ স্কুল। সেই আমলে সাধারণ শিক্ষার পাশাপাশি স্কুলটিতে কৃষি শিক্ষাও দেয়া হত। ব্রিটিশ আমল থেকেই কোয়েপাড়া শিক্ষিত ও সম্ভ্রান্ত একটি গ্রাম। তবে গ্রামটিতে ছেলেদের জন্যে উচ্চ বিদ্যালয় থাকলেও মেয়েদের জন্যে ছিলো না। আমার ঠাকুমা হেমপ্রভার বাবার বাড়ি আর আমার শাশুড়ির বাবার বাড়িও এই গ্রামেই। শ্বশুরের গ্রামে শিক্ষার সুব্যবস্থা ছিল না বলে আমার শাশুড়ি ছেলেদের মানুষ করার জন্যে বাপের বাড়ির পাশে জায়গা কিনে কোয়েপাড়াতেই নিজেদের বাড়ি তৈরি করে নিয়েছিলেন। ঠাকুমার বাবার বাড়িটি নাকি এত লম্বা যে বাড়ির একপ্রান্তে দাঁড়ালে অন্যপ্রান্তের মানুষটিকে ছোট দেখায়।তবে সে বাড়িতে আমার কখনও যাওয়া হয়নি। বিয়ের সময় ঠাকুমা আর আমার শাশুড়ি পরস্পর নাকি সখি ছিলেন।কথাটা শুনে আমি ভেবেছিলাম শাশুড়িও বুঝি আমার ঠাকুমার মতো খুব শান্ত মেজাজের হবেন।কিন্তু শ্বশুরবাড়িতে এসে সম্পূর্ণ উল্টো মেজাজের শাশুড়িকে পেয়ে অবাক হয়ে ভাবতাম কি করে তাঁদের দুজনের মধ্যে বন্ধুত্ব হয়েছিল? আমার মেসোমশাই অধ্যাপক নির্মল সেনের জন্মও এই গ্রামেই ।অগ্নিযুগের বিপ্লবী পুরুষ তিনি। দীর্ঘদেহী, সুপুরুষ মেসোমশাইর গায়ের রঙ ছিলো টকটকে ফর্সা।ছাত্র জীবনের অনেকটা সময় তিনি জেলে বসেই পড়াশোনা করেছেন। মাসি দোলনচাঁপা সংস্কৃতে এম এ।সেতার বাজাতেন।দেখতেও অপরুপ সুন্দরী ছিলেন। দেশভাগের পরে মেসোমশাইদের পরিবারের সবাই এমন কি আমার মাসি আর তাঁর একমাত্র ছেলেটিও যখন ভারতে চলে গেলো মেসোমশাই নিজের গ্রাম ছেড়ে এক পাও দেন নি। প্রফেসর হোস্টেলে থাকতেন। গরীব ছাত্রদের বিনা পয়সায় পড়াতেন।সপ্তাহে একবার সেখান থেকে এসে গ্রামের অভাবী লোকদের নিজের ধানের গোলা থেকে ধান, চাল বিতরণ করতেন।ঁ সাদা ধুতি,পাঞ্জাবি আর মাথায় স্বদেশী টুপিই ছিলো তাঁর বরাবরের পোশাক। মাস্টারদার দলের গোপন খবর ও পত্রবাহকের কাজ করতেন তিনি।বয়স কম ছিলো বলে অস্ত্রাগার লুণ্ঠনের সময়ে ইচ্ছে থাকলেও মাস্টারদার সাথে যাবার অনুমতি তিনি পান নি। আমাদের গানের শিক্ষক বিপ্লবী গায়ক তেজেন সেনের বাড়িও কোয়েপাড়াতেই। এছাড়া আরও অনেক বিপ্লবীদের ঘাঁটি ছিলো কোয়েপাড়াতেই । বাবার বাড়ি কাট্টলির সমুদ্র তীরেও মাস্টারদাদের বন্দুকের ট্রেনিং সেন্টার ছিলো।মাস্টারদা তাঁদের দলের গোপন বৈঠকের জন্যে আমাদের কাট্টলির বাড়িতেও ছিলেন। সেই বৈঠকে ঠাকুর্দার ভাই উপেন্দ্রকিশোর হোরও ছিলেন।অকৃতদার ও সন্ত এই মানুষটি মানুষের সেবায় নিজেকে বিলিয়ে দিয়েছিলেন। মৃত্যুর আগে জন্মভূমিতে ফিরে এসেছিলেন শেষনিঃশ্বাস নেবার জন্যে। আমার কলেজের শিক্ষক জসীমউদ্দিন স্যার আর অধ্যাপক শামসুল হকের বাড়িও এই কোয়েপাড়াতেই।বিয়ের পরে শ্বশুরবাড়িতে এসে শুনি জসীম স্যার আর আমার কর্তা দুজনেই স্কুল জীবনের সহপাঠী। শ্রদ্ধেয় ডাঃ জাফরুল্লা চৌধুরীও কোয়েপাড়ারই সন্তান। তাঁর পিতার শিক্ষক ছিলেন মাস্টারদা সূর্য সেন। গ্রামের পথ দিয়ে হাঁটতে হাঁটতে বীর প্রসবিনী কোয়েপাড়া গ্রামের কথা ভাবতে ভাবতে একসময় শ্বশুরবাড়ির উঠানে এসে দাঁড়ালাম। আমাদের দেখে বাড়ির সবাই হৈ হৈ করে ঘর থেকে বেরিয়ে এলো। আমরা যে আসবো তা বাড়ির কেউই জানতেন না। প্রায় তিন বছর পরে ছেলেকে দেখে আমার শাশুড়ি আনন্দে আপ্লুত হয়ে কেঁদে ফেললেন। ঘরে ঢুকেই দেখি আমার একমাত্র ছোট জাও বাড়িতেই আছে। তাকে আমি এই প্রথম দেখলাম। কারণ দেওরের বিয়ের সময়ে আমরা পশ্চিম পাকিস্তানেই ছিলাম। বড় ভাশুর আর দেবর বাড়িতে ছিলেন না। দুজনেই সেই আগের মতো প্রতি শনিবারে বাড়িতে আসেন আর সোমবার সকালে শহরে চলে যান। জিজ্ঞেস করে জানলাম এখনো তাঁরা সেই আগের মেসবাড়ির মতো বাসাটিতেই আছেন। আমার বিয়ের পরেই শ্বশুর বাড়িতে ভজহরি নামে এক আধবুড়ো কাজের লোককে পেয়েছিলাম। বাড়ির গোয়াল ঘর আর গাইগরু দেখভালের কাজ করতো সে। লোকটি ছিলো খুব রসিক। বাড়ির সবার সাথেই ছিলো তার খুব নিকট একটা সম্পর্ক। বড়, ছোট সবার সাথেই মজা করতে সে খুব ভালোবাসতো। এমন কি বাড়ির বউদেরও সে খেপাতে ছাড়তো না। বিশেষ করে আমার বড়জাকেই বেশি খেপাতো। শুক্রবার এলেই সে বড়জার কাছে এসে তাঁকে শুনিয়ে শুনিয়ে গান গাইতো বউদি গো বউদি বুধ, বিস্যুত, শুক্কুরবার তেঁই আইব সোমবার হাসিখুশি রবিবার পোড়াকপাইল্লা সোমবার। এই বলে আমার জায়ের সামনে বাঁ হাতে হুঁঁক্কাটা নিয়ে ডান হাতে নিজের কপাল চাপড়াতে থাকতো। বেচারা আমার বড় জা ছিলেন একেবারেই সোজা, সরল একটা মানুষ। শাশুড়ির ভয়ে বুড়ো কাজের লোকটাকে না পারতেন বকতে না পারতেন ছেলেপিলেদের সামনে তাঁকে নিয়ে এই গান গাওয়া সহ্য করতে। আমরা বাড়িতে গেলেই সাথে সাথে হাতের কাজ ফেলে সে ছুটে আসতো।পশ্চিম পাকিস্তান থেকে ফিরে এসে তাকে না দেখে তার কথা জিজ্ঞেস করতেই শুনি সে মারা গেছে তাও নিজের বাড়িতে নয় আমাদের বাড়িতেই। মাঝে মাঝে ভাবি সেই আমলে ঘরের কাজের লোকদের কাজের লোক হিসেবে না দেখে নিজেদের লোক হিসেবেই সবাই দেখতেন।আন্তরিক একটা ব্যাপার ছিলো। কাজের লোকেরাও নিজেদের সেই বাড়ির মানুষ মনে করে জীবন পার করে দিতো। আমরা যাওয়ার পরে শনিবার আসতেই ভাশুর আর দেবর যখন বাড়িতে আসলো সন্ধ্যে পার হয়ে গেছে তখন । অনেকদিন পরে নিজেদের বাড়িতে এক হয়েছে তিন ভাই।কথা যেন আর থামতেই চায় না। রাতে ভাত খেতে বসেও কথা চলছেই।সবই দেশের সাম্প্রতিক সময়ের কথা।আসন্ন নির্বাচনের কথা। আমার বড় ভাশুরের বর্তমান পরিস্থিতি নিয়ে সেকি উচ্ছ্বাস! কথা বলতে বলতে খাওয়া বন্ধ রেখে উচ্ছ্বসিত স্বরে তিনি বলতে শুরু করলেন ইয়াহিয়া খান তো গন আন্দোলনের চাপে পড়ে অবশেষে নির্বাচন দিতে বাধ্য হয়েছেন। পশ্চিমা শাসক গোষ্ঠী এবারে ঠিক বুঝবে কত ধানে কত চাল। যে অস্ত্র ওরা এতদিন আমাদের ওপরে ঘুরিয়েছে সেই অস্ত্র এবারে বুমেরাং হয়ে তাদের ওপরেই ঘুরবে। বাঙালীরাই এখন সেই অস্ত্র ঘোরাবে।সে দিনের আর দেরি নেই। ভাবতে পারিস! দীর্ঘ সামরিক শাসনের পরে দেশে এটাই প্রথম নির্বাচন! পশ্চিমা শাসকগোষ্ঠী কি আর এমনি এমনি ছাড় দিয়েছে? দিতে বাধ্য হয়েছে বলেই দিয়েছে। পূর্ব বাংলার মানুষ এখন ক্ষেপেছে । আগের সেই দিন আর নেই।দিন এখন পালটে গেছে। জনতার মুখে এখন শুধুমাত্র তিনটি কথা। এক ছয় দফা, দুই নির্বাচন আর তিন শেখ মুজিবুর রহমান। এরপর একটু থেমে আমার কর্তাকে জিজ্ঞেস করলেন পশ্চিম পাকিস্তানের প্রতিক্রিয়া কেমন দেখলি? আমার কর্তা তখন স্যুইতে মেজর সাহেবের সাথে যেসব আলাপ হয়েছিলো তা বলতে শুরু করলেন। কথায় কথায় রাত ক্রমেই বাড়ছিলো। আমার শাশুড়ি এসে অগত্যা তাড়া দিলেন তোরা কি আজ সারারাত ধরে এইসব আলোচনাই করবি? বউগুলি খাবে দাবে কখন? সোমবার সকালে আমার ভাশুর আর দেবর শহরে চলে গেলে আমার শাশুড়ি বললেন মঙ্গলে ঊষা বুধে পা/ যথা খুশি তথা যা সবাই বললেও আমি বউকে মঙ্গল বা বুধবারে বাপের বাড়িতে যেতে দেব না। বৃহস্পতিবারে আবার ঘরের লক্ষীর বাড়ি থেকে বাইরে পা দিতে নেই বউ শুক্রবারেই যাক। বাবার বাড়ি যাবার প্রবল ইচ্ছে মনে চেপে আমি শুক্রবারের অপেক্ষাতেই রইলাম। শ্বশুরবাড়িতে আসলে কখনোই আমি একটানা বেশিদিন থাকিনি। কলেজে ওঠার এক বছরের মধ্যেই বিয়ে কি তা বুঝে ওঠার আগেই বিয়ে দিয়ে দিলেন বাবা মা। বিয়ের পরে লেখাপড়ার জন্যে তাই বাবার বাড়িতেই থাকতাম। বাবা ছিলেন আমাদের কলেজেরই অধ্যাপক (পরেঅধ্যক্ষ)। ছুটিছাটা হলে কখনও শ্বশুর বাড়ি, কখনও কর্তার কর্মস্থলের কোয়ার্টারে যেতাম। এজন্যে আমি যখন শ্বশুর বাড়িতে যেতাম তখন আমার বড় তিন জায়ের সাথে বসে কাজ করতে চাইলেও আমাকে তাঁরা তুই পারবি না বলে বিশেষ কাজকর্ম করতে দিতে চাইতেন না। সেজো জা একদিন বললেন তোর আর কি দুদিনের জন্যে আসিস। বড়দি, মেজদি, সেজদি বলে আমাদের ডাকিস তার পর আবার চলে যাস। থাক তোর কিছু করতে হবে না। আদরের সুরে বললেও তাঁর কথায় কোথায় যেন একটা ক্ষোভ ছিলো।১৯৬৫র ভারত পাকিস্তান যুদ্ধের পরপরই তিনি স্বামীর সাথে গৌহাটিতে সেই যে চলে গেলেন আর ফিরে আসেননি। সেখানেই নিজের সংসার পেতে নিয়েছেন। মনে আছে মেশিনে পেষা শুকনা লংকার তখনো প্রচলন হয় হয়নি।পিষেই খেতে হত। আমি আমার সেজো জাকে সেই লংকা পিষতে না দিয়ে নিজে তা পিষতে বসেছিলাম আর আমার শাশুড়ি তা দেখে হাসতে হাসতে বলেছিলেন, "আমাদের শালগ্রামকে দিয়েছো তোমরা লংকা পিষতে?" জানি মজা করেই বলা কিন্তু সেই মজার আড়ালে যেন একটু খোঁচাও ছিলো। আমি সেই লংকা পিষতে পারবোনা ভেবেই বলা। আমি কিন্তু সেই লংকা পিষেই উঠেছিলাম। আমার জায়েরা আমার বিয়ের টেবিলক্লথে, বিছানার চাদরে,বালিশের ওয়ারে,আমার মায়ের সুঁই সুতার কাজ দেখে সেসব আমাকে দিয়ে আঁকাতো আর বলতো তুই এক আধটু আঁকতে পারলেও ঘরের কাজ তো আর তেমন একটা জানিস না।তার চেয়ে বরং আমাদের জন্যে এগুলিই এঁকে দে। সবাই ভাবতো বয়সে ছোট বলে হয়তো তেমন কাজ আমি জানি না। কিন্তু একসময় তাদের সেই ভুল ভেঙে গিয়েছিলো। বেশ কয়েক বছর পরে শ্বশুরবাড়িতে আসা।মাটির দোতলা বাড়িটার চারপাশ ঘুরে ঘুরে দেখছিলাম। ঝুল বারান্দায় বেগুনি রঙয়ের বাগানবিলাস ফুলের ডালগুলি ফুলের ভারে নুয়ে পড়েছে । ভারি সুন্দর লাগছে দেখতে। বাড়িটার নিচের তলার ভেতর বাইরে টানা লম্বা বারান্দা। বাড়ির বাইরের উঠানটি বেশ বড়। ভেতরের উঠানটি বড় হলেও তা আগ্রাসী ঝোপঝাড়ের জন্যে ছোট দেখায়। বাড়ির ভেতরের দেয়ালগুলিতে অনর্থক একগাদা সার দেয়া ঠাকুর দেবতার মলিন ছবি টাঙানো। কুলুঙ্গিগুলির কোনটাতে প্রদীপ,কোনটাতে কাঁসার গ্লাস বা পূজার বাসন, কোনটাতে বাচ্চাদের দুধের বোতলও জায়গা নিয়েছে। এ বাড়িতে রুচির যে অভাব আছে বাড়ির চারিদিকে তাকালেই বেশ বোঝা যায়।কিন্তু আমার শাশুড়ির নির্দেশে ঘরের কিছুই বদলাবার উপায় নেই। নিচতলার পূজার ঘরের সাথেই রয়েছে তিন প্রজন্মের সকলের বিবাহসূত্রে পাওয়া বিশাল সিন্দুক ভর্তি কাঁসার বাসন কোসন। রয়েছে বাচ্চাদের পড়ার ঘর, গৃহশিক্ষকের ঘর, খাবার ঘর, ভাঁড়ার ঘর, আমিষ, নিরামিষ ঘর। নিচের তলায় বড় দুটি শোবার ঘর ছাড়াও ওপর তলায় রয়েছে আরও তিনটি শোবার ঘর। একটি ঘরে কাঁচের আলমারিতে রয়েছে নানারকম বই। অনেকদিন পরে দোতলার সেই ঘরটাতে ঢোকার খুব ইচ্ছে হল। আমি আসলে ওই ঘরে বসেই লেখাপড়া করতাম। ধীরে ধীরে মাটির সিঁড়ি বেয়ে দোতলায় উঠে ঘরটাতে ঢুকে অবাক হয়ে তাকিয়ে দেখি বই আর আগের মতো নেই। কিন্তু এত বই যাবেই বা কোথায়? আমার বিয়েতে পাওয়া বইওতো কম ছিলো না। সেই বইগুলিই বা কোথায়? পরে শুনেছি আমার ছোট জায়ের বাবার বাড়ির আত্মীয়রা অনেক বই এখান থেকে নিয়ে গেছে। দিন বুঝি পাল্টাতে শুরু করেছে। এই দুঃসাহস আমাদের কখনোই হয়নি। ঘরটাতে একটা চেয়ার টেনে নিয়ে বসলাম । নির্জন সেই ঘরে বসে বুকের ভেতরে কেমন একটা উপলব্ধি হতে লাগলো আমার। যা ঠিক বর্ণনা করার ভাষা খুঁজে পাচ্ছিনা। এখানে, ঠিক এই ঘরে ব্রিটিশ সাম্রাজ্যের ভিত কাঁপানো বিপ্লবী সূর্য সেন একদিন এসেছিলেন। গায়ে কেমন যেন কাঁটা দিয়ে উঠলো। বিয়ের পরে আমার কর্তার মুখে শুনেছি সূর্য সেনের হাতের লেখা এই আলমারিতে খোঁজ করলে নাকি পাওয়া যেতেও পারে। তখন বয়েস ছিলো কম, উপলব্ধি করতে তেমন শিখিনি, বুঝিনি বিপ্লবী সুর্য সেনকে। নইলে তখনই তাঁর হাতের লেখা আমি আলমারি থেকে তন্ন তন্ন করে খুঁজে নিয়ে আমার সংগ্রহে রাখতাম যা আমার জন্যে এক মহা সম্পদ হয়ে থাকতো। মন বললো এখনো হয়তো থাকতে পারে। খুঁজে দেখতে পারো। কিছুটা অগোছালো সেই বইয়ের আলমারিটার দিকে তাকিয়ে ভাবলাম বাবার বাড়ি থেকে বেড়িয়ে এসে কর্তাকে নিয়ে একদিন ভালো করে খুঁজে দেখতে হবে। দোতলা থেকে নেমে দেখি বাড়ির পুকুরে কলা গাছের ভেলায় চড়ে আমার কর্তা শখ করে জাল দিয়ে মাছ ধরতে নেমেছে, সাথে আবার মেয়েকেও সেই ভেলায় চড়াচ্ছে। আমি তো দেখে ভয়ে আর নেই।মেয়েকে আমার কাছে দিয়ে যেতে বলে পুকর পাড়ে দাঁড়িয়ে দেখি অন্যপাড়ের বিশাল বাঁশের বনে পাখিরা কিচির মিচির করছে। ডান আর বাঁ দিকের পাড় গুলিতে কলা,লেবু, পেয়ারা আর আম আর জামের গাছ। একধারে বেত আর হোগলাও রয়েছে। ভারি সুন্দর নিটোল, কোমল সবুজ একটা পরিবেশ। এসব গাছ আমার শাশুড়ির নিজের হাতে লাগানো। দুপুরে অনেক দিন পরে পুকুর থেকে তোলা মাছ দিয়ে ভাত খেতে বসেছি।আমার শাশুড়ি বললেন বৌটা অনেক দিন পরে এসেছে।পুকুরের মৌরলা মাছের চচ্চড়ি ও খুব ভালোবাসে। ছেলেদের সবটা না দিয়ে ওর জন্যে একটু আলাদা তুলে রাখতে বলেছিলাম। মনে করে দিও। আমি শুনে তো অবাক! আমার হাবেভাবে কখনও আমি প্রকাশ করিনি যে আমি মৌরলা মাছের চচ্চড়ি ভালোবাসি।আমার শাশুড়ি কি করে এটা জানলেন? পরে মনে হল বিয়ের পরে আমাদের সাথে তিনিও টেংরা টিলাতে গিয়েছিলেন তখন গল্প করতে বসে একদিন নদীর মৌরলার চেয়ে পুকুরের মৌরলা মাছ নরম আর বেশি স্বাদের বলেছিলাম।আমার শাশুড়ি সেই কথাটাই মনে রেখে দিয়েছেন। মায়েরা বুঝি এমনই হয়ে থাকে। শুক্রবার সকালে উঠেই বাবার বাড়ির উদ্দেশ্যে রওয়ানা দিলাম। আমার শাশুড়ি পাড়ার জালাল মাঝিকে আগেই খবর দিয়ে রেখেছিলেন। তারই সাম্পানে করে ভেসে চলেছি স্রোতস্বিনী কর্ণফুলির জলে। নদী থেকে অনেক ছোট ছোট খাল জন্ম নিয়েই ছুটে চলেছে গ্রাম গঞ্জের ভেতরে ।তেমনই একটি খালের ভিতর দিয়েই নৌকা চলেছে। কর্ণফুলী যেহেতু সাগরে গিয়ে মিশেছে তাই জোয়ার ভাঁটা হলে নদীতে যখন দোলা লাগে এসব খালেও সেই দোলা এসে লাগে। তবে এবারের পথ আধঘণ্টার মতো তাই দেখতে দেখতেই পথ ফুরিয়ে গেলো। সাম্পান থেকে সামান্য একটু চড়াই পথ পেরিয়ে রাস্তায় উঠে রিকশায় চড়ে বসলাম। গ্রামের আঁকাবাঁকা পথ পেরিয়ে বেশ খানিকক্ষণ চলার পরেই উপমহাদেশের প্রাচীন ,দীর্ঘ ও প্রশস্ত রাস্তা গ্রান্ড ট্রাংক রোডে এসে পড়তেই রিকশা মসৃণ গতিতে ছুটতে শুরু করলো। শের শাহ্‌ সুরির এই রাস্তা চট্টগ্রাম থেকে শুরু হয়ে কোলকাতার হাওড়া, দিল্লীর অমৃতসর, পাকিস্তানের লাহোর ছাড়িয়ে আফগানিস্তানের কাবুলে গিয়ে তার চলা থামিয়েছে । দিল্লির ততকালীন বাদশাহ সুজা ঔরঙ্গজেবের হাত থেকে নিজের প্রাণ রক্ষার জন্যে এই পথেই বার্মাতে পালিয়ে গিয়েছিলেন। মাস্টারদা সূর্য সেন, কল্পনা দত্ত,প্রীতিলতা,অম্বিকা চক্রবর্তী সকলেই বিপ্লবের কাজের জন্যে এই পথেই আসা যাওয়া করতেন। এই পথ ধরেই আমরা স্কুলে আসা যাওয়া করেছি। গ্রামের বুক চিরে রিকশা এগিয়ে চলেছে।মাঝে মাঝে দু একটা গরুর গাড়ি বা রিকশা আমাদের পাশ কাটিয়ে চলে যাচ্ছে। কোথাও বা বড় গাছের নিচে ছোট্ট চায়ের দোকান, সেখানে গ্রামের লোকেরা চা খেতে খেতে আড্ডা দিচ্ছে।তাদের কথাবার্তার টুকরো টুকরো কিছু শব্দ আমাদের কানে ভেসে আসছে,তার মধ্যে সাম্প্রতিক নির্বাচনের কথাই বেশি। সবার দৃঢ় বিশ্বাস পুর্ব বাংলার মানুষ এবার সত্যিই নিজের অধিকার ঠিক আদায় করে নেবে। কিছুক্ষণ আগেই পেরিয়ে এসেছি শ্রীপুর গ্রাম।যে গ্রামে বিপ্লবী কল্পনা দত্তের বাড়ি। বাড়িটা রাস্তা থেকেই দেখা যাচ্ছিলো। আমি রিকশা থেকে উঁকি দিয়ে দেখছিলাম বাড়ির উঠানটাকে আলো করে ফুটে আছে গাঁদা ফুল। কোলকাতার বেথুন কলেজ থেকে পাশ করা এই বিপ্লবী ছিলেন চট্টগ্রাম খাস্তগীর স্কুলের ছাত্রী। স্কুলে রাণী নামে তাঁর এক ক্লাশ নিচের এক শান্ত, লাজুক আর মুখচোরা এক ছাত্রীর সাথে ব্যাডমিন্টন খেলতে গিয়ে তাঁর একদিন দারুণ বন্ধুত্ব হয়ে গেলো। রাণী অংকে কাঁচা হলেও লেখাপড়ায় ছিলো তুখোর মেধাবী । লেখাপড়ার সাথে সাথে রোজ বাসন মাজা, ঘর ঝাঁট দেয়ার কাজে মাকে সাহায্য করে তারপর সে স্কুলে যেতো। অন্তর্মূখী মেয়েটি যখন কয়েকটি লেটার নিয়ে প্রথম বিভাগে ম্যাট্রিক পাশ করলো তখন তার বিয়ের প্রস্তাব এলে চিরদিনের শান্ত মেয়েটি যখন এই বিয়ে বাতিল করার জন্যে প্রথম বিদ্রোহ করে উঠলো তখন বাড়ির সবাই তো অবাক। তবে মেয়েটির কথা সবাই মেনে নিলেন। বাবা তখন তাকে ভর্তি করে দিলেন ঢাকার ইডেন মহিলা কলেজে। চট্টগ্রামের এই মেয়েটিই প্রথম বিপ্লবী শহীদ মহিলা প্রীতিলতা ওয়াদ্দেদার। ইডেন থেকে তিনি আই, এ, তে মেয়েদের মধ্যে প্রথম আর সম্মিলিতভাবে পঞ্চম স্থান অর্জন করে বি, এ পড়বার জন্যে তিনি কোলকাতা বিশ্ববিদ্যালয়ে যান । সেখান থেকে ডিস্টিংশান নিয়ে পাশ করলেও বৃটিশ বিরোধী বিপ্লবের জন্যে সেই ফল স্থগিত রাখা হয়েছিলো। পরে বিশ্ববিদ্যালয় ২০১২ সালে তাঁকে মরনোত্তর স্নাতক ডিগ্রী দেয়। দুই বান্ধবীই ছিলেন বিপ্লবী সূর্য সেনের আদর্শে অনুপ্রাণিত। মাস্টারদার দলে কাজ করার আগ্রহ নিয়ে তাঁরা যখন এসেছিলেন তখন মহিলাদের দলে নেয়া নিষেধ থাকলেও তিনি দলের সমস্ত নিয়ম শিথিল করে দিয়ে তাঁদের শুধু যে দলে নিলেন তাই নয় চট্টগ্রামের ইয়োরোপিয়ান ক্লাব আক্রমনের এক বিশাল দায়িত্বও দিয়েছিলেন। যে ক্লাবের সাইনবোর্ডে লেখা ছিলো ' কুকুর এবং ভারতীয়দের প্রবেশ নিষেধ।' দেশ থেকে সেই ব্রিটিশ কুকুরদের তাড়াবার জন্যে তিনি তাঁর দায়িত্ব সার্থকভাবে পালন করে শহীদ হয়েছিলেন। বীর চট্টলার বীর প্রসবিনী কন্যা বটে। নিজেকেও তাই চট্টগ্রামের মেয়ে বলে ভাবতে গর্ব বোধ হয়। মনে মনে ভাবছিলাম আমরা সবাই মিলে কি পাকিস্তানি কুকুরগুলিকে এদশ থেকে তাড়াতে পারবো না ? বুকের ভেতর থেকে প্রীতিলতা বলে উঠলেন নিশ্চয় পারবে। বাবার বাড়ির প্রায় কাছাকাছি তখন এসে পড়েছি। দেখা যাচ্ছে স্যার আশুতোষ কলেজের বিশাল প্রাঙ্গন, দেখা যাচ্ছে বিভিন্ন ধর্মের আবাসিক হোস্টেল, বিশাল খেলার মাঠ, দীঘি সদৃশ পুকুরের শানবাঁধানো ঘাট, ফুলের বাগান আর সেই সাথে ঝাঁপিয়ে চলে এলো আমার ফেলে যাওয়া দিনগুলি। বাসার গেটের সামনে রিকশা থামতেই আমি রিকশা থেকে নেমে ছুটতে গেলে আমার কর্তা আমাকে মৃদু ধমক দিয়ে বললো আস্তে হাঁটো। হোঁচট খেয়ে যদি পড়ো? কে শোনে তখন এসব কথা তখন ?ততক্ষণে আমি মা মা বলতে বলতে গেট ঠেলে বাড়ির ভেতরে ঢুকে পড়েছি। ঘরে ঢুকেই বাবাকে প্রণাম করে মাকে প্রণাম করতে গিয়ে আমি কেঁঁদে ভাসিয়ে দিলাম।মা অশ্রুসজল চোখে আমাকে জড়িয়ে ধরে আমার মাথায় হাত বুলিয়ে বুকে টেনে নিলেন। মায়ের চেয়ে বড় সম্পদ পৃথিবীতে মনে হয় আর কিছু নেই এটা মা থাকতে যত না অনুভব করেছি মা নেই বলে এখন তার চেয়ে সহস্রগুণ বেশি উপলব্ধি করি। জননীকে উপলব্ধি করার মতো উপলব্ধি বুঝি দিতে পারে একমাত্র নিজের জন্মভুমি।মানুষ এই উপলব্ধি থেকেই বুঝেছে। জননী আর জন্মভূমি স্বর্গ থেকেও শ্রেষ্ঠ। কত দিন পরে আবার আমার সব ভাই বোনদের দেখছি। আমার চেয়ে মাত্র এক বছরের বড় আমার বড়দি এখন সরকারি স্কুলে শিক্ষিকার পদে যোগ দিয়েছে। আমার পরের বোন রিনা ভার্সিটিতে পড়ছে, রিনার ছোট কৃষ্ণা সবে গ্রাজুয়েশন কমপ্লিট করেছে, চার বোনের পরে আমাদের ভাই অরুনাংশু।ডাক নাম কাজল। বাবা বড় আদর করে পথের পাঁচালির অপুর চরিত্র থেকে এই নাম পছন্দ করে রেখেছিলেন। সে এখন ইঞ্জিনিয়ারিং পড়ছে। মনে পড়ে ছোটবেলায় খেলতে গেলে বড়দি আর কৃষ্ণা একদিকে খেলতো আমি আর রীনা একদিকে খেলতাম। কাজলকে নিয়ে আমার আর বড়দির মনে পড়ে ছোটবেলায় খেলতে গেলে বড়দি আর কৃষ্ণা একদিকে খেলতো আমি আর রীনা একদিকে খেলতাম। কাজলকে নিয়ে আমার আর বড়দির মধ্যে টানাটানি হত। বড়দি বলত কাজল আমাদের পক্ষে আমি বললাম না আমাদের পক্ষে। এই নিয়ে মার কাছে বিচার চাইতে গেলে মা বলতেন বড় বোনের কথা শুনতে হয়। আর একটা ভাই হলে তখন সে তোর সাথে খেলবে। আমি বোকার মতো আর ভেবে দেখতাম না আরেকটা ভাই আমাদের আদৌ হবে কিনা আর যদি হয়ও তাহলে তার সাথে আমার খেলার সময় থাকবে কিনা। বড়দিরই তাই জিত হত সবসময়ে। আসলে মেজোমেয়েরা সংসারে বোধকরি দাম একটু কমই পেয়ে থাকে।কারণ প্রথম মেয়ের পরে হয়তো বাবা মা পরেরটি ছেলে হবে এই আশা করে থাকেন। সবচেয়ে ছোট বোন ছন্দা বড়দির স্কুলেই পড়ে।বড়দির সাথেই টিচার্স হোস্টেলে থাকে। আর আমাদের সবচেয়ে ছোট ভাই বাবুয়া পড়ে ক্লাশ সেভেনে। মা যতই বলুক আরেকটা ভাই হলে তোর সাথে খেলবে কিন্তু আরেকটা ভাই হবার পরে কোন দিনই আমার সেই ভাইটার সাথে আর খেলা হয়নি। কারণ আমার যখন বিয়ে হয় তখন সে এতই ছোট ছিলো যে স্কুলে পড়ার বয়েসও হয়নি। আমি বাবার বাড়িতে বেড়াতে গেলে আমার কর্তা তার জন্যে খেলনা গাড়ি কিনে দিতো। ছয় ভাই বোন আর বাবা মাকে এক সাথে পেয়ে আমি যেন আমার পুরনো সেই দিনগুলিতে ফিরে গেলাম। চলবে 
সময়ের কাহন-১৫ -------------- অনেক গড়িমসির পরে কর্তৃপক্ষ অবশেষে আমার কর্তার জন্যে দুমাসের ছুটি মঞ্জুর করলেন বটে কিন্তু কী এক অলিখিত নিয়মে আমার আর আমার মেয়ের জন্যে টিকিটের ব্যবস্থা করলেন না যা কোম্পানির নীতিমালায় নেই। অথচ মাত্র কিছুদিন আগে মজুমদার ভাই ভাবি চার ছেলেমেয়েদের নিয়ে যখন গেলেন তাঁদের সবার টিকিট দেয়া হয়েছে।আমাদের কেন দেয়া হলনা বুঝতে পারলাম না। যাই হোক ছুটি মঞ্জুর হতেই আমার আনন্দ দেখে কে? সেই সময়ে অবসরে গান শোনার জন্যে আমার কর্তা আমাকে একটা সনি স্টিরিও টেপ রেকর্ডার কিনে দিয়েছিলো। স্টিরিও টেপ রেকর্ডার বাজারে তখন সুলভ নয়। কর্তার বস নাদিম শেখের কাছ থেকে ওটা কেনা হয়েছিলো।তিনি লন্ডন থেকে ওটা এনেছিলেন। আমি স্পুল চালিয়ে তাতে পুরনো দিনের হিন্দি গান শুনতাম।বাংলা গান শোনার ইচ্ছে থাকলেও সম্ভব ছিলো না তাই সবার আগে ওটাই যত্ন করে প্যাক করে নিলাম। মনে মনে কত যে ভেবেছি ছুটিতে গেলে ইচ্ছে মতো বাংলা গান স্পুলে রেকর্ড করে আনবো।এবার তা সত্যি হতে চলেছে। গরম কিছুটা কমেছে।লনের বসরাই গোলাপ গাছের পাতার ফাঁকে ফাঁকে সতেজ কুঁড়িদের উদগ্রীব চোখ বাইরের দুনিয়া দেখার জন্যে চঞ্চল হয়ে উঠেছে। বাগানের দুর্বা ঘাসের দল মিলে সবুজ একটা আবহ সৃষ্টি করেছে। তবে আমার মন তখন পূর্ব বাংলায় যাবার আনন্দে ভরে আছে। অবাঙালী ভাবিদের সবার আবদার ফেরার সময়ে তাদের কারো জন্যে জামদানি শাড়ি, কারো জন্যে ঢাকার স্যাকরাদের বানানো গালা দেয়া সোনার বালা যেন নিয়ে যাই। যতদুর মনে পড়ে সোনার ভরি তখন পশ্চিম পাকিস্তানে একশ বিশ টাকা আর পূর্ব পাকিস্তানে দেড়শো টাকা। দু মাসের জন্যে ছুটিতে যাচ্ছি তাই শুধুমাত্র দরকারী জিনিসগুলিই সুটকেশে ভরে নিলাম। মেহমুদার মন খুব খারাপ।নতুন বাসায় সে প্রায়ই আমার কাছে এসে সময় কাটাতো।মেয়ের প্রিয় খরগোশটা মেহমুদার কাছে আর আমাদের কোয়ার্টারের চাবিটা ভাবির কাছে রেখে আসলাম। স্যুই ফিল্ডে বাঙালী বলতে রইলেন শুধু ডঃ মতলুব। এছাড়া ফিল্ডের বাইরের সেই মেজর। আমরা ছুটিতে যাচ্ছি বলে ভাবির সাথে দেখা করতে গিয়ে দেখি তাঁর মনটা একটু খারাপ। আমাকে বললেন সাবধানে যাবেন বৌদি। অবশেষে নির্দিষ্ট দিনে স্যুই বিমানবন্দর থেকে আমরা করাচিগামী প্লেনে উড়ে চললাম। করাচিতে এসে অফিস নির্ধারিত তাজ হোটেলেই আবার উঠলাম।সারাদিন বিশ্রামের পরে প্রিয়জনদের জন্যে কিছু কেনাকাটা করলাম। পাকিস্তানে যাওয়ার পরে এই প্রথম আমার কর্তা আমাকে আড়াই ভরি ওজনের সুন্দর একটা সোনার মফচেন কিনে উপহার দিলো। আমার ছোট জায়ের জন্যে কিনলাম একজোড়া কানের ঝুমকো। পরদিন সকালে এয়ারপোর্টে এসে শুনি ফ্লাইট ডিলে আছে। অসুস্থ অবস্থায় এক ঠাঁই বসে থাকতে থাকতে শরীর, মন দুটোই খারাপ লাগছিলো।আমাকে দেখে আমার পাশেই এসে বসলেন একজন বাঙালী মহিলা। কোলে তাঁর দুধের বাচ্চা।ভদ্রমহিলা সারাক্ষণ স্বামীর ভয়ে যেন জুজু হয়ে আছেন।বাচ্চাটা খিদায় দুধের জন্যে কাঁদতে থাকলে তিনি যাত্রীদের জন্যে পরিবেশন করা দুধটা খাওয়াতে চাইলে স্বামী তাকে ধমক দিয়ে বললেন ওগুলি কিসের দুধ তুমি জানো? কুকুর বেড়ালের দুধ খাওয়াবার দরকার নেই। আমি জিজ্ঞেস করলাম বাচ্চার দুধের কৌটো সাথে রাখেন নি? ভদ্রমহিলা বললেন ওটা লাগেজে। মনে মনে ভাবলাম মহিলা আসলে তাঁর বোকামির জন্যেই স্বামীর বকা খাচ্ছেন। ছেলেটা খিধায় সমানে কাঁদছে কিন্তু তার পিতা বিমানের পরিবেশিত দুধ ছেলেকে কিছুতেই খেতে দেবেন না বললেন বিস্কিট জলে গুলে খাইয়ে দাও। অবশেষে মহিলা তাই করলেন। সারাদিন অপেক্ষায় থাকার পরে প্লেন ছাড়লো বিকেল পাঁচটায়। প্লেন ভারতের আকাশ সীমানা অতিক্রম করার সময়ে ককপিটের লাউড স্পিকার থেকে যখন ভেসে আসছিলো সম্মানিত যাত্রীবৃন্দ আমরা ভারত সরকারের অনুমতিক্রমে ভারতের ওপর দিয়ে উড়ে যাচ্ছি তখন মনে পড়লো যাবার সময়ে আমি ক্ষুব্ধ হয়ে ভেবেছিলাম এ কেমন দেশ বিভাজন? একই দেশের এক প্রান্ত থেকে অন্য প্রান্তে যেতে হলে আরেকটা দেশের ওপর দিয়ে যেতে হয়? ছাত্রছাত্রীদের দুখানা মানচিত্র আঁকতে হয়? এবারে আর তা মনে হল না। বরং মনে হল পাক সরকার বেলুচিস্তানের মানুষের ওপরে যেভাবে নিগ্রহ চালাচ্ছে, বেলুচ মেয়েদের ওপরে যে হারে পাশবিক অত্যাচার চালাচ্ছে পূর্ব পাকিস্তানের মানুষের ওপরে এই নৃশংস অত্যাচার করতে পারছে না শুধুমাত্র দুই অংশের মধ্যে এই ব্যবধানের জন্যেই।নইলে হয়তো তাও করতো। এই বিভাজন আমাদের জন্যে শাপে বর হয়েছে বলতে হবে। আমার সেই ভাবনায় বিধাতা বুঝি অলক্ষ্যে হেসেছিলেন। প্লেন যখন তেজগাঁ বিমানবন্দরে নামার আগে চাকা খুলে দিয়েছে তখন সন্ধ্যে নামছে। জানালা দিয়ে তাকিয়ে দেখি গুঁড়ি গুঁড়ি বৃষ্টি পড়ছে। আহা! কত দিন পরে এই বৃষ্টি দেখছি। এ বৃষ্টিকে আদর করে আমরা বলি পুষ্পবৃষ্টি। আমার কর্তা আমার হাত ধরে প্লেনের সিঁড়ি দিয়ে নামতে আমাকে সাহায্য করলো। মাটিতে পা রেখেই আমি জন্মভূমির ধুলি তুলে মাথায় ছোঁয়াতেই মনটা অনির্বচনীয় এক আনন্দে ভরে উঠলো। সিলেটে যাবার জন্যে আমাদের কানেক্টিং ফ্লাইট ছিলো। কিন্তু পি,আই,এর করাচি ঢাকা ফ্লাইট ডিলে হওয়াতে বিমান কর্তৃপক্ষ আমাদের জন্যে হোটেল পূর্বানীতে থাকার ব্যবস্থা করেছিলো। সরাসরি সেখানেই চলে এলাম। বিমান বন্দরে নেমেই আবার নিজের দেশের মানুষ দেখছি,বাংলা কথা শুনছি, রাস্তা দিয়ে যেতে যেতে কতদিন পরে সাইনবোর্ডগুলি আবার বাংলায় দেখছি। দেখছি শেখ মুজিবুর রহমানের নৌকার প্রতীক।যে প্রতীক নিয়ে তিনি বাংলার মানুষকে তাদের অধিকার আদায়ের স্বপ্ন দেখিয়ে চলেছেন। কি যে ভালো লাগছিলো। হোটেলে এসেও বাংলায় কথাবার্তা শুনছি। দীর্ঘ দিন দূর প্রবাসে না থাকলে জন্মভূমির জন্যে এই আকুলতা হয়তো এমন করে অনুভব করতাম না। ডিনারের পরে আমার কর্তা বললো তোমার ওপর অনেক ধকল গেছে তাড়াতাড়ি শুয়ে পড়।কাল খুব সকালে উঠতে হবে। ফার্স্ট ফ্লাইটেই আমাদের সিলেট যেতে হবে। জেগে থাকার ইচ্ছে থাকলেও শরীর চাইছিলো বিশ্রাম। তাই শুয়েই পড়লাম। সকালে উঠে তেজগাঁ বিমানবন্দর থেকে আবার সেই ফকারেই আধ ঘন্টার মধ্যে সিলেট পৌঁছেই দেখি বিমান বন্দরের বাইরে হরিপুর গ্যাস ফিল্ডের গাড়ি আমাদের জন্যে অপেক্ষা করছে। সেই গাড়িতে বসেই দেখছি রাস্তাগুলি নৌকা চিহ্ন নিয়ে সগৌরবে নিজেকে প্রকাশ করছে। দেখতে দেখতেই মেজো ভাশুরের বাসায় এসে উঠলাম। দীর্ঘ সময় পরে আবার সবার সাথে দেখা।ভীষণ ভালো লাগছিলো। চট্টগ্রাম ভার্সিটিতে যখন পড়তাম তখন আমার এই ভাশুরের বড় মেয়ে নমিতা নাইনে পড়তো।আমি আর ও এক সাথেই থাকতাম। এখন সে সিলেট মহিলা কলেজে পড়ে। ওদের সাথে বেশ কয়েকদিন কাটাবার পরে মন অধীর হয়ে উঠলো চট্টগ্রাম যাবার জন্যে। কতদিন বাবা মা,ভাই বোন কাউকেই দেখি না। মা চিঠি লিখতেন আমার ছেলেমেয়েরা সবাই আমার কাছে আছে।মা বলে ডাকে।ডাকে না শুধু আমার একটি মেয়ে।আমি সে চিঠি বুকে জড়িয়ে নিঃশব্দে কত যে কেঁদেছি। আমার কর্তা বললো ডাঃ কিন্তু তোমাকে লম্বা জার্নি করতে নিষেধ করেছেন।তুমি পারবে আবার এই লম্বা ট্রেন জার্নি করতে? আমার কানে তার কোন যুক্তিই ঢুকছিলো না। জোর গলায় বললাম চট্টগ্রাম আমাকে যেতেই হবে। অবশেষে ফিল্ডের ডাক্তার আফিয়া খাতুনের কাছে পরামর্শ নিতে গেলে তিনি আমাকে চেক করে বললেন ঠিক আছে যাক, তবে সেখানে গিয়ে যেন আর বেশি জার্নি না করে। অনেকদিন পরে আবার চট্টগ্রামের উদ্দেশ্যে রাতের ট্রেনে উঠলাম।ট্রেন ছুটে চলেছে ঝিক ঝিক শব্দে আর আমিও যেন ছুটে চলেছি আমার ছোট্ট বেলার ফেলে আসা জায়গায়। কত স্মৃতি যে একসাথে ভিড় করে মনের ভেতরে দাপাদাপি করছে তার ঠিক নেই।তাদের নিয়ে ভাবতে ভাবতে একসময়ে ঘুমিয়ে পড়লাম। খুব ভোরে মেল ট্রেন চট্টগ্রাম রেল স্টেশনে এসে থামলে কুলিদের হাঁকডাক শুরু হয়ে গেলো। আমরা ধীরেসুস্থে নেমেই দেখি চট্টগ্রামের রাস্তার সবখানেও ছোট, বড়,নানা বর্ণের নানা আকারের নৌকার প্রতীক।নৌকাতে যেন সেজে উঠেছে পুরো দেশ। চারিদিকে এতসব নৌকার প্রতীক দেখে মনে হচ্ছিলো। এই প্রতীক বাঙালীর দীর্ঘকালের লালিত এক স্বপ্ন বাস্তবায়নের প্রতীক। সাধারণ বাঙালীর চেয়ে গড়পড়তায় দীর্ঘ,সৌম্যসৌন্দর্য ও ব্যক্তিত্বে অনন্য যে মানুষটি সকলের অন্তরে স্থান করে নিয়েছেন। নাম তাঁর শেখ মুজিবুর রহমান।অভূতপূর্ব তেজোদৃপ্ত এক ভঙ্গীতে তর্জনী তুলে পূর্ব বাংলার মানুষদের ওই নৌকা প্রতীকের মাধ্যমে স্বপ্ন দেখিয়ে বেড়াচ্ছেন। অসাধারণ তাঁর বক্তৃতা দেবার ক্ষমতা। অপূর্ব ভরাট কণ্ঠস্বর। কোন জায়গায় বক্তৃতা দিতে দাঁড়ালেই তাঁর চারপাশে ভিড় করে দাঁড়ায় হাজার হাজার মানুষ। প্রবল ব্যক্তিত্বসম্পন্ন সেই মানুষটিকে চোখে দেখিনি বলে কল্পনায় তাঁকে নিয়ে ভাবতে ভাবতে শহরের প্রান্তে কর্ণফুলী নদীর তীরে কালুরঘাটে এসে নামতেই নদী থেকে ছুটে আসা ঠান্ডা হাওয়ায় আমার প্রাণমন যেন জুড়িয়ে গেলো। এত দিন তপ্ত মরুহাওয়ায় থেকে থেকে এই হাওয়ার পরশ পেয়ে আমার মনে হচ্ছিলো এ যেন আমার মায়ের আদর। বিশাল সেতুটি নদীর দুই তীরকে সংযুক্ত করেছে সেই ব্রিটিশ আমলে। আর এজন্যেই আমাদের পূর্বপুরুষরা তখন থেকেই গ্রাম থেকে শহরে এলে দিনে এসে দিনেই ফিরে যেতে পারতেন। কিন্তু এত বড় একটি সেতু নাম তার ঘাট কেন?আর কালুই বা কে?এই প্রশ্ন যখন আমার কর্তাকে বিয়ের পরে সাম্পানে করে যেতে যেতে একবার জিজ্ঞেস করেছিলাম তখন সে বলেছিলো প্রথম বিশ্বযুদ্ধের সময়ে ব্রিটিশ সরকার বার্মা ফ্রণ্টের সৈন্য পরিচালনা করতে গিয়ে এই নদীর ওপরে একটা সেতু নির্মাণের সিদ্ধান্ত নিলে তাতে বড় বাধা হয়ে দাঁড়িয়েছিলো কালু মাঝি নামে এই ঘাটের এক মাঝি।দূরন্ত সাহসী ও শক্তি শালী সেই কালুর নেতৃত্বে কর্তৃপক্ষ বাধার সম্মুখীন হলেও ব্রিটিশ শক্তির বিরুদ্ধে লড়াই করার খেসারত হিসেবে কিছুদিন পরেই তার মৃতদেহটি সেতু নির্মাণের জায়গায় ভেসে উঠলো। ১৯৩০ সালে সেতুনির্মানের কাজ যখন শেষ হল তখন নৌকা পারাপারে কালুমাঝি নিয়ন্ত্রিত ঘাটটিতে তার প্রভাব প্রতিপত্তির জন্যে পুরো এলাকাটি কালুরঘাট নামে পরিচিতি পায় আর সেতুর নামটিও মানুষের মুখে মুখে কালুরঘাট হয়ে যায়। কালুরঘাটে তখন সাম্পান আর সাম্পান। কিছু ঘাটে বাঁধা আর কিছু কর্ণফুলির জলে ভাসছে। ঘাটে নামার রাস্তা মোটেই ভালো না । আমি জুতো খুলে পাড় থেকে ঘাট পর্যন্ত খুব সাবধানে আমার কর্তার হাত ধরে নেমে সাম্পানে উঠে বসলাম।মাঝিও বদর বদর বলে সাম্পান ছেড়ে দিতেই নদীর ওপরে তরতর করে সাম্পান এগিয়ে চললো। পূর্ব বাংলায় চট্টগ্রাম ছাড়া সাম্পান আর কোথাও দেখা যায় না। চীনা শব্দ সাং পাং থেকেই সাম্পান নামটি এসেছে গঠনও হবহু চীনা সাম্পানের মতোই। সাম্পানের মাঝি একাই দুই হাতে দুই বৈঠায় টান দিয়ে অপূর্ব এক তাল আর লয়ে সাম্পানকে এগিয়ে নিয়ে চলে। এই নদীর হাজার বছরের ঐতিহ্যের এক অন্যতম বাহন সাম্পান।সাগর আর নদীর বিশাল বিশাল ঢেউয়ের তালে তালে নৃত্যের সাথে সাথে সেই সময়ের অকুতোভয় নাবিকেরা সাম্পান নিয়েই ব্যবসা বাণিজ্য করতে যেতেন। কর্ণফুলি আর তার জলে ভেসে চলা সাম্পানওয়ালাদের নিয়ে কত যে গান রচিত হয়েছে যা এখনো শোনা যায়। যেতে যেতে ভাবছিলাম সৃষ্টিকর্তা যেন নিজের হাতে পাহাড়, নদী, সমুদ্র, অরণ্য, সমতল ভূমি ,উপত্যকা , লেক দিয়ে চট্টগ্রামকে সাজিয়ে দিয়েছেন। লুসাই পাহাড়ের বুক থেকে ঝাঁপিয়ে নামা কর্ণফুলির ছুটে চলা জলের দিকে তাকিয়ে ভাবছিলাম সেই পাহাড়ি মেয়েটার কথা যে নাকি এই নদীতে স্নান করতে নামলে কর্নফুলি তার কানের একটি কানফুল খুলে নিয়েছিলো। আর তা থেকেই তার নাম কর্নফুলি।কেমন ছিলো দেখতে সেই মেয়েটি? লুসাই পাহাড়ের কোন জায়গায় তার বাড়ি ছিলো?কানের দুলটাই বা কেমন ছিলো? কালুর ঘাট থেকে আমার শ্বশুর বাড়ির ঘাটে পৌঁছাতে অন্তত তিন ঘন্টার কম না। জোয়ার থাকলে আড়াই ঘন্টা। আমরা চলেছি ভাঁটার টানে। চার পাশে শান্ত সবুজ গ্রাম। নদীর পাড় থেকে কিছু কিছু আবার নুয়ে পড়ে জলের ঢেউয়ের সাথে লুকোচুরি খেলছে। পাহাড় থেকে বাঁশ কেটে নিয়ে বিশাল বিশাল সব বাঁশের ভারা জলে ভাসিয়ে নিয়ে যাওয়া হচ্ছে কর্নফুলি পেপার মিলের জন্যে। জেলেরা মাছ ধরছে, গ্রামের বউ ঝিরা মাটির কলসী কাঁখে কেউ বা জল তুলছে , কেউ বা জল নিয়ে ফিরে যাচ্ছে। দূরন্ত, দামাল ছেলেরা নদীর জলে সাঁতার কাটছে। এ যেন এক পটে আঁকা ছবি। দেখতে দেখতে চলেছি। কর্নফুলি ছাড়াও হালদা সাঙ্গু, মাতামুহুরীও এখানকার বড় নদী।তবে কর্ণফুলি আমার বড় প্রিয় নদী। চট্টগ্রামকে ঘিরে আছে ত্রিপুরা, আসাম, মায়ানমার, মিজোরাম আর দক্ষিনে বঙ্গোপসাগর। যুগে যুগে তাই বানিজ্যের জন্যে এখানে বিদেশিরা ভিড় করেছে। উদার চট্টগ্রামবাসীও সেই থেকে তাদের সাদরে বরণ করে নিয়েছে। এখানকার সাংস্কৃতিক ঐতিহ্য তাই এত প্রাচীন। এখানকার মানুষ একদিকে যেমন ভোজন রসিক আবার সেই সাথে খুব অতিথিপরায়ন। মেজবান তার সবচেয়ে বড় উদাহরণ। ৯৫৩ সালে চন্দ্র বংশীয় রাজা সু লা তাইং চট্টগ্রাম অভিযানে এলে কোন এক অজ্ঞাত কারণে তিনি আর না এগিয়ে একটি স্তম্ভ নির্মান করে যান যার গায়ে লেখা চেত - তে গৌং যার অর্থ যুদ্ধ করা উচিত নয়। এ থেকেই নাকি চট্টগ্রাম শব্দের উৎপত্তি। আবার বিখ্যাত পরিব্রাজক ইবনে বতুতা লিখেছেন পূর্ব বাংলার যে বিরাট শহরটিতে আমরা প্রবেশ করলাম তার নাম সোদকাওয়াং। আর তা থেকেই চট্টগ্রাম। আরাকানের শাসন একসময়ে এখানে প্রবল ছিলো । এখনো চট্টগ্রামে সেই আমলের জমির মাপ কানিকেই মানা হয়। আমি সাহিত্যের ছাত্রী। মনে পড়লো ভার্সিটিতে পড়ার সময়ে চট্টগ্রামের মহাকবি আলাওল, দৌলত কাজি, মাগন ঠাকুরের কথা যাঁরা আমাদের বাংলা সাহিত্যকে সমৃদ্ধ করেছেন। চট্টগ্রামের আবুল ফজল, সৈয়দ ওয়ালিউল্লাহ, আহমদ শরীফ সাহিত্যের ক্ষেত্রে এক একজন রত্ন। আমার কর্তা যখন দূরে পাড়ের দিকে তাকিয়ে বললো আমরা কিন্তু এসে পড়েছি।ওই দেখো খেয়াঘাট দেখা যাচ্ছে। আমি সেদিকে তাকিয়ে বললাম সত্যিই তো! আমি এতক্ষণ কোথায় হারিয়ে গিয়েছিলাম? সাম্পান যে আমার শ্বশুর বাড়ির খেয়াঘাটে এসে ঠেকেছে। এই খেয়াঘাট কোন সাধারণ খেয়াঘাট নয়।বিপ্লবী সুর্যসেনকে তরণী মাঝি নামে একজন মাঝি এই ঘাট থেকেই আনা নেয়া করতেন। মাস্টারদা সুর্য সেনের গ্রাম আমার শ্বশুরবাড়ির পাশের গ্রাম নোয়াপাড়াতে হলেও তাঁর সব কাজ কর্ম গোপনে হত আমার শ্বশুরবাড়ি কোয়েপাড়া গ্রামেই। ঘাট থেকে শ্বশুরবাড়ি মাত্র পাঁচ মিনিটের পথ, প্রায় তিন ঘন্টা সাম্পানের দোলায় দুলছিলাম এবারে গ্রামের বউটি সেজে মাথায় কাপড় তুলে পায়ে চলা রাস্তা দিয়ে হেঁঁটে চললাম শ্বশুরবাড়ির পথে। চলবে।
সময়ের কাহন -১৪ আমাদের পরিবারে এক ঝলক আনন্দ দেবার জন্যেই বুঝি তিনি এসেছিলেন। পরলোক বলে কিছু আছে কিনা জানিনা যদি সত্যিই থেকে থাকে আমার ভাইটি যেন সুখে থাকে সেখানে। শংকর ভাটিয়ার মৃত্যুর পরে মনটা কেমন জানি উদাস হয়ে থাকে।এত ভালো একটা মানুষ এমন করে সবাইকে কাঁদিয়ে চলে যাবেন কে ভেবেছিলো? হিংলাজ যাবো বলে আমার মেয়ের খরগোশটা মেহমুদাদের বাসায় রয়ে গেছে।ওটাকে আনা হয়নি।আরিফ কিছুতেই ওটাকে ছাড়তে চাইছে না।এদিকে আমার মেয়ের তার খরগোশটা চাই। আমি তাই আরিফকে বুঝিয়ে ওটা আনার জন্যে মেহমুদাদের বাসায় গেলাম। গিয়ে দেখি ভাবি ব্যাসনের ব্যাটারে ডুবিয়ে ডুবিয়ে রুপচাঁদা মাছের টুকরো ভাজছেন ।ভাজতে ভাজতেই আমাকে দু টুকরো রসোরার আচার দিয়ে খেতে দিয়ে বললেন খেয়ে বলতো তোমাদের মতো মাছ ভাজা হল কিনা? আমি খেতে খেতে বললাম ভালো হয়েছে ভাবি তবে আমরা বেসনে কাঁচামাছ ডুবিয়ে ভাজার চেয়েও তেলে সরাসরি মাছ ভেজে খেতে ভালোবাসি। ভাবি অবাক হয়ে জিজ্ঞেস করলেন বেসন না দেনে সে মছলি টুটতি নেহি? আমি বললাম টুটেগি কিঁউ ভাবি? ভাবি বললেন আচ্ছা! তো ফির মুঝে তো ও শিখনা চাইয়ে। আমি বললাম আচ্ছা আমি শিখিয়ে দেবো। কথা বলতে বলতে ভাবি পাঞ্জাবী প্রথায় মাংস চড়াতে লাগলেন। একটা হাঁড়িতে মাংসের টুকরোর সাথে আস্ত পেঁয়াজ, রসুনের আস্ত কোয়া,আস্ত শুকনো লঙ্কা, আদা কুঁচি,আস্ত জিরে,ধনে,আস্ত গরম মশলা, আস্ত ট্যোমাটো ,তেজপাতা লবন, হলুদ, দই আর সামান্য গরম জল দিয়ে উনুনে চড়িয়ে দিলেন। আমি জিজ্ঞেস করলাম আপকি গোশ এয়সেই পাক যায়েগি? ভাবি বললেন থোরি এয়সে পাকেগি। এরপর শুনলাম ওই মাংসকে ঢিমে আঁচে চার পাঁচ ঘন্টা রাখার পরে ভালোভাবে সেদ্ধ হলে ঘিয়ে আস্ত কাঁচালঙ্কার সাথে কিছুক্ষণ কষিয়ে শাহী গরমমসলার গুঁড়ো দিয়ে নামানো হবে। রান্নার প্রণালীটি আমার ভালোই লাগলো। আরিফ বাসায় নেই।খেলতে গেছে।এই সুযোগে ভাবি খরগোশটা আমার হাতে দিয়ে দিলেন বাসায় আনতেই আমার মেয়ে খরগোশটা ফিরে পেয়ে তাকে বুকে জড়িয়ে ধরলো। নূতন বাংলোর বারান্দায় দাঁড়ালে মনটা কেমন জানি উদাস হয়ে যায়।যতদূর দৃষ্টি যায় ততদূর পর্যন্ত ধু ধু এক বিস্তীর্ণ অঞ্চল। না জানি এর শেষ কোথায়? সেদিকে তাকিয়ে যখন আমাদের দেশের সবুজ শ্যামল রুপটি মনে পড়ে তখন ভাবি কি বিচিত্রই না আমাদের এই পৃথিবী। কোথাও রুক্ষ মরুভূমি, কোথাও সবুজ লাবন্য, কোথাও বিস্তীর্ণ সমভূমি, কোথাও থমকে দাঁড়িয়ে থাকা পাহাড়,কোথাও বরফের মুকুট মাথায় পর্বতের সারি কোথাও আবার বিপুল জলরাশি নিয়ে ছুটে চলেছে নদ নদী,সাগর, মহাসাগর। আবহাওয়াতেই কি কম বৈচিত্র্য! কোথাও প্রচণ্ড খরবায়ু, কোথাও তুষারবৃষ্টি ,কোথাও তীব্র ঠাণ্ডা আবার কোথাও অফুরন্ত বৃষ্টিধারা। তবে ওই ধু ধু প্রান্তরের দিকে তাকালেই আমার মনে হয় ছয়টি ঋতুর ডালির সম্ভারে আমাদের দেশের চেয়ে সুন্দর দেশ আর একটিও নেই। সাধে কি আর কবি বলেছেন " এমন দেশটি কোথাও খুঁজে পাবে নাকো তুমি সকল দেশের রাণী সে যে আমার জন্মভূমি। " কতদিন যে হয়ে গেলো জন্মভূমি দেখি না।মাঝে মাঝে মনে হয় নিজের দেশকে ভুলে যাচ্ছি, কতদিন হয়ে গেলো বাংলার রুপ দেখি না,শিউলিফুলের গন্ধ নিইনা,পথের ধারে,সোনালু,জারুল আর কৃষ্ণচূড়ার পাপড়ি ঝরে পড়া দেখিনা, নদী দেখিনা,গ্রাম দেখিনা, বাংলার মায়েদের গৃহস্থালির শান্ত লক্ষীরুপ দেখিনা,মাকে দেখিনা,ভাইবোনকে দেখিনা,দেশের মানুষ দেখিনা। জন্মভূমির জন্যে এমন আকুল অনুভূতি বুঝি জন্মভূমি ছেড়ে না আসলে কখনোই বুঝতে পারতাম না। মাঝে মাঝেই তাই মনটা উদাস হচ্ছিলো সেইসাথে শরীরটাও কেমন জানি দুর্বল লাগছিলো তাই ডাঃ মতলুবের কাছে গেলাম।তিনি আমাকে পরীক্ষা করে বললেন ভাবি স্যুইমিং পুলে গিয়ে আপনার আর ঝাঁপাঝাপি চলবে না। আপনার মেয়ের খেলার সাথী আসছে। আমার মেয়ে খরগোশ ছাড়াও একটা বেবী এলিফ্যান্ট পুতুল নিয়ে সারাক্ষণ খেলে।পুতুলটা ছাড়া সে খায় না,ঘুমায় না।কেউ জিজ্ঞেস করলে বলে এটা আমার ভাই। শিশুদের মনের কথা বুঝি বিধাতাই আগে টের পান।বন্ধ হয়ে গেলো আমার সুইমিং পুলে গিয়ে সাঁতার কাটা,বাতিল হয়ে গেলো হিংলাজ ছাড়াও মহেঞ্জোদারো, লাহোর, কোয়েটা,ইসলামাবাদ, মারী বেড়াতে যাবার পরিকল্পনা। আমার কর্তা বললো এই সময়ে ঘোরাঘুরি তোমার জন্যে ঠিক না।আমি পরে তোমাকে নিয়ে যাবো। কোথাও আর তেমন যাই না।এর মধ্যেই একদিন শুনি তোফাজ্জ্বল সাহেবকেও সিলেটে বদলী করা হয়েছে। পুরো স্যুই ফিল্ডে বাঙালী বলতে আমরা আর রিনাভাবিরা ছাড়া আর কেউ নেই। ইদানীং আমরা দুই পরিবার একসাথে হলেই দেশের রাজনীতি কোন দিকে গড়াচ্ছে তা নিয়েই বেশির ভাগ কথা হয়।এ নিয়ে আমাদের আগ্রহের আর শেষ নেই। এমনি এক সান্ধ্য আড্ডা হচ্ছিলো ডাঃ মতলুবের বাসার লনে। রাত তখন প্রায় নটা।আমরা উঠবো উঠবো করছি এমন সময় হঠাৎ গাড়ির আওয়াজ শুনে তাকিয়ে দেখি ফিল্ডের গাড়ি নয় একটা আর্মির গাড়ি এসে দাঁড়িয়েছে গাড়ি থেকে নেমে মার্চের ভঙ্গিতে পা ফেলে এগিয়ে সামরিক পোষাক পরা একজন তরুণ মেজর এগিয়ে এসেই পরিচয় দিলেন তিনি আর্মির ডাক্তার। সবেমাত্র ইসলামাবাদ থেকে বদলী হয়ে স্যুইতে এসেছেন। এই প্রথম তাঁর স্যুইতে আসা।এসেই শুনেছেন এই ফিল্ডে কয়েকজন বাঙালী আছেন।কিন্তু তাঁদের সাথে আলাপ করার সময় করে উঠতে পারেন নি। আজ ডিউটি শেষে এই পথ দিয়ে ফিরে যাওয়ার সময়ে কানে হঠাৎ বাংলা কথা এসে ধাক্কা দিলে তিনি আর থাকতে পারেন নি।গাড়ি থেকে নেমেই তাই সোজা চলে এসেছেন। এতদিন পরে তাঁর নামটা কিছুতেই মনে করতে পারছি না। তবে এটুকু মনে আছে আমাদের মধ্যে আরেকজন বাঙালীকে পেয়ে আমরা যে শুধু খুশি হয়েছিলাম তা নয় তাঁর কাছ থেকে বর্তমান রাজনীতি কোনদিকে গড়াচ্ছে,সামরিক প্রতিক্রিয়াই বা কী তাও হয়তো জানা যাবে সবাই খুব আগ্রহ নিয়ে তাঁর কাছে এসব নিয়ে আলাপ করতে চাইলে দেখলাম ভদ্রলোক সামরিক বাহিনীতে চাকরি করলেও পশ্চিমা শাসকদের ওপরে নিজেই ভীষণ ক্ষুব্ধ । প্রাথমিক উচ্ছ্বাস কেটে যেতেই তিনি বললেন আমার কথাই ধরুন। নীতিগত ভাবে কালাত,লাসভেলা,মাকরান আর খারান নিয়ে স্বাধীন একটি রাস্ট্রগঠনের জন্যে ১৯৪৭ সাল থেকেই যে স্বপ্ন বেলুচ নেতাদের ছিলো তাকে আমি সমর্থন না করে পারি না। ১৯৫৮ সালে আইয়ুব খান সামরিক শাসন জারির আগেই রাস্ট্রের ক্ষমতা নিজের হাতে নিয়ে এই কালাতেই যে সেনা অভিযান শুরু করেছিলেন তাতে কি বেলুচরা ভয় পেয়েছে? মোটেই না। তারা বরং তাদের কৌশল পালটে অসহযোগ আন্দোলনে নেমে পড়েছিলো।সেনাবাহিনী তখন বেলুচ নেতাদের বিরুদ্ধে গোপন ষড়যন্ত্রের অভিযোগ আনলো যার ফলে বিদ্রোহ বরং চারিদিকে আরও ছড়িয়ে পড়েছে।যা এখনো চলছে। শুধু তাই নয় ১৯৫৮র বিদ্রোহের পরে বেলুচিস্তানের একেবারে গহীনে সেনাবাহিনী নতুন গ্যারিসন স্থাপন করলে সেই বিদ্রোহ প্রবল হয়ে সশস্ত্র বিদ্রোহের রুপ নেয়। বেলুচ গেরিলারা ট্রেনে,যানবাহনে গুপ্ত হামলা এমন কি বোমা নিক্ষেপও শুরু করলো। এর জবাবে ব্রিগেডিয়ার জেনারেল টিক্কা খানের নেতৃত্বে সেনাবাহিনী যে অভিযান চালিয়েছিলো ডাঃ মতলুব তাঁর মুখের কথা কেড়ে নিয়ে বললেন মাই গড অভিযানের নামে সে ছিলো এক বর্বর নৃশংসতা। মানুষ কি আর সাধে তাকে বেলুচিস্তানের কসাই বলে? ভদ্রলোক বললেন ইয়াহিয়া আসার পরে সে যুদ্ধ থেমেছে বটে তবে বেলুচিস্তানের বিদ্রোহ কিন্তু থামে নি। এরপর বললেন সত্যি কথা বলতে কি আমাদের ঘটনাও ঠিক কোন দিকে গড়াচ্ছে তা বলার উপায় নেই।তবে আর্মিদের মধ্যে যে একটা উৎকণ্ঠা শুরু হয়েছে এটা পরিস্কার। এজন্যেই আমি স্যুইতে পোস্টিং না নিয়ে ইষ্ট পাকিস্তানে ট্রান্সফারের চেষ্টা করেছিলাম।আমি কেন ইনফ্যাক্ট বাঙালী কোন সরকারি অফিসারেরই এখন ট্রান্সফার নেবার উপায় নেই। রিনা ভাবি জিজ্ঞেস করলেন কেন? তিনি উত্তর দিলেন কারণ ইষ্ট পাকিস্তানে ট্রান্সফার ওরা বন্ধ করে দিয়েছে। ইসলামাবাদ থেকে আসা সেই তরুণ মেজর ক্ষুব্ধ স্বরে বললেন আইয়ুব খান পূর্ব পাকিস্তানের লোকদের খুশি করার জন্যে ঢাকাকে দ্বিতীয় রাজধানী ঘোষণা দিয়েই তাঁর কর্তব্য শেষ করে ফেলেছেন অথচ প্রথম রাজধানী ইসলামাবাদের সাথে যে তার আকাশ পাতাল তফাত এটা পূর্ব পাকিস্তানের কয়জন জানে? ভাবা যায় ইসলামাবাদের জন্যে যেখানে খরচ করা হয়েছে তিন হাজার মিলিয়ন টাকা সেখানে ঢাকার জন্যে খরচ করা হয়েছে মাত্র তিনশ মিলিয়ন টাকা। তফাতটা একবার ভাবুন তো! শুধু কি তাই? ইষ্ট পাকিস্তানের কোন একজন বাঙালী সচিবের নাম করতে পারবেন? নেই। থাকলে তো পারবেন। আমাদের এমন কথাও শুনতে হয় বাঙালীরা নাকি গাধার জাত।তাদের হায়ার এডুকেশনেরই বা কি দরকার? মাদ্রাসা পর্যন্ত পড়লেই যথেষ্ট।জন্মই হয়েছে যাদের পশ্চিম পাকিস্তানের লোকদের গোলামী করার জন্যে তাদের পেছনে টাকাপয়সা খরচ করার মানে দেশের সম্পদ নষ্ট করা। কান মাথা গরম হয়ে ঝাঁ ঝাঁ করলেও মুখ বুজে এসব কথাও শুনতে হচ্ছে। আমার কর্তা বললো দিন কিন্তু বদলাতে শুরু করেছে।আর্মিদের উৎকন্ঠা কি আর শুধু শুধু হচ্ছে? শেখ মুজিবুর রহমান যেভাবে বাংলার আনাচেকানাচে ঘুরে ঘুরে জনগণকে জাগিয়ে তুলছেন তাতে জনগণ এখন যথেষ্ট সচেতন। বেশিদিন তারা এই অন্যায় সহ্য করবে না।একটা দফারফা না করে থামবে না। দেয়ালে পিঠ ঠেকলে বাঙালী তখন ঠিক জানে কি করা দরকার। নির্বাচনটা হয়ে যেতে দিন তারপর আমাদের গাদ্দার ডাকার পরিণাম কতটা যে ভয়ংকর হতে পারে তখন দেখা যাবে। কথায় কথায় রাত বাড়ছিলো।কিন্তু কারুরই ওঠার নাম নেই রিনা ভাবি তখন সবার জন্যে রাতের খাবারের ব্যবস্থা করলেন। শংকর ভাটিয়ার পরে দ্বিতীয়বার আমি সেই মেজরের মুখে টিক্কা খানের কথা শুনি। ঘরে ফিরে আসার পরে আমার কর্তা বললো আমরা এসেছি আড়াই বছর হয়ে গেলো।ছুটিও জমা আছে। আমার ইচ্ছা নির্বাচনের আগেই ছুটি নিয়ে বাড়ি থেকে ঘুরে আসি।আমি চাই আমাদের বাচ্চার জন্মও পূর্ব পাকিস্তানেই হোক। আমি তো যেতে পারলে এক পায়ে খাড়া। পরদিনই আমার কর্তা ছুটির জন্যে দরখাস্ত করে দিলো। চলবে
অনেকদিন ধরে আধুনিক রান্নার পাত্র ছেড়ে মাটির হাঁড়িতে রান্না করতে ইচ্ছে করছিলো কিন্তু মাটির হাঁড়ি কিছুতেই জোগাড় করতে পারছিলাম না। অবশেষে বহুদিন পরে অনলাইনে পেয়ে গেলাম। রান্না করলাম আলু দিয়ে হাঁড়ি মাংস। মাটি মানেই শান্তি। মাটি মানেই প্রাণ জুড়োনো । রান্নাটাও সত্যিই অপূর্ব হয়েছে। সাথে মালপোয়াও।
সময়ের কাহন -১৩ এদিকে আমাদের জন্যে নির্ধারিত নতুন বাংলোর কাজ তখন শেষ হয়ে গেছে । মেয়ের বাবা অফিস থেকে এসে একদিন বললো অনেকদিন তোফাজ্জ্বল সাহেবের বাংলোটা দখল করে আছি এবারে নিজেদের বাংলোতে যাবার জন্যে সব কিছু গুছিয়ে নাও। আমরা চলে যাবো শুনে বুড়ো মালি আর আল্লারাখার মনখারাপ হয়ে গেলো। বাংলাটা যদিও খুব বেশি দূরে নয় তারপরেও মেহমুদাদের আর তোফাজ্জ্বল সাহেবেরও মন খারাপ হয়ে গেলো। তিনি নিজে আমার কর্তাকে বললেন দেওয়ানজী কি দরকার নতুন বাংলোতে যাবার? এখানে থাকতে কি তোমাদের কষ্ট হচ্ছে? তোমরা আছো বলে বাড়িটাতে একটা প্রাণের স্পর্শ ছিলো।এখন আবার আগের মতো নিস্তব্ধ হয়ে পড়বে। আমার কর্তা তাঁর কথায় চুপ করে থাকলেও আমাকে পরে বললো না তা হয় না।আমাদের জন্যে বেচারা পুরো বাংলোটা ছেড়ে দিয়ে নিজে শুধুমাত্র একটা ঘরেই সময় কাটান। নির্দিষ্ট দিনে আমরা নুতন বাংলোতে চলে এলাম। আল্লারাখা ছাগলের দুধ খেতে ভালোবাসে বলে ছাগলটা আমি তাকেই উপহার দিয়ে এলাম। বুড়ো মালি এটা জানতে পেরে একটু মন খারাপ করেছে মনে হল। আসার আগের দিন সে আমার মেয়েকে আদর করে ফুটফুটে একটা খরগোশের ছানা উপহার দিয়ে গেলো। তোফাজ্জল সাহেবের বাংলো থেকে খুব বেশি দূরে না হলেও নূতন বাংলোতে এসে আমার মনটাতেও যেন বিষন্নতা এসে ভর করলো। ছোটো বেলা থেকেই প্রকৃতির সাথে নিবিড় এক সম্পর্কের মধ্যে বড় হয়েছি। নিজেদের বাড়ি, মামাবাড়ি, আমাদের কোয়ার্টার, স্কুল,কলেজ সব কিছু এই শীতের সময়ে সেজে উঠতো হলিহক, কসমস, গাঁদা, পিটুনিয়া,সূর্যমুখী, ডালিয়া,ফ্লক্স, জিনিয়া ছাড়া আরও কত যে নানা রঙের ফুলে। সব্জির বাগান ভরে উঠতো নানা রকমের কপি,টোম্যাটো,শাক,সিম,বেগুন,ধনেপাতা আরো কত কি? বড়দের দেখাদেখি আমরাও ফুলের চারা,কপির চারা লাগিয়ে রোদের আঁচ থেকে চারাগুলিকে বাঁচানোর জন্যে কলাগাছের বাকলের ছোট ছোট টুকরো দিয়ে ঢেকে দিতাম। এই মরুভূমির দেশে একে তো নেই সবুজের ছিঁটেফোঁটা,তারপরেও তোফাজ্জল সাহেবের বাগানে এক আধটু যাও বা সবুজের ছোঁয়া পেতাম নতুন এই বাংলোতে তার কিছুই নেই। বাগান এখানে এখনও গড়ে ওঠে নি। যদিও লনের জন্যে কাটা ছকে সবেমাত্র দুর্বাঘাসের কচি কচি আগাগুলি মাটি ফুঁড়ে উঁকি দিতে শুরু করেছে। গোলাপের চারাও লাগানো হয়েছে একধারে । সব্জী কিছুই লাগানো হয়নি। বাগান ঘিরে সবুজ পাতার ঝোপালো বেড়া নেই বলে বারান্দায় দাঁড়িয়ে দেখি ধু ধু এক খোলা প্রান্তর ছাড়া কিছুই দেখা যায় না। সেদিকে তাকিয়ে বুকটা কেমন জানি খাঁ খাঁ করে উঠলো। বিকেল গড়িয়ে গিয়ে সন্ধ্যা নামছে তখন। পশ্চিম আকাশের দিকে চোখ পড়তেই দেখি সেই খাঁ খাঁ বালু আর পাথুরে পাহাড়ের দিগন্ত জুড়ে কেউ যেন ডিমের কুসুম ভেঙে তুলির টানে অপার্থিব এক নৈসর্গিক আভা রচনা করে চলেছে। সেই আভার প্রতিফলন ঘটেছে পাহাড়ের চুড়াতেও। কিছুক্ষণের জন্যে সব ভুলে আমি সেদিকে তাকিয়ে রইলাম।মনে মনে ভাবতে লাগলাম কে সেই শিল্পী? যিনি সবুজ ছাড়াও এমন পটভূমির সৃষ্টি করতে পারেন! মাথা আপনা থেকেই নত হয়ে আসলো। পরদিন সকালে নূতন বাংলোর মালিটা এসে সালাম দিল। দশাসই সেই পাঠানের দিকে তাকিয়ে আমার মনে হল আরব্য উপন্যাসের পাতা থেকে বুঝি কোন দৈত্য নেমে এলো। আমার মেয়ে তো তাকে দেখেই ভয়ে আমাকে জড়িয়ে ধরলো। যাই হোক নূতন বাংলোতে নূতন করে নিজেকে গুছিয়ে নিয়ে বসলাম। তবে এই বাসায় আসার পরে দুপুর বেলা অনেকে প্রতিবেশীই আমার বাসায় আড্ডা দিতে চলে আসেন। কখনো তাঁরা আবদার ধরেন পূর্ব বাংলার মেয়েরা কিভাবে চুল বাঁধে বা কিভাবে খোঁপা করে তা শিখিয়ে দেবার জন্যে,কখনো বলেন মাছ বা মিষ্টি রান্না শিখিয়ে দেবার জন্য। উর্দু তখন আমার বেশ ভালোই রপ্ত হয়ে গেছে।অনেকেই বলেন মজুমদার ভাবি বা রিনা ভাবি অনেকদিন ধরে এখানে আছে কিন্তু তাদের গ্রামার এখনো তেমন ঠিক হয়নি।আপনার উচ্চারণ আর গ্রামার দুটোই ভালো। এইরকম এক আড্ডার সময়ে হঠাৎ একদিন আমার নামে একটা পার্শেল এলো।আমি পার্শেলটা হাতে নিয়ে মার হাতের লেখা দেখে বুঝলাম মা আমার জন্যে শাড়ি পাঠিয়েছেন। সুতির শাড়ি পাওয়া যায় না বলে মা'র কাছে লিখেছিলাম কয়েকটা শাড়ি পাঠাতে। এ কথা ওদের সামনে বলতেই ওরা শাড়িগুলি দেখার আবদার ধরলো। এত মিহি সুতির শাড়ি দেখে তো ওরা অবাক।শাড়িগুলি হাতে নিয়ে একে অন্যকে বলতে লাগলো, "কটন কি শাড়ি ভি এতনা পাতলা অর আচ্ছা হোতে?" আসলে পশ্চিম পাকিস্তানে পূর্ব পাকিস্তানের মতো সুতি শাড়ি পাওয়াই যেতো না।ওদের ধারণা সুতির শাড়ি অনেক মোটা হয়। কথা বলতে বলতেই দেখি কর্তার অফিসের একজন লোক বিরাট একটা চিতল মাছ এনে হাজির। আমাকে সে বললো সাহেব এটা পাঠিয়েছেন কোথায় রাখবো মেমসাব? আমি কোর্টইয়ার্ডের কলের নিচে রাখতে বললে সে মাছটা কলের নিচে রেখে চলে গেলো। বাসায় যারা এতক্ষণ আড্ডা দিচ্ছিলো তারা তো সে মাছ দেখে ভয়ে অস্থির হয়ে একে অন্যকে বলতে লাগলো ওটা কি সাপ নাকি মাছ? তাদের কথা শুনে মনে মনে আমি গাল পাড়ি তাদের।খোট্টার দেশ।না চেনো মাছ আর না চেনো সাপ। আমি তাদের কথা শুনে বললাম সাপ হতে যাবে কেন? সাপ আমরা খাই না।এটা মাছ।এর নাম চিতল।খুব টেস্টি মাছ তবে কাঁটা আছে প্রচুর। আমি মাছ বলার পরেও ওরা একে অন্যের দিকে কেমন একটা ভয়ে ভয়ে তাকাতে লাগলো। এরপর আড্ডাটা আর তেমন জমলো না। মনে হল ওরা দরজা খুলে বাইরে বেরিয়ে যেন নিঃশ্বাস ফেলে বাঁচলো। ওরা চলে যাবার পরেই একটা ছুরি নিয়ে আমি মাছটার আঁশ ছাড়াতে বসলাম।এই বাংলোতে আসার পরে আমার ঘরে যে ছোট ছেলেটাকে কাজের জন্যে রেখেছি তার নাম সফদর।ছেলেটা বেলুচ। অবাক চোখে চুপচাপ দাঁড়িয়ে সে মাছের আঁশ ছাড়ানো দেখতে লাগলো। মাছটা কেটেকুটে সবে ফ্রিজে তুলে রেখেছি এমন সময় আমার কর্তা অফিস থেকে এসে বললো মাছটা কোথায়? কাশ্মোর থেকে একজনকে দিয়ে ওটা আনিয়েছি। এত বড় মাছ তুমি একা একা কাটতে পারবে না।আমি তোমাকে সাহায্য করবো। আমি বললাম ওটা আমি কেটেকুটে অলরেডি ফ্রিজে তুলে রেখেছি। সে তো অবাক। এত বড় মাছ আমি একাই ছুরি দিয়ে কিভাবে কাটলাম? ছোটো বেলা থেকেই মাকে দেখেছি মোটামুটি সব কাজ কারুর সাহায্য না নিয়ে একা একাই করতে।যা আমার জীবনের উত্থান পতনে আমাকে ভীষণভাবে সাহস জুগিয়েছে। পরদিন আমরা চার বাঙালী পরিবার সেই চিতল মাছের গাদা দিয়ে মুইঠ্যা(কোপ্তার মতোই) আর পেটি দিয়ে ঝোল রান্না করে খুব মজা করে খেয়েছিলাম। নূতন বাংলোতে আসার কিছুদিন পরে এক সকালে দরজা খুলে বারান্দায় এসে দেখি আমাদের লনে দশ বারোটা গাধা চুপচাপ দাঁড়িয়ে আছে।এতগুলি গাধাকে একসাথে দেখে আমি তো অবাক।কোত্থেকে এলো ওরা? দাঁড়িয়ে আছে তো দাঁড়িয়েই আছে।ভয় পেয়ে তাড়াতাড়ি দরজা বন্ধ করে কর্তাকে ডেকে তুললাম ।সে উঠে এসে গাধাগুলিকে দেখে বললো ওরা পোষা গাধা না মনে হয় পাহাড়ী গাধা। পাহাড় থেকে নেমে এসেছে।এরপর মজুমদার ভাইকে ফোন করতেই তিনি বললেন ওরা পাহাড়ি গাধা।তবে ভয়ের কিছু নেই ওরা কারও ক্ষতি করেনা। আপনাদের বাগান খালি পেয়ে ওখানে এসে দাঁড়িয়েছে।দুদিন পরে আপনাআপনি চলে যাবে। কিছুক্ষণ পরে মালি এসেও তাই বললো। তিনদিন না খেয়ে দাঁড়িয়ে থেকে গাধাগুলি সত্যিই একসময় পাহাড়েই আবার ফিরে গেলো। গাধাদের যদি কথা বলার ক্ষমতা থাকতো তাহলে আমি জিজ্ঞেস করতাম এটা কি তাদের কোন মৌন প্রতিবাদ? প্রতিবাদ তারা কেন আর কি কারণে করছে?নিশ্চয় এর কোন অর্থ আছে যা আমরা জানতে পারিনি। বাংলোতে আসার কয়েকমাস পরেই ম শুনি মজুমদার ভাইকে সিলেটে ট্রান্সফার করা হয়েছে।দীর্ঘ বছর ধরে তাঁরা স্যুইতে আছেন।কোম্পানি ফ্রি ফার্নিশড কোয়ার্টার দিলেও তাঁর নিজের শখের বাসনকোসন এত জমেছে যে তা প্যাক করতে করতে মজুমদার সাহেব বললেন এই দেশীরাই ভালো। তাদের এক তাওয়া আর এক হাণ্ডিতেই কাজ চলে যায়।ওরা এত বাসনকোসনের ধার ধারে না। ওঁরা চলে গেলে আমাদের মন খারাপ হয়ে গেলো। কিছুদিন পরে শুনি চৌধুরী সাহেব আর কাসেম সাহেবকেও ট্রান্সফার করা হয়েছে। নূতন বাংলোতে আসার কিছুদিন পরেই শংকর ভাটিয়া দের নিমন্ত্রণ করলে তিনি আর তাঁর স্ত্রী আমাদের বাসায় এলেন।ভাবি আমাকে আর আমার মেয়েকে উপহার দিলেন সিল্কের দুটি বেলুচ কুর্তা।তাতে রেশমি সুতোয় অপূর্ব সুক্ষ সুতার কাজ।সেই সাথে দিলেন কামিজের ইয়োক আর আমার কর্তার জন্যে হাতে তৈরি বালুচ টুপি। এছাড়া আরও নিয়ে এলেন ঘরে তৈরি মেওয়ার লাড্ডু । বেলুচ মেয়েদের হাতের কাজ দেখে আমি মুগ্ধ হয়ে গেলাম।আসলে প্রতিটি জায়গার ঐতিহ্যবাহী হাতের কাজগুলি যার যার নিজস্বতায় অনন্য এক ভূমিকা পালন করে। খেতে বসে আমার হাতের রান্না করা মাছ খেয়ে তাঁদের দুজনের উচ্ছ্বসিত প্রশংসা আর ধরে না। মাছের এমন প্রিপারেশন নাকি তাঁরা আর দেখেন নি। খান নি তো বটেই। আমি মুখে কিছু না বললেও মনে মনে বললাম হতেই হবে। এ যে পূর্ব বাংলার মেয়ের হাতের রান্না। শংকর ভাটিয়ার মায়ের কাছ থেকে হিংলাজের কথা শোনার পর থেকেই আমার কল্পনায় সারাক্ষণ ঘুরে ফিরে শুধু হিংলাজ ঘুরছে। তিনি বলেছিলেন তুমলোক হিংলাজ মাতাকি ডেরা ছোড়কে আয়া লেকিন হিংলাজ দর্শন নেহি কিয়া? পরে বুঝেছি করাচি থেকে আড়াইশো কিলোমিটার দূরে হিংলাজ আর আমরা এসেছি ছয়শ কিলোমিটার। খেতে বসে তাই আমি হিংলাজের প্রসঙ্গ তুললে শংকর ভাটিয়া বললেন, "ভাবি মাকরান পাহাড়ের একটি গুহার ভেতরে হিংলাজ মাতার মন্দির। অনেকটা হামাগুড়ি দিয়ে ঢুকতে হয়। আপনি হয়তো জানেন সতীর পিতা দক্ষ যখন যজ্ঞের অনুষ্ঠান করেছিলেন অথচ সেই যজ্ঞে সব দেবতাকে আমন্ত্রণ জানালেও জামাতা মহাদেবকেই আমন্ত্রণ করেন নি। স্বামীর এ হেন অপমান সইতে না পেরে সতী তখন দেহত্যাগ করেছিলেন। মহাদেব সেই সময়ে ক্ষুব্ধ হয়ে সতীকে মাথায় তুলে যে প্রলয়নাচ নেচেছিলেন সেই প্রলয়নাচ যখন কেউ থামাতে পারছিলেন না নারায়ণ তখন তাঁর সুদর্শন চক্র দিয়ে সতীর দেহ বিচ্ছিন্ন করেছিলেন তাতে সতীর দেহ একান্নটা জায়গায় ছিটকে পড়ে। আমি বললাম হ্যাঁ জানি। সতীর দেহ যেসব জায়গায় পড়েছিলো যেসব জায়গায় এর ফলে তীর্থস্থানের সৃষ্টি হয় যার মধ্যে হিংলাজ হল শ্রেষ্ঠ তীর্থ। সতীর হিঙুল বা মাথা এখানে পড়েছিলো আর তা থেকেই এই মন্দির সৃষ্টি হয়েছে। ইসলাম ধর্মের লোকের কাছেও হিংলাজ এক পবিত্র তীর্থ। তাঁরা হিংলাজকে বলেন নানী কি হজ্ব।এটা রক্ষণাবেক্ষনের দায়িত্ব তাঁরাই করে থাকেন। আমি রুই মাছের কালিয়া তাঁর পাতে তুলে দিতে দিতে সাগ্রহে শুনছিলাম তাঁর কথা। জিজ্ঞেস করলাম দেবীমূর্তিটি দেখতে কেমন? তিনি বললেন মন্দিরে যে মূল পূজা করা হয় আসলে তা ছোট একটা পাথর।পাথরটির গায়ে হিঙুল মাখিয়ে করা হয়। এই বলে তিনি একটি মন্ত্র উচ্চারণ করলেন। এই মন্ত্র নাকি দধীচি মুনি হিঙলাজের উদ্দেশ্যে উচ্চারণ করেছিলেন। মন্ত্রটা আমি তাঁর কাছ থেকে শিখে নিলাম। "হিঙুলে, পরমহিঙুলে, অমৃতরুপিনী তনুমন শিবশ্রী হিঙুলায় স্বাহা।" এর অর্থ হল এই সেই হিঙুলা দেবী,যাঁর অমৃত ভক্তের ঝুলিতে যায় আর সেই ক্ষমতার বলে তিনি শিবের সাথে একাত্ম হয়ে যান। আমি আমার শ্রদ্ধা আর নৈবেদ্য সেই দেবীকে নিবেদন করছি। এরপরে বললেন হিঙুলের আর এক অর্থ যে সিঁদুর এটা জানেন তো? আমি বললাম না এটা জানতাম না। তিনি বললেন আসলে মানুষ তো সব কিছুর পেছনেই বৈজ্ঞানিক ব্যাখ্যা খোঁজে। তাই এর ব্যাখ্যা যদি খোঁজেন তাহলে বলতে হয় হিঙুল বা সিঁদুর ছিলো সেই সময়ে প্রাচীন ভারতের এক মহৌষধ ।যে ঔষধ বিষাক্ত নিরাময়ের কাজে ব্যবহার করা হত।বিশেষত এখানে একসময় বিষাক্ত সাপের খুব উৎপাত ছিলো তখন তার বিষ নিরাময়ের জন্যে সিঁদুর ব্যবহার করা হত আর তা থেকেই পাথরে সিঁদুর মাখিয়ে এই পূজার রীতি বা প্রচলন শুরু হয়েছিলো। আমার এত আগ্রহ দেখে তিনি বললেন '" আমি বলার চেয়েও আপনি মাকরানের গুহায় গিয়ে নিজের চোখে যখন দেখবেন তখন আরো ভালো লাগবে।" তবে যাওয়া খুব একটা সহজ না।উটের পিঠে চড়ে যেতে হবে।যদিও নবরাত্রিতে সেখানে হাজার হাজার ভক্তের আগমন হয়। কুণ্ডে তখন প্রচুর নারকেলও চড়ানো হয়।সে এক দেখবার মতো ব্যাপার। তবে তখন যাওয়া ভারি হাঙ্গামা। থাকার জায়গা পাওয়া যায় না। তিনি এসব বলার সাথে সাথে আমার চোখের সামনে অবধুতের পড়া সেই কুণ্ডে থিরুমলের ডুবে যাওয়া ভাসতে লাগলো। আমি তাঁকে সেই গল্পের কথা বললে তিনি বললেন কুণ্ডটা আসলে একটা মাড ভলকেনো ছাড়া আর কিছুই না।আর বেলুচিস্তানের মাটির নিচে তো গ্যাসের খনি। গ্যাসের জন্যেই কুণ্ডে সারাক্ষণ গরম কাদা ফুটছে। তাঁর এই কথায় আমার তখন হরিপুরের জ্বলে যাওয়া ফিল্ডের জলের কুণ্ডটার কথা মনে পড়লো।সেই কুণ্ডের জল আমি ফুটতে দেখেছি।সেখানেও আগুন নেয়া নিষেধ। অনেকের মুখে শুনেছি গভীর রাতে নাকি সেই কুণ্ডে সোনার পদ্মফুল ভাসে।পরীরা এসে খেলা করে।সবাই তা দেখে না। মানুষের মুখে মুখে কত কল্পকাহিনী যে এভাবে ডালপালা মেলতে থাকে তার কোনও শেষ নেই। খেতে খেতে আমার কর্তা আর তিনি দেশের সাম্প্রতিক রাজনীতি নিয়ে আলাপ করছিলেন। রাজনীতি আমাকে তেমন আকর্ষণ করে না। বোঝার চেষ্টা ও করি না।আমার আছে শুধু দেশের জন্যে এক বুক ভালোবাসা। তাও আবার আমি ছিলাম পশ্চিম পাকিস্তানের অত্যন্ত সংরক্ষিত একটি জায়গায়। পশ্চিমা জনগোষ্ঠীর সামগ্রিক চিন্তার রুপটি যে কী তা ওই সংরক্ষিত এলাকায় আমি এজন্যে পাইনি। এজন্যে আমার জানারও তাই অনেক কিছু বাকি ছিলো আর যখন জেনেছি তখন তা এমন নগ্নভাবেই জেনেছি যে বিষ্ময়ে হতবাক আর বাকরুদ্ধ হয়েছি। হতবাক হয়েছে দেশ, দেশের পরিধি ছাড়িয়ে গোটা বিশ্ব। মানুষ যে কত ভয়ংকর হতে পারে তা শুধু শোনা নয়,দেখা নয় যাকে বলে একবারে মর্মে মর্মে বুঝেছি। গল্প করতে করতে এক সময় আমার কর্তা বললো পূর্ব পাকিস্তানে তো শেখ মুজিবুর রহমানের ছ দফা কর্মসূচি বিপুল জনপ্রিয়তা পেয়েছে। দেশের শাসকগোষ্ঠীর কাছে এখন এটা স্পষ্ট হয়ে গেলো যে সামরিক শাসন আবার চালু করা একরকম অসম্ভব ব্যাপার।বলতে গেলে জাস্ট ইম্পসিবল। শংকর ভাটিয়া খুব উৎসাহের সাথে জিজ্ঞেস করলেন,"আপনি কি মনে করেন সাধারণ নির্বাচনের জন্যে গনদাবির যে জোয়ার উঠেছে শাসকগোষ্ঠী তা মেনে নেবে? আমার কর্তা বললেন অফ কোর্স মানতে হবে।পরিস্থিতি এখন এমন দাঁড়িয়েছে না মেনে তাদের আর উপায় নেই। আমার বুকে যেন আনন্দের একটা ঢেউ খেলে গেলো।কল্পনায় মনে মনে কত কিছু যে ভেবে চলি।পূর্ব পাকিস্তানের ওপরে দীর্ঘকালের অর্থনৈতিক শোষণ আর রাজনৈতিক নিপীড়নের দিন সত্যিই তবে শেষ হতে চলেছে। রাত ক্রমশ বাড়ছে। গল্প তবুও ফুরাতে চায় না। যাবার আগে দুজনেই বলে গেলেন শীত শেষ হলেই আমরা সবাই মিলে মহেঞ্জোদারো আর হিংলাজ ঘুরে আসবো। দেখতে দেখতে শীত শেষ হয়ে গেলো। আবহাওয়াও তখন বেশ ভালো। যদিও হিংলাজযাত্রীরা আমাদের বাংলা মাসের হিসেবে আষাঢ় মাসেই যাত্রা শুরু করে কিন্তু তখন খুব ভিড় থাকে তাই শংকর ভাটিয়া খবর পাঠালেন এক সপ্তাহের মধ্যেই আমরা প্রথমে হিংলাজ দর্শনে যাবো আর এর পরেই মহেঞ্জোদারো। একথা শুনে আমি তো খুব খুশি। সেই কবে থেকে দিন গুনছি হিংলাজ আর মহেঞ্জোদারো যাবো বলে। আমরাও এক সপ্তাহের জন্যে সবকিছু গুছিয়ে সেইভাবে যাবার জন্যে প্রস্তুত হয়ে নিলাম। কিন্তু হঠাৎ যাওয়ার দুদিন আগে আচমকা তাঁর বাড়ি থেকে এমনই এক মর্মান্তিক খবর এলো যা আমরা স্বপ্নেও কল্পনা করতে পারিনি। শংকর ভাই রাতে খাওয়া দাওয়া করে ঘুমাতে গিয়ে সেই ঘুমের মধ্যেই নাকি হার্টফেল করে মারা গেছেন। খবরটা শোনামাত্র আমাদের মাথায় যেন বজ্রাঘাত হল। এমন হাসিখুশি আর প্রানবন্ত মানুষটা মারা গেছে!এই বয়সে? খবরটা কিছুতেই বিশ্বাস করতে পারছিলাম না। আমার কর্তা আর আমি সাথে সাথে ছুটে গেলাম তাঁর বাড়িতে। তাঁকে দেখেও কিছুতেই মেনে নিতে পারছিলাম না তাঁর মৃত্যু হয়েছে।মাত্র কয়েকদিন আগেই যিনি কিনা আমার সিঁথিতে সিঁদুর দেখে আমাদের সাথে পরিচিত হবার জন্যে খুঁজে খুঁজে আমাদের বাড়িতে এলেন,আমার মার সিঁথিতে সিঁদুর পরা ছবিটা নিয়ে গেলেন আর নিজের স্ত্রীর সিঁথির সিঁদুরটাই মুছে দিয়ে চিরবিদায় নিয়ে চলে গেলেন? বউটার যে খুব শখ ছিলো বাঙালী বউদের মতো ঢাকাই জামদানি পরে ঢাকার সোনার বালা হাতে দিয়ে সিঁদুরের টিপ পরে আমার সাথে একটা ছবি তোলার। তা বুঝি আর হলনা। আমার নিজেরও যে খুব শখ ছিলো গায়ে কাদা মেখে হিংগল নদীতে স্নান করে, নদীর ধার ঘেঁষে উটের পিঠে চড়ে, সেখানকার পার্বত্য এলাকা পেরিয়ে, মাকরান পর্বতের গুহায় যাওয়ার? বড় ইচ্ছে ছিল হিংলাজ মন্দিরের বর্ষপ্রাচীন সেই সিঁদুর মাখা পবিত্র পাথরের গা থেকে একটু সিঁদুর নিয়ে মাথায় ছোঁয়াবার?তাও বুঝি আর দেখা হল না। গভীর এক বিষাদে মনটা ভারি হয়ে গেলো সেই সাথে ইচ্ছেটাও যেন মরে গেলো। পরে শুনেছি আর দেখেছিও ওই মরুভূমিতে অসুখ বিসুখে ভোগার চেয়ে এভাবেই মানুষের মৃত্যু বেশি হয়। হিংলাজের কথা মনে হলেই চোখের সামনে দূর প্রবাসে আমার সেই পাতানো ভাই শংকর ভাটিয়া যেন হাস্যোজ্জ্বল মুখে আমার সামনে দাঁড়িয়ে উদার স্বরে আমাকে বলেন," ভাবি ম্যায় আপ কো হিংলাজ দর্শন মে লে যাউংগা।" চলবে।। 
সময়ের কাহন -১২ কিছুক্ষণ পরে মেহমুদা এসে দেখে আমি সন্দেশ বানাচ্ছি। সে আমাকে জিজ্ঞেস করলো, আন্টি আজ আপনে এক তরফ কিঁউ ডিজাইন রাখা?দুসরি তরফ খালি কিঁউ? আমি তাকে ভাঙা সন্দেশের ছাঁচটা দেখিয়ে বললাম ভাঙাটা দিয়ে করা যাবে না। মেহমুদা বললো হায় ক্যায়সে টুটা আন্টি? আমি বললাম আরিফ তো ভাঙাটাই দিলো।বোধহয় আনার সময়ে হাত থেকে পড়ে ভেঙে গেছে। মেহমুদা বললো আন্টি আমি ওকে বারবার বলেছি, তোড় না নেহি। কাগজ দিয়ে মুড়িয়েও দিয়েছি এজন্যে।এরপর আরিফকে ডেকে ধমক দিয়ে যখন জিজ্ঞেস করলো ছাঁচটা কি করে ভাঙলো এটা যদি সে স্বীকার না করে তাহলে মার খাবে। আরিফ মারের ভয়ে স্বীকার করলো যে সে দেখতে চেয়েছে ওটা সত্যি সত্যিভাঙে কিনা? আমি তো তার কথা শুনে হাসতে হাসতে শেষ। বুদ্ধিমান ছেলেই বটে।নিষেধ না করলে সে হয়তো এই পরীক্ষাটা করতো না। শীত ক্রমশ জাঁকিয়ে পড়তে শুরু করেছে। মাঝে মাঝে এতই ঠাণ্ডা পড়ে যে কলের মুখে পাতলা বরফ জমে যায়। এমন কি সকালে গাড়িও স্টার্ট নিতে চায় না।বাথরুমের বিশাল ড্রামের নিচে গ্যাসের নিবু নিবু আঁচে সারাক্ষণ জল গরম হতে থাকে।ঘরে রুম হিটার চালিয়ে রাখতে হয়। সেই ঠাণ্ডার মধ্যেই আমার কর্তা তিন চারদিনের জন্যে অফিসের কাজে গেছে করাচিতে।তোফাজ্জল সাহেবও নেই।কিছুদিন ধরেই তিনিও লাহোরে। বাড়িতে আমি একা বলে মেহমুদা আর তার ছোট বোন সুরাইয়া আমার সাথে থাকে।রিনা ভাবি যদিও বলেছিলেন তাঁর বাসায় থাকতে। আমি যাইনি বলে ফোনেই রোজ খবর নেন। এক সকালে ফোনেই ভাবির কাছে শুনলাম ফিল্ডের একটা বাচ্চার নাকি হঠাৎ শরীর খুব খারাপ হয়ে পড়েছে । ডাঃ সাথে সাথে গাড়িতে স্টার্টও দিয়েছিলেন যাবার জন্যে। কিন্তু প্রচণ্ড ঠাণ্ডার জন্যে কিছুতেই তাঁর গাড়ি স্টার্ট নিচ্ছিলো না। অনেক কষ্টের পরে যখন স্টার্ট নিলো তখন তিনি গিয়ে দেখেন বাচ্চাটা ততক্ষণে মারা গিয়েছে। খবরটা শুনে খুব মন খারাপ হয়ে গিয়েছিলো। মেয়েকে নিয়ে একা থাকার সাহসটা কেমন জানি চুপসে গেলো। দুদিন পরেই মেয়ের বাবা ফিরে আসলে সেই ভয় কিছুটা কেটে গেলো। ক্রচ স্টিচের কাজ শুরু করেছি আমি আর মেহমুদা।উর্দু বলতে পারলেও লিখতে জানিনা বলে সে ডাকে চিঠি পাঠিয়ে আমার জন্যে জি,এম,সি র ফুল সেট আনিয়ে দিয়েছে। সেখান থেকেই ডিজাইন তুলছিলাম। মেহমুদা গল্প করছিলো তাদের গ্রামের একটা লোকের নাকি বয়সের গাছপাথর নেই।লোকটার বয়েস কতো সে নিজেও জানে না।দাঁত পড়ে গিয়েছে সেই ক-বে। চুলগুলিও ধবধবে সাদা।হঠাৎ করে সেই সাদা চুলে নাকি কালো কালো ছাপ দেখা যাচ্ছে আর দু একটা দাঁতও উঠতে শুরু করেছে। আমি তো শুনে অবাক।বললাম এমন ঘটনার কথা আমি আর শুনি নি।এও সম্ভব নাকি? গল্প করতে করতেই এক সময় দেখি রোদ এসে পড়েছে বারান্দায়। আমি সেলাই রেখে বারান্দায় এসে দাঁড়ালাম। ভেড়ার পশম দিয়ে হাতে বানানো উলের লম্বা জোব্বা পরে সেই শীতের মধ্যে বুড়ো মালি দেখি এক বালতি লাল রঙ নিয়ে চলেছে।আমি জিজ্ঞেস করলাম অত রঙ দিয়ে কি হবে? মালি হাসতে হাসতে উত্তর দিলো রঙ নেহি মেমসাব ইয়ে তো লোহু।কসাইখানাসে লে আয়া। রক্ত শুনে আমি হাঁ করে তাকিয়ে রইলাম। তাও কি না এক বালতি?এত রক্ত কিসের জন্যে? আমার হাঁ করা মুখের দিকে তাকিয়ে সে বললো আঙুরকা পদাকা লিয়ে লায়া মেমসাব। এই বলে আঙুরগাছের গোড়ায় রক্তগুলি ঢেলে দিলো। মালি বললো এতে নাকি আঙুর মিষ্টি হয়। মেহমুদা আর সুরাইয়া আমার বাসায় আছে আরিফেরও তাই নিজের বাসায় আর থাকতে ইচ্ছে করে না।সকাল হলেই সেও আমাদের বাসায় চলে আসে। এসেই আমার মেয়েকে প্লাস্টিকের খেলনা নিয়ে খেলতে দেখে সে বড়দের মতো আমাকে উপদেশ দেয়। বেবীকো প্লাক্সিটকা চিজ মাত দিজিয়ে। প্লাক্সিট আচ্ছা নেহি হোতে আন্টি। কখনও আবার বলে তাদের বাসায় নাকি অনেকগুলি চড়ুইপাখি পাখি আসে। তার মধ্যে একটা চড়ুই পাখি এত বেশি ভাল যে আমি দেখলে অবাক হয়ে যাবো। আমি জিজ্ঞেস করলাম কি রকম ভালো? সে উত্তর দিলো অন্য চড়ুইরা যখন মারামারি করে বা খেলতে থাকে সেই পাখিটা তখন অজু করে। আরিফের সাথে গল্প করতে আমার নিজেরও ভারি মজা লাগে।বানিয়ে বানিয়ে সে যে কত কিছু বলে। আমার কর্তা করাচি থেকে ফিরে আসলে তার বস নাদিম শেখ আর তাঁর স্ত্রী তাঁদের আড়াই বছরের ফুটফুটে ছেলেটাকে কোলে নিয়ে আমাদের কোয়ার্টারে বেড়াতে এলেন।দুজনেই আমাদের খুব পছন্দ করতেন।মাঝে মাঝেই আসেন। তবে সেদিন এসেছিলেন আমার কর্তাকে নয় আমাকে দাওয়াত দিতে। ভাবি আমাকে বললেন, "আগামী কাল আমার বাসায় একটা ধর্মীয় অনুষ্ঠান আছে।শুধুমাত্র মহিলারাই আসবেন।কোরান শরীফ পড়বে সবাই। আপকো যানা পড়েগা ভাবী। আমি বললাম ভাবী ধর্মীয় অনুষ্ঠানের আমি তো কিছুই বুঝবো না। কোরান শরীফও কিছুই বুঝবো না। ওখানে আমি গিয়ে কী করবো? ভাবী বললেন," আপ আ তো যাইয়ে জি। কর্তার বসের স্ত্রী। কি করে না বলি।বুঝলাম আমাকে যেতেই হবে। পরদিন সন্ধ্যের সময়ে তাঁদের বিলাসবহুল কোয়ার্টারে গিয়ে দেখি একটা ঘরকে সম্পূর্ণ খালি করে গালিচা দিয়ে মুড়ে দেয়া হয়েছে।ঘরটাতে দামী আগরের সুবাস বইছে।ঘরের ঠিক মাঝখানে খুব পাতলা পাতলা অনেকগুলি বই উঁচু করে জড়ো করে রাখা। আমন্ত্রিত মহিলারা সবাই মাথায় কাপড় দিয়ে গোল হয়ে বসে আছেন।গম্ভীর, পবিত্র একটা পরিবেশ। ভাবী আমাকে দেখে তাঁদের সাথে বসালেন। আমি তাঁদের দেখাদেখি চুপচাপ বসে রইলাম ।একসময়ে দেখি সবাই সেই বইগুলি একটা একটা করে হাতে নিয়ে গভীর ভক্তি আর মনযোগ দিয়ে চুপচাপ পড়তে শুরু করলেন। নাদিম ভাবী একটা বই আমার হাতেও তুলে দিলেন। আমি বইটা হাতে নিয়ে খুব মৃদু স্বরে বললাম," ভাবী ইয়ে তো মুঝে পড়না নেহি আয়েগি। ভাবী বললেন কোই বাত নেহি।,"পড়তে হবে না।আপনি হাতে নিয়ে বসে থাকলেই হবে। এ কথার পরে আর কথা চলে না। আমি বইটা হাতে নিয়ে চুপচাপ বসে রইলাম। সবাই আমার চারপাশে পড়ছে।ওদের সবার ভিড়ে নিজেকে তখন কেমন জানি একটা গণ্ডমূর্খ বলে মনে হচ্ছিলো। মনে মনে অনুভব করছিলাম পড়তে না জানা মানুষদের কথা। তবে চুপচাপ বসে থাকলেও আমার অবাক লেগেছিলো সেদিনের সেই ধর্মীয় অনুষ্ঠানে আমার হাতে শাঁখা আর কপালে সিঁদুর দেখেও কেউ এতটুকু অবাক হলনা দেখে। এটা শুধু পাকিস্তান নয় আমার মাতৃভূমিতেও আমি ঘুণাক্ষরে ভাবতে পারি না।আর বর্তমান পরিস্থিতিতে তো তা কল্পনাই করা যায় না। একসময়ে কোরান শরীফ পড়া শেষ হলে সবাই মিলে খুব আনন্দের সাথে চায়ের টেবিলে বসে পরোটা,কাবাব, পাকোড়া,দইবড়া, আলুছোলা,ফিরনি,পুডিং, রায়তা এসব খেতে খেতে গল্প করতে লাগলো। বিশাল স্যুই ফিল্ডে আমি আর আমার কর্তাই একমাত্র সনাতন ধর্মাবলম্বী ছিলাম। কখনোই কোন রকম অসুবিধা অনুভব করিনি।সবার কাছ থেকেই আমরা সৌহার্দ্যপূর্ণ ব্যবহার পেয়েছি। কিন্তু এর কিছুদিন পরেই যে এক মহাবিষ্ময় আমাদের জন্যে ওঁৎ পেতে বসেছিলো তা কে জানতো? চলবে 
সময়ের কাহন-১১ -------------- মূলতানের মাটির জিনিসের সৌকর্যের কথা বইতে পড়েছিলাম তবে মেলায় নিজের চোখে দেখে রীতিমতো মুগ্ধ হয়ে গেলাম। অপূর্ব সুন্দর তাদের হাতের কাজ।ইচ্ছে করছিলো অনেক কিছু কিনতে।কিন্তু অতদূর থেকে প্লেনে আনতে গেলে ভেঙে যেতে পারে ভেবে শুধুমাত্র মাটির একটা ডিনার সেট কিনলাম। পূর্ববঙ্গে মাটির সানকির ব্যবহার থাকলেও মাটির ডিনার সেটের ব্যবহার তখনও দেখিনি। ডিনার সেট ছাড়াও কিনলাম কাশ্মিরী কোটি,হায়দ্রাবাদি কাঁচের আর মাটির চুড়ি, হায়দ্রাবাদি আচার, বালুচ স্যাণ্ডেল আর সাজ্জি কাবাব। স্যুই গ্যাস যদিও একটি বিশাল গ্যাস ফিল্ড।পাকিস্তানের বিভিন্ন জায়গার প্রচুর মানুষ সেখানে চাকরি করতেন। তারপরেও সে ছিলো সীমাবদ্ধ ও সংরক্ষিত এক টাউনশিপ জীবনযাত্রা। তার মধ্যেই আমি বেলুচিস্তানকে যতটুকু দেখেছি বা জেনেছি । বেলুচিস্তানের সাধারণ মানুষের আভ্যন্তরীণ জীবনযাপন,তাদের ঘর সংসার, সুখ দুঃখগুলি দেখা বা জানার ইচ্ছে থাকলেও তাই একেবারে কাছ থেকে আমার দেখা হয়নি। মেলায় বিভিন্ন প্রদেশের মানুষ দেখে, তাদের পোশাক, পরিচ্ছদ আর সংস্কৃতি দেখে যেমন খুব ভালো লেগেছিলো ঠিক তেমনি ফিল্ডের বাইরের দুজন মানুষ আমাদের বাড়িতে বেড়াতে এসেছিলেন বলেও খুব ভালো লেগেছিলো। ভদ্রলোকের নাম শংকর ভাটিয়া। বেলুচিস্তানেই তাঁর বাড়ি। ছুটির দিন ছিলো।সন্ধ্যে তখনও হয় নি।এমন সময়ে তাঁরা এলেন। দীর্ঘদেহী সেই ভদ্রলোকের পরণে ছিলো ধবধবে সাদা ঢিলেঢালা সালোয়ার আর লম্বা কুর্তা,মাথায় ঐতিহ্যবাহী সিন্ধি টুপি।তাঁর স্ত্রীর পরণেও সালোয়ার আর রেশমী সুতোয় অপূর্ব সুন্দর হাতের এম্ব্রয়ডারি কাজের লম্বা ,ঢিলেঢালা বালুচ পোশাক। আমরা তাঁদের সাদর অভ্যর্থনা জানালাম। আলাপ পরিচয়ের পরে গল্প এমন জমে উঠলো যে কিছুতেই আর শেষ হচ্ছিলো না। স্বামী স্ত্রী দুজনেই এতটাই আন্তরিক ছিলেন যে দেশ বা ভাষা সেখানে এতটুকু বাধার সৃষ্টি করছিল না। প্রথম দিন পরিচয়ের সাথে সাথেই তাঁদের সাথে হৃদ্যতার বন্ধনে আমরাও যেন বাঁধা হয়ে গেলাম। কি নিয়ে যে তাঁদের সাথে আলাপ শুরু হয়েছিল তা ঠিক মনে নেই। যতই চেষ্টা করি না কেন এই বয়সে তা তুলে আনতে গিয়েও আগের মতো পারি না। স্মৃতির অতল গভীরে সেসব গল্পের অনেক কিছুই হারিয়ে গেছে। এটুকুই শুধু মনে আছে আমি যেমন বেলুচিস্তান সম্পর্কে জানতে আগ্রহী ছিলাম তাঁরাও তেমনি পূর্ব পাকিস্তান সম্পর্কে জানতে ইচ্ছুক ছিলেন। আলাপের এক প্রসঙ্গে ভদ্রলোক আমাদের পারিবারিক এলবাম দেখতে আগ্রহ প্রকাশ করতেই আমি এলবামটি এনে দিলে তিনি খুব আগ্রহ নিয়ে এলবামের ছবিগুলি দেখতে শুরু করলেন। ছবি দেখতে দেখতে একসময়ে আমাকে অত্যন্ত বিনয়ের সাথে জিজ্ঞেস করলেন আমার এলবাম থেকে তিনি দুটি ছবি নিতে চাইলে আমি দেবো কি না? আমি জিজ্ঞেস করলাম কোন দুটি? তিনি লাল পাড় গরদের শাড়ি পরা আর সিঁথিতে সিঁদুর দেয়া আমার মা আর বাবার একটা যুগল ছবি আর সেইসাথে আমাদের একটা পারিবারিক ছবি নিতে চাইলে আমি সানন্দে তাঁকে ছবি দুটি দিয়ে দিলাম। গল্প করতে করতে অনেকটা সময় পেরিয়ে গেলো।ভদ্রলোকের স্ত্রী কিছুটা স্বল্পভাষী হলেও ভদ্রলোকের কথা আর ফুরায় না।এক সময়ে স্ত্রীর তাড়াতে তাঁকে উঠতেই হল। যাওয়ার আগে পরের সপ্তাহেই তাঁদের বাড়িতে যাওয়ার জন্যে দুজনেই আমাদের নিমন্ত্রণ করে গেলেন। দেখতে দেখতে পরের সপ্তাহ এসে গেলো। আমরা শংকর ভাটিয়ার বাড়িতে যাবার জন্যে প্রস্তুত হলাম। আমার কর্তা নিজেই ল্যান্ডরোভার চালাচ্ছিলো। মরু রাস্তা ধরে গাড়িটা ছুটছিলো। বিশাল ফিল্ড পেরিয়ে কিছুক্ষণের মধ্যেই আমরা তাঁর বাড়ির কাছেই এসে পড়লাম। বিকেল গড়িয়ে গিয়েছে বলে ধুলো তেমন উড়ছিলো না। ফিল্ড থেকে খুব বেশি দূরে নয় তাঁর বাড়ি। বাড়ির সামনে গাড়িটা যখন থামলো আমি তো সেই বাড়ি দেখে অবাক।এমন আজব ধরণের বাড়ি আর কখনো দেখিনি। মনে মনে ভাবছিলাম এটা বাড়ি নাকি মাটির বিশাল গুদাম? এই গুদামে মানুষ থাকে কি করে?বাড়ির দরজা জানালাই বা কোথায়? খানিকক্ষণ পরে বুঝলাম বাড়িটি আসলে একটি একতলা বাড়ি। তাল তাল মাটি দিয়ে যার ছাদ থেকে নিচ পর্যন্ত ঢাকা। আমার কর্তা বললো শীতের সময়ে গরম আর গরমের সময়ে বাড়িকে ঠাণ্ডা রাখার জন্যে এখানে এই ব্যবস্থা করা হয়। বাড়িটি দেখার সাথে সাথে আমি কেন জানি দরিদ্র বেলুচবাসীদের নালার ভিতরে বাস করার একটা অর্থ খুঁজে পেলাম। এভাবেই হয়তো এখানকার আদিবাসীরাও তীব্র গরম বা ঠাণ্ডার হাত থেকে নিজেদের রক্ষা করতেন। বেলুচিস্তানে কোটিপতি লোকদের বাড়িও নাকি বাইরে থেকে দেখলে মাটির গুদামই মনে হবে। তবে ভেতরে ঢোকার পরে সে ধারণা বেমালুম পালটে যায়। ভদ্রলোকের ঘরে বিদ্যুতের ব্যবস্থা ছিলো না। কারণ পাক সরকার বেলুচবাসীদের এই সুবিধাটুকু তখনও দেয়নি। বিদ্যুৎ তো নেই এমন কি গ্যাস বা জলের সাপ্লাইও নেই। গ্যাস ছাড়া বেলুচিস্তানে প্রচুর কয়লাও পাওয়া যায়। সেসব কয়লা অন্য প্রদেশে চলে গেলেও কয়লা তবুও কেনা যায়। বাড়ির ভেতরে খোলা উঠানে সেই কয়লার আঁচেই রান্না হচ্ছিলো। শংকর ভাটিয়ার মা নিজে রান্নার তদারক করছিলেন। দুজন বেলুচ কাজের মহিলা তাঁকে সাহায্য করছিলো। স্যুই গ্যাস ফিল্ড থেকেই বেলুচিস্তানের বুক জুড়ে বিশাল বিশাল গ্যাস লাইন একটানা চলে গেছে পাকিস্তানের অন্যান্য রাজ্যে অথচ স্যুইবাসীরা সেই গ্যাস থেকে বঞ্চিত। জলের সাপ্লাই নেই বলে শংকর ভাটিয়ার ঘরে একজন জলবাহক কোন এক কুয়া থেকে চামড়ার মশক ভর্তি জল তুলে এনে বিশাল এক জালায় ঢালছিলো। চামড়ার মশক এর আগে আমি দেখিনি। ঘুরে ঘুরে তাঁদের বাড়িটা দেখছিলাম। সন্ধ্যে হয়েছে তখন। উপাসনার সময় হয়েছে বলে তাঁরা আমাদের প্রার্থনা ঘরে নিয়ে গেলেন। ঘরটা খুলে দিতেই দেখি ঘরের মেঝে থেকে দেয়াল আগাগোড়া সবটাই মাদুর দিয়ে মোড়া। একটা দেয়ালে শোভা পাচ্ছে গুরু নানকের একটা বড় ছবি। এছাড়া আর কিছুই নেই। নানকের জন্ম পাকিস্তানের লাহোরে।ধর্ম বর্ণ নির্বিশেষে যিনি সবাইকে নিজের কাছে টেনে নিতেন,মূর্তিপূজা বা একাধিক ঈশ্বর নয় এক ওঙ্কারে যিনি বিশ্বাস করতেন। আমরা প্রার্থনা ঘরে ঢুকে তাঁর ছবির সামনে প্রণাম করলাম। এরপর সেখান থেকে এসে বসার ঘরে বসলাম। যেখানে এক কোনে বিশাল একটা তেলের প্রদীপ থির থির করে জ্বলছে। মাটির গুহার মতো আলো আঁধারে ঘেরা সেই বাড়িতে বসে মনে হচ্ছিলো যেন বহুযুগ আগে ফেলে আসা প্রাচীন কোন যুগে ফিরে গিয়েছি। ওই বাড়ি আর ওই আলো আমাকে যেন ক্ষনে ক্ষনে শিহরিত করছিলো। গল্প করতে করতে একসময়ে খাওয়ার আহবান আসতেই খাবার ঘরে ঢুকে দেখি সে এক বিশাল আয়োজন। কী নেই খাবার টেবিলে?পরোটা, আফগানিপোলাও, রুটি,কাবাব,সব্জী, মাছ,মাংস,হালুয়া,ফল স-ব। কিন্তু এত খাবার খাবে কে? পরিবেশন করছিলেন শংকর ভাটিয়ার স্ত্রী নিজে।যতই বলি ভাবি আর দেবেন না এত খেতে পারবো না।তিনি মোটেও ছাড়বার পাত্রী নন।সামনে আবার দাঁড়িয়ে আছেন তাঁর শাশুড়ি। ভদ্রলোক দেখি ভালোই খেতে পারেন।খেতে খেতেই তিনি জিজ্ঞেস করলেন আমরা বেলুচিস্তানে এসেছি যখন তখন শালকোটের রাজধানী কোয়েটা শহর দেখেছি কিনা? আমি জিজ্ঞেস করলাম শালকোট? শংকর ভাটিয়া হাসতে হাসতে বললেন বেলুচিস্তানের আরেকটা নাম শালকোট ।অবশ্য মানুষের মুখে এ নামের এখন তেমন চল নেই। আমি বললাম না দেখা হয়নি।তবে ইচ্ছে আছে দেখার। তিনি বললেন জরুর যাইয়ে ভাবি।ন্যাচারাল সিনারির জন্যে কোয়েটাকে ক্ষুদে প্যারিস বলা হত এক সময়। আমি বললাম কোয়েটাকে অনেকেই ফলের বাগানও বলে শুনেছি। খেতে খেতে তাঁকে জিজ্ঞেস করলাম এখানে এসে শুনেছি বেলুচিস্তানের মানুষ নাকি পাকিস্তান সরকারের শাসনের কোন ধার ধারে না? তাদের নিজেদের আইন আছে? সেই আইনেই তারা চলে? এজন্যেই কি এখানকার উন্নয়নের জন্যে পাক সরকারের কোনরকম আগ্রহ নেই? একসাথে আমার এতগুলি প্রশ্ন শুনে তিনি আমার দিকে এমনভাবে তাকালেন যেন সেই মুহুর্তে ঘুমন্ত কোন আগ্নেয়গিরি ফুঁসে উঠবে। ভদ্রলোক আফগানি রুটি ছিঁড়ে মুখে পুরতে গিয়ে রুটি ছেঁড়া বন্ধ করে ক্ষুব্ধ স্বরে বললেন,আপনে ঠিকহি শুনা ভাবিজি।মগর কিঁউ নেহি শুনতে ও নেহি শুনা? সেই বয়সে রাজনীতির প্রতি আমার কোনরকম আগ্রহই ছিলো না।রাজনীতি কি তা বুঝতামও না। তবে বেলুচিস্তানের লোকদের অবর্ণনীয় কষ্ট নিজের চোখে দেখার পরে কি কারণে তাদের প্রতি পাকিস্তানের এই বিমাতাসুলভ আচরণ এটা জানবার খুব আগ্রহ ছিলো। আমি তাঁকে বললাম আপহি বাতাইয়ে ম্যায় তো ইঁহা পরদেশি হুঁ। ভদ্রলোক রুটি ছিঁড়তে ছিঁড়তে বললেন আর্থিক উন্নয়নে যে প্রদেশটার অবদান সবচেয়ে বেশি সরকার যদি সেই প্রদেশটাকে ইচ্ছে করে অবহেলা করে তাহলে সেই প্রদেশের জনগন কেন পাক সরকারের শাসন বা আইন মানতে চাইবে আপনিই বলুন? এই কষ্ট কি তারা শুধুমাত্র বেলুচিস্তানে জন্মেছে বলেই? আপনি নিজে যে গ্যাস ফিল্ডে আছেন সেই গ্যাস ফিল্ড থেকে পাক সরকারের সর্বোচ্চ আয় হয় অথচ বেলুচবাসী কি তার কোনরকম সুফল পায়? ভাবুন তো বেলুচিস্তানের বুকের ওপর দিয়েই গ্যাস লাইন চলে গেছে অন্যান্য প্রদেশে অথচ বেলুচবাসীরাই কিনা গ্যাস থেকে বঞ্চিত! শুধু গ্যাস না ভাবি তেল,তামা,ব্রোঞ্জ,সোনা প্ল্যাটিনাম,ইউরেনিয়াম সবই এই দেশের মাটির নিচে ঘুমিয়ে আছে। অথচ প্রাকৃতিক সম্পদে সমৃদ্ধ এই প্রদেশটিকে জাগিয়ে তোলার জন্যে পাক সরকারের কোনরকম ইচ্ছেই নেই। এত সম্পদ থাকার পরেও আপনি ভাবতে পারেন বেলুচিস্তানেই দারিদ্র‍্যর হার সবচেয়ে প্রকট? আমি চুপ করে তাঁর কথা শুনছি। তিনি বললেন আপনি যখন এখানে আছেন নিশ্চয়ই দেখেছেন এখানকার লোকদের মাটি খুঁড়ে বাস করতে? শুধু মাটি খুঁড়ে বাস নয় একটি মাত্র পোশাককেও তিন জেনারেশন পর্যন্ত তাদের পড়তে হয়। এত অভাব কি তাদের প্রাপ্য ? ভদ্রলোকের মুখের রেখাগুলিতে কষ্টের আর যন্ত্রণার যে ছাপ ফুটে উঠছিলো আমার স্মৃতিতে তা আজও ম্লান হয়নি। আমার উৎসুক দৃষ্টির দিকে তাকিয়ে তিনি বলতে লাগলেন শিক্ষা নেই,চাকরি নেই,স্বাস্থ্য,পুষ্টি, চিকিৎসা কিছুই বেলুচবাসির জন্যে নেই। আছে কি জানেন?আমার চোখে চোখ রেখে তিনি স্পষ্ট স্বরে উচ্চারণ করলেন আছে শুধু গৃহভৃত্যের কাজ।শুধুমাত্র এ জন্যেই যেন বেলুচদের জন্ম হয়েছে। আমাদের হক মেরে আমাদের ওপরেই ওরা স্টিম রোলার চালাচ্ছে। ভাবি পশুর জীবনও এর চেয়ে ভালো। শুধু কি গ্যাস? বেলুচিস্তানের কয়লাও অন্য জায়গায় চলে যায়। আমার ছোট ভাইটা কোয়েটার এক হোস্টেলে থেকে লেখাপড়া করে। তাদের ভূগোল বইয়ে নাকি লেখা আছে বেলুচিস্তানের কয়লা ভালো না। ভাইটা একদিন খেপে গিয়ে আমাকে জিজ্ঞেস করলো আমাদের কয়লা ভালো না হলে মাটি খুঁড়ে তুলে নিয়ে যায় কেন? কি উত্তর দেবো বলুন? এমন কি বেলুচিস্তানের লোক বলে তাকে নাকি অন্য প্রদেশের ছেলেরা বলে তোমরা তো পাহাড়ি লোক। সে যখন আমাকে জিজ্ঞেস করে আমরা যদি পাকিস্তানি হয়ে থাকি তাহলে আমাদের এক দৃষ্টিতে দেখা হয়না কেন? আমি বললাম কিন্তু কেন এত বিদ্বেষ? শংকর ভাটিয়া খেতে খেতে বলে চলেছেন ভাবি এই বিদ্বেষ আজকের নয় সেই১৯৪৭ সালে পাকিস্তান সৃষ্টির পর থেকেই শুরু হয়েছে যার কোন সুরাহা আজ পর্যন্ত হয় নি। আর কবে যে হবে তাও ভবিষ্যতের গর্ভে। আমি আর আমার কর্তা চুপ করে তাঁর ক্ষোভ মেশানো কথা শুনছিলাম। ১৯৪৭সাল শুনে সালটা যেন আমার বুকেও ধাক্কা দিয়ে গেলো। আমরাও যে ১৯৪৭ সাল থেকে জ্বলছি। বেলুচবাসীর মতো আমরাও তো পাকিস্তান সৃষ্টির পর থেকে সবক্ষেত্রেই উপেক্ষিত, নির্যাতিত, শোষিত আর বঞ্চিত হয়ে চলেছি। আর এর প্রতিক্রিয়া হিসেবে কখনো রাষ্ট্র ভাষার আন্দোলন, কখনো স্বায়ত্তশাসনের আন্দোলন, কখনো জনসংখ্যাভিত্তিক আইন পরিষদ গঠনের দাবী,আবার কখনো বা অর্থনৈতিক বৈষম্য দূর করার দাবী সমানে জানিয়ে আসছি। বেলুচিস্তানের মতো পূর্ব পাকিস্তানের সম্পদও তো একতরফা পাচার হয়ে শুধুমাত্র পশ্চিম পাকিস্তানকেই সমৃদ্ধ করে চলেছে। তবে আশার কথা, পশ্চিম পাকিস্তানে আইয়ুব শাহীর দশ বছর স্থায়ী স্বৈরাচারী শাসনের বিরুদ্ধে ব্যাপক গণ আন্দোলন হচ্ছে যার ঢেউ এখন পূর্ব পাকিস্তানেও খুব ভালোভাবেই বইতে শুরু করেছে। গণতান্ত্রিক শাসন ব্যবস্থা আর আঞ্চলিক অর্থনৈতিক স্বাধিকারের দাবি নিয়ে গঠিত ছয় দফা কর্মসূচির প্রবক্তা শেখ মুজিবুর রহমান বিপুল জনপ্রিয়তা অর্জন করেছেন। অথচ আমাদের দেশ থেকে প্রায় তিন গুণ বড় বেলুচিস্তান। পাকিস্তানের এক বৃহত্তম প্রদেশ হয়েও দেশটিতে কোনরকম আন্দোলনই দানা বেঁধে উঠতে পারছে না কেন?লোক সংখ্যা কম বলেই কি? আমি তাঁকে এই প্রশ্ন করলে তিনি উত্তর দিলেন সেটা যত না বড় কারণ তার চেয়েও বড় কারণ হচ্ছে১৯৪৭ সালের ১৪ আর ১৫ আগষ্ট যখন পাকিস্তান আর ভারত স্বাধীনতা লাভ করলো তখন প্রায় ছয়শরও বেশি দেশীয় রাজ্য ছিলো যারা চাইলে পাকিস্তান বা ভারতের সাথে যুক্ত না হয়েও স্বাধীন থাকতে পারতো কিন্তু তারা তা করেনি। এইবার আমি খুব আগ্রহ নিয়ে তাঁর কথায় নড়েচড়ে বসলাম। শংকর ভাটিয়া বললেন,ভাবি এই সব দেশীয় রাজ্যের মধ্যে বেলুচিস্তানও ছিলো। কালাত,মাকরান,লাসভেলা আর খারান নামে ছিলো তার চারটা করদ রাজ্য। কালাতই হল বেলুচিস্তান। পাকিস্তান সৃষ্টির পর কালাত চুক্তি নামে একটা চুক্তির মাধ্যমে বেলুচিস্তানের শাসকরা পাকিস্তানের অন্তর্ভুক্ত হয়। এই চুক্তির শর্ত ছিলো প্রতিরক্ষা,অর্থনীতি আর পররাষ্ট্রনীতি ছাড়া বাকি সব ক্ষমতা বেলুচিস্তানের হাতেই থাকবে। ৪৮ সালে জিন্নাহ্ র সাথে সেই চুক্তি হবার পরে পাকিস্তানের শাসকরা সেই চুক্তি মানার কথা দূরে থাক উল্টো সেনাবাহিনী পাঠিয়ে বেলুচিস্তানের আরও অনেক অঞ্চল দখল করে নেয়। পাকিস্তান যখন চুক্তির অবমাননা করে এই নাশকতা মূলক ঘটনা ঘটালো কালাতও তখন কিছুতেই বেলুচিস্তানের সাথে আর থাকতে চাইলো না। তারাও আগের মতোই আবার নিজেদের স্বাধীন বলে ঘোষণা দিলো। জিন্নাহ তাদের বোঝাবার চেষ্টা করে যখন ব্যর্থ হলেন তখন ১৯৪৮ সালের মার্চ মাসে নিজেই কালাতকে তার অধীনস্থ হিসেবে ঘোষণা দিয়ে এপ্রিলে তাদের ওপরে সামরিক অভিযান শুরু করে দিলেন। শুরু হল তখন কালাতের সাথে পাকিস্তানের যুদ্ধ।এই যুদ্ধে কালাত হেরে যায়। যুদ্ধে হেরে গেলে কালাতের খান ইয়ার পাক সরকারের সাথে সন্ধি চুক্তি করলেও তাঁর অন্য দুই ভাই করিম বালুচ আর রহিম বালুচ কিছুতেই তা মানলেন না।তাঁরা পাক সেনার ওপরে আক্রমণ চালিয়ে যেতে থাকেন।আর পাকিস্তানও তাঁদের ওপরে শোষণ চালাতেই থাকলো। কোথায় বালুচ নেতাদের স্বপ্ন ছিলো এই চারটি রাজ্য নিয়ে একটি স্বাধীন রাস্ট্র গঠন করবে তা নয় ১৯৫৮ সালে তাতে ঘৃতাহুতি দিয়ে আইয়ুব খান সামরিক শাসন জারির আগেই রাস্ট্রের ক্ষমতা নিজের হাতে নিয়ে কালাতে সেনা অভিযান শুরু করলেন। এতে করে বালুচরাও তাদের রাজনৈতিক কৌশল পালটে কঠোর অবস্থান নিতে বাধ্য হল। ভদ্রলোকের কথা বলার ভঙ্গিতে এমন একটা উদ্দীপনা ছিলো আমরা মন্ত্রমুগ্ধের মত শুনছিলাম। শুরু হয়ে গেল অসহযোগ আন্দোলন। বালুচদের এই অবস্থানের কারণে সেনাবাহিনী তখন করিম বালুচ ও তাঁর অনুসারীদের বিরুদ্ধে গোপন ষড়যন্ত্রের অভিযোগ আনে। যার ফলে বিদ্রোহ দেশের সর্বত্র ছড়িয়ে পড়ে। বেলুচিস্তানের একেবারে গহীনে সেনাবাহিনী তখন একটি নতুন গ্যারিসন স্থাপন করলো। বালুচরাও বসে নেই।তাদের গেরিলারাও তখন যানবাহন বা ট্রেনে বোমা ছুঁড়ে গুপ্ত হামলা চালাতে আরম্ভ করলো। এর জবাব দিতে টিক্কা খান নামে এমন এক ব্রিগেডিয়ার জেনারেলকে পাঠানো হল।যার নিষ্ঠুরতার কোন নজির নেই। সে এসেই এমন নৃশংস অভিযান শুরু করলো যেজন্যে তাকে বেলুচিস্তানের কসাই নামে ডাকা হয়। ইয়াহিয়া খান আসার পরে বালুচরা এই যুদ্ধ বিরতিতে সম্মত হলেও বিদ্রোহ কিন্তু থামেনি। স্বাধীনচেতা বেলুচ জাতির তীব্র অহংবোধ আর অদম্য সাহসিকতার জন্যে পাক সরকারের পক্ষে কখনও বেলুচিস্তানকে শাসন করা সম্ভব না ভাবি।বেলুচরা স্বাধীন না হওয়া পর্যন্ত এই বিদ্রোহ থামার নয়, থামবে না। সামনেই তো নির্বাচন।এই নির্বাচনে বেলুচিস্তান থেকে ভুট্টো একটিও ভোট পাবে না বলে রাখলাম। নির্বাচনের পরে আমার কথাটি মিলিয়ে নেবেন। অনেকক্ষন রাজনীতির কচকচানিতে ঘরের আবহাওয়া একটু গুমোট হয়ে পড়েছিলো শংকর ভাটিয়ার মা তাই প্রসঙ্গ পাল্টাবার জন্যে আমাদের জিজ্ঞেস করলেন, "আপলোক মাকরানমে মাতাজি কা মন্দির দর্শন মে নেহি গিয়া?" আমার কর্তা জিজ্ঞেস করলেন," মাতাজি কা মন্দির? নেহি তো? ও কাঁহা পর?" -কিঁউ হিংলাজ পর? আমার কর্তা বললেন," হাঁ শুনেছি হিংলাজ এই বেলুচিস্তানের কোন এক জায়গায়। কিন্তু মন্দিরের জায়গাটা ঠিক কোথায় জানি না। হিংলাজের নাম শুনে আমি চমকে উঠলাম। বিশিষ্ট লেখক কালিকানন্দ অবধূতের লেখা বিখ্যাত বই "মরুতীর্থ হিংলাজ" বইটি আমি মুগ্ধ হয়ে পড়েছি।অপূর্ব লেগেছিলো।না পড়লে হিংলাজ সম্পর্কে জানতামই না। পরে সিনেমাতেও দেখেছি। মানসচক্ষে কেন জানি থিরুমলের উষ্ণ জলের কূয়ার ভেতরে ডুবে যাবার দৃশ্যটা হঠাৎ ভেসে উঠলো। হিংলাজ এখানেই? আর আমি তা জানতেও পারিনি? শংকর ভাটিয়া আমাদের উৎসাহ দেখে বললেন,চলিয়ে ম্যায় আপলোগোকো হিংলাজ মাতাজি কা মন্দির দর্শন মে লে যাউংগা। আমাদের খাওয়া শেষ হয়ে গিয়েছিলো। এই সময়ে ভাবি হাতে ধরিয়ে দিলেন ক্ষীর আর গাজরের হালুয়া। সে হালুয়া ছিলো খাঁটি দেশি ঘি,পেস্তা,বাদাম, দুধ আর ক্ষোয়া ক্ষীরে কষায়িত। আমি ভেবেছিলাম এসব আবার ছাগলের দুধ দিয়ে তৈরী না তো? এক চামচ মুখে তুলে দেখি না।গরুর দুধ দিয়েই বানানো। অপূর্ব তার স্বাদ। কথায় কথায় তখন বেশ রাত হয়ে গেছে।কর্তার আবার পরদিন সকালেই অফিসে দৌড়াতে হবে।কাজেই গল্প করার ইচ্ছে থাকলেও তাঁদের কাছ থেকে বিদায় নেবার অনুমতি চাইলাম। আমি যাবার সময়ে ভাবির জন্যে কী নেবো ভেবে ভেবে অবশেষে আমার সুটকেশ খুলে একখানা জামদানী শাড়ি নিয়ে গিয়েছিলাম।ভাবির হাতে শাড়িটি তুলে দিতেই তিনি শাড়িটা দেখে ভারি খুশি হয়ে বললেন ঢাকার জামদানী আর গালা দেয়া সোনার বালা খুব প্রসিদ্ধ তিনি জানেন। আমি বললাম ঠিক আছে আমি ছুটিতে গেলে আপনার জন্যে ঢাকার গালা দেয়া একজোড়া সোনার বালা নিয়ে আসবো। আসবার আগে পরের সপ্তাহের ছুটিতে তাঁদের নিমন্ত্রণ করে এলাম। ফেরার পথে গাড়িতে বসে আমি আমার কর্তাকে বললাম হিংলাজ মন্দির যে এখানে তুমি তা এতদিন আমাকে বলোনি কেন? আমার কর্তা বললো আমি অনেককেই জিজ্ঞেস করেছি কিন্তু মন্দিরটা ঠিক কোন জায়গায় তা ঠিক বলতে পারে নি। আমি বললাম তাতে কি? আমরা হিংলাজ চলে গেলেই পারতাম।তারপর সেখানকার লোককে জিজ্ঞেস করলেই তারা দেখিয়ে দিতো। সে হাসতে হাসতে বললো তুমি যত সহজে বলে ফেললে ব্যাপারটা মোটেই অত সোজা নয়।মাকরানের দুর্গম পাথুরে পাহাড়ের এক গুহার ভেতরে ওই মন্দির।শুনেছি সেই গুহায় নাকি হামাগুড়ি দিয়ে ঢুকতে হয়। দুর্গম সেই পাহাড়ে কান্ডি ছাড়া তুমি যেতেই পারবে না।পরিচিত কাউকে না নিয়ে সেখানে ওভাবে যাওয়াটাও ঠিক হবে না। আমি বললাম আমাদের প্রতিবেশী খাজা সাহেবের যে ছোট্ট ছেলেটা আমাদের বাসায় খেলতে আসে তাকে তুমি দেখেছো? আমার কর্তা বললো দেখেছি। কেন বলতো? সবাই বলাবলি করে ছেলেটা নাকি খাজা সাহেবের নিজের ছেলে নয়। চুল দেখলেই বোঝা যায় ছেলেটা মাকরানের।খাজা সাহেব আর তাঁর স্ত্রী তো পাঞ্জাবের লোক। আমার কর্তা বললো ছেলেটার চুল কেমন তাতো লক্ষ্য করিনি? - অনেকটা ব্ল্যাক আমেরিকানদের মতোই কোঁকড়া চুল। মাকরানিদের চুল নাকি খুব কোঁকড়া হয়। আজ মাকরান নামের জায়গাটার কথা শুনে মনে হল তাই বললাম। আমার কর্তা বললো শুধু জন্ম দিলেই কি মা? মানুষ করে তুলতে পারাটাও কি কম? বাংলোর কুল গাছে কুল পাকতে শুরু করেছে।এখানকার গাছ উচ্চতায় খুব একটা বাড়ে না বলে গাছটা উচ্চতায় না বাড়লেও খুব ঝোপালো। কুলগুলি আমাদের ঢাকাই কুলের মতোই বড় বড়। স্বাদও একই রকম।আমার মেয়ে একটা চেয়ারে দাঁড়িয়ে সেই কুল একটা একটা করে ছিঁড়ে আর খিল খিল করে হাসে। আশেপাশের বাচ্চারা খেলতে এলে আমি তাদের নিজ হাতে কুল পেড়ে তাদের কোঁচড় ভর্তি করে দিই। শীতের সময়ে স্যুই ফিল্ডে সিনেমা দেখতে যাওয়ার সময়ে অনেকেই পাতলা কম্বল সাথে করে নিয়ে যেতো।বিশাল এক খোলা অডিটোরিয়ামে সিনেমা দেখার স্থান ছিলো। কর্মীদের গ্যালারিতে অন্তত একসাথে দুইশ কর্মীর বসার জায়গা ছিলো।কর্মকর্তাদের জন্যে ছিলো বিলাসবহুল স্থান।সেই সাথে ছিলো চা,কফি,কোল্ড ড্রিংক,আইসক্রিম,সমোসা ইত্যাদির ব্যবস্থা। আমি সিনেমা দেখতে গেলে মেহমুদাও আমার সাথে যেতো।ভাবি কখনোই সিনেমা দেখতেন না। এক শীতের রাতে কম্বল টম্বল নিয়ে আমি আর মেহমুদা সিনেমা দেখতে গেছি।কর্তা তখন অফিসের কাজে করাচি গেছেন। সিনেমার নামটা ঠিক মনে নেই। ঘটনার এক জায়গায় নায়কের পিতার মারা যাবার দৃশ্য দেখে আমার মেয়ে তো হাঁউ মাঁউ করে কাঁদতে কাঁদতে হেঁচকি তুলে আর থামে না।যতই তাকে বোঝাই যে,এটা সিনেমা। ছবিতে যা দেখানো হচ্ছে তা সত্যি নয়।কিন্তু মেয়ের কান্না কিছুতেই থামে না।অগত্যা আমি আর মেহমুদা সিনেমা ছেড়ে কম্বল টম্বল নিয়ে আবার ঘরের পথ ধরলাম। বিদায় নেবার সময়ে তাকে বললাম কাল আমি সন্দেশ বানাবো।আমার ছাঁচগুলি আরিফের হাত দিয়ে একটু পাঠিয়ে দিও। আরিফ মেহমুদার ছোট ভাই।বয়েস আট কি নয় হবে। মেহমুদা বললো জরুর আন্টি। একটু পরেই আরিফ যখন আমাকে এসে জিজ্ঞেস করলো," আন্টি আপ নে বাজিকো (বড় বোন) মিট্টি কো যো চিজ দিয়িথি ও আপকো এক চাইয়ে না দোনাহি চাইয়ে? আমি একটু অবাক হয়ে বললাম," এক সে তো মেরা কাম নেহি বনেগি।বাজিকো যাকে বোলো মুঝে দোনোহি চাইয়ে। আরিফ তখন আমাকে বললো,"আন্টি এক তো তোর(ভেঙ্গে) গিয়া। এই বলে সে একটা আস্ত ছাঁচ আর আরেকটা ছাঁচ দু'টুকরো অবস্থায় আমার হাতে দিয়ে দৌড়ে পালিয়ে গেলো। চলবে 
সময়ের কাহন-১০ -------------- তোফাজ্জল সাহেবকে নিয়ে আমরা যে তিনটি বাঙালী পরিবার ছিলাম সবাই এক পরিবারের মতোই ছিলাম। সারাক্ষণ আমাদের নিজেদের মধ্যে গল্প, গুজব, আড্ডা, খাওয়া- দাওয়া,হৈ চৈ লেগেই থাকতো । মজুমদার সাহেবের বাংলো আমাদের বাংলোর কাছেই ছিলো। ওঁদের ছেলে দুটি আমাদের বাসায় প্রায়ই অংক বা বাংলা পড়া দেখিয়ে নেবার জন্যে আসতো।ডাকনাম একজনের ডাক নাম ফুনু আরেকজনের ঝুনু।লেখাপড়া শেষ হলে ফুনু ঝুনুর সাথে মাঝে মাঝে গল্প করতে বসে যাই।গল্প করতে করতে একদিন ফুনুর মুখে শুনি ডেরাবুকটির নেতার ছেলে মঞ্জুর খান নাকি তার সাথেই পড়তো।মঞ্জুরের আব্বা সবসময় ডেরাতে থাকতেন না।মাঝে মাঝে আসতেন।এক রাতে ডেরাতে এসেছেন।রাতে তিনি খেতে বসেছেন ঠিক সেই সময়ে পাকিস্তান সরকারের লোক তাঁকে বন্দুকের গুলিতে ঝাঁঝরা করে দিয়ে গেলো। মঞ্জুর তার পর থেকে আর স্কুলে আসে নি। ফুনু আর ঝুনুকে নাকি স্কুলে গেলে পাঞ্জাবি ছেলেরা নাক চেপে ধরে নাকি বলতো তোমাদের গা থেকে মাছের গন্ধ করে।একদিন একজন তো পরীক্ষার দিন ফুনুর প্যাণ্টে ডিম ঢুকিয়ে সেটা থাপ্পড় দিয়ে ভেঙে দিয়েছিলো।ফুনু বললো চিন্তা করেন তো আন্টি পুরো দিন ওই ভেজা ডিমের লালা লাগানো প্যান্ট নিয়ে আমাকে পরীক্ষা দিতে হয়েছে! তবে কিছুদিন পরে আমাদের আড্ডায় অদ্ভুত মানসিকতার এক বাঙালী ভদ্রলোককে পেয়েছিলাম যিনি বাঙালী হয়েও কিছুতেই নিজেকে বাঙালী বলে পরিচয় দিতে চাইতেন না।মাছ দেখলে নাক সিঁটকাতেন। অনেকেই বলতেন ভদ্রলোক নাকি একটি পাঞ্জাবি মেয়ের সাথে প্রেম করছেন। মেয়েটির পরিবার এটা জানতে পেরে বলেছে বাঙালী কোন ছেলের সাথে তাঁরা মেয়ের বিয়ে দেবেন না। এটা শুনে ভদ্রলোক তাঁর বাঙালী পরিচয় মুছে ফেলার জন্যে আপ্রান চেষ্টা করছেন। ভুলেও তিনি কখনো আমাদের সাথে বাংলা তো বলতেনই না।এমন কি মাছ দেখলেও নাক সিঁটকাতেন। বাঙালী পরিচয় মুছে ফেলার চেষ্টা করছেন যিনি তিনি আমাদের আড্ডায় যোগ দেবার জন্যে কেন যে চলে আসতেন বুঝতাম না। তাঁর এই মানসিকতা নিয়ে বাঙালীরা তো বটেই অবাঙালীরাও হাসাহাসি করতেন। ভদ্রলোককে দেখলে আমার কেমন যেন বিবমিষার উদ্রেক হত। স্যুইতে যাওয়ার পরে প্রথম প্রথম শুধু বাঙালীদের সাথে মিশলেও ধীরে ধীরে অন্যান্য অবাঙালী অফিসারদের স্ত্রীদের সাথেও আমার আলাপ শুরু হোলো । আমার মেয়েও প্রতিবেশী বাচ্চাদের সাথে রোজ বিকেলে খেলতে যায়,তারাও আমাদের লনে খেলতে আসে। এভাবে অল্প কিছুদিনের ভেতরে সে আমার আগে উর্দু তো বটেই এমন কি পাঞ্জাবি ভাষাও শিখে ফেললো। বাঙালীদের মধ্যে আমরা ছাড়াও ক্ল্যারিকেল লাইনে চট্টগ্রামের কাসেম আর চৌধুরী সাহেবও ছিলেন। বিশাল স্যুই ফিল্ডে তাঁদের কোয়ার্টারে যেতে হলে গাড়ি ছাড়া যাওয়ার উপায় ছিলো না। তাঁরা দুজনও মাঝে মাঝে বেড়াতেন।কাসেম সাহেব নিঃসন্তান ছিলেন। চৌধুরী সাহেবের ফুটফুটে দুটি মেয়ে আর একটি ছেলে।মেজো মেয়ে মমতা ছিলো আমার মেয়ে বিপাশার বয়সী । স্যুই ফিল্ডে অফিসারদের স্ত্রীদের হাতে ছিলো অঢেল সময়।সকালে স্বামীদের অফিসে আর বাচ্চাদের স্কুলে পাঠিয়ে তাঁরা এক একদিন এক একজন ভাবির বাসায় আড্ডা দিতে বসতেন। রিনা ভাবি আর সোফিয়া ভাবি (মজুমদার সাহেবের স্ত্রী) তেমনই এক আড্ডাতে একদিন আমাকে নিয়ে গেলেন। উর্দু ভাষায় তখনও আমি তেমন সড়গড় হইনি। আড্ডায় গিয়ে চুপচাপ সবার কথা শোনা ছাড়া আমার আর কিছু করার ছিলো না। মনে আছে প্রথমদিন গিয়েই পাঞ্জাবি ভাবিদের মুখে স্কুলকে স-কুল উচ্চারণ করতে শুনে খুব মজা পেয়েছিলাম। পরে দেখেছি পাঞ্জাবিরা আসলে স্কুল শব্দটাই উচ্চারণ করতে পারে না। প্রথম প্রথম সেসব আড্ডা আমাকে কেন জানি আকর্ষণ করতোনা।আড্ডার নামে সেখানে তাঁরা অবলীলায় যেসব আদিরসাত্ম কথার ফুলঝুরি ছিটাতেন সেসব অশ্লীল কথা পূর্ব পাকিস্তানের গৃহিনীদের আড্ডায় আমি কখনো শুনিনি। আমাকে চুপ করে থাকতে দেখে অনেক সময় ওঁরা হাসতে হাসতে জিজ্ঞেস করতেন,"আপ হামলোগোকো বহুত বেশরম সমঝ রাহি হ্যায় না?কখনও আবার বলতেন আজ কেয়া খায়া? যদি বলি মাছ তখন বলতেন তব তো হাসব্যান্ড কা সাথ বহত ঝগড়া হুয়ি। প্রথম দিন একথা শুনে আমি অবাক হয়ে তাকিয়ে থাকলে রিনা ভাবি বললেন ওদের ধারণা মাছ খুব গরম জিনিস। আমি তো শুনে অবাক।গরম যদি হয়েও থাকে ঝগড়া করতে যাবো কেন? কি অদ্ভুত ধারণা। তবে যখন তাঁরা এসব কথার সাথে সাথে রান্না,সেলাই,উলবোনা এসব নিয়েও চর্চা করতেন তখন আমার আকর্ষণ ধীরে ধীরে বাড়তে লাগলো। কোন বাড়িতে হয়তো আড্ডা দিতে বসেছি।তিনি সেদিন আমাদের জন্যে মাংসের কলিজা ভূনা করছেন তাঁদের গ্রামে যেভাবে কলিজা ভূনা করা হয় ঠিক সেভাবে অথবা কোন গৃহিণী মাংস রাঁধছেন আস্ত মশলার সাথে ডালবাটা মেশানো বড়ি দিয়ে।অন্য ভাবিরা তা শিখে নিচ্ছেন।কেউ হয়তো পাকোড়ার সাথে তাঁর শাশুড়ির কাছে শেখা আচার দিলেন অন্যরা তা খেতে খেতে শিখে নিচ্ছে।আড্ডা তখন আর শুধুমাত্র কথার ফুলঝুরি থাকে না তাতে শেখারও অনেক কিছু থাকে। বেলুচিস্তানের ৫২ ডিগ্রি সেলসিয়াসে আমার গলার নিচের সরু সরু ভাঁজগুলি তখন কেটে গিয়েছে।ডেজার্ট কুলারে থেকেও গরম কাকে বলে ভালোই অনুভব করছিলাম। তবে দিনে প্রচণ্ড গরম হলেও রাতের বেলায় আবার ঠাণ্ডা বাতাস বইতে শুরু করে। অনেকেই তখন প্রাকৃতিক শীতল বাতাসের জন্যে কোর্টইয়ার্ডে খাটিয়া বা চারপাই পেতে ঘুমাত। আড্ডা ছাড়াও গরমের সময়ে অনেক অফিসারের স্ত্রীরা ক্লাবের স্যুইমিং পুলে শরীর ডুবিয়ে বসে থাকতেন।অনেকে আবার ট্রেইনির কাছে সাঁতারও শিখতেন। জাঁকজমক আর স্ট্যাটাসের দিক থেকে স্যুই ক্লাব ছিলো সেই সময়ে পশ্চিম পাকিস্তানের তিন নম্বর ক্লাব। অপূর্ব সুন্দর সেই ক্লাবে প্রায়ই পার্টি লেগে থাকতো।সেসব পার্টিতে আমাদের যেতেই হত। প্রচণ্ড গরম যখন শুরু হল তখন মজুমদার ভাবি আর রিনা ভাবি একদিন আমার বাসায় এসে বললেন,"ভাবি চলুন স্যুইমিং পুলে গিয়ে সাঁতার কেটে আসি। মেয়েকে রিঙে আটকে পুলের জলে ছেড়ে দিয়ে আমি নিজেও সাঁতার দিতে নেমে পড়লাম। রিনা ভাবি জলে নেমে প্রথম ধাপেই শুধু হাত পা ছুঁড়ছিলেন মজুমদার ভাবিও সাঁতার খুব একটা পারতেন না। পশ্চিম পাকিস্তানি অফিসারদের স্ত্রীরা তো সাঁতার কিভাবে দেয় তাই জানতেন না। সমুদ্র পাড়ের মেয়ে আমি। ছোট্ট বেলা থেকে কলেজ কোয়ার্টারের বিশাল পুকুরে এপার ওপার দাপিয়ে বড় হয়েছি। স্যুই ক্লাবের স্যুইমিং পুল আমার কাছে খেলনা পুকুর ছাড়া আর কিছুই নয়। সঠিক ডাইভ হয়তো দিতে জানি না,কিন্তু কোমরে আঁচল গুঁজে ডাইভিং প্লেস থেকে যখন লাফিয়ে স্যুইমিং পুলের জলে পড়ে সাঁতার দিতে শুরু করলাম তখন অবাঙালি ভাবিরা একে অপরকে বলতে শুরু করলো দেখা! মছলি কি তরা ক্যায়সে ত্যরতি হ্যায়? ওভি শাড়ি পেহ্ ন কে? আড্ডা আর ক্লাব ছাড়াও সবার বাড়িতেও পার্টি লেগে থাকতো।অনেক অফিসারের স্ত্রীরা আবার তাঁদের দেয়া পার্টিতে কস্ট্যুম কালার মেনশান করে দিতেন সে ছিলো আরেক বিলাসিতা। সবার বাড়ির পার্টিতে যাই।এবার আমাকেও তো তাদের খাওয়াতে হয়। অথচ এক একটা পার্টি মানে প্রায় একশজনের মতো রান্না।এত জনের রান্না আমি কখনও রাঁধিনি। সবাই বললো বাঙালী ডিস খাবে। মাথায় আমার বাজ পড়লো।কিভাবে যে এত জনের রান্না রাঁধবো বুঝতে পারছিলাম না। পার্টি হলে ক্লাবের বাবুর্চিকে দিয়েই সবাই রান্না করিয়ে নেয়।আমি ক্লাবের বাবুর্চিকে দিয়ে রান্না করালে সে বাঙালি রান্নার বারোটা বাজবে অথচ কর্তার বন্ধুরা খেতে চাইছে বাঙালি রান্না। মজুমদার ভাবি আর রিনা ভাবি আমাকে সাহস দিয়ে বললেন ভাবি ভয় পাবেন না।আমরা তো আছি। তাঁদের বাড়িতে পার্টি হলে আমি যেমন তাঁদের সাহায্য করতাম তাঁরাও আমার বাড়িতে পার্টির কাজে সাহায্য করতে এগিয়ে এলেন। এভাবে রাঁধতে গিয়ে এক সময়ে আশি, একশ জনের জন্যে রান্না করা আমার জন্যে একরকম ডালভাত হয়ে গেলো। মজুমদার সাহেবরা ছাড়াও শরীফ সাহেব নামে একজন পাঞ্জাবি ভদ্রলোক আমাদের প্রতিবেশী ছিলেন। তাঁর বড় মেয়ে মেহমুদা ছিলো আমার চেয়ে বছর দুয়েকের ছোটো। মেহমুদার সাথে ধীরে ধীরে আমার খুব বন্ধুত্ব হয়ে গেলো। পরিবারটি খুব পর্দানশীন ছিলো বটে তবে আমি পার্টিতে গেলে আমার মেয়েকে তাঁরা খুব আদর করে রাখতেন। মেহমুদার মা ভালো কিছু রান্না করলেই আমাদের জন্যেও পাঠিয়ে দিতেন।আবার আমাকে ডেকেও নিতেন। ঘরে কীভাবে তন্দুরি রুটি বানাতে হয়,সর্ষেপালক কীভাবে রাঁধতে হয়,পায়া স্যুপ বা নেহারি কীভাবে করতে হয় আমি তাঁর কাছ থেকেই শিখেছি। মেহমুদা খুব ভালো সেলাই জানতো। শপিং সেন্টার থেকে কাপড় কিনে সে নিজের হাতে আমাকে সালোয়ার, কামিজ সেলাই করে দিয়েছে, জর্জেট কাপড়কে দড়ি দিয়ে পেঁচিয়ে গরম জলে সেদ্ধ করে দোপাট্টায় কীভাবে কুঁচি করতে হয় তা শিখিয়েছে। দোসুতি কাপড় কিনে এনে তাতে ডিজাইন তুলে দিয়েছে। আমি তাকে নানা রকম পিঠে, ছানা,ক্ষীরের সন্দেশ বানানো শিখিয়েছি । মনে পড়ে এক সকালে আমি চাল বাছছিলাম এমন সময় মেহমুদা এসে গল্প করতে করতে হঠাৎ আমি ধান চিনি কিনা জিজ্ঞেস করলে আমি তার দিকে অবাক হয়ে তাকিয়ে রইলাম। মনে মনে ভাবছিলাম পাঞ্জাবি ভাষায় ধানের হয়তো কোনও মানে থাকতে পারে।কারণ কাকা মানে আমরা বাবার ভাই জানলেও পাঞ্জাবিরা ছোট বাচ্চাদের আদর করে কাকা বলে ডাকে। আমাকে চুপ করে তাকিয়ে থাকতে দেখে সে যখন খুব উৎসাহ নিয়ে বোঝাতে শুরু করলো ধান হচ্ছে ছিলকাওয়ালা চাউল।যে চাউল আমি বাছছি তা আদতে এরকম হয় না। এই চালের ওপরেই সোনালী রঙের একটা ছিলকা থাকে।মেশিন ছাড়া সেই ছিলকাকে ছাড়ানো যায় না। মনে মনে বললাম বোঝ ঠ্যালা। আর চুপ করে থাকতে পারলামনা। বললাম তোমার ওই ছিলকাওয়ালা চালকে আমরাও ধানই বলি।আমি সেই ধানের দেশেরই মানুষ। তোমরা যেমন দু বেলা রুটি খাও আমরা খাই দু বেলা চাউল। ৫২ ডিগ্রি সেলসিয়াসের সেই তীব্র গরমের মধ্যেই এক বিকেলে আকাশ , পাতাল কাঁপিয়ে হঠাৎ দুম বৃষ্টি নেমে আসলো।আল্লারাখা ছিলো বাইরে।আমি দৌড়ে কোর্টইয়ার্ডে ছুমরির শুকাতে দেয়া কাপড়গুলি তার থেকে তুলে আনতে গেলাম। ছোট কাপড় গুলি কোনরকমে ক্লিপ থেকে খুলেই আমার শাড়িটার ক্লিপ সবে খুলেছি।সাথে সাথে সেই প্রচন্ড বাতাস দস্যুর মতো ঝাপটা দিয়ে শাড়িটাকে আমার হাত থেকে কেড়ে নিয়েই ঝরা পাতার মতো তাড়িয়ে কোন ঠিকানায় যে উড়িয়ে নিয়ে গেলো কে জানে? আমি সেদিকে তাকাবো কি?ধুলায় চারিদিক তখন ছেয়ে গেছে আর ঠিক তখন দিকবিদিক কাঁপিয়ে নেমে এলো বৃষ্টি। বৃষ্টি আসার সাথে সাথে বাতাসের বেগ কমে আসলো। এই প্রথম বেলুচিস্তানের বুকে আমি বৃষ্টি নামতে দেখলাম। কাপড় গুলি রেখে জানালা দিয়ে তাকিয়ে ভাবছিলাম কোথায় আমার দেশের সবুজ গাছের পাতায় পাতায় টুপুর টাপুর মনমোহিনী কবিতার মতো বৃষ্টি, টিনের চালে নুপুরের মতো রুমঝুম পায়ের শব্দ তুলে মনমাতানো বৃষ্টি? আর কোথায় পত্রপুষ্পবিহীন মরুর বুকে এলোমেলো ছন্দবিহীন সৃষ্টিছাড়া এক ঝোড়ো বৃষ্টি ? কবি কী আর সাধে লিখেছেন "এসেছে বরষা চিরযৌবনা বরষা শ্যামগম্ভীর সরসা।" নাঃ যতই বীরত্বের সাথে আসুক ওই ছন্দবিহীন বৃষ্টি আমাকে একটুও আকর্ষণ করতে পারলো না। হঠাৎ দেখি হুড়মুড়িয়ে আবাল বৃদ্ধ বনিতা সবাই হৈ হৈ করে বাড়ি থেকে বেরিয়ে পড়ে মনের আনন্দে বৃষ্টিতে ভিজতে শুরু করেছে। বাচ্চারা আনন্দে এদিকে ওদিকে লাফিয়ে লাফিয়ে দৌড়াদৌড়ি করছে।মেয়েরা আনন্দে ভিজছে,বয়স্করা আকাশের দিকে দুহাত তুলে চুপ করে দাঁড়িয়ে ভিজছে।কিছুক্ষণ পরে দেখি মেহমুদা আমার জানালার কাছে ভিজতে ভিজতে এসে বললো,আপ আভি তক উঁহা খাড়ি কিঁউ আন্টি? ইতনা আচ্ছা বারিষ আয়া। জলদি বাহার আ যাইয়ে। আমার চোখে তখন শ্যামল বাংলার বৃষ্টির রুপ ভাসছে।এই বৃষ্টির সাধ্য কি আমাকে ভেজাবার বা আমার মন ভোলাবার? পরদিন কর্তার মুখে শুনি তার সাথে পাইপলাইনের কাজ দেখতে গিয়ে নালার মতো বাড়ির ভিতরে যেসব অসহায় ও হতদরিদ্র বুগতিদের দেখেছিলাম প্রবল বৃষ্টির স্রোত সেখানে ঢুকে পড়েছিলো অনেকেই তাই সেখান থেকে বেরিয়ে আসতে পারেনি বলে নালার জলে ডুবে মারা গিয়েছে। মরুর দেশের মানুষ। তারা সাঁতারও জানে না। ঘটনাটা আমার মনে খুব দাগ কেটেছিলো। মনে মনে ভাবছিলাম এ কোন গুহাযুগে বাস করছে ওরা?সামান্য বৃষ্টির হাত থেকেও নিজেদের রক্ষা করার কোন উপায় খুঁজে পাচ্ছে না? আমার কর্তা বললো কি করে পারবে? গাছপালা নেই,আমাদের মতো বাঁশবন নেই, কাদামাটি নেই,জল নেই,পাকসরকারের দৃষ্টি নেই।খাবার জলটুকু পর্যন্ত নেই। নিজেদের রক্ষার জন্যে বাসস্থান তৈরি করবার মতো কোন উপকরণই তো তাদের নেই। নালাতে না থেকে ওদের উপায়ই বা কি? বৃষ্টির দেখা পায়না বলে বৃষ্টির জন্যে যেমন তাদের আকুলতা তেমনি সহসা এমন ঝটিকাবিক্ষুব্ধ বৃষ্টি এসে পড়লে নিজেদের রক্ষা করার জন্যে তাই তাদের আগাম কোন সতর্কতাও নেই। বৃষ্টি নেই বলেই বেলুচিস্তানের মাটি প্রসবিনী নয়। অধিবাসীরা তাই এখানে পশুপালন করেই জীবন ধারণ করে। পশুদের মধ্যে দুম্বা,ভেড়া,ছাগল,গাধা,উট আর ঘোড়াই দেখেছি।ঘাস জন্মায় না বলে হয়তো গরু চরতে দেখিনি।অথবা আমি সংরক্ষিত জায়গার বাইরে যাইনি বলে গরু চরতে দেখিনি। দরিদ্র বেলুচবাসীদের বাহন প্রধানত উট আর গাধা। আমাদের বালুচ মালিও তার নিজের উটে চড়েই বাগানের মালপত্র আনা নেয়া করতো। মাঝে মাঝে সে আদর করে আমার মেয়েকেও উটের পিঠে বসিয়ে বাংলোর চারিদিকে ঘুরিয়ে আনতো। মালিকে একদিন জিজ্ঞেস করেছিলাম সে কোথায় থাকে? তার বাড়ি কোনখানে? মালি বললো তার বাড়ি নাকি ডেরাবুকটিতে।ফিল্ড থেকে চল্লিশ কিলোমিটার দূরে। এক সকালে দেখি সে উটের বদলে বিরাট এক ছাগল সহ হাজির।সেই ছাগল দেখে আমার চোখ কপালে উঠে যাবার জোগাড়। দেখতে ঠিক আমাদের দেশের হৃষ্টপুষ্ট একটা বাছুরের সমান। ছাগলটা দেখে মনে মনে ভাবছিলাম পাঞ্জাবের বালকাসারের ছাগল শুনেছি বিখ্যাত।এটা কি তবে পাঞ্জাবের ছাগল? কিন্তু মালি হঠাৎ উটের বদলে ছাগল নিয়ে এলো কি জন্যে ? আমার মেয়েকে সে আদর করে উটের পিঠে চড়ায় তাই বলে ছাগলের পিঠেও চড়াবে নাকি? উটকে ওরা বলে উঁট, ঘোড়াকে ঘোঁড়া।ছাগলকে বকরি ছাগলটা দেখে আমি তাকে জিজ্ঞেস করলাম," আজ উঁট কাঁহা হ্যায় তুমহারা? বকরি কিঁউ লে আয়া? প্রৌঢ় মালি একগাল হেসে উত্তর দিলো," মেমসাব ইয়ে বকরি ম্যায় নে খোঁকি কি লিয়ে হামারা গাঁও ডেরাবুকটি সে লে আয়া।" মালির কথা শুনে আমার তো ভিরমি খাবার দশা। এই বিশাল বপুর ছাগলটা নিয়ে আমার মেয়ে করবে কী?ছাগলছানা হলে না হয় বুঝতাম। আমার অবাক চোখের দিকে তাকিয়ে মালি উত্তর দিলো,কিঁউ মেমসাব দুধ পিয়েগি। মালির কথা শুনে আমি মনে মনে বললাম মেয়ে আমার দুধই মুখে তুলতে চায় না তাতে আবার সে কিনা ছাগলের দুধ খাবে। তাছাড়া বাচ্চাটাচ্চা নেই ছাগলটা দুধই বা দেবে কি? চরবেই বা কোথায়? উল্টো বাগানের লনে যত্নে বেড়ে ওঠা ঘাসগুলি সব মুড়িয়ে খেয়ে শেষ করে দেবে। মালি আমার কথা শুনে বললো ডরো মৎ মেমসাব।ঘরে শুকনো চানা রাখলেই হবে।ছাগলটা রোজ একসেরের মতো দুধ দেয়। চড়াবার জন্যেও ভাববেন না।কোন একটা রাখালবালকের কাছে দিয়ে দিলেই হবে। সে রোজ সকালে সবার বাড়ি থেকে ছাগল নিয়ে দূরে চড়াতে যায় আর ঠিক সন্ধ্যের আগে আগে সেই ছাগল ফিরিয়ে দিয়ে যায়। শুধু তাই নয় আরও জানলাম ছাগলটাকে চরাতে নিয়ে যাবার জন্যে সে সাউ নামে একজন রাখালবালককে বলেও ফেলেছে। মাসে তাকে দুটাকা করে দিলেই হবে। আমার কোন কথাই বুড়ো মালিটা শুনতে রাজি নয়। মনে মনে ভাবলাম দরিদ্র মালিটা রোজ দুপুরে আমাদের এখানে খায় বলেই কি সে তার প্রতিদান দিতে চাইছে? অশিক্ষিত, সরল, প্রৌঢ় এই বেলুচ মালিকে ফেরাতে আমার মন চাইলো না। আল্লারাখা ছাগলটাকে নিয়ে বাংলোর পেছনে বেঁধে রাখলো। আল্লারাখা দুধ দুইতে জানে।পরদিন সকালে ঘুম থেকে উঠে দেখি ছাগলটাকে দুয়ে সে প্রায় একসেরের মতোই দুধ পেয়েছে।দুধটা সে জ্বাল দিয়ে রেখেছে। কিছুক্ষণের মধ্যেই বারো কি তেরো বছরের সাউ নামের ছেলেটা একপাল ছাগলসহ এসে হাজির।গায়ের রঙ রোদে পোড়া তামার মতো হলেও সে যে টুকটুকে ফর্সা রঙ নিয়ে জন্মেছিলো তা বোঝা যায়।মালির মতোই তার পরণেও ঢিলেঢালা জোব্বা,মাথায় পাগড়ি আর হাতে লম্বা একটা পাচনবাড়ি । এছাড়া কাঁধে একটা ছড়ির মাথায় বাঁধা রয়েছে কাপড়ের একটা ছোট্ট পুঁটলি। পুঁটলিতে রয়েছে আটা। বহুদূরে কোনও পাথুরে পাহাড়ের ঢালে ছাগলগুলিকে চরতে দিয়ে সে তার পুঁটলিটা খুলে সেই আটা কোন একটা ছাগলের দুধ দুয়ে নিয়ে মাখবে তারপর হাতেই তা থাবড়ে থাবড়ে বড় করে নিয়ে সূর্যের তাপে তেতে ওঠা কোন পাথরের ওপরে রেখে দেবে।সূর্যের তাপ আর পাথরের তাপে সেই রুটি আস্তে আস্তে সেঁকা হয়ে গেলে ছাগলের দুধ দুয়ে নিয়ে সেই রুটি দিয়ে সে খেয়ে নেবে। একথা শুনে আমি ভাবলাম আহা যে বেলুচিস্তানের গ্যাস দিয়ে স্যুই গ্যাস ফিল্ডেই এত চুলা জ্বলছে। যে গ্যাস ফিল্ড থেকে পাকিস্তানের সবচেয়ে বেশি আয় সেই বেলুচিস্তানেরই এক কিশোরকে কিনা সূর্যের তাপে পাথরের ওপরে রুটি সেঁকে খেতে হয়। কে তার জবাব দেবে? সাউ চলে যাওয়ার পরে আল্লারাখা যখন ছাগলের দুধটা টেবিলে এনে দিলো সে দুধের গন্ধে আমার মেয়ে তো কোন ছার আমিই মুখে দিয়ে মুখ বিকৃত করে ফেললাম। মনে মনে ভাবলাম মহাত্মা গান্ধীজির কি করে এই দুধ খেতে ভালো লাগতো কে জানে? আল্লারাখা তো আমার মুখ বিকৃতি দেখে হেসেই খুন। আমি তাকে জিজ্ঞেস করলাম,ইয়ে দুধ তুমে আচ্ছা লাগতা? সে দেখি দিব্যি মাথা নাড়লো।তারপর শুনি বেলুচবাসীরা নাকি এই দুধ জ্বাল দেয় না। কাঁচাই খেয়ে নেয়।এতে নাকি তাদের খুব তাগদ বা শক্তি হয়। আল্লারাখার কথায় আমি আশ্বস্ত হয়ে ভাবলাম যাক বাবা বাঁচা গেলো। দুধ খাবার একজন লোক তো পাওয়া গেলো। পরে দেখেছি এখানকার অধিবাসীদের খুব প্রিয় ছাগলের দুধ।তারা চায়ের সাথেও এই দুধ যেমন খায় তেমনি আবার দই বা ঘিও বানায়।আমি সেই দুধ,দই বা ঘি কখনোই মুখে তুলতে পারিনি। দেখতে দেখতে গরম শেষ হয়ে পায়ে পায়ে শীত এসে পড়লো বাংলোর নাতিদীর্ঘ কুল গাছটাতে ঝাঁপিয়ে কুলের ফুল ফুটেছে। কিছু গাছের নিচে ঝরছে আর কিছু গুটি বাঁধছে।আমরা যেমন কুলকে বরই বলি ওরা বলে বের। বুগতিরা গরমের সময়ে ভেড়া বা দুম্বার শরীর থেকে পশম কেটে কেটে জমিয়ে রাখে আর শীত এলেই সেই পশমকে হাতেই পাক দিয়ে মোটা মোটা উল বানিয়ে নিজেদের পরার জন্যে গরম পোশাক বুনে নেয়। সে পোশাক তাদের তীব্র ঠান্ডার কবল থেকে রক্ষা করে। শীত এলেই স্যুই ক্লাবে নববর্ষের সময়ে খুব জাঁকজমক অনুষ্ঠান হত।তাতে অফিসারদের জন্যে নানা আনন্দ অনুষ্ঠান, বাচ্চাদের জন্যে বিভিন্ন প্রতিযোগীতার আয়োজনও করা হত। বড়দের মধ্যেই কেউ সান্তাক্লজ সেজে ছোটদের নানারকম উপহার দিতো। এ ছাড়াও ফিল্ডে চাকুরিরত সবার আনন্দের জন্যে বিশাল মেলার আয়োজনও করা হত। এই মেলা চলত সাত দিন।ফিল্ডের লোকজনের জন্যে হলেও মেলাটি বেলুচিস্তানের অধিবাসীদের জন্যেও উন্মুক্ত ছিলো। মেলায় পশ্চিম পাকিস্তানের বিভিন্ন প্রদেশের ঐতিহ্যবাহী সব শিল্পসামগ্রী নিয়ে ব্যবসায়ীদের আগমন ঘটতো।এ ছাড়াও ছিলো সাংস্কৃতিক অনুষ্ঠান। তাতে বিভিন্ন প্রদেশের ঐতিহ্যবাহী নাচ,গানের আয়োজন থাকতো। মেলায় আসতো নানা রকম আচার,কাবাব,ফল, কাঁচের চুড়ি,মাটির জিনিস। বিশেষ করে হায়দ্রাবাদী আচার, চুড়ি আর মুলতানের মাটির জিনিসের খুব চাহিদা। এই মেলা চলত সাত দিন।ফিল্ডের লোকজনের জন্যে হলেও মেলাটি বেলুচিস্তানের অধিবাসীদের জন্যেও উন্মুক্ত ছিলো। মেলায় পশ্চিম পাকিস্তানের বিভিন্ন প্রদেশের ঐতিহ্যবাহী সব শিল্পসামগ্রী নিয়ে ব্যবসায়ীদের আগমন ঘটতো।এ ছাড়াও ছিলো সাংস্কৃতিক অনুষ্ঠান। তাতে বিভিন্ন প্রদেশের ঐতিহ্যবাহী নাচ আর গানেরও আয়োজন থাকতো। মেলায় বেলুচবাসীদের বানানো ঐতিহ্যবাহী সাজ্জি কাবাবের খুব চাহিদা ছিলো।সেই কাবাব কেনার জন্যে লম্বা লাইন লাগতো। সাজ্জি ছাড়াও আরও বিভিন্ন ধরণের কাবাব তৈরি হত সাজ্জির জন্যে মাটি খুঁড়ে প্রথমেই গনগনে কয়লার আঁচ তোলা হত। এরপর বিশেষ মশলা মাখানো একটা আস্ত ছাগলের চার পা বেঁধে সেই উনুনের দুপাশে গাছের খুঁটি পুঁতে দুই খুঁটির মাঝবরাবর একটা গাছের ডালে ছাগলটাকে ঝুলিয়ে কয়লার গনগনে আঁচে ঝলসানো হত।কোন কোন ছাগলের পেটের ভেতরে মুরগী আর মুরগীর ডিমও থাকতো। সেই কাবাব ক্রেতার চাহিদা অনুযায়ী পাল্লায় ওজন করে বিক্রি করা হত। এছাড়াও মাটিতে গর্ত করে আগুন জ্বালিয়ে মশলা মাখা দুম্বার পেটে চাল আর কিশমিশ ভরে সেই দুম্বা শিকে গেঁথে সেই উনুনে রেখে ঢাকা দিয়ে মাটির প্রলেপ দেয়া হত।বন্ধ সেই আগুনে মাংস আর পোলাও মিলেমিশে মোলায়েম আর অপূর্ব এক স্বাদের সৃষ্টি করতো।বেলুচদের হাতের এই ঐতিহ্যবাহী খাবার যে একবার খেয়েছে তার পক্ষে ভোলা সম্ভব নয়। সবাই খুব আগ্রহ নিয়ে অপেক্ষা করতো এই মেলার জন্যে। আমি স্যুইতে যাওয়ার পরের বছরেই পূর্ব পাকিস্তান থেকে বদলী হয়ে বেলায়েত সাহেবও স্যুইতে আবার পোষ্টিং পেয়েছেন।তাঁর ছেলে এখন হিসু এলে বলতে শিখেছে।তাই প্যান্টের সেই গোলাকার ছিদ্রটা আর নেই। মিসেস বেলায়েত হরিপুরে থাকাকালীন সময়ে মাঝে মাঝে আমার জায়ের বাসায় আমাকে গান গাইতে দেখেছেন।তিনি এসেই চাউর করে দিলেন যে আমি গান জানি।তখন সবাই আমার কর্তাকে ধরে বসলো নববর্ষের অনুষ্ঠানে স্যুই ক্লাবে আমাকেও গান গাইতে হবে। মেয়েদের আড্ডায় বসে আমি পাকিস্তানি মহিলাদের ঢোল বাজিয়ে গান গাইতে শুনলেও নিজে কখনোই তাদের বলিনি যে আমি গান জানি।মিসেস বেলায়েত একথা বলার পরে আর তা গোপন রইলো না। আমার কর্তা যখন আমাকে বললো নববর্ষের অনুষ্ঠানে আমাকে গান গাইতে হবে সবাই খুব অনুরোধ করেছে। আমি রেগে গিয়ে বললাম আমি গাই রবীঠাকুর বা নজরুলের গান । ওঁদের দুজনের একজন তো পশ্চিম পাকিস্তানের মহাশত্রু। তাঁর গান তো পূর্ব পাকিস্তানে গাওয়ার ওপরে নিষেধাজ্ঞা জারি করা হয়েছে আর আরেকজনের লেখার ওপরে নিজেরাই কলম চালিয়ে কবির লেখাকেই পালটে দিচ্ছে। ওরা এসব গানের বোঝেটা কি? তাছাড়া বাংলা গানই বা ওরা কি বুঝবে? আমার কর্তা বললো বেশ বাংলা গান না গেয়ে অন্য গানই গাও। অনেক ভেবে দুটি মীরার ভজন গাইলাম। মনে আছে তার একটা "দরশ বিনা তরা সে সখি নৈ না," অন্যটা" পিয়া অব ঘর আ যা মেরে"। সেই অনুষ্ঠানে অনেকেই উর্দু শায়ের বললো,গজল গাইলো,সিনেমার গান, কৌতুক করলো,ম্যাজিক দেখালো। অনুষ্ঠান শেষ হবার পরেই মেলা শুরু হল।। বিশাল সেই মেলায় আমি যখন ঘুরে ঘুরে দেখছিলাম তখন সেখানকার বিশিষ্ট এক সিন্ধি পরিবার আমার সিঁথিতে সিঁদুর দেখে খুব উৎসাহী হয়ে উঠলেন আমি কে? কোন অফিসারের স্ত্রী? স্যুই ফিল্ডে আমাদের আগে সনাতন ধর্মের কাউকে তাঁরা দেখেন নি বলেই তাঁদের এই আগ্রহ। শুধু তাই নয় এক সন্ধ্যায় সেই সিন্ধি ভদ্রলোক তাঁর স্ত্রীকে নিয়ে আমাদের বাসায় এসে হাজির হলেন। বেলুচিস্তানে সেই প্রথম সনাতন ধর্মের কেউ তাঁর স্ত্রীকে নিয়ে আমাদের বাড়িতে বেড়াতে এসেছিলেন। যাঁর সিঁথিতেও ছিলো সিঁদুর। ------------ চলবে। 
সময়ের কাহন - ৯ ---------------------------- মরুভূমির বুক থেকে কয়েক হাত রুক্ষ মাটি তুলে ফেলে তাতে উর্বরা সারমাটি ঢেলে লনে রোপণ করা হয়েছে দুর্বাঘাস।লাগানো হয়েছে বসরাই গোলাপ,ফল, ফুল আর সেই সাথে নানারকম সবজি। মরুর রুক্ষ হাওয়ায় দুর্বা ঘাস শুকিয়ে বিবর্ণ না হয়ে পড়ে এজন্যে নিপুণ করে ছাঁটা সবুজ ঘাসের আড়াল থেকে স্বয়ংক্রিয় সরু জলের ফোয়ারার জল সিঞ্চন ঘাসকে স্নিগ্ধ ও সতেজ রাখছে। কর্তার মুখে শুনেছি পূর্ব পাকিস্তান থেকে এই দুর্বা ঘাসের মূল নিয়ে আসা হয় পশ্চিম পাকিস্তানে। কারণ কোমল, মসৃণ দুর্বা ঘাস প্রতিকূল পরিবেশেও দীর্ঘকাল বেঁচে থাকার এক আশ্চর্য ক্ষমতা রাখে। দীর্ঘ জীবনের প্রতীকরুপে দুর্বা দিয়ে তাই প্রিয়জনকে আশীর্বাদ করা হয়। লনের দুর্বাঘাসের দিকে তাকিয়ে মনে হচ্ছিলো আমাদের দেশের মাঠে,ঘাটে,ঘরের আঙিনায়, উঠানের আনাচে- কানাচে এই দুর্বাঘাস আপনা থেকেই জন্মায়। আলাদাভাবে চাষের কোন প্রয়োজনই হয় না। তোফাজ্জল সাহেবের সব্জীর ক্ষেতটি ভারি সুন্দর।লনের একপাশের জমিতে ছোট ছোট ভাগে ভাগ করে লাগানো অংশে ফলে আছে কাঁচা লংকা,ছোট গোল বেগুন,কাঁকড়ি আর পুদিনাপাতা। পুদিনার ঝাড়ের একধারে মাচাবিহীন একটা ছোট লাউ গাছও লতিয়ে আছে। কাছে গিয়ে দেখি তাতে তিনটে লাউ ফলে আছে। কিন্তু সে লাউয়ের আকার দেখে আমি হাসতে হাসতে শেষ।যে লাউ ফলেছে তাকে লাউ না বলে বেল বলাই ভালো। কোথায় আমাদের দেশের বিশাল বিশাল লাউ আর কোথায় বেলের মতো এই লাউ! এই লাউয়ের কি কাউকে বৈরাগি বানাবার আদৌ কোন ক্ষমতা আছে? ফলবতী সেই মালটা গাছটার সৌন্দর্যে মুগ্ধ হয়ে হাঁটতে হাঁটতে গাছটার কাছে গিয়ে দেখি গাছের গোড়ায় কাপড়ে জড়ানো একটা জলভরা মটকা। আল্লারাখাকেও দেখেছি একই ভাবে বারান্দার কোনায় একটি তাকে মটকায় করে জল ভরে রাখতে।লম্বা হাতলওয়ালা একটি মগ দিয়ে মটকা থেকে সে জল তুলে নেয়। মটকায় বাঁধা কাপড়টা শুকিয়ে গেলে সে আবার তা জল ছিটিয়ে ভিজিয়ে দেয় । হাওয়া যখন চলে তখন সেই হাওয়া ভেজা কাপড়ের জন্যে শীতল হয়ে মাটির মটকার জলকে ঠান্ডা করে রাখে। খুব সকালে,জাগতিক কোলাহল থেকে দূরে, প্রকৃতির কোলে সূর্যের আত্মপ্রকাশ দেখতে আমার ভীষণ ভালো লাগে।কিন্তু এখানে আমার চোখের সামনে ছোট্ট এই সবুজ লন আর সব্জী বাগান ছাড়া আর কোথাও সবুজের বিন্দুমাত্র উপস্থিতি নেই। ধূসর থেকে ক্রমশ আরো ধূসর এক দিগন্তের সামনে নির্বাক দৃষ্টিতে তাকিয়ে ভাবছিলাম আমার দেশের উপচে পড়া সবুজ শ্যামল লাবন্যময় রুপের কথা। এই রুক্ষ মরুময় জায়গাটিতে না আসলে আমার বুঝি এমন উপলব্ধি কখনোই হতনা। কবি কি আর সাধে বলেছিলেন "ধনধান্য পুষ্পভরা আমাদের এই বসুন্ধরা তাহার মাঝে আছে দেশ এক সকল দেশের সেরা।" নিজের অজান্তেই গুনগুন করে গানটি গাইতে গাইতে ঘরে ফিরে এসে দেখি বেচারা আল্লারাখা তখনো নাস্তা বানিয়ে উঠতে পারেনি।আহা কতটুকুই বা বয়েস ওর।তার মধ্যে আমরা আসাতে তার কাজ কিছুটা বেড়েছে বৈকি। আমিও তার সাথে হাত লাগালাম। নাস্তা বানাতে বানাতে ভাবছিলাম মালি এলে বলতে হবে বাগান থেকে যেন কিছু কাঁচা লংকা,কয়েকটা গোল বেগুন আর অবশ্যই বেলের মতো লাউ তিনটিও যেন তুলে দিয়ে যায়। পরোটার সাথে রাতের বেঁচে যাওয়া দুম্বার মাংস আর ডিমভাজা দিয়ে নাস্তা সেরে তোফাজ্জ্বল সাহেব আর আমার কর্তা আমার মেয়েকে আদর করে অফিসে চলে গেলেন। নূতন জায়গায় এসে মেয়ে কিছুতেই আমার কাছছাড়া হতেই চাইছে না।সারাক্ষণ আমাকে আঁকড়ে ধরে আছে। নাস্তার পাট চুকে গেলে আল্লারাখাও নাস্তা সেরে বাজার করার জন্যে কোম্পানীর নিজস্ব শপিং সেন্টারে গেল। বারোটার ভেতরেই রান্নাবান্না শেষ করতে হবে। কারণ বারোটা থেকে একটা পর্যন্ত কোম্পানির বেঁধে দেয়া লাঞ্চটাইম। সাহেবরা তখন খেতে আসবে। আল্লারাখা চলে যেতেই ঠিকে কাজের বুয়া এলো রাতের বাসন আর কাপড় চোপর ধুয়ে দেবার জন্যে। আল্লারাখার কাছে রাতেই শুনেছি ওর নাম ছুমরি। ছুমরি এসেই আমাকে সালাম দিয়ে কিযে সব বকবক করে বলতে শুরু করলো চুপ করে শোনা ছাড়া আমি কিছুতেই তার মর্মোদ্ধার করতে পারলাম না। ছুমরি আসার সাথে সাথেই কোম্পানীর স্যুইপার এসে ঘর ঝাড়ু দিয়ে, মুছে,বাথরুম ধুয়ে বিনের আবর্জনা নিয়ে চলে গেলো। ছুমরি কাপড়ে সাবান মাখিয়ে বাসন ধুয়ে কাপড় ধুতে বসলো।তার কাপড় ধোয়া দেখে আমি অবাক। সাবান লাগানো কাপড়গুলিকে সে ক্রিকেট ব্যাটের মতো ছোট একটা ব্যাট দিয়ে সে কিছুক্ষণ পিটিয়ে পিটিয়ে তারপর ধুয়ে শুকাতে দিলো। তার কাপড় ধোয়া দেখে আমার কেন জানি আমার খুব হাসি পাচ্ছিলো। কাজ শেষ করে সে যখন চলে যাবে এমন সময় গতকালকে দেখা বাংলোর আধবুড়ো মালিটা এসে হাজির। মালির এক হাতে খড়ের একটা ঝুড়িতে কয়েকটা কালো আঙুরের থোকা,তিন চারটে কাঁকড়ি,কয়েকটা বেগুন,কাঁচালংকা,পুদিনাপাতা, কুলপা শাক(নোনতা শাক) আর বেলের মতো সেই তিনটে গোল লাউ। অন্য হাতে সে ইংরেজি ওয়াই অক্ষরের মতো একটা সরু ডাল ধরে আছে। ডালটাতে পাখির বাসার মতো ছোট্টমতো কী একটা জিনিস ঝুলে আছে। সব্জীগুলি সকালেই বাগানে দেখেছি। কিন্তু পাখির বাসার মতো জিনিসটা কী? নিশ্চয় সব্জী নয়।কিন্তু মালি ওটাকে এমন যত্ন করে আগলে ধরে আছে কেন? মালি ততক্ষণে সব্জীর ঝুড়িটা নামিয়ে রেখে আমাকে সেলাম দিতেই আমি খেয়াল করলাম আজ সে বাঁ হাতে নয় ডান হাতেই সেলাম দিলো। ঝুড়িটা রেখেই হাতের ছোট্ট ডালটা দেখিয়ে সে বললো,মেমসাব ইয়ে খোঁকি কা লিয়ে ।বহুত আচ্ছা চিজ হ্যায়।বাগ সে লায়া। মনে মনে বললাম যাক বাবা মালিটা বুগটি হলেও উর্দু জানে।যদিও উর্দুভাষাটা আমার তখনও রপ্ত হয় নি। তাতে আবার বস্তুটা যে কী তাও জানিনা।আমি তাই মালির মুখের ওপরেই বলে দিলাম, নেহি ও তুম লে যাও।ও চিজ খোঁকিকো নেহি চাইয়ে। মালি আমাকে বললো, " মেমসাব ইস্ মে বহুত আচ্ছা সেহেদ হ্যায়।আপ খোঁকিকো পিলাকে তো দেখিয়ে। ছুমরি যেতে যেতে চুপ করে দাঁড়িয়ে এতক্ষণ আমাদের কথা শুনছিলো। মালির কথা শুনে সে বলে উঠলো, " মেমসাব নে কাঁহা দিয়া না ও মেমসাবকো নেহি চাইয়ে?তো ও আপ মুঝে দে দো।" মালি কিছুটা খেপে গিয়ে ছুমরিকে বললো,আপকো দে দুঁ?পাগল তো নেহি হুয়ি?" এরপর সে আমাকে অনেক কষ্টে বোঝালো যে বাগানে এক রকমের খুব ছোট ছোট পোকা আসে।তারা গাছের ডালে এই বাসা বানায় তারপরে বাগানের ফুল থেকেই মধু সংগ্রহ করে এই বাসাতে সঞ্চয় করে রাখে। মালির কথায় আমি তার হাত থেকে সেটা নিয়ে দেখলাম সত্যিই এ যেন অবিকল ছোট্ট একটা মৌচাক।যাতে রয়েছে ক্ষুদ্র ক্ষুদ্র প্রকোষ্ঠও।প্রকোষ্ঠগুলি সোনালী রঙের মধুতে টইটুম্বুর হয়ে আছে। মধুকে ওরা তবে সেহেদ বলে! ছোট্ট সেই মৌচাকটা দেখে আমার চোখে ভেসে উঠলো আমাদের দেশের উঁচু গাছের ডালে মৌমাছিদের বানানো বিশাল মৌচাকের দৃশ্য । এখানে তেমন বড় গাছই বা কোথায় যে অতবড় মৌচাক দেখা যাবে? হাতে নিয়ে মনে হচ্ছিল এ যেন এক খেলনা মৌচাক। মালি যখন আমার হাত থেকে নিয়ে মধুভরা সেই ছোট্ট মৌচাকটা আদর করে আমার মেয়ের হাতে তুলে দিলো তখন সেই লম্বা জোব্বা আর মাথায় পাগড়ি বাঁধা আধবুড়ো সেই বেলুচ মালির দিকে তাকিয়ে আমার কেন জানি "মিনি আর কাবুলিওয়ালা "গল্পটার কথা মনে পড়ে গেলো। মমতা বা স্নেহপ্রকাশের জন্যে মনে হয় দেশ বা কোন ভাষারই প্রয়োজন হয় না। মেয়ের বাবাকে সেই ছোট্ট মৌচাক দেখালে সে বললো এখানকার মৌমাছিরা নাকি মরুভূমির পাথুরে পাহাড়ের ভেতরে মৌচাক বানিয়ে মধু সঞ্চয় করে। পরে পাথুরে গুহার সেই মৌচাক আমি নিজেও দেখেছি আর বিস্মিত হয়ে ভেবেছি কি অসাধ্য শ্রমজীবন এই শ্রমিক মৌমাছিদের? মরুর দেশে না জানি কোথায় কোন সুদূর তেপান্তর থেকে ওদের ফুলের সন্ধান করতে হয়?কোন ফুল থেকে মধু সংগ্রহ করে পাহাড়ের গুহায় মৌচাক বানিয়ে ওরা মধু সঞ্চয় করে? এই সময়ে আল্লারাখা বাজার নিয়ে ফিরলো।সাথে বিশাল একটা বরফের চাঙড় । চাঙড়টাকে সে হাতুড়ি দিয়ে পিটিয়ে টুকরো করে কিছুটা বাথরুমের স্নানের জলের ড্রামে ছেড়ে দিলো জল ঠাণ্ডা থাকার জন্যে।আর কিছুটা খাবার জলে মেশাবার জন্যে আলাদা করে রাখলো। কোম্পানীর নিজস্ব আইসপ্ল্যান্টে এই বরফ তৈরী করা হয় শুধুমাত্র ফিল্ডের লোকদের জন্যে। বরফ ভেঙে এসে সে বললো মেমসাব শপিং সেন্টার মে মছলি আজ নেহি আয়া।ইসিলিয়ে ছোটে গোশত লে আয়া। মাটন, খাসি বা দুম্বার মাংসকে ওরা বলে ছোটে গোশত আর বিফ কে বলে মোটে গোশত। তবে স্যুইতে বিফ খেতে কম লোককেই দেখেছি। গরুও দেখিনি।তবে আমি ছিলাম অত্যন্ত সংরক্ষিত একটি জায়গায় তাই হয়তো গরু দেখিনি। তবে উট,গাধা, ঘোড়া ,ছাগল আর দুম্বা দেখেছি। মাংসের মধ্যে দুম্বার মাংসই ওরা বেশি খায়। গরুর মাংস অন্য প্রদেশ থেকে শপিং সেন্টারে আসতো। মাংসের সের ছিলো ছয় টাকা। কেজির হিসাব তখনো আসে নি। মালি চলে গেলে আমি আল্লারাখাকে ভাঙা উর্দু আর বাংলায় জিজ্ঞেস করলাম মালি দুপুরে কোথায় খায়? সে বললো," ও তো আপনা রোটি লে আতে মেমসাব? কাঁচ্চে পেঁয়াজ সে খা লেতে। আমি তাকে বললাম এখন থেকে আমরা দুপুরে যা খাই তাই দিয়ে মালিকেও খাইয়ে দিও। আল্লারাখা লক্ষী ছেলের মতোই মাথা নাড়লো। দুপুরে আমি রান্না করলাম সর্ষেবাটা দিয়ে গোল বেগুনের চচ্চড়ি, মুসুরির ডাল,কুলপা শাক দিয়ে খাসির মাংস আর কাঁকড়ির সালাদ। শপিং সেন্টারে মাছ আসেনি তাই আগের দিনের মতো মাংসই রাঁধতে হল। লাউ তিনটা রেখে দিলাম পরে রান্না করা যাবে ভেবে। দুপুরে খেতে বসে তোফাজ্জ্বল সাহেব খুব খুশি হয়ে বললেন," বউমা তুমি আসার সাথে সাথে খালি বাড়িটা যেন সত্যিই বাড়ি হয়ে উঠেছে। কিছুদিনের মধ্যেই অনবরত উর্দু কথার ভিড়ে ভাষাটা আমার কিছুটা আয়ত্বে এসে গেলো। ভাতকে চালই বলতে শিখেছি।তবে মুস্কিল বাধে ব্যাকরণ নিয়ে। বিশেষ করে উর্দু ভাষায় জেন্ডারের ব্যবহার কিছুতেই বুঝতে পারি না।আমাদের যেটা নিউটার জেন্ডার ওদের তা নয়। যেমন রাস্তা বা কাঁচা লঙ্কা উর্দু ভাষায় ফেমিনিন জেন্ডার। পুংলিঙ্গ, স্ত্রী লিংগ আর ক্লীব লিংগের গোলকধাঁধায় পড়ে আমার বাক্যের রুপটা তখন গুরুচণ্ডালী দোষে দুষ্ট হয়ে পড়ে। সে যাই হোক আমার কর্তা এখানে এসেছে মূলত ফিল্ডের গ্যাস প্রোডাকশান বাড়াবার দায়িত্ব নিয়ে। মাঝে মাঝে বিকেল বেলায় তার সাথে আমিও চলে যাই কীভাবে গ্যাস লাইনের কাজ হয় তা দেখার জন্যে। তখন বুগতিদের অবর্ণনীয় কষ্ট নিজের চোখে দেখেও বিশ্বাস করতে পারছিলাম না মানুষ কীভাবে এত কষ্ট সহ্য করে বাঁচতে পারে? মরুভূমির রুক্ষ মাটির এবড়োথেবড়ো লম্বা নালার মধ্যে (যুদ্ধের সময়ে আপদকালীন আশ্রয় নেবার ট্রেঞ্চের মতো অনেকটা) গাদাগাদি করে থাকাকে কি বেঁচে থাকা বলে! শুধু কি তাই? তাতে আবার যুক্ত হয়েছে প্রচণ্ড জলের কষ্ট। বছরে বৃষ্টিপাতের পরিমান সেখানে মাত্র ২০০ মিলিমিটার। মাঝে মাঝে তাই কোম্পানির পাইপলাইন ফুটো করে ওরা জল নিয়ে যেতে বাধ্য হত। মনে মনে ভাবতাম ওদেরই জায়গা অথচ ওদের জন্যে সরকার পানীয় জলের কোন সুব্যবস্থাই করেনি! সকাল হলেই ফিল্ডের সীমানা ডিঙিয়ে আমাদের রান্নাঘরের জানালার কাছে দাঁড়িয়ে নিঃস্ব অনেক বেলুচবাসীর আহাজারি শোনা যেতো,"আম্মা থোরা পানি অউর শুখা রোটি দে দে। " আমার মনে হত আমার দেশেরই কোন ভিক্ষুক যেন বলছে,"আম্মা গো বাসি ভাত থাকলে আমারে দুইটা বাসি ভাত দেন।" আল্লারাখাকে দেখতাম বেঁচে যাওয়া রুটিগুলিকে একটা পাত্রে জমিয়ে রাখতে। সেই রুটিগুলি আর এক মগ জল যখন সে জানালা গলিয়ে তাদের পাত্রে ঢেলে দিতো তখন রুটিগুলি ঠং ঠং শব্দে বেজে উঠতো। ওই শুকনো রুটি আর জল পেয়েই ওরা খুব খুশি হয়ে চলে যেতো। একদিন আমি তাকে জিজ্ঞেস করলাম তুমি যে অত শুকনো রুটি ওদের দাও ওরা কীভাবে খাবে? আল্লারাখা আমার দিকে অবাক চোখে তাকিয়ে উত্তর দিলো কিঁউ মেমসাব পানি ভি দিয়া না? পানিমে ভিগাকে খা লেগা। আমি তার কথায় অবাক হলেও পরে দেখেছি এখানে শুকনো রুটি সবাই রেখে দেয় ওদের জন্যে। অনেক গৃহিণী আবার সেই শুকনো রুটিকে গুঁড়ো করে ঘিয়ে ভেজে পেস্তা,কিশমিশ দুধ আর বাদাম দিয়ে হালুয়া তৈরি করতেন। বেলুচিস্তানের আবহাওয়া এতই শুকনো যে ভাত খাওয়ার পরে বেঁচে যাওয়া ভাতে ঢাকা না দিলে কিছুক্ষণ পরেই ভাতগুলি শুকিয়ে চাল হয়ে যেতো। অনেকে এভাবেই ভাতকে শুকিয়ে চাল বানিয়ে বয়ামে ভরে রাখতেন।পরে তেলে ভেজে নিতেন।আমিও করে দেখেছি।খেতে তেলে ভাজা মুড়ির মতো লাগে। একবার এক বেলুচ ভিখিরি এলো।সেদিন রুটি ছিলো না।আল্লারাখা বললো আজ রোটি নেহি হ্যায়।মাপ করো জি। আমি বললাম কেন ভাত আছে তো।ওকে একটু ভাত আর তরকারি দাও। আল্লারাখা তার থালায় ভাত আর তরকারি দিতেই সে খুব খুশি হয়ে বাঁ হাত দিয়ে সেই ভাত তরকারি খেতে শুরু করলো। বাঁ হাতের ব্যবহার এখানে ডান হাতের মতোই।পরে দেখেছি আমাদের মালির মতোই বাঁ হাতেই অনেকে সালাম করতেন। এইসব হতদরিদ্র মানুষগুলিকে দেখে দেখে প্রায়ই আমার মনে হতো পাকিস্তানের সবচেয়ে বড় একটা প্রদেশ, জনসংখ্যাও যেখানে এত কম সেখানে তাদের এত অভাব কেন? তারাই বা পাক সরকারকে মানতে চায় না কেন? এও শুনেছি বেলুচিস্তানের মাটিতে গ্যাস ছাড়াও প্রচুর কয়লা,তামা,সোনা,রুপা,এলুমিনিয়াম, ইউরেনিয়াম এমন কি প্ল্যাটিনামেরও বিশাল ভাণ্ডার রয়েছে। এতসব সম্পদে সমৃদ্ধ হয়েও বেলুচিস্তানে কোন অর্থনৈতিক উন্নয়ন নেই কেন? দারিদ্র‍্যের এমন নির্মম কষাঘাত তাদের সইতে হচ্ছে কেন? শুধু তাই নয়।শিক্ষা,স্বাস্থ্য, পুষ্টি, চিকিৎসা কিছুই তাদের জন্যে নেই বললেই চলে। অথচ এই বেলুচিস্তানেই যে যুগে যুগে বিভিন্ন সংস্কৃতির পর্যটকরা এসেছিলেন তার চিহ্ন সর্বত্র ছড়িয়ে ছিটিয়ে আছে বিভিন্ন প্রত্নতাত্ত্বিক স্থানে। যা ভালোভাবে পর্যবেক্ষণ পর্যন্ত করা হয় না। বিখ্যাত প্রত্নতাত্ত্বিক স্থান মহেঞ্জোদারো এখান থেকে বিমানে মাত্র পঁয়তাল্লিশ মিনিটের পথ। কথায় কথায় বেলুচিস্তানের প্রাচীন ইতিহাস আমি সেখানকার অনেক মানুষদের মুখে শুনেছি। তাদের মুখেই শুনেছি আসিরিয়ার রাণী সেমিরামিস আর পারস্যের রাজা সিরুসের সেনাবাহিনী নাকি এখানকার মরুভূমিতেই হারিয়ে গিয়েছিলেন। বেলুচিস্তানের আদিনাম নাকি গোদ্রেশিয়া। সর্বপ্রাচীন ধর্মগ্রন্থ আবেঁস্তাতে গোদ্রেশিয়ার উল্লেখ আছে। এসব কথা শুনে বেলুচবাসীদের সম্পর্কে জানার ইচ্ছে আমার বাড়তে লাগলো।নিজের অজান্তেই আমি তাদের সাথে একটা একাত্মতা অনুভব করতে লাগলাম। এর কারণ হয়তো পাকিস্তান সৃষ্টির পর থেকেই পশ্চিমা শাসক গোষ্ঠী যেমন সবক্ষেত্রেই আমাদের দাবিয়ে রেখেছে ঠিক তেমনি বেলুচবাসীদেরও দাবিয়ে রেখেছে। সত্যি কথা বলতে গেলে বলতে হয় আমাদের চেয়েও তারা অনেক বেশি উপেক্ষিত, বঞ্চিত, শোষিত আর নির্যাতিত হয়ে চলেছে। নইলে খোদ বেলুচিস্তানের স্যুই গ্যাস ফিল্ড থেকেই যেখানে পাকিস্তানের সর্বাধিক আয় হয়,অর্থনৈতিক উন্নয়নে যার অবদান কিনা সবচেয়ে বেশি, শিল্প,বাণিজ্য, কৃষি,ডোমেস্টিক সাপ্লাই সব ক্ষেত্রেই স্যুই গ্যাস ফিল্ড যেখানে নিজেই একক ভূমিকা পালন করে আসছে সেখানে বেলুচবাসিরাই কিনা এর বিন্দুমাত্র সুবিধা পায় না! পাক সরকারেরও কেনই বা তাদের ওপরে এত রোষ! তারাই বা পাক সরকারকে কেন মানে না! চলবে
সময়ের কাহন-৮ ------------- মনে হচ্ছিলো আর কিছুক্ষণ দাঁড়িয়ে থাকলে আমার গায়ের চামড়াই বুঝি পুড়ে যাবে।এই চরম হাওয়ায় সাথে আমি একেবারেই পরিচিত নই। আগুনের মতো সেই হল্কার মধ্যেই তাকিয়ে যতটুকু দেখলাম তাতে কোথাও জনবসতির চিহ্নমাত্র দেখতে পেলাম না । যতদূর দৃষ্টি যায় ধূ ধূ এক মরুভূমি ছাড়া আর কিছুই নেই। বিমানবন্দরের একপাশে দাঁড়িয়ে আছে ধুলি ধূসরিত একটি ল্যান্ডরোভার। ল্যান্ডরোভারটি এসেছে আমাদের নিয়ে যাবার জন্যে। বিমান বন্দর থেকে গাড়িতে করে যাবার সময় পথের দুধারে তাকিয়ে দেখি ধূসর মাটির বুকেও সবুজের ছিঁটেফোঁটা বলতে কিছুই নেই। নিরেট, শুষ্ক মাটির বুক ফেটে ইতস্তত জন্মে আছে হাল্কা সবুজের ছোপ দেয়া অজস্র কাঁটাওয়ালা ছোট ছোট কিছু ঝোপ।ওই ঝোপগুলি নাকি উটের খুব প্রিয় খাবার। আমি আমার কর্তাকে জিজ্ঞেস করলাম এত কাঁটাওয়ালা গাছগুলি খেতে গেলে উটের ব্যাথা লাগে না? আমার কর্তা বললো লাগে তো বটেই অনেক সময় মুখের চামড়া কেটে রক্তও পড়ে। রুক্ষ প্রান্তর দিয়ে গাড়িটা হু হু করে ধুলো উড়িয়ে ছুটে চলেছে।বাইরের গরম হাওয়া ও ধুলা গাড়িতে যাতে ঢুকতে না পারে এজন্যে জানালার কাঁচ তুলে দেয়া হয়েছে। রাস্তার কোথাও আমাদের দেশের মতো আকাশ ছোঁয়া বৃক্ষ তো চোখে পড়লোইনা মাঝারি উচ্চতার গাছও দেখলাম না। তবে একেবারে যে গাছ নেই তাও নয়। কিন্তু গাছগুলি কেমন যেন খর্বাকৃতির।দেখতে অনেকটা বামন গাছের মতো। আমার কর্তা বললো এর চেয়ে বড় গাছ নাকি এদেশে জন্মায় না। আমি হাসতে হাসতে বললাম আরেকটু ছোট আকারের হলেই তো দিব্যি প্রাকৃতিক বনসাই বলে চালিয়ে দেয়া যেতো। ল্যাণ্ডরোভার যে জায়গা দিয়ে যাচ্ছিলো তার নাম নাকি ডেরাবুকটি।ডেরা মানে পাড়া।অর্থাৎ বুকটিদের পাড়া।এই পাড়ার যিনি প্রধান তাঁর নাম আকবর খান বুকটি। বুকটিদের এই রকম আরও নেতা আছেন।যাঁদের নিজস্ব দল বা গ্রুপও আছে। যেতে যেতে চোখে পড়লো স্যুই মিডল স্কুল।যেখানে ফিল্ডের বাইরের ছাত্রদেরও পড়ার সুযোগ দেয়া হয়। ধূ ধূ সেই বিশাল প্রান্তর ছাড়িয়ে গাড়ি এসে থামলো তোফাজ্জ্বল সাহেবের বাংলোর গাড়িবারান্দায়। গাড়ি থেকে নেমে গেট ঠেলে ভেতরে ঢুকেই আমার প্রানমন দুটোই যেন জুড়িয়ে গেলো। একি! এ কোথায় এলাম আমি! এ যে মরুর বুকে অপূর্ব এক মরুদ্যান। বাংলোর সম্মুখভাগ জুড়ে সবুজ দুর্বা ঘাসে ছাওয়া বিশাল লন।লনের চারিদিকে পরিপাটি করে ছাঁটা ঘন সবুজ পাতার ঝোপালো বেড়া।যার একধারে আলো করে ফুটে আছে নানা রঙের ইরানের বসরাই গোলাপ। অন্যধারে ছোট একটা সব্জীরক্ষেত।তাতে আজানুলম্বিত আলখাল্লা ও কুচি দেয়া ঢোলা সালোয়ার পরা আধবুড়ো একজন মালি পাইপ হাতে বাগানে জলসিঞ্চন করছে।মাথায় তার বিশাল এক পাগড়ি। আমাদের দেখামাত্র সে বাঁ হাতে লম্বা একটা সেলাম দিলো। বাংলোর সিঁড়িগুলির দুপাশে শোভা বর্ধন করে আছে বিভিন্ন ধরণের ছোট বড় নানারকম সুন্দর ক্যাকটাস। একদম কোনায় আমাদের দেশের কুল গাছের মতোই ঝাঁকড়া একটা কুলের গাছ।তবে আমাদের দেশের কুলগাছের মতো উচ্চতায় বড় নয় গাছটা। গাছটা থেকে একটু দূরেই একটা মালটা গাছ।তাতে ফলে আছে সবুজ রঙের মালটা।কয়েকটাতে আবার কমলা রঙ ধরেছে। সবুজ মালটা বা মালটা গাছ আমি আগে দেখিনি। ছাদ বরাবর উঠে গেছে ভারি সুন্দর একটা আঙ্গুর লতার ঝোপ, তাতে থোকা থোকা কালো আঙ্গুর ঝুলছে। তোফাজ্জ্বল সাহেবের কাজের ছেলেটা গাড়ির আওয়াজ শুনেই দৌড়ে এসে আমাদের সেলাম দিয়ে মালপত্র নামিয়ে ঘরের ভেতরে নিয়ে গেলো। নিরেট শুকনো মরুর বুকে এমন সতেজ সবুজের সমারোহ দেখে আমি যারপরনাই বিষ্মিত হয়ে ভাবছিলাম কত অর্থ ব্যয় করেই না এমন সবুজ বাগান সৃষ্টি করা হয়েছে এখানকার অফিসারদের জন্যে। অথচ পূর্ব বাংলার মাটিতে কী অযত্নেই না সবুজ নিজ থেকেই তার দাক্ষিণ্য ঢেলে দেয় মাটির বুক জুড়ে। কিন্তু সেখানকার অফিসারদের জন্যে তো এত বড় বাংলো বা বাগান কিছুই দেয়া হয় নি? কেন দেয়া হয়নি? ভাবতে ভাবতে বাংলোর ভেতরে প্রবেশ করে ঘরটা ঘুরে এলাম এক চক্কর। বিশাল তিনটি শোবার ঘর,ড্রয়িং,ডাইনিং ছাড়াও বিশাল রান্না ঘর। রান্নাঘরের সাথেই সার্ভেন্ট রুমটাও বিশাল। সেই সাথে প্রশস্ত কোর্ট ইয়ার্ড। বাথরুমে গরম জলের জন্যে সুন্দর ব্যবস্থা,প্রতিটি ঘরে ডেজার্ট কুলার। পাকিস্তান পেট্রোলিয়াম লিমিটেডের বেলুচিস্তানের বিশাল স্যুই গ্যাস ফিল্ডে অবাঙালি অফিসার ছিলেন প্রচুর । বাঙালি অফিসার আমার কর্তা সহ মাত্র চার জন।অথচ একই কোম্পানীর হরিপুর গ্যাস ফিল্ডে দশ জন অফিসারের মধ্যে পশ্চিম পাকিস্তানি অফিসার ছিলেন চার জন। বাঙালি কোন অফিসারের শত যোগ্যতা থাকলেও হরিপুর গ্যাস ফিল্ডে কখনোই হেড পোষ্টে নিয়োগ দেয়া হয় নি অথচ হরিপুর আর টেংরা টিলা গ্যাস ফিল্ড থেকে তো তাঁদের কম আয় হত না? আমরা আসবো বলে সেদিন আমাদের জন্যে দুপুরের খাওয়া দাওয়ার আয়োজন করেছিলেন স্যুই এয়ার ফিল্ড অফিসার মজুমদার সাহেব। স্যুই এয়ারপোর্টের দ্বায়িত্বে ছিলেন তিনি। কিছুক্ষণ বিশ্রাম নিয়ে ফ্রেশ হয়ে মজুমদার সাহেবের বাসায় গেলাম। সেখানে আলাপ হলো মজুমদার ভাবি ছাড়াও ডাঃ মতলুব আর তাঁর স্ত্রী রীনা ভাবির সাথে। রীনা ভাবি ছিলেন চমৎকার হাসিখুশী স্বভাবের একজন মানুষ। মজুমদার সাহেবের দুই ছেলে আর দুই মেয়ে।ডঃ মতলুবের দুই মেয়ে আর এক ছেলে।তারা আমার মেয়েকে পেয়ে খুব খুশি। খেতে বসেছি সবাই।পরিবেশন করছিলেন মজুমদার ভাবি।পরিবেশনের সময়ে ভাবি আমার পাতে বড় এক টুকরা রুই মাছ তুলে দিতে চাইলে আমি হাঁ হাঁ করে বলে উঠলাম,ভাবি প্লিজ আমি মাছ খাবো না।" এ কথা বলার সাথে সাথে সবাই হো হো করে হেসে উঠলো। আমার কর্তা হাসতে হাসতে বললো," ভাবি ও সবেমাত্র মাছের দেশ থেকে এসেছে তো এখানকার মাছের ব্যাপারটা এখনো জানে না।কিছুদিন যাক তারপর নিজেই বুঝবে। পরে বুঝেছিলাম কোম্পানীর শপিং সেন্টারে মাছ আসে প্রতি পনেরো দিনে একবার।তাও অবাঙালিরা যে সব মাছ খেতে পারে সেসব মাছ।তার মধ্যে ছিলো আড়,চিংড়ি, স্যামন, রুপচাঁদা এসব। সে মাছ আসার সাথে সাথেই বিক্রি হয়ে যেতো। দুপুরে সবার সাথে জম্পেশ একটা আড্ডা দিয়ে বিকেলের আগেই তোফাজ্জল সাহেবের বাংলোতে ফিরে এলাম। বিকেল হতে হতেই দেখি গরমের প্রকোপ অনেকটা কমে এসেছে। আমরা লনে এসে বসতেই তোফাজ্জ্বল সাহেবের কাজের ছেলেটা চা আর বেসনের পাকোড়া ভেজে নিয়ে এলো। সেই সাথে আচারও।একটু পরেই একপ্লেট ঠাণ্ডা কাঁকড়ি নিয়ে এসে বললো মজুমদার মেমসাব নে ভেজা। উনকি খেতিকি কাঁকড়ি।আমি একটুকরো মুখে দিয়ে দেখি শশার মতোই স্বাদ অনেকটা। আমার মেয়ে লনে খেলতে খেলতে আঙুরলতার ঝোপ পেরিয়ে একটা পাখি উড়ে যেতেই আঙুল তুলে বললো মামনি দেখো পাখি পাখি। কাজের ছেলেটার নাম আল্লারাখা। আল্লারাখা পাখি শুনে বললো, পাখি নেহি বেবী ও তো চিরিয়া। পাখিকে চিরিয়া বলতে মেয়ে আর শোনে নি।সে গোলগোল চোখ করে আল্লারাখার দিকে তাকিয়ে রইলো। আমি মেয়েকে বুঝিয়ে বললাম এখানে পাখিকে চিরিয়া বলে মামনি। আমার মেয়ের চিরিয়া শব্দটা ভালো লাগলো না।সে পাখিকে চিরিয়া বলে মানতে নারাজ।পাখি শব্দটাই তার পছন্দ।আমাকে বললো না মা ও পাখি।চিরিয়া না। একেই বুঝি বলে নিজের ভাষার প্রতি মমতা। চা খাওয়া শেষ করে ঘরে এসে দেখি আল্লারাখা রাতের রান্নার জন্যে দুম্বার মাংস আর মুগ ডাল বের করে রেখেছে। দুম্বার মাংসের টুকরোটা দেখে আমার মনে পড়ে গেলো ছোট বেলায় কোন এক বইতে পড়েছিলাম দুম্বার লেজটা নাকি গোল থালার মতো।সেই লেজ যখন বড় হয় তখন সেটাকে কেটে নিয়ে রান্না করা হয়। লেজটা কেটে নেবার পরে আবার সেই জায়গায় আরেকটা লেজ গাছের পাতার মতই আবার গজিয়ে উঠে ধীরে ধীরে বড় হতে থাকে।পরবর্তীতে খাবার দরকার হলে আবারও তা কেটে নেয়া হয়। এই মিথ্যে কথাটা কেন যে লেখা ছিলো কে জানে? দুম্বা আসলে ভেড়ার মতোই একটা প্রাণী ছাড়া আর কিছু নয়। এই গল্পটা আমি যখন পরে ওদেশে বলেছিলাম ওরা তো শুনে সবাই হাসতে হাসতে শেষ। দুম্বার মাংস আমি আগে কখনও খাইনি। মাংস দেখে কর্তাকে বললাম, "আল্লারাখাকে বলে দাও আজ আমিই রান্না করবো। সে আল্লারাখাকে ডেকে বললো," শুনো আজ রাতকা খানা মেমসাব পাকায়েগি"। আল্লারাখা বললো,"বহুত আচ্ছা মেমসাব"। শুধু মাংস আর ডাল দেখে ফ্রিজ খুলে সব্জী আছে কিনা দেখতে গিয়ে দেখি কোন সব্জীই তাতে নেই তবে দুটো রুপচাঁদা মাছ আছে। আমি মাছ দুটো বের করে নিলাম। মনে মনে ভাবলাম কাল সকালেই সব্জী বাগানে গিয়ে দেখতে হবে কী কী সব্জী আছে বাগানে। নিজের মতো করে রুপচাঁদা মাছ ভাজা, মূগডাল আর দুম্বার মাংস রান্না করলাম আলু দিয়ে। রান্না শেষ করে আল্লারাখাকে বললাম,আল্লারাখা ভাত তুম পাকাও। আল্লারাখা আমার দিকে অবাক চোখে তাকিয়ে জিজ্ঞেস করলো, "ভাত কেয়া হোতে জি মেমসাব? আমি তো ছেলেটার কথা শুনে অবাক! কর্তাকে গিয়ে বললাম ছেলেটা ভাত চেনে না?আমি রান্না টানা সেরে তাকে বললাম ভাত পাকাও। সে উল্টে আমাকে জিজ্ঞেস করছে ভাত কেয়া হোতে মেমসাব ? আমার কথা শুনে সে হাসতে হাসতে বললো,"তুমি ভাত পাকাও বললে ও কী করে বুঝবে? বল যে চাউল পাকা লো।" আমি তাকে গিয়ে বললাম, "চাউল পাকা লো।" আল্লারাখা উত্তর দিলো,"ও তো কভ্ ভিগা দিয়া মেমসাব।" আমি ভিগা দিয়া'র মানে যে কী তা কিছুই বুঝলাম না।, জিজ্ঞেস করলাম ভিগা দিয়া? দেখাও তো? আল্লারাখা একটা হাঁড়িতে ডুবে থাকা বাসমতি চাল আমাকে দেখিয়ে বললো,"আধা ঘন্টে পহেলা ম্যায়নে ইয়ে ভিগা দিয়া মেমসাব।" আমি বুঝলাম ভিগা মানে ভিজিয়ে রাখা। এরপর দেখি সে ফুটন্ত জলে একটু লবন দিয়ে চালটা ছেঁকে তাতে ছেড়ে দিলো। রান্নার পরে দেখলাম ভাতটা সত্যিই ঝরঝরে হয়েছে। পরে দেখেছি পাকিস্তানে সবাই এভাবেই ভাত রান্না করে।অনেকে আবার একটু লেবুর রসও নিংড়ে দেয়। আল্লারাখার ভাত রান্না শেষ হবার সাথে সাথেই কলিং বেল বেজে উঠলো।দরজা খুলতেই দেখি তোফাজ্জ্বল সাহেব এসে পড়েছেন।হাসিখুশি ও দিলখোলা এই প্রবীণ মানুষটি ঠিক যেন তরুণদের মতোই প্রাণবন্ত। ঘরে ঢুকেই তিনি আমার মেয়ের হাতে একগাদা চকলেট দিয়ে হই হই করে তাকে কোলে নিয়ে আংকেল, আংকেল বলে মেতে উঠলেন। এরপর আমাকে জিজ্ঞেস করলেন আমার কোন অসুবিধা হচ্ছে কিনা? ভদ্রলোক খুব পান খেতেন।আমি তাঁর জন্যে আনা পানের বিড়াটা বের করে দিতেই তিনি বাচ্চা ছেলের মতো খুশি হয়ে উঠলেন। সেই সময়ে পশ্চিম পাকিস্তানে পান একটু দুর্লভই ছিলো।সহজে পাওয়া যেতো না।পূর্ব পাকিস্তান থেকেই পান সেখানে যেতো। রাতে খেতে বসে তিনি আমার মূগডাল রান্না দেখে তো ভীষণ খুশি। আল্লারাখাকে সাথে সাথে ডেকে বললেন,"দেখা তুমনে বাঙালী ডাল ক্যায়সা হোতে? তুমকো ইসতরা ডাল পাকানে কা লিয়ে হামেশা ম্যায়নে বোলতে অউর তুম পাকাতে শুখা শুখা ডাল।ও রোটিকা সাথ আচ্ছা হোতে চাউল কা সাথ নেহি। বেচারা আল্লারাখা তাঁর কথা শুনে মাথা নিচু করে দাঁড়িয়ে রইলো। আমি তাঁকে বললাম, "ঠিক আছে আমরা যেভাবে ডাল রান্না করি আমি ওকে সেভাবেই শিখিয়ে দেবো। পরদিন ঘুম ভাঙতেই শোবার ঘরের জানালার পর্দা সরিয়ে তাকিয়ে দেখি সূর্য তখনও উঠেনি।দূরে ধূসর রঙের কিছু পর্বত ছাড়া আর কিছু দেখা যাচ্ছে না। মনে মনে ভাবছিলাম সবুজ শ্যামলিমায় ঘেরা, নরম কাদা মাটি,জলে ঝলমল করা পূর্ব বাংলার একেবারে বিপরীত একটা জায়গায় এসে পড়লাম যার নাম বেলুচিস্তান। ড্রয়িংরুমে ঢুকে বুসতেই আল্লারাখা তাড়াতাড়ি এক কাপ চা এনে দিলো। ছেলেটা ছোট হলেও বেশ করিতকর্মা বলে মনে হচ্ছে। চাটা খেয়েই ভাবলাম যাই সকাল সকাল সব্জীবাগানটায় একটু ঢুঁ মেরে আসি। মেয়ে আর তার বাবা তখনও ঘুমুচ্ছে।তোফাজ্বল সাহেবও ঘুম থেকে উঠেননি।রান্নাঘরে উঁকি দিয়ে দেখি আমাকে চা দিয়েই আল্লারাখা নাস্তার জোগাড় করছে। আমি পায়ে পায়ে লন পেরিয়ে সবজী বাগানে এসে দাঁড়ালাম। দূরে দেখা যাচ্ছে এখানকার অধিবাসীদের কেউ বা পায়ে হেঁটে, কেউ বা উটের পিঠে মালপত্র চড়িয়ে নিজে তার পাশে পাশে হেঁটে চলেছে।গরমের হাত থেকে বাঁচার জন্যে তাদের পরণে আপাদমস্তক লম্বা পোশাক। এখানকার অধিবাসীদের সবাই বেলুচ বলে। বেলুচিস্তান নামটিও বেলুচ জাতি থেকেই এসেছে। ইতিহাসবিদরা মনে করে থাকেন ভারতের দক্ষিণ দিক থেকে সিন্ধু উপত্যকা পেরিয়ে পশ্চিম দিকে দ্রাবিড়দের চলে যাওয়া একটি শাখার সাথে মধ্য এশিয়ার দিক থেকে আসা একটি জাতির জিনগত মিলনের ফলে এই বেলুচ জাতির উদ্ভব। তিন লক্ষ সাতচল্লিশ হাজার একশ নব্বই বর্গকিলোমিটার আয়তনের এই প্রদেশটি ভৌগলিক দিক থেকে পাকিস্তানের সর্ববৃহৎ অংশ। দেশটার পুরোটাই প্রায় পর্বতময়। বৃষ্টির দেখা বলতে গেলে এরা পায়ই না। তাই বৃষ্টির জন্যে সারাবছর সবাই চাতকের মত তৃষিত হয়ে থাকে। গতকাল রাতে খাওয়ার টেবিলে তোফাজ্জল সাহেবের মুখে শুনেছি আকাশ থেকে যদি তাদের বহুল আকাংখিত বৃষ্টি একবার মাটিতে নেমে আসে তখন কেউ আর ঘরে থাকে না। শিশু থেকে বৃদ্ধ সবাই আকুল হয়ে ঘর ছেড়ে চাতক পাখির মতোই মাটিতে পড়ার আগেই সেই বৃষ্টিতে আকণ্ঠ ভেজার জন্যে ঘর ছেড়ে বেরিয়ে পড়ে। বৃষ্টির দেখা খুব একটা পায় না বলেই এখানকার বিশাল বিশাল সমভূমিগুলি পতিত বা অনাবাদী অবস্থাতেই পড়ে থাকে । সমভূমির পাশাপাশি মরুভূমি আর পর্বত ও এখানে প্রচুর। করাচি থেকে আসার সময় থেকেই আমাদের দেশের মতো কোথাও বিশাল বড় গাছ দেখিনি।বড় গাছ এখানে বিরল। নেই বললেই হয়। যে সব গাছ দেখেছি সেগুলির আকার ও আয়তন দেখে তাই অবাক হয়ে গিয়েছি। বৃষ্টির অভাবেই নাকি এদেশের গাছপালা এমন খর্বাকৃতি হয়। বেলুচিস্তানকে ঘিরে আছে প্রতিবেশী দেশ ইরান আর আফগানিস্তান। সীমান্তে রয়েছে জেকোবাবাদ আর সিন্ধুপ্রদেশ। ইরানের অনেক মানুষ বেলুচিস্তানে আছে। শুধু তাই নয় প্রচুর অল্পবয়সী ইরানি ছেলে স্যুই গ্যাস ফিল্ডে গৃহভৃত্যের কাজ করে।আমাদের আল্লারাখাও একজন ইরানী কিশোর। দেখতে অপূর্ব সুন্দর। বইতে পড়েছিলাম সিন্ধু সভ্যতা সবচেয়ে প্রাচীন সভ্যতা।সেই সাথে ইতিহাসবিদরা মনে করেন সিন্ধু সভ্যতারও বহু পূর্বে কৃষিনির্ভর সভ্যতার যে বিকাশ তা বেলুচিস্তানেই হয়েছিলো। ইরান থেকে আসা জনগোষ্ঠীই ছিলেন এই বিকাশের ধারক। বেলুচিস্তান তখন থেকেই এক সমৃদ্ধ জাতিগোষ্ঠী ছিলো। ১৯৪৭ সালে বৃটিশরা দেশবিভাগের সময়ে দেশটিকে পাকিস্তানের অংশ করে দেবার পর থেকেই সমৃদ্ধ এই গোষ্ঠীর ওপরে পাকিস্তানের নির্মম অত্যাচার আর নিষ্ঠুর শোষণ সেই যে শুরু হয়েছিলো সেই শোষণের মাত্রা নাকি থামেনি। চলছেই। তবে এখানকার মানুষ পাকিস্তানের শাসন নাকি থোড়াই কেয়ার করে।তারা তাদের নবাবের নির্দেশ অনুযায়ীই চলে। বেলুচিস্তানে পা দেয়ার সাথে সাথে এসব কথা শুনে আমি তাদের জন্যে কোথায় যেন একটা একাত্মতা অনুভব করতে শুরু করলাম। ১৯৪৭ সাল থেকে আমরাও তো ওদের মতোই জ্বলছি। স্থানীয় ভাষায় বেলুচদের বলা হয় বুগটি বা বুগতি। লোক জন বেশির ভাগই যাকে বলে একেবারে হতদরিদ্র।ঘরবাড়ি বলতে তাদের কিছুই নেই।সবচেয়ে অভাব তাদের জল।জলের অভাব তাদের এতই প্রকট যে অভাবী বুগতিরা বাধ্য হয়ে অনেক সময়ে স্যুই গ্যাস কোম্পানীর জলের পাইপলাইনে বন্দুকের গুলি ছুঁড়ে ফুটো করে জল নিয়ে যায়। কর্তার মুখে শুনেছি বললো গৃহহারা এই বুগতিরা নাকি মরুভূমির রুক্ষ মাটিতে বিশাল বিশাল নালা খুঁড়ে তার মধ্যেই সংসার জীবন নির্বাহ করে। মরুভূমির বৈরী আবহাওয়া আর চরম অর্থকষ্টের জন্যেই তারা এভাবে থাকতে বাধ্য হয়। অর্থকষ্ট আর জলের কষ্ট এই দুই কষ্টের জন্যে তাই তাদের পোষাক ধোয়ারও প্রচলন নেই। সেই পোশাকের ওপরে কয়েক সেন্টিমিটার পুরু ময়লা জমে পোশাকটার আসল রূপটা যে কেমন ছিলো তা অনুমান করা যায় না। এমন পরিবারও নাকি আছে যে পরিবারের কোন বাবা যদি টাকা পয়সা জমিয়ে কোনরকমে একটা সালোয়ার আর কুর্তা নিজের জন্যে বানাতে পারে তা কখনোই আর ধোয়া হয় না।সেই পোষাক বাবার মৃত্যুর পরেই তাঁর ছেলের ভাগ্যে জুটে। এসব দেখে আমার মনে প্রশ্ন জাগতে শুরু করলো বেলুচবাসীদের জায়গায় বিশাল এই গ্যাসফিল্ড, যেখান থেকে পশ্চিম পাকিস্তানের সিংহভাগ আয় হয় অথচ বেলুচবাসীদেরই কেন এত অভাব? কেন? ধান ভানতে বসে আমি বুঝি শিবের গীত গাইছি। এসেছিলাম সব্জীবাগানে কি কি সব্জী আছে দেখার জন্যে তা দিব্যি ভুলে বসে আছি। চলবে। 
সময়ের কাহন -৭ ---------------- কয়েকদিন পরে শুনি অফিসারদের জন্যে বেশ কিছু নূতন কোয়ার্টার নাকি তৈরি হচ্ছে। সেই কোয়ার্টারের কাজ শেষ হলেই সে আমাকে নিয়ে যাবে। খবরটা শুনে আমার মন খারাপ হয়ে গেলো। ক-বে কোয়ার্টার শেষ হবে আর ক-বে সে আমাকে নিয়ে যাবে। ভাবছিলাম বটে পড়াশোনা করতে যাবো তবে সেই সাথে এটাও ভাবছিলাম চট্টগ্রামে গিয়ে দ্বিতীয় সেমিস্টার শুরু করার পরে যদি সে কোয়ার্টার পেয়ে যায় তখন আমি কি করবো? বড় ভাশুর নিশ্চয় তখন আমাকে যেতে দেবেন না। বলবেন বেড়ানোর অনেক সময় আছে।এতগুলো টাকা পয়সা খরচ করে পড়তে শুরু করেছো। এক সেমিস্টার শেষও করে দ্বিতীয় সেমিস্টারও শুরু করে ফেলেছো। পড়াটাই আগে শেষ করে নাও। কি করে আমি তখন তাঁকে বলবো যে এখন পড়ার ইচ্ছে আমার মোটেই নেই।ফিরে এসেই পড়বো। পড়ার চেয়েও সম্পূর্ণ নূতন একটি দেশ দেখার ইচ্ছেই তখন আমার বেশি। এই সব ভাবনার দোলাচলের মধ্যেই মেজো ভাশুর হঠাৎ একদিন অফিস থেকে ফিরে এসে বললেন আমার কর্তা নাকি রেডিও মেসেজে বলেছে কোয়ার্টার কবে শেষ হবে তার ঠিক নেই।তবে কোম্পানি এই মুহুর্তে তাকে কোয়ার্টার না দিলেও আমার যাবার ব্যবস্থা নাকি হয়ে গেছে। হয়তো এক সপ্তাহের মধ্যে আমাকে চলে যেতে হবে। বেলুচিস্তানে অবস্থিত স্যুই গ্যাস ফিল্ড পাকিস্তানের সর্ববৃহৎ একটি প্রাকৃতিক গ্যাস ফিল্ড। ততকালীন পশ্চিম পাকিস্তানের সিংহভাগ আয় এই ফিল্ড থেকেই হত। যতদূর মনে হয় স্যুই গ্যাস ফিল্ড সেই সময়ে বিশ্বের ষষ্ঠ গ্যাস ফিল্ড ছিলো । ফিল্ডটিতে সেই সময়ে তোফাজ্জ্বল সাহেব,ডঃ মতলুব আর মজুমদার সাহেব নামে মাত্র তিনজন বাঙালি অফিসার ছিলেন।তিনজনই সিলেটের মানুষ । এঁদের মধ্যে বয়সে প্রবীন ছিলেন তোফাজ্জ্বল সাহেব।তাঁর পরিবার থাকতো সিলেট শহরে। মেজো ভাশুরের বিশেষ বন্ধু ছিলেন তিনি। তিনিই নাকি আমার কর্তাকে বলেছেন,"দেওয়ানজী তুমি অফিসার্স মেস ছেড়ে দিয়ে বউমাকে এখানে নিয়ে আসো।আমার কোয়ার্টার তো খালিই পড়ে থাকে। যতদিন তুমি নতুন কোয়ার্টার না পাচ্ছো ততদিন না হয় আমার কোয়ার্টারেই তোমরা থাকবে । তোফাজ্জ্বল সাহেব সম্পর্কে একটা কথা না বললেই নয়। হরিপুরের প্রথম গ্যাস ফিল্ডে যখন আগুন লাগে তখন তিনি একাই জীবনের ঝুঁকি নিয়ে প্রায় সাত আটটি গাড়ি আগুনের হাত থেকে রক্ষা করে তারপর নাকি বুক চাপড়াচ্ছিলেন আর বলছিলেন আমার বউ বাচ্চারা কোথায়?ওরা বেঁচে আছে তো? কোম্পানী তাঁর এই আনুগত্যের জন্যে তাঁকে ফোরম্যান থেকে লেবার অফিসার পদে সম্মানিত করে তার প্রতিদান দিয়েছিলো। তোফাজ্জ্বল সাহেবের কথায় আমার কর্তা আর দেরি না করে রেডিও টেলিফোনের মাধ্যমে আমাদের পাঠাবার জন্যে আমার ভাশুরকে জানিয়ে দিলেন। দুদিন পরেই অফিস থেকে আমার আর আমার মেয়ের জন্যে পাকিস্তানে যাবার টিকিটও এসে গেলো। আমিও নিশ্চিন্ত আর খুশি মনে যাত্রার জন্যে সব কিছু গুছিয়ে নিলাম। পশ্চিম পাকিস্তানের পথে ------------------------------------- নির্দিষ্ট দিনে সকাল বেলায় ঢাকার উদ্দেশ্যে বেরিয়ে পড়লাম।সাথে ছিলেন মেজো ভাশুর। জীবনে সেই প্রথম প্লেনে চড়ার অভিজ্ঞতা। সিলেট এয়ারপোর্ট তখন খুব ছোট্ট একটা এয়ারপোর্ট। শুধুমাত্র ফকার প্লেনগুলিই সেই পোর্টে ওঠানামা করতো। প্লেনে উঠে বসতে না বসতেই আধ ঘন্টার মধ্যে ফকার ঢাকার তেজগাঁ বিমান বন্দরে এসে নামলো। আমার ভাশুর আমাদের এয়ারপোর্টে বসিয়ে রেখে লিচু আর আনারস কিনতে গেলেন।কর্তার বন্ধুরা নাকি বলে দিয়েছে আনারস আর লিচু নিয়ে যাবার জন্যে।ওখানে নাকি এসব ফল সহজে মেলে না।পেলেও খুব দাম। তোফাজ্জল সাহেব খুব পান খেতেন। লিচু আর আনারস ছাড়াও ভাশুর তাই তাঁর বন্ধুর জন্যে এক বিড়ে পানও কিনে যখন ফিরে এলেন তখন প্লেন ছাড়ার আর খুব বেশি সময় ছিলো না। আমার মেয়েকে কোলে তুলে তিনি আদর করে দিয়ে বললেন,বৌমা প্লেন ছাড়ার আর দেরি নেই। আমি তবে আসি।সাবধানে যেও। সেই মুহুর্তে আমার ইচ্ছে করছিলো এই শ্রদ্ধাভাজন ও স্নেহশীল মানুষটির পা দুখানি ছুঁয়ে একটা প্রণাম করি। কিন্তুসেই সময়ে সমাজের উদ্ভট কিছু নিয়ম রক্ষণশীল পরিবারগুলিকে মেনে চলতে হত বলে ইচ্ছে থাকলেও তা করা সম্ভব হত না। এজন্যে ভাশুরকে হাত জোড় করে প্রণাম করা ছাড়া আমার আর কোন উপায় ছিলো না। আমি ভাশুরকে প্রণাম করে একহাতে হ্যান্ডব্যাগ আর মেয়েকে ধরে আর অন্য হাতে একটা লাগেজ নিয়ে ধীরে ধীরে জেট প্লেনের সিঁড়ি বেয়ে উঠে গেলাম। প্লেনে সিট বেল্ট বাঁধার নির্দেশ এলে সিট বেল্ট বাঁধতে বাঁধতেই জেট প্লেনটি রানওয়ে দিয়ে চলতে চলতে এক সময়ে তীব্র গতি নিয়ে আকাশ পথে উড়ে চললো। প্রায় আড়াইশো যাত্রীর প্লেন। তবে বেশির ভাগ যাত্রীই পশ্চিম পাকিস্তানের। এমন কি বিমানবালারাও ছিলেন উর্দুভাষী। বাংলা কথা হঠাৎ করে আর শুনতে পাচ্ছি না।এমন পরিবেশ আমার জন্যে একেবারেই নূতন। এদিকে আমার মেয়েকে নিয়ে পড়েছি মুস্কিলে। সে আমার কোলে ছাড়া কিছুতেই তার সিটে বসবে না। এজন্যে তাকে কোলেই রাখতে হচ্ছিলো। আমাদের সারিতে পাশাপাশি তিনটে সিটের মধ্যে একজন তরুণ বাঙ্গালী ইঞ্জিনিয়ার বসেছিলেন।মেয়ের সাথে কথা বলতে দেখে তিনি নিজেই যেচে আমার সাথে আলাপ করলেন। তাঁর সাথে টুকটাক কথা বলছি। একটু পরেই আমাদের কথা শুনে আমাদের আগের সারিতে বসা তাঁর এক বন্ধু নিজের সিট ছেড়ে আমার মেয়ের খালি সিটে এসে বসলেন। তিনজনে বেশ গল্প করতে করতে চলেছি।ওঁরা আমাকে জিজ্ঞেস করলেন পশ্চিম পাকিস্তানে এটা আমার প্রথম ভ্রমন কিনা?আমার কর্তা কোথায় আর কোন পদে চাকরি করেন? আমি তাঁদের প্রশ্নের উত্তরে বললাম জি এটা আমার প্রথম পশ্চিম পাকিস্তান ভ্রমণ। আমার কর্তা বেলুচিস্তানের স্যুই গ্যাস ফিল্ডে প্রোডাকশন ইঞ্জিনিয়াররের দায়িত্বে আছেন।আমি সেখানেই যাচ্ছি। ওঁরা বললেন, ভাবি পূর্ব পাকিস্তান থেকে আমরা পশ্চিম পাকিস্তান সম্পর্কে আসলে কিছুই জানি না।জানিনা বললে ঠিক হবে না।আসলে আমাদের বুঝতে দেয়া হয় না। আপনি যখন এসেছেন তখন পশ্চিম পাকিস্তানের যেদিকেই তাকাবেন মনে হবে নামেই শুধু আমরা এক দেশের অধিবাসী ।পূর্ব ও পশ্চিম এই দুই অংশের তফাৎটা যে কি তা নিজের চোখেই দেখবেন এবার। কথা বলতে বলতে একসময়ে ভারতের আকাশসীমানায় প্রবেশ করতেই ককপিট থেকে লাউডস্পিকারে কণ্ঠ ভেসে আসলো "সম্মানিত যাত্রীবৃন্দ আমরা এখন ভারত সরকারের অনুমতিক্রমে ভারতের আকাশসীমার ওপর দিয়ে চলছি।ইত্যাদি ইত্যাদি। আমি ভারতীয় সীমান্তের কাছাকাছি জায়গায় থাকলেও ভারতে তখনও যাইনি। সেই ভারতেরই আকাশ সীমার ওপর দিয়ে উড়ে চলছি পাকিস্তানে। মনে মনে ভাবছিলাম যে পাকিস্তান আমার দেশ, যার এক অংশ ভারতের একদিকে আবার অন্য আরেক অংশ ভারতের অন্যদিকে। কী অদ্ভূতই না এই দেশ বিভাজন! শুধু তাই নয় দুই অংশের ভাষা,সমাজ,সংস্কৃতি, ইতিহাস, ভৌগলিক অবস্থান সব কিছুই যার একেবারেই আলাদা। না জানি কেমন হবে আমার দেশের সেই অন্য অংশ? জেট প্লেন ঢাকা থেকে করাচি পৌঁছাতে তখন আড়াই ঘন্টার মতো সময় নিতো। করাচি বিমানবন্দরে প্লেন অবতরণ করলে আমার সহযাত্রী ইঞ্জিনিয়ারদের একজন আমার মেয়েকে কোলে তুলে নিলেন আর অন্যজন আমার হ্যান্ড লাগেজটা হাতে নিয়ে বললেন ভাবি চলুন ভাইয়ের সাথে আমাদের আলাপ করিয়ে দেবেন। কেন জানি সেই মুহুর্তে বঙ্কিম চন্দ্রের উক্তি " বিদেশে বাঙ্গালী মাত্রই সজ্জন কথাটি মনে পড়ে গেলো। যদিও পশ্চিম পাকিস্তানও সেই সময়ে আমার দেশই ছিলো।তবুও কেন জানি মনে এলো কথাটি। করাচি বিমানবন্দরে নামার সাথে সাথে আমার মেয়ে তার বাবাকে দেখেই বাবা বাবা বলে আহ্লাদে আটখানা হয়ে বাবার কোলে ঝাঁপিয়ে পড়লো। আমি প্রকৌশলী দুজনের সাথে কর্তার পরিচয় করিয়ে দিলাম। ওঁরা আমার কর্তার সাথে পরিচয় পর্ব সেরে নিজেদের ঠিকানা জানিয়ে সেই সাথে আমাদের ঠিকানা নিয়ে বিদায় নিলেন। ওঁরা চলে যেতেই আমি করাচির বিশাল বিমানবন্দর ছেড়ে ঝাঁ চকচকে শহরটাতে পা দিয়েই প্রথমেই একটা ধাক্কা খেলাম তেজগাঁ বিমান বন্দর আর করাচি বিমানবন্দরের এতটা তফাৎ দেখে। সেই সাথে ঢাকা শহরের সাথে করাচি শহরের তুলনা করতে গিয়ে মনে হল আমাদের ঢাকা কেন এমন দীনহীন ? দুই দেশের প্রধান শহর আর বিমানবন্দরের মধ্যেই বা কেন এই বিশাল পার্থক্য? সেই মুহুর্তেই কেন জানি পূর্ব বাংলার জন্যে আমার বুকের ভেতরে একটা কষ্ট চিন চিন করে উঠলো। বার বার মনে হচ্ছিলো একই দেশের দুই অংশের মধ্যে কেন এই তফাৎ? এ যেন ঠিক বিমাতাসুলভ আচরণ। গাড়িতে যেতে যেতে দেখি শহরের রাস্তায় উট।উট আমি এর আগে দেখিনি।কেমন যেন চার পা মুড়ে বসে, ওঠার সময়ে পিঠের কুঁজের দুপাশে ঝোলানো মালপত্র নিয়ে হেলেদুলে উঠতে দেখে মনে হয় তার খুব কষ্ট হচ্ছে। আরব সাগরের তীরে অবস্থিত পাকিস্তানের প্রথম রাজধানী করাচি জানতাম। তবে প্রেসিডেন্ট আইয়ুব খান নতুন রাজধানী নির্মানের সিদ্ধান্ত নিয়ে ইসলামাবাদে নাকি ১৯৬৭ সালের ১৪ই আগষ্ট আনুষ্ঠানিক ভাবে পাকিস্তানের রাজধানী সেখানেই নিয়ে গিয়েছেন। কথা বলতে বলতে এক সময়ে অফিস থেকে আমাদের জন্যে বুক করা তাজ হোটেলে এসে পড়লাম। রাতে ডিনার খেতে খেতে আমি আমার কর্তাকে জিজ্ঞেস করলাম ঢাকার তেজগাঁ বিমান বন্দরও আমাদের আর করাচি বিমান বন্দরও আমাদের। দুটোর মধ্যে এমন আকাশ পাতাল তফাৎ কেন? রাস্তা দিয়ে আসার সময় দেখেছি ঢাকা শহর আর করাচি শহরের মধ্যেও কী বিশাল পার্থক্য। নিজের চোখে না দেখলে জানতেই পারতাম না। আমার কর্তা হেসে ফেলে বললো এইটুকু দেখেই তোমার মন খারাপ হয়ে গেলো? সবে তো পা দিয়েছো এখানে। এখনো তো নূতন রাজধানী ইসলামাবাদ,লারকানা, কোয়েটা,মারী এসব কিছুই দেখো নি।এতো কিছুই নয়। সেই বয়সে দেশের জন্যে বুকভরা ভালোবাসা আর আবেগ ছাড়া রাজনীতির অ আ ক খ কিছুই আমি জানিনা বা বুঝিনা।তবে এই পার্থক্য দেখেই মনে খুব ক্ষোভ জমেছিলো ,একই দেশ অথচ পূর্ব বাংলার সাথে এমন বিমাতাসুলভ আচরণই যদি করা হয় তাহলে আমরা স্বাধীন হলাম কেন? কেন জানি বিমানে আসার সময়েই মনে পড়ছিলো স্কুলে পড়ার সময় দেশের মানচিত্র আঁকতে গেলে আমাদের দুটি মানচিত্র আঁকতে হত। একই দেশের দুখানা মানচিত্র কি আর কোন দেশের ছাত্রছাত্রীরা কখনো এঁকেছে বা আঁকে?আমার ঠিক জানা নেই।তবে র‍্যাডক্লিফের ওপরে এই ভেবে আমার খুব রাগ হচ্ছিলো যে কিনা তার ঠাকুমার নিপুন হাতে কাঁচি দিয়ে কাপড় কাটা দেখতে খুব ভালোবাসতো।পরবর্তী সময়ে সে তার সেই ভালোলাগাটা এমন ভাবেই আমাদের ওপরে প্রয়োগ করলো যেখানে ম্যাপ ধরে ধরে সুক্ষভাবে কাটতে গিয়ে আমাদের পূর্ববঙ্গের মানুষের কারও বসতবাড়ি পড়ে গেলো ভারতে আর রান্নার ঘর পড়ে গেলো পূর্ব পাকিস্তানে। যে ছিলো তার প্রিয় প্রতিবেশী সে হয়ে গেলো ভারতের নাগরিক। ঠিক একই অবস্থা পশ্চিম বঙ্গের লোকেরও। এ কেমন দেশভাগ হোলো?যেখানে নিজের দেশে যেতে হলে অন্য আরেকটা দেশের ওপর দিয়ে যেতে হয়? ডিনারের মেন্যুতে কী ছিলো তা আজ আর মনে নেই। আমরা রুম সার্ভিস নিয়েছিলাম।তবে এটা মনে আছে তাজ হোটেলের মত হোটেল থেকে ফিশ ফ্রাই নামে যে বস্তুটি দেয়া হয়েছিলো তাতে আমি মাছের আঁশ পেয়েছিলাম।যা আমার খেতে রুচি হয় নি। পরদিন সকালে উঠেই আবার করাচির আন্তর্জাতিক জিন্নাহ বিমান বন্দরে এসে পি,আই,এর বিমানে উড়ে চললাম স্যুই যাবো বলে। প্লেনটি স্যুই যাওয়ার পথে কাশ্মোর বিমানবন্দর আর সাক্কার বিমান বন্দর হয়ে তারপর স্যুই যায়। এই প্লেন দিনে দুবার স্যুই আসা যাওয়া করে।প্লেনের সাতটা সিট কেউ যাক বা না যাক স্যুই গ্যাস ফিল্ডের যাত্রীদের জন্যেই সংরক্ষিত থাকতো। স্যুই বিমান বন্দরটাও ছিলো গ্যাসফিল্ডের নিজস্ব বিমানবন্দর। দেড় ঘণ্টার ভ্রমণ শেষে স্যুই বিমানবন্দরে এসে প্লেন থেকে যখন বাইরে বেরিয়ে এলাম তখন সাথে সাথে মরুপ্রদেশের এক ঝলক তপ্ত হাওয়া ছুটে এসে আমার চোখ মুখ যেন ঝলসে দিতে লাগলো। মনে হচ্ছিলো আমি যেন রুটি সেঁকা কোন তন্দুরে দাঁড়িয়ে আছি। চলবে 
সময়টা ছিলো ১৯৬৭। চট্টগ্রামের কানুনগোপাড়া কলেজে এস এস সি পরীক্ষা চলছে।হঠাৎ জনরব শোনা গেলো কবরী এই সেন্টারে প্রাইভেট পরীক্ষার্থী হিসেবে পরীক্ষা দিচ্ছেন। ব্যস আর যায় কোথায়।বিশাল জনস্রোতকে ঠেকায় কার সাধ্যি! রাস্তার দুপাশে মানুষের ভিড় জমে গেলো তাঁকে একনজর দেখবার জন্যে। কিন্তু এত সেন্টার থাকতে কবরী কানুনগোপাড়ায় পরীক্ষা দিতে এলেন কেন? এটা সত্যি যে কানুনগোপাড়া কলেজের শিক্ষা ব্যবস্থায় সুনামের সাথে সাথে কিছুটা নকলের দুর্নামও ছিলো। ডিউটিরত অনেক অধ্যাপক ভেবেছিলেন কবরী হয়তো সেই সুযোগটা নিতেই এসেছেন। অনেকেই এজন্যে রীতিমতো বিরক্তই হয়েছিলেন। সে এক বিষম অবস্থা। একদিকে হলের পরীক্ষার্থীরা অনেকেই খাতায় না লিখে কবরীর দিকে তাকিয়ে সময় নষ্ট করছে আর আরেকদিকে বাইরের উত্তাল জনতা সামলাতে কলেজ প্রশাসন আর পুলিশ হিমশিম খাচ্ছে। ডিউটিরত বিরক্ত অধ্যাপকদের শ্যেনদৃষ্টি তখন কবরীর ওপরেই গিয়ে পড়লো।তাঁরা কড়া নজর রাখতে শুরু করলেন কবরীর ওপর। কবরী হচ্ছেন যাকে বলে জাত অভিনেত্রী। তিনি কোনদিকে না তাকিয়ে হাসিমুখে নির্বিবাদে পরীক্ষার খাতায় লিখে চলেছেন। ডিউটিরত অধ্যাপকরা বুঝতে পারলেন এ মেয়ে রীতিমতো লেখাপড়া করেই পরীক্ষা দিতে এসেছে। ফাঁকি দিয়ে পাস করতে নয়। প্রতিটি পরীক্ষা দিয়ে তিনি সবার চোখের সামনে হাইবেঞ্চ টপকে টপকে হল থেকে হাসিমুখে বেরিয়ে যেতেন। হল থেকে বাইরে গেলেই তাঁকে এস্কর্ট করে তাঁর গাড়ি পর্যন্ত নিয়ে যাওয়া হত। আমার মামাবাড়ির প্রজাভূমিতে জন্ম নেয়া কবরী তখন কবরী হয়ে ওঠেন নি।যখন তিনি ছিলেন কেষ্ট পালের মেয়ে মীনা পাল। কবরী যখন আমার পিসির দেবর চিত্ত চৌধুরীর স্ত্রী তখন তিনি আমার পিসি,পিসেমশাই, বাবা,মা আর ভাইবোনদের সাথে ৭১ য়ের স্বাধীনতা সংগ্রামের সময়ে পায়ে হেঁটে সীমান্ত অতিক্রম করেছিলেন। সুতরাংয়ের মিষ্টি মেয়ে কবরী সারোয়ারের অনন্তলোক আনন্দময় হোক এই প্রার্থনা করছি।
সময়ের কাহন -৬ আবার সেই লঞ্চে করেই চলেছি ছাতকের সিমেন্ট কোম্পানিতে আতিক ভাইয়ের আমন্ত্রণে। ছাতক নামটার সাথে এখানকার আদিবাসীদের কথা জড়িয়ে আছে। সে এখনকার কথা নয়। বহু প্রাচীন যুগ আগের কথা।ছাতকে তখনও জনবসতি শুরু হয় নি। আদিবাসী পাহাড়িরা সপ্তাহে দুইদিন তখন ছোট্ট একটা বাজারে চেলা পাহাড়ের কমলা বিক্রি করতে আসতো। রোদ আর বৃষ্টি থেকে বাঁচার জন্যে তারা বাঁশের পাতা দিয়ে একরকম ছাতা বানিয়ে ব্যবহার করতো আর তা থেকেই জায়গাটির নাম ছাতক,ছোট্ট সেই বাজারের নাম ছাতকবাজার আর সেইসাথে চেলার কমলাও ছাতকের কমলা বলে ইতিহাসের পাতায় স্থান করে নিয়েছে।দেশভাগের পরে চেলা ভারতে পড়লেও ছাতকের কমলা নামটিই তাই রয়ে গেছে। খনিজ নগরী ছাতকের সীমান্তে দাঁড়িয়ে আছে অরণ্যে ঘেরা খাসি ও সেই চেলার পাহাড়। ছোট ছোট টিলা, পাহাড়ে সজ্জিত বিস্তীর্ণ এলাকা,আকাশ, পাহাড় আর নদীর মিতালি মিলে ছাতককে দিয়েছে অনুপম এক সৌন্দর্য। তবে সিলেটের লোকেরা ছাতককে কেন যে চাতক বলে তা বুঝতে পারিনা। সিমেন্ট কোম্পানিতে যাবার কিছু আগেই নদীর তীর ঘেঁষে ভারি সুন্দর একটা টিনের বাংলো অনাদরে,অবহেলায় পড়ে আছে।তাতে লেখা আছে ম্যাকলিন এণ্ড কোং। আমার কর্তাকে জিজ্ঞেস করে জানলাম ওটা নাকি ম্যাকলিনের কার্যালয় ছিলো এক সময়। ১৯৩৭ সালের নির্মিত দৃষ্টিনন্দন টিনের বাংলোটি এখনও পথচারীদের দৃষ্টি কাড়ে। ঘন্টা দুয়েক পরে আমাদের লঞ্চ কোম্পানির নিজস্ব ঘাটে ভিড়তেই দেখি আমাদের জন্যে পাড়ে দাঁড়িয়ে আছে গাড়ি । আঁকাবাঁকা সর্পিল পাহাড়ি পথ পেরিয়ে যেতে যেতে চোখে পড়ে ব্রিটিশ আমলে নির্মিত কোম্পানির বিশাল কারখানা,শ্রমিক কলোনি, স্কুল,খেলার মাঠ,অফিসার্স ক্লাব,কেয়ারি করা ফুলের বাগান,অফিসারদের সুদৃশ্য বাংলো, ছবির মতো সুন্দর গেস্ট হাউস।কর্তার মুখে শুনেছি গেস্ট হাউসের হেড বাবুর্চি বড়ুয়া লর্ড মাউন্টব্যাটনের সময়ে টেবিল বয় ছিলো।রান্নার হাত নাকি তার চমৎকার। দেখতে দেখতে আমরা আতিক ভাইয়ের বিশাল কোয়ার্টারে এসে উপস্থিত হলাম। আতিকুর রহমান আর তাঁর স্ত্রী বানুভাবি দুজনেই চট্টগ্রামের মানুষ। স্বামী, স্ত্রী দুজনেই ভারি হাসিখুশি, রসিক ও খোলা মনের মানুষ। ফুটফুটে দুটি ছোট্ট মেয়ে তাঁদের।আমার মেয়ের সাথে মুহুর্তের মধ্যেই তাদের বন্ধুত্ব হয়ে গেলো। তাদের সেই বন্ধুত্ব এখনও অমলিন । আতিক ভাইয়ের সাথে মহানায়ক উত্তমকুমারের কোথাও যেন একটা মিল খুঁজে পাওয়া যায়। ছিপছিপে,লম্বা তন্বী বানুভাবিও ভারি সুন্দর । ভাইয়ের কাছেই শুনেছি তিনি আমার মেজোমামা অধ্যাপক অসিত লালার সহপাঠী ছিলেন। আমার মামার বাড়িতেও গিয়েছিলেন। তাঁরা দুজন ছাড়া কোম্পানির কেমিস্ট (পরে চেয়ারম্যান) আলী সাহেবকেও আমি চিনি।যিনি আমার বিয়ের পরেই টেংরা টিলায় এসেছিলেন। আমাদের দুজনের অনেক ছবিও তুলেছিলেন। উত্তর প্রদেশের মানুষ তিনি। অত্যন্ত সুপুরুষ,গায়ের রঙ উজ্জ্বল গৌরবর্ণ, প্রায় ছ ফুটের কাছাকাছি লম্বা,মেদহীন শরীর।বেশির ভাগ সময়েই সাদা শার্ট-প্যান্ট পরতেন। কাজপাগল মানুষ বলতে যা বোঝায় তিনি ছিলেন ঠিক তাই। পাকিস্তান আর ভারত যখন আলাদা রাস্ট্র গঠন করলো তখন তাঁর পরিবারের সবাই উত্তর প্রদেশ থেকে লাহোরে চলে গেলেও তরুণ আলি লেখাপড়া শেখার পরে লাহোর ছেড়ে শুধু যে পূর্ব পাকিস্তানে চলে এসেছিলেন তাই নয়। ছাতক সিমেন্ট কোম্পানিতে সেই যে যোগদান করেছেন তারপর থেকে লাহোরে নাকি আর ফিরে যাচ্ছেন না। তাঁর পরিবার তাই তাঁকে নিয়ে খুব চিন্তিত। বড় ভাই সরফরাজ খান আর্মিতে চাকরি করেন।তিনি আর তাঁর স্ত্রী আলি সাহেবের জন্যে পাত্রী ঠিক করে লাহোর থেকে ছাতকে যখন এসেছিলেন তখন টেংরাতে বেড়াতেও গিয়েছিলেন। তাঁদের মুখেই শুনেছি তাঁকে কিছুতেই নাকি সেখানে নিতে পারছেন না। বিয়ে নিয়ে ঠাট্টা করলে তিনি তা হেসে উড়িয়ে দেন। গল্পগুজব করতে করতে খাওয়ার সময় হয়ে এলো।চমৎকার সব রান্নায় ভাবি টেবিল সাজিয়েছেন। খাবো কি দেখেই মন ভরে গেলো। বিকেলে চা খাওয়ার পরে ভাবি পরিচয় করিয়ে দিলেন কোম্পানির অফিসার গিয়াস ভাই আর ভাবির সাথে,মুন্সীবাবু ও তাঁর স্ত্রীর সাথে আর চক্রবর্তী বাবু আর চক্রবর্তী বৌদির সাথে। তাঁদের সবার কথা আজও মনে আছে । এরপর ঘুরে ঘুরে দেখলাম ব্রিটিশ আমলের নির্মিত বিশাল আসাম বেঙ্গল সিমেন্ট কোম্পানী। চুনাপাথরের সহজলভ্যতার জন্যে ১৯৩৭ সালে এই বিশাল কারখানাটি স্থাপিত হয়েছিল। দেশ বিভাগের পরে এটা পূর্ব পাকিস্তানের ভাগে পড়েছে। ১৯৬৫ সালের যুদ্ধের পরে যার নাম হয়েছে ছাতক সিমেন্ট কোম্পানী। ততকালীন পূর্ব পাকিস্তানের একমাত্র সিমেন্ট কারখানা। সিমেন্ট তৈরির কাঁচামালের জন্য প্রায় ২০ কিলোমিটার রোপওয়ে দিয়ে ভারতের আসাম রাজ্যের কুমোরার নিজস্ব খনির পাথর ছাড়াও টেকেরঘাটের চূণাপাথর উত্তোলন কেন্দ্র থেকেও রোপওয়ে দিয়ে এখানে পাথর আসে। পাকিস্তান পেট্রোলিয়াম লিমিটেডের টেংরা টিলা গ্যাস ফিল্ডের গ্যাস দিয়েই বিশাল এই কোম্পানিটির উৎপাদন হয়। সারাদিন গল্পে গল্পে কোথা দিয়ে যে কেটে গেলো এক চমৎকার সময় নিজেও জানি না। ফিরে আসার সময় ঘুণাক্ষরে কি একবারও ভেবেছিলাম এই কোম্পানিতেই আমাকেও এক সময় আসতে হবে ম্যানেজিং ডিরেক্টরের স্ত্রী হয়ে? দেখতে দেখতে আমার ছুটিও ফুরিয়ে গেলো।ভার্সিটি খুলে গিয়ে ক্লাশও শুরু হয়ে গিয়েছে। আমিও চট্টগ্রাম ফিরে যাবো বলে সব কিছু আবার গুছিয়ে নিয়েছি।মনকে নিজেই বোঝালাম চট্টগ্রামের বাসাটি ভালো না লাগলেও পড়তে যখন আরম্ভ করেছি তখন শেষ তো করতে হবে। আসার আগের রাতে আমার কর্তা আমার মন ভালো করবার জন্য অফিসের ক্লাবে গান শোনাতে নিয়ে গেলো সেদিন রাতে ক্লাবে স্থানীয় বিশেষ শিল্পী লাল মিয়া হাসন রাজার গান পরিবেশন করবেন। শিল্পী বেশ ভালোই গান করেন।দোতরা হাতে একটার পর একটা তিনি গেয়েই চলেছেন।আমরা মুগ্ধ হয়ে শুনছি। কিছুক্ষণ পরে দেখি আমার কর্তা আমাকে আসছি বলে হঠাৎ করে উঠে গেলেন। একটু পরেই ফিরে এসে বললেন গ্যাস প্রোডাকশন বাড়াবার জন্যে পাকিস্তানের বেলুচিস্তান প্রদেশের স্যুই গ্যাস ফিল্ডে তাকে নাকি জরুরি ভাবে বদলী করা হয়েছে।তিন বছর সেখানে থাকতে হবে। আমি জিজ্ঞেস করলাম জরুরি মানে কবে যেতে হবে? সে বললো এক সপ্তাহের মধ্যে যেতে হবে। আরও শুনলাম ফ্যামিলি কোয়ার্টার খালি নেই বলে এই মুহুর্তে তাকে কোয়ার্টার দেয়া যাচ্ছে না।তবে খালি হলেই সে ফ্যামিলি নিতে পারবে। কথাটা শুনেই আমার মাথায় তখন যেন বজ্রাঘাত হল। লাল মিয়ার গাওয়া হাসন রাজার গান আমাকে আর কিছুতেই আকর্ষণ করছিলো না। ঘরে ফিরে এসে দেখলাম আমার কর্তা খুব চিন্তিত।আমি বুঝলাম এঘরে ফিরে এসে দেখলাম আমার কর্তা খুব চিন্তিত।আমি বুঝলাম এ চিন্তা আমার জন্যে। কারণ চট্টগ্রামে থাকাকালীন সময়ে আমার স্বাস্থ্য একে তো খারাপ হয়ে গিয়েছিলো তাতে আবার সে থাকবে না বলে আমাদের জন্যে সে খুব দুশ্চিন্তা করছিলো।আমাকে বললো আমাকে তো বেলুচিস্তান যেতেই হবে।তুমি মেয়েকে নিয়ে চট্টগ্রামের বাসায় ঠিকঠাক পড়াশুনা চালিয়ে নিতে পারবে তো? আমি কিছু মাত্র না ভেবে সেই মুহূর্তে বলে দিলাম আমি চট্টগ্রাম আর ফিরে যাচ্ছি না। আমার কর্তা আমার দিকে অবাক হয়ে জিজ্ঞেস করলো ফিরে যাচ্ছো না মানে? আমি বললাম ফিরে যাচ্ছি না মানে আমি আর মাস্টার্স পড়বো না। -পড়বে না? -না। পশ্চিম পাকিস্তান থেকে তিন বছর পরে ফিরে এলে তখন দেখা যাবে। আমার মুখের দিকে চেয়ে সে কি ভাবলো জানিনা কেন জানি আর জোর করলো না আমাকে পড়ার জন্যে। এরপর ঠিক হলো যে কটা দিন সে কোয়ার্টার পাচ্ছে না সে কটা দিন আমি আমার মেজো ভাশুরের বাসায় থাকবো।তিনিও একই কোম্পানির (পাকিস্তান পেট্রোলিয়াম লিমিটেডের) সিলেটে অবস্থিত হরিপুর গ্যাস ফিল্ডে চাকুরী করতেন। সেখানকার কোয়ার্টারেই থাকতেন। আবার নুতন করে সব গোছানো শুরু করলাম। তবে বাংলো থেকে নেয়ার মত তেমন কিছুই ছিলো না।কারণ কোম্পানী যাবতীয় জিনিস দিয়ে কোয়ার্টার সাজিয়ে দিতো। নির্দিষ্ট দিনে টেংরা টিলা থেকে হরিপুরে মেজোভাশুরের বাসার উদ্দেশ্যে রওয়ানা হলাম এবারে সুরমা নদীর দিকে আমি উদাস হয়ে তাকিয়েই রইলাম।তার অপরুপ সৌন্দর্য উপভোগ করবার জন্যে মনটা যেন আগের মতো সায় দিচ্ছে না। ছাতক থেকে ট্রেনে সিলেট স্টেশনে নেমেই দেখি হরিপুর গ্যাস ফিল্ডের গাড়ি আমাদের জন্যে দাঁড়িয়ে আছে। ফিল্ড থেকে সিলেট শহর খুব বেশি দূরে নয়। সেখানে বাঙালি অফিসারদের সাথে পশ্চিম পাকিস্তানী অনেক অফিসারও আছেন।তাঁদের ছেলেমেয়েরা ফিল্ডের গাড়িতে করেই রোজ সিলেট শহরের ইংলিশ মিডিয়াম ব্লু বার্ড স্কুলে আসা যাওয়া করতো।তারা ছাড়া ফিল্ডের বাঙালি ছেলেমেয়েয়া ফিল্ডের কাছেই হরিপুর উচ্চ বিদ্যালয়ে পড়তো। এখনকার মতো সেই সময়ে বাবা মায়েরা ছেলেমেয়েদের ইংলিশ মিডিয়ামে পড়াবার জন্যে মোটেই মাথা ঘামাতেন না।এমনকি প্রত্যন্ত এলাকার স্কুলগুলির মানও বেশ ভালো ছিলো। হরিপুর গ্যাস ফিল্ডে পশ্চিম পাকিস্তানী অফিসারদের মধ্যে গুলজার,আনসারি,আফজল,পুরি,ভাট্টি আর বেলায়েত সাহেবের কথা আজও মনে আছে। মনে আছে এই কারণে স্বাধীনতা যুদ্ধের আগে ওদের যেমন বন্ধুত্বপূর্ণ ব্যবহার দেখেছি স্বাধীনতা যুদ্ধের সময়ে দেখেছি ঠিক তার বিপরীত রুপ। আমি মেজো ভাশুরের বাসায় আসতেই আমার ভাশুরের ছেলেমেয়েরা সবাই আনন্দে মেতে উঠলো।ওদের সাথে আমার বরাবরই খুব মধুর সম্পর্ক ।আমার ভাশুর আর জাও আমাকে খুব আদর করতেন। আমার বড় ভাশুর ছিলেন খুব রাগী মেজাজের। তাঁর ভয়ে বাড়ির সবাই সারাক্ষণ তটস্থ হয়ে থাকতো। মেজো ভাশুর ছিলেন ঠিক তার উল্টো। কাউকে নেহাৎ প্রয়োজন না হলে তিনি কখনও বকতেন না।দুর্দান্ত লন টেনিস খেলতেন।ব্রিটিশ খেলোয়াড়দের সাথে খেলে প্রচুর পুরষ্কারও পেয়েছিলেন।গান,অভিনয়, আবৃত্তি খুব ভালোবাসতেন।আমার কর্তার মতো তিনিও ব্রিজ খেলতেন। মেজো জা ছিলেন আমার চেয়ে প্রায় সতেরো বছরের বড়।ঠিক আমার মায়ের বয়সী।তিনি যখন শ্বশুর বাড়িতে বৌ হয়ে আসেন তখন আমার বয়েস দুই। নমিতা তাঁদেরই বড় মেয়ে। সাত ছেলেমেয়ে তাঁদের। তাঁদের বাসায় আমি এলেই আনন্দের হাট বসে যেতো।আমি ভাশুরের বাসায় এলে আমার জা রান্নার ভার আমার ওপরেই ছেড়ে দিতেন। যদিও তিনি নিজেও ভালো রান্না করতেন কিন্তু আমি এলেই ভাশুরের ছেলেমেয়েরা আমার হাতের রান্নাই খেতে চাইতো। যাই হোক নির্দিষ্ট দিনে আমার কর্তা আমাকে মেজোভাশুরের বাসায় রেখে বেলুচিস্তানের স্যুই গ্যাস ফিল্ডের উদ্দ্যেশ্যে পশ্চিম পাকিস্তান রওয়ানা হয়ে গেলো। কর্তা চলে যাবার পরে ভাশুরের বাসায় আনন্দেই আমার দিনগুলি কাটলেও আমি অপেক্ষা করতাম কখন আমার কর্তার ডাক আসবে? সময় কাটাবার জন্যে তাই মাঝে মাঝে আমি আর আমার জা ফিল্ডের অন্যান্য অফিসারদের কোয়ার্টারে বেড়াতে যাই তাঁরাও আমার সাথে দেখা করতে আসেন। মনে আছে পাঞ্জাবি অফিসার বেলায়েতের আড়াই বছরের ছেলে গুড্ডুর কথা।গুড্ডুকে নিয়ে তার মা বেড়াতে আসলে দেখতাম ছেলের প্যান্টের কাপড়ে হিসু করার জায়গাটি গোল করে কেটে হিসু করার অঙ্গটাকে বের করে রাখতেন। বারবার হিসু করার ঝামেলা থেকে বাঁচার জন্যে তিনি এই ব্যবস্থা করে নিয়েছিলেন। ডায়াপার নামে বস্তটার তখনো ব্যবহার আসেনি। ফিল্ডের সবাই এ নিয়ে খুব হাসাহাসি করতো। একদিন জায়ের সাথে বেড়াতে গেলাম হরিপুর ফিল্ডের অদূরে এই কোম্পানীরই আর একটা ফিল্ডে। যে ফিল্ডে আমার ভাশুর আগে ছিলেন। সেই ফিল্ডটা এখন জ্বলে পুড়ে কয়লার মতো কালো হয়ে গেছে।সবুজের কোন চিহ্ন নেই সেখানে।পুড়ে কালো হয়ে যাওয়া টিলার পাশেই বিশাল একটা পুকুরের জল থেকে গ্যাসের বুদবুদ উঠছে।আগুনের ছোঁয়া পেলেই জলে আগুন জ্বলে উঠে। সেখানে তাই আগুন বা দেশলাই নিয়ে যাওয়া নিষেধ। গ্যাস ফিল্ডটার তখন সবে জন্ম হচ্ছিলো।প্ল্যান্ট তৈরি হলেও বাংলো,অফিস এসব তখনও অস্থায়ী।স্থায়ী বাংলো আর অফিসের কাজ চলছিল। ব্রিটিশরা তখন এই ফিল্ডে কাজ করতো।আমার ভাশুরও আগের চাকরি ছেড়ে এই ফিল্ডে যোগ দিয়েছেন।জাকেও গ্রামের বাড়ি থেকে নিজের কোয়ার্টারে নিয়ে এসেছেন।নমিতার বয়েস তখন দুই বছর। রোজ দিনের মতো সেদিন সন্ধ্যায়ও অফিস থেকে ফিরেছে সবাই। গ্যাসের উনুন তখনো দেয়া হয়নি বলে গৃহিণীরা কাঠের উনুনে রান্না করতেন। জায়ের মুখে শুনেছি এক সন্ধ্যায় কোন এক গৃহিণীর অসাবধানে ছুঁড়ে ফেলা জ্বলন্ত লাকড়ির ফুলকি গ্যাস পাইপের এসে পড়তেই মুহুর্তে আগুন লেগে চারিদিকে আগুন দাউদাউ করে উঠলো। সাথে সাথে যে যেভাবে পারে এই ভয়াবহ আগুনের হাত থেকে রক্ষা পাবার জন্যে তখন মরিয়া হয়ে চছুটতে লাগলো। আমার জা ছিলেন তখন আসন্ন প্রসবা।ভাশুর তাড়াতাড়ি তাঁকে কাঁধে তুলে নিয়ে দু বছরের নমিতার হাত ধরে টিলার ঢালু পথ পেরিয়ে কোনমতে বাইরে বেরিয়ে আসতে পেরেছিলেন। পরণে তাঁর তখন শুধু লুঙ্গি আর গেঞ্জি।জায়ের পরণে আটপৌরে শাড়ি। সেই অবস্থায় তাঁরা রাতের মেলে চট্টগ্রামে নিজের বাড়িতে এসে পৌঁছালেন পরের দিনদুপুর বারোটায়। আমার শাশড়ির তো তখন তাঁদের দেখে কেঁদেকেটে পাগলের মতো অবস্থা। তবে তখনকার মানুষের বিশ্বস্ততা দেখে অবাক হতে হয়।আমার জায়ের সব জিনিস আগুনে পুড়ে ছাই হয়ে গিয়েছিলো। সেই ছাইয়ের গাদায় শুধু মাত্র সোনার গয়নাগুলি আগুনে গলে একটা পিন্ডের মতো পড়েছিলো।পোড়া ছাইয়ের ভেতর থেকে তা উদ্ধার করে আমার জায়ের হাতে তা তুলে দেয়া হয়েছিলো। খেলায় ছিনিয়ে আনা আমার ভাশুরের সব পুরস্কার আগুনে পুড়ে ছাই হয়ে গিয়েছিলো। কোম্পানী অবশ্য সবাইকে ক্ষতিপূরণের টাকা দিয়েছিলো। সময়গুলি যদিও আমার কাটছিলো কখনো মাধবকূন্ড,কখনো শ্রীপুর, কখনো জাফলং, কখনো মনিপুরী পাড়ায় বা চা বাগানে,কখনো হযরত শাহ্ জালালের মাজারে ঘুরে ঘুরে। তারপরও মন পড়ে আছে কখন বেলুচিস্তান থেকে কর্তার ডাক আসবে? ওদিকে আমার কর্তা বেলুচিস্তান পৌঁছে দেখে কোম্পানী তাকে ফ্যামিলি কোয়ার্টার দিতে টালবাহানা শুরু করেছে। আমি মহা দুশ্চিন্তায় পড়লাম।তারপরও মনকে এই বলে প্রবোধ দিলাম একান্তই যদি যেতে না পারি তাহলে চট্টগ্রামে ভাশুরের বাসায় থেকে লেখাপড়াটাই শুরু করবো। চলবে।
সময়ের কাহন-৫ -------------- সাগর পাড়ের মেয়ে আমি। কর্ণফুলী নদীর তীরে শ্বশুর বাড়ি। নদী বা সমুদ্রের দূরন্তপনা দেখেই বড় হয়েছি। জোয়ার ভাঁটা কি সে আমি খুব ভালোই জানি।তবে একস্রোতা নদী হিসেবে সুরমার সাথেই আমার প্রথম পরিচয়। বর্ষায় প্রবল স্রোতস্বিনী হলেও অন্য সময়ে সে যেন পটে আঁকা ছবির মতোই ভারি নিস্তরঙ্গ ও শান্ত এক নদী।আসামের বরাক নদী থেকে এদেশে নেমেই সুরমা নাম নিয়ে সে কুলকুল করে বয়েই চলেছে। আমাদের ছোট্ট লঞ্চটি তার বুকের ওপর দিয়ে যেতে যেতে গর্জন তুলে যেন সেই নদীটিকে শাসাচ্ছে আর নদীও দিব্যি নির্বিবাদে তার শাসন উপভোগ করছে। নদী শাসন মানলেও পাড় থেকে এলোমেলো দূরন্ত মাতাল হাওয়া ছুটে এসে আমাদের চোখে মুখে ঝাপটা দিয়েই পালিয়ে যাচ্ছে।সেই ঝাপটায় আমার চুলগুলি কিছুতেই তার শাসন মানতে চাইছে না। আমার কর্তা হাতের বাইনোকুলারটি রেখে আমার অপদস্থ অবস্থা দেখে হাসতে লাগলো। আমি চুলগুলি কষে একটা শক্ত খোঁপায় আটকে কর্তার হাত থেকে বাইনোকুলারটা নিয়ে তাতে চোখ রাখলাম। নদীর দুই তীরে ঘন ছায়ায় ঢাকা নিবিড় বৃক্ষরাজি,গ্রামের মানুষের কুটির, বউ ঝিদের নাইতে আসা,কাপড় কাচা,কলসী কাঁখে জল ভরা,দূরন্ত বাচ্চা ছেলেদের জলঝাঁপানো সাঁতার, জেলেদের জাল ফেলে মাছ ধরা।সব যেন আমার চোখের একদম কাছে এসে ধরা দিচ্ছিলো। ভারি ভালো লাগছিলো। বড় বড় লঞ্চগুলি যখন আমাদের লঞ্চের পাশ ঘেঁষে যাচ্ছিলো তখন আমাদের ছোট্ট লঞ্চটা মোচার খোলার মত দুলে উঠছিলো।অভিজ্ঞ সারেং কী এক অপূর্ব কায়দায় দক্ষ হাতে তা সামলে নিচ্ছিলো। কখনো বা শুশুক মাছেরা হঠাৎ জল থেকে মাথা তুলে এদিক ওদিক তাকিয়ে আবার ডাইভ দিয়েই জলে ডুব দিচ্ছিল। ওদের এই ডাইভ দেয়া দেখে ভারি মজা লাগছিলো।মনে হচ্ছিলো ওরা যেন নিজেদের মধ্যে লুকোচুরি খেলছে। মাঝে মাঝে দেখা যায় বিশাল দৈত্যের মতো লম্বা চওড়া পুরনো কোনও নৌকা পাথর নিয়ে চলেছে। দেখলে মনে হয় নৌকাটি যেন জলের ওপর দাঁড়িয়েই আছে।চলছে না।যার গায়ে তখনো সন সহ ব্রিটিশ আমলে বড় বড় করে ইংরেজিতে ক্যালকাটা লেখা শব্দটা মুছে যায়নি। ওগুলি নাকি গাধা বোট। কখনো আবার সরু আর লম্বা গড়ণের বার্কি নৌকাও পাথর নিয়ে চলেছে ।ইষ্ট ইণ্ডিয়া কোম্পানীর আমলে কিম বার্কি নামে এক সাহেব নাকি দ্রুত পাথর আর কমলা পরিবহনের জন্যে এই নৌকার প্রচলন করেছিলেন । পাখিরা উড়ে উড়ে সেই পাথরের স্তুপে কিছুক্ষণ বসেই হঠাৎ ছোঁ করে জল থেকে কোন একটা মাছ তুলে নিয়েই আবার পাড়ের দিকে উড়ে চলে যাচ্ছে। নদীর তীর ঘেঁষে চূণাপাথর পুড়িয়ে চূণ বানানো হচ্ছে সেই ধোঁয়া উড়ে উড়ে বাতাসে মিশে যাচ্ছে। আমার মেয়ের এক জায়গায় বসে থাকতে আর ভালো লাগছিলো না। বাবা ওকে তাই লঞ্চ কিভাবে চালানো হয় তা দেখাতে নিয়ে গেলে সেও আবদার ধরে বসলো লঞ্চ চালাবে। বাধ্য হয়ে মেয়ের আবদার পূরণের জন্যে বাবাকে সারেংয়ের ভূমিকা নিতে হলো আর মেয়েও মনের আনন্দে লঞ্চের স্টিয়ারিং ধরে বসে রইলো। সুরমার জলে ভাসতে ভাসতে এক সময়ে আমরা দোয়ারাবাজার নামে একটা জায়গায় এসে পৌঁছালাম। আমাদের লঞ্চ যেখানে থামলো তার উল্টো দিকেই দোয়ারাবাজার ঘাট। ঘাটকে কেন্দ্র করে সেখানে বেশ বড় বাজার।তবে আমরা যে পাড়ে নামলাম সেই পাড়ের সাথে দোয়ারা ঘাটের কোন সংযোগ সেতু না থাকাতে আমাদের কাঁচা রাস্তার উৎরাই পেরিয়ে পাড়ে উঠতে হল। পাড়ে উঠেই দেখি ল্যান্ডরোভার নিয়ে কর্তার অফিসের ড্রাইভার আম্বর আলী দাঁড়িয়ে আছে। ড্রাইভারকে পেছনের সিটে বসতে বলে আমার কর্তা চালকের আসনে বসলো।আমি মেয়েকে কোলে নিয়ে পাশেই বসলাম। ল্যান্ডরোভার ছুটে চললো পাকিস্তান পেট্রোলিয়াম লিমিটেড কোম্পানীর তৈরি করা রাস্তা দিয়ে।এই পথ চলে গেছে টেংরা গ্যাস ফিল্ড পর্যন্ত। পথের দু পাশ জুড়ে যে কত রকমের জংলী গাছ আর লতাপাতায় সবুজ হয়ে আছে তার কোন শেষ নেই।কোথাও বা নাম না জানা কোন বুনো অর্কিড পাতার ফাঁকে তার মুখটা বাড়িয়ে রেখেছে।কোথাও আবার পাখিরা সেই ঝাড়ে উড়ে এসে নামছে।মাঝে মাঝে কোন কোন ঝাড়ের ডালপায় গাড়ির গায়ে এসে ঠেকছে। বাচ্চা কোলে পথ চলতি কোন গাঁয়ের বধূ গাড়ি দেখে চকিতে থমকে দাঁড়িয়ে আছে।চোখে তার অবাক সন্ত্রস্ত চাউনি।নিচে ঢালু জমিতে কৃষক লাঙ্গল ঠেলছে। দূরে দেখা যাচ্ছে মেঘালয়ের ধোঁয়া ধোঁয়া পাহাড়ের গায়ের রুপালী ঝর্ণার অস্পষ্ট আভাস। চলতে চলতে গাড়ি এসে থামলো টেংরা টিলাতে। টেংরাটিলা নামটা কানাডার নাইকো সংস্থার কল্যাণে আজ আর কারও অজানা নয়। আমরা এসে পড়তেই উর্দি পড়া দারোয়ান গেট খুলে দিলো। সবুজ টিলার গায়ে ধাপে ধাপে খাঁজকাটা পাকা সিঁড়ি বেয়ে অবশেষে নিজেদের বাংলোতে ঢুকলাম। মনে হল কতদিন পরে আমি আমার একান্ত সুখের নীড়টিতে প্রবেশ করলাম। ঘড়ির দিকে তাকিয়ে দেখি দুপুর সাড়ে বারোটা বাজে। বেয়ারা এসে জিজ্ঞেস করলো চা খাবো নাকি? লঞ্চে দুবার খেয়েছি। চা খেতে আর ইচ্ছে করলো না। কাপড় বদলে অনেকদিন পরে হট শাওয়ার নিয়ে ডাইনিং রুমে এসে দেখি বাবুর্চি আলাউদ্দিন সুগন্ধি কালিজিরা চালের ভাত,রুই মাছ ফ্রাই,ডাল,সব্জী আর রুপালি পাবদার সোনালী ঝোল রান্না করে খাবার টেবিল সাজিয়ে দিয়েছে। বহুদিন পরে যেন তৃপ্তির সাথে ভাত খেলাম। দীর্ঘ পথ ভ্রমনের ক্লান্তিতে আমার চোখ দুটি খাওয়ার পরেই ঘুমে জড়িয়ে আসছিলো।একটা লম্বা ঘুম না দিলে আমার এই ক্লান্তি যাবে না।আমি মেয়েকে নিয়ে নিপাট শয্যায় শুয়ে পড়লাম। আমার কর্তাকে অফিসে যেতেই হবে। কোনরকমে তাড়াহুড়ো করে খেয়েই সে অফিসে চলে গেলো। মেয়ের আগডুম বাগডুম কথা শুনে ঘুম ভাঙতেই দেখি সন্ধ্যে হয়ে গিয়েছে। ঘড়ির দিকে তাকিয়ে দেখি লম্বা একটা ঘুম দিয়েছি। তার মানে সন্ধ্যে পার হয়ে গেছে অনেক আগেই। তবে পাহাড়ি জায়গা বলে এখানে বিকেল পার হতে না হতেই সন্ধ্যেটা যেন ঝুপ করে নেমে আসে। মেয়ের দুধ বানাতে বানাতে আলাদিনের কাছে শুনি আমার কর্তা অফিস থেকে ফিরে, স্নান সেরে চা খেয়েই অফিসের ক্লাবে ব্রিজ খেলতে চলে গেছে। মনে মনে ভাবি কি কুম্ভকর্ণ ঘুমই না দিয়েছি যে আমি কিছুই জানলাম না। আমার কর্তার ব্রিজ খেলার খুব নেশা।সন্ধ্যের পরে রোজ তার ব্রিজ খেলা চাইই চাই। আর খেলতে বসলে রাত নটার আগে সে ফিরবে না জানি। আলাদিন চা এনে দিতেই আমি চাটা খেয়েই বারান্দায় এসে দেখি পোকা আসবে বলে সেখানে একটা অল্প আলোর বাতি জ্বলছে তার শেড জুড়ে রাজ্যের যত ঘাসফড়িংয়েরা ভিড় জমিয়েছে। মেয়েকে নিয়ে লনের সবুজ ঘাসে কিছুক্ষণ হাঁটাহাঁটি করতে করতে দেখি দূরে সুরমা নদীর বুকে টিমটিমে আলো জ্বালিয়ে নৌকা চলছে। নদী বা নৌকা দেখা না গেলেও রাতে চলন্ত নৌকার আলোগুলি দেখে বোঝা যায় নৌকা চলছে । দেখে মনে হয় আলো হাতে আঁধারের যাত্রীরা জলের ওপর দিয়ে চলেছে। আকাশ আজ ভারি পরিস্কার। অজস্র তারা ফুটে আছে তার গায়ে। দূরে পাহাড়ের গায়ে দেখা যাচ্ছে গ্রামের কুটিরের স্নিগ্ধ নরম আলো। বিজলি এখনও এখানকার গ্রামে প্রবেশ করেনি। ছোট্ট এই গ্যাস ফিল্ডটি নিজস্ব জেনারেটরের আলোয় আলোকিত। কিছুক্ষণ লনে মেয়ের সাথে খেলা করে ঘরে এসে বসতেই দেখি আমার কর্তা নটার আগেই চলে এসেছে। মেয়ে বাবাকে পেয়ে আমার কোল থেকে নেমে বাবার কোলে গিয়ে উঠলো। আমার কর্তা রাতে রুটি খেতে ভালোবাসে।আমি চিরদিনের ভেতো বাঙালি। ভাত ছাড়া আমার চলে না। খেতে বসে চট্টগ্রামের বাসা আর ভার্সিটির গল্প করতে করতে দেখি রাত এগারোটা বেজে গিয়েছে। পরদিন খুব ভোরে সূর্যের আলো তখনো ফোটেনি।পাখিদের দল তখন ভৈরবী গাইছে।এখানে আসলে পাহাড়ের কোলে সূর্য ওঠা আমার দেখা চাই। কতদিন হয়ে গেলো সেই সৌন্দর্য উপভোগ করিনি। পাখিদের ডাক শুনে বিছানা ছেড়ে ঘরের বাইরে এসে দাঁড়ালাম।এই সময়টা আমার খুব অপার্থিব মনে হয়। মনে হয় খুব নিঃশব্দে পবিত্রতার একটা ছোঁয়ায় পৃথিবীর যাবতীয় পংকিলতা দূর হয়ে যাচ্ছে। বাংলো থেকে বেশ খানিকটা দূরে দেখা যাচ্ছে সরু রুপালী ঝিরিটা। ওকেও আমি খুব মিস করি।কেমন তিরতির ছন্দে সে নিজের মনে বয়ে চলে।এমন শান্ত ধারার ঝিরিটাকেই আবার দেখেছি বর্ষার সময়ে দূরন্ত এক কিশোরীর মত লাফিয়ে লাফিয়ে চলতে। দূরে দেখা যাচ্ছে ভারত বাংলাদেশ সীমান্তের ঢেউ তোলা ধুসর মেঘালয়ের পাহাড়ের সারি। একটু পরে সূর্যদেব নিজের রথ নিয়ে প্রবেশ করতেই পাহাড়গুলি যেন রঙ বদলাতে শুরু করলো।সবুজ, গাঢ় সবুজ, কালচে সবুজ। সে যেন সবুজের হাট। সেই সাথে পাহাড়ের গায়ে ফুটে উঠলো ঝর্ণার অস্পষ্ট রুপালী ধারাগুলিও। চেরাপুঞ্জি এখান থেকে খুব কাছে। বৃষ্টির খ্যাপামিরও তাই অন্ত নেই। যখন ইচ্ছে তখনই সে চলে আসে।এই যে আমি এখানে দাঁড়িয়ে আছি বৃষ্টির ইচ্ছে হলে এই মুহুর্তেই আমাকে ভিজিয়ে দিয়ে যেতে পারে।পাহাড়ের কোলে সূর্য ওঠা দেখার বদলে ভিজে একসা হতে হবে তখন।তবে সে ভেজায় আনন্দও কিন্তু কম নয়। হঠাৎ পেছনে কর্তার গলা শুনতে পেলাম।,"এত ভোরে উঠে কী দেখছো এমন গভীর মন দিয়ে? আমি বললাম সূর্য ওঠা দেখছি। জানো কতদিন পরে পাহাড়ের কোলে সূর্য ওঠা দেখছি যতবারই দেখি প্রতিবারই যেন তার রুপটা একেবারেই অন্যরকম হয়ে ধরা দেয়। এমন রুপের দিক থেকে যদি মুখ ফিরিয়ে রাখি তাহলে মনে হয় নিজেকেই আমি বঞ্চিত করলাম। -আমার কর্তা বললো হবে হয়তো তবে আমার ওসব দেখার কোন দরকারই হয় না। -দরকার হয় না মানে? পাহাড়, জঙ্গল, ঝর্ণা এসব দেখার মতো সময় বা চোখ কোনটাই তোমার নেই বল। - না মহারাণী। সময় না থাকলেও চোখ থাকবে না কেন? আমার দেখার দরকার হয়না কারণ এর সবই আমি তোমার মধ্যে পেয়ে যাই। সাতসকালে এমন কথায় কার না রাগ ধরে?রেগে উঠে বললাম তোমার খালি যতসব আজেবাজে কথা। -বাঃ আজে বাজে কেন? এত সুন্দর কাব্যিক ভাষায় নিবেদন করলাম আর আমার বউয়ের কিনা তা পছন্দই হল না? -থাক কাব্যিক ভাষার দোহাই দিয়ে এই সুন্দর সকালে আদিরস ঢালবার কোন দরকার নেই। - তা না হয় হল।কিন্তু ম্যাডাম বেড টি যে ঠান্ডা হতে চললো। না খেয়ে চলে এলে কেন? - চলো যাচ্ছি। ফিরে গিয়ে দেখি মেয়ে আমাদের না দেখে বিছানা ছেড়ে গুটি গুটি পায়ে বারান্দায় চলে এসেছে। একটু পরেই গ্যাস প্ল্যান্টের ভেঁপু বেজে উঠতেই আমার কর্তা অফিসের জন্যে রেডি হয়ে নিলো। ব্রেকফাস্টে আলাদিন আজ রেখেছে পরোটা,আলুভাজি,ডিমের অমলেট, কলা আর ক্যারামেল দেয়া পুডিং। ব্রেকফাস্ট সেরে কিচেনে ঢুঁ দিলাম। আমি যখন এখানে আসি তখন নেহাত দরকার না হলে আলাদিনকে রাঁধতে দিই না।রান্না নিয়ে নানারকম পরীক্ষা নীরিক্ষা করতে মায়ের মতো আমিও খুব ভালোবাসি। যদিও আলাদিনের কাছ থেকে আমি অনেক রান্নাই শিখেছি। ১৯৬৪ সালে আমার বিয়ে হয়। এই চার বছরে যতবার এখানে এসেছি আলাদিনের কাছ থেকে ইংলিশ আর কিছু কিছু মোগলাই রান্না শিখেছি।বিয়ের আগে মা রান্নাঘরে যেতে দেন নি কোন সময়েই। যদিও মার কাছ থেকে চোখে চোখে দেখে অনেক রান্না শিখেছি। রান্নাঘরে আধুনিক গ্যাসের চুলা।১৯৬৪ সালে বাড়িতে গ্যাসের উনুন বা চুলার কথা তখন কেউ ভাবতেই পারতো না।অনেকে তার নামও শোনেনি। বিয়ের দু তিন দিন পরে শ্বশুর বাড়িতে নিরামিষ রান্নাঘরে আমি যেদিন আমার শাশুড়ির জন্যে লাকড়ির চুলায় রান্না করছিলাম সেদিন আমার কর্তা পাশের আমিষ রান্নাঘরে মাংস রান্না করছিলো।দুটি ঘরের মাঝখানে ছিল বাঁশের জাফরি। একে নতুন বউ তাতে আবার বাঁশের জাফরির ফাঁক দিয়ে আমার কর্তা বারবার আমাকে উঁকি দিয়ে দেখছিলো এটা বুঝতে পেরে আমি লজ্জা আর সংকোচে আড়ষ্ট হচ্ছিলাম। চুলার আগুন নিভে এলে লজ্জায় তাই কিছুতেই বাঁশের চোঙায় ফুঁ দিতে পারছিলাম না। এদিকে লাকড়ি জ্বলার ধোঁয়ায় চোখের জল আর নাকের জলে ভেসে যাচ্ছিলাম। আমার কর্তা আমার নাজেহাল অবস্থা দেখে বাঁশের জাফরির ওপার থেকে আমাকে বললো টেংরা টিলায় গেলে তোমাকে এত কষ্ট করতে হবে না সেখানে গ্যাসের চুলা। তার কথা শুনে আমার মাথায় কিছুতেই আসছিলো না মনে মনে ভাবছিলাম গ্যাসের চুলা আবার কি রকম? টেংরাটিলাতে সেই সময়ে যারা গ্যাস ফিল্ড দেখতে আসতেন তাঁরা গ্যাসের চুলা দেখে অবাক হয়ে যেতেন। চট্টগ্রামে আমার বড় ভাশুরের বাসায় ছিলো ছোট্ট একটা কেরোসিনের স্টোভ।ভার্সিটি থেকে ফিরে এসে সেই স্টোভে এতজনের রান্না রাঁধতে আমার খুব কষ্ট হত। রান্নাঘরের লাগোয়া প্যান্ট্রিতে গিয়ে দেখতে লাগলাম সেখানে কী কী আছে? আর ঠিক তখন আলাদিন এলো বঁটি আর ছুরি নিয়ে যাবার জন্যে। জেলে সর্দার আলকাস মিয়া সুরমা নদী থেকে তোলা বিশাল এক রুই মাছ পাঠিয়ে দিয়েছে।সে মাছ বাংলোর ব্যাক ইয়ার্ডে রাখা হয়েছে।মাছটা কেটে তিন ভাগ করা হবে এক ভাগ আমাদের আর বাকি দুই ভাগ নিচের টিলার দুইজন অফিসারের জন্যে।। আমার যখন বিয়ে হয় পরিবহন ব্যবস্থা তখন তেমন ভালো ছিলো না বলে টেংরাটিলায় মাছ,মুরগী, ডিম,সবজি দুধ,ঘি সবই ছিলো খুব সস্তা। একটা মুরগীর দাম ছিলো পঞ্চাশ পয়সা, খুব বড় মূরগী হলে এক থেকে দেড় টাকা। দুধের সের ছিলো পঁচিশ পয়সা,ঘি( তখন কেজি সিস্টেম ছিলো না) পাঁচ টাকা,ডিম এক টাকায় পঁচিশ থেকে তিরিশটা। এলাকার লোকজনের শাকসবজি বা মাংসের চেয়ে মাছই বেশি প্রিয় ছিল । প্রচুর মাছ পাওয়া যেতো।এছাড়া ফিল্ডের সংরক্ষিত জায়গার নিচু আর জলা জায়গাগুলিতে অহরহ কই,মাগুর শিং,টাকি কিলবিল করতো। সে মাছ শ্রমিকেরা যখন ধরতো তখন সবার বাসায় বাসায় দিয়ে যেতো।আমার মনে আছে খেতে খেতে ভালো না লাগলে বড় বড় মাছগুলি রেখে ছোটো মাছগুলিকে আমি সামনের ঝিরিটায় মুক্ত করে দিতাম। তবে মাছ বা মুরগীর মতো সব রকমের সব্জি টেংরা বা দোয়ারাবাজারে পাওয়া যেতো না। বিশেষ করে ফুলকপি, বাঁধাকপি ওলকপি, পালংশাক এসব পাওয়াই যেতো না এস্কর্ট দিয়ে সিলেট শহর থেকে আনতে হত। আলাদিন একবার ছুটিতে ছিলো বলে আমি অন্য একটা কাজের ছেলেকে বাঁধাকপি কাটার জন্যে বলেছিলাম। খানিকক্ষণ পরে দেখি সেই কপি ডাস্টবিনের শোভা বর্ধন করে আছে।আমি ছেলেটাকে জিজ্ঞেস করলাম কপিতে কি পোকা হয়েছিলো? ফেলে দিয়েছো কেন? সে উত্তর দিয়েছিলো, "কপিটা মেমসাব ভালা নায়। যত কাটি হুদাই পাতা আর পাতা বাইর অয়।কপি আর খুঁইজা পাই না।তাই ফালাইয়া দিছি।আমি তো শুনে থ। আলাদিনের মাছ কাটা দেখতে দেখতে আমি ভাবছিলাম অনেকদিন মাছের কালিয়া খাইনি। আজ রুই মাছের কালিয়া রাঁধবো। ছুটির দিনগুলি যে কোন দিক দিয়ে কেটে যাচ্ছিলো নিজেই জানিনা। বিশেষ করে জ্যোৎস্না রাতে কর্তার সাথে ছোট্ট লঞ্চটিতে চড়ে সুরমা নদীতে যখন ভেসে বেড়াতাম তখন চাঁদের কিরণে উছলে পড়া সুরমার কুলকুল করে বয়ে যাওয়া ঢেউগুলির অপরুপ সৌন্দর্যের দিকে মুগ্ধ দৃষ্টিতে তাকিয়ে থাকতাম। মনে হত চাঁদ যেন তার সবটুকু আলো ওই কুলকুল করা ঢেউগুলির মাথায় মুকুট পরিয়ে দিয়েছে। কখনো বা ছুটির দিনে গাড়ি নিয়ে পাহাড়ের আঁকাবাঁকা পথ ধরে ভারত বাংলাদেশ সীমান্তের ধার পর্যন্ত ঘুরে আসি,কখনো আবার হাঁটতে হাঁটতে ফিল্ড ছেড়ে গ্রামের কাছাকাছি গিয়ে গ্রামের মানুষের সহজ,সরল জীবন নিজের চোখে দেখে আসি। কখনো শ্রমিকদের নিজের হাতে লাগানো সব্জীর বাগান দেখি। আমাদের কোয়ার্টারটা ছিলো একটা টিলার ওপরে। টিলাটিকে ঘিরে যেখানে সেখানে ছড়িয়ে আছে নোনা ফল,কাঁঠাল, পেঁপে আর পেয়ারা গাছ।সারাক্ষণ সেসব গাছের ডালে ডালে পাখিদের কিচির মিচির লেগেই থাকে। টিলাগুলির খাঁজে খাঁজে ছড়িয়ে আছে আশ্চর্য সব ভেষজ গাছ।হাঁটতে গেলে পায়ে পায়ে জড়িয়ে যায়। আমি সব ভেষজ পাতা না চিনলেও থানকুনি আর গাঁদাল পাতা চিনি।আমার শাশুড়ি একদিন ওই টিলা থেকে থানকুনি আর গাঁদাল পাতা তুলে নিয়ে রান্না করেছিলেন।তাই আমারও চেনা হয়েছে। এছাড়াও টিলার খাঁজে খাঁজে পাহাড়ি কাছিমরা এসে গর্ত খুঁড়ে ডিম পেড়ে যেতো। ফুল আর ফুল।কত রকমের ফুলের গাছ যে লাগানো হত। লিলি,বেলি,জবা,গোলাপ,ডালিয়া,চন্দ্রমল্লিকা, গাঁদা তা আর বলে শেষ করা যাবে না। আমাদের বাংলোর লনের একধার বেলি ফুলে ধবধবে সাদা হয়ে থাকতো আর সেই ফুলের সৌরভে বাতাস সুরভিত হয়ে থাকতো। পরিবেশ এখানে গ্রামীন হলেও গ্যাস ফিল্ডে তা বোঝার উপায় নেই।গ্যাস,নিজস্ব জেনারেটর, সার্বক্ষণিক বিদ্যুৎ ও জল,ডাক্তার, আধুনিক হাসপাতাল,প্রতি পনেরো দিন পর পর করাচি থেকে আসা উর্দু আর ইংরেজি সিনেমার রোল ফিল্ডের ক্লাবে বসে দেখা ছাড়াও অহরহ দেশ বিদেশের অতিথিদের আসা যাওয়া লেগেই থাকতো। বিশেষ করে ঢাকা,করাচি আর বিলেত থেকে প্রায়ই অফিসের লোকজন আসা যাওয়া করতেন। এছাড়া শীতের সময়ে অতিথিরা আসতেন হাওরে পাখি শিকার করবার জন্যে। অজস্র পাখিতে তখন হাওরগুলি মুখরিত থাকতো।কত রকম পাখি যে তাঁরা শিকার করতেন। তার মধ্যে কাইম,বালিহাঁস, সারস,লেঞ্জা,বক,রাজহাঁসের কথা মনে আছে। সেসব শিকার করা পাখি ফিল্ডের গেস্ট হাউসে এনে রোস্ট করা হত। শিকার জিনিসটা আমি একেবারেই পছন্দ করি না। নিরাপদ আশ্রয়ের জন্যে আসা নিরীহ পাখিদের এভাবে গুলি করে মেরে ফেলাকে আমার খুব নিষ্ঠুর বলে মনে হত।এ নিয়ে কর্তার সাথে আমি ঝগড়া করতেও ছাড়তাম না। কারণ পাখি শিকারে সেও ছিল ওস্তাদ। সেই থেকে পাখির মাংস আমি খাইনা। এমন কি কবুতরও না। বর্ষার মতো শীতেরও খুব দাপট ছিলো জায়গাটিতে। সূর্যের দেখা পেতে পেতে অনেক সময় দুপুর বারোটা পেরিয়ে যেতো। রাতে প্রচণ্ড ঠান্ডা পড়তো।অনেক সময়ে বাঘের ডাকও শোনা যেতো।একবার একটা বাঘ শীতের হাত থেকে বাঁচার জন্যে কিভাবে যেন সীমানার কাঁটাতার পেরিয়ে ফিল্ডের ভেতরে ঢুকে সটান গেস্ট হাউসের বারান্দাতেই উঠে পড়েছিলো। গেস্ট হাউসে তখন এ,আর রহমান নামে একজন অতিথি ছিলেন তিনি এসেছিলেন পাখি শিকার করার জন্যে।বাঘটাকে দেখে ভদ্রলোকের হঠাৎ কী যে খেয়াল হল সবার নিষেধ উপেক্ষা করে তিনি বাঘটির ঠিক কপাল লক্ষ্য করে গুলি করে বসলেন।তাও আবার কিনা এয়ার গান দিয়ে। কপাল ভালো বাঘটা মারা গিয়েছিলো।এরপর বাঘ আর সেই ভদ্রলোকের একটা ছবি তুলে বাঁধিয়ে রাখা হয়েছিলো গেষ্ট হাউজে। বাঘের প্রসঙ্গে মনে পড়ে গেলো আরো একটি ঘটনা। এক দুপুরে আমি মেয়েকে নিয়ে শুয়েছিলাম হঠাৎ ফোঁস ফোঁস আওয়াজ শুনে ভয়ে চমকে ফিরে দেখি বিশাল এক গোসাপ টিলার জঙ্গল থেকে বেরিয়ে আমার বেডরুমে থপাস থপাস পা ফেলে এগিয়ে আসছে।আমি ভয়ে আমার মেয়েকে বুকে জড়িয়ে ধরে খাটের মাঝখানে দাঁড়িয়ে হাঁউমাঁউ করে চেঁচিয়ে উঠতেই কাজের লোকজন ছুটে এসে অবলীলায় সাপটির লেজ ধরে তুলে নিয়ে সেটিকে আবার জঙ্গলে নিয়ে ছেড়ে দিয়ে আসলো। গোসাপকে ওরা কিছুতেই মারতো না।বলতো," ওরা কারো ক্ষতি করেনা মেমসাহেব। বরং অন্য সাপগুলি ওদের ভয়ে এদিকে আসে না। দেখতে দেখতে আমার ছুটির দিনগুলি ফুরিয়ে আসছিলো। আমিও আবার চট্টগ্রাম ফিরে যাওয়ার প্রস্তুতি নিচ্ছিলাম । এর মধ্যে আমার কর্তা একদিন ছাতক সিমেন্ট কোম্পানীতে অফিসের কাজে যাবে। যাবার আগের দিন রাতে আমাকে বললো '" কাল সকালে তুমিও আমার সাথে যাবে।আতিক ভাই আর ভাবি তোমাকে নিয়ে যেতে বলেছেন।
সময়ের কাহন -৪ --------------- দূর পাল্লার রাস্তাঘাটগুলি সেই সময়ে চলাচলের জন্যে মোটেই উপযুক্ত ছিলো না। বিশেষ করে এক জেলা থেকে অন্য জেলায় যাওয়ার সময়ে যাত্রীদের যে কি ভোগান্তি আর সময়ের অপচয় হত তা আর বলার নয়। এখনকার মতো দিনরাত সার্বক্ষণিক বিরতিহীন ট্রেন বা বাসসার্ভিসের কোন ব্যবস্থাই ছিলো না।এজন্যে দূরপাল্লার যাত্রীরা মেলট্রেনেই আসা-যাওয়া করতেন। মেল ট্রেন সাধারণত লোকাল স্টেশনে থামে না।শুধুমাত্র আখাউড়া জংশনে জল আর ইঞ্জিন বদল করার জন্যে ঘন্টাখানেকের জন্যে থামতো। ট্রেন ছিলো সন্ধ্যে সাতটায়। আমরা চট্টগ্রাম স্টেশনের ওয়েটিং রুমে বসে অপেক্ষা করছি। ব্রিটিশ আমলে নির্মিত স্টেশনটিতে তখনও ব্রিটিশ যুগের বনেদিয়ানার চিহ্ন রয়ে গেছে। পরিপাটি রেস্তোরাঁ, দোতলায় ওঠার সিঁড়ি, ওয়েটিং রুম সব কিছুই কার্পেটে মোড়া। সাতটা বাজার কিছুক্ষণ আগেই আমরা ট্রেনে এসে বসলাম। সারা রাতের জার্নি শেষে সিলেট পৌঁছাতে পৌঁছাতে পরদিন সকালের আগে নয়। আমরা একটা স্লিপিং কুপেতে উঠলাম।ট্রেন যথাসময়ে যাত্রা শুরু করলে আমার কর্তা ট্রেনের সিটের ওপরে চাদর বিছিয়ে, এয়ার পিলো ফুলিয়ে ঘুমাবার ব্যবস্থা করে নিলো। রাতের ডিনারের জন্যে রেলওয়ে কেলনারে আগেই বলে রাখতে হয়। ট্রেন যখন রাত দশটায় আখাউড়া জংশনে থামে তখন রেলওয়ের লোক ডিনার সার্ভ করতে আসে।এখান থেকে ট্রেনের এক অংশ ঢাকার দিকে যায় আর অন্য অংশ সিলেটের দিকে যায়। ট্রেনে ভ্রমণ আমার খুব ভালো লাগে।দিব্যি আরামে দোল খেতে খেতে দু পাশের প্রাকৃতিক সব দৃশ্য দেখতে দেখতে যেন অন্য কোন এক জগতে হারিয়ে যাই। জানালা দিয়ে বাইরে তাকালে মনে হয় দুপাশের ঘর বাড়ি,গাছ পালা যা কিছু দেখছি সব কিছুই দূরন্ত গতিতে আমার চোখের সামনে ছুটে চলেছে। আমিই শুধু থির দর্শক হয়ে বসে আছি। নিঝুম চাঁদনি রাত হলে প্রকৃতিকে যেন রুপকথার বইয়ে পড়া এক স্বপ্নপুরী বলে ভ্রম হয়। সে যেন তখন ধরা ছোঁয়ার বাইরের স্বপ্নময় কোন এক জগৎ। তবে এবারের ট্রেনযাত্রায় চাঁদের দেখা নেই। বাইরের দিকে তাকিয়ে মনে হচ্ছিলো প্রকৃতি যেন অন্ধকারে একাকী নীরব ধ্যানে মগ্ন। সেই অন্ধকারকে বিদীর্ণ করে ট্রেনটি যেন সেই ধ্যানমগ্নতায় বিঘ্ন ঘটিয়ে ছুটে চলেছে। রাত দশটার মধ্যেই আখাউড়াতে প্রবেশ করতেই ট্রেনের গতি হঠাৎ কমতে কমতে একসময়ে একেবারেই থেমে গেলো। আখাউড়ার মিষ্টির খুব নাম ছিলো তখন।ট্রেন থামার সাথে মিষ্টিবিক্রেতাদের হাঁক ভেসে আসতে লাগলো 'চাই মিষ্টি '', 'চাই মিষ্টি ', চা বিক্রেতারা চাই গরম চা, গরম চা বলে বলে সমানে চেঁচাতে শুরু করলো। ট্রেনের জানালা খুলে যাত্রীদের মধ্যে মিষ্টি কেনার হিড়িক পড়ে গেলো। আমরাও কিছু টাটকা রসগোল্লা কিনে নিলাম। এই সময়ে উর্দি পরা দুজন বেয়ারা ট্রে হাতে আমাদের কুপেতে ডিনার সার্ভ করে গেলো। আমি ট্রের ঢাকা খুলে দেখি সরু চালের ভাত,মুসুরির ডাল,লটপটি ধরনের একটা সব্জিভাজি, রুই মাছ আর মুরগীর মাংস। সে খাবার দেখতে যতটা ভালো লাগছিলো খেতে আমার মোটেই ভালো লাগলো না।আমার কর্তা দেখি নিরীহ মুখ করে খেয়ে নিলো। খাওয়াদাওয়ার পরে আমি দিব্যি আরামেএকটা বই নিয়ে শুয়ে পড়লাম আর আমার মেয়ে তার বাবার হাতেই দুধ খেয়ে , খেলতে খেলতে এক সময়ে বাবার কোলেই ঘুমিয়ে পড়লো। মেয়েকে আমার পাশে শুইয়ে দিয়ে সে আমার পাশে এসে বসে আমার মাথায় হাত বুলিয়ে খুব কোমল স্বরে জিজ্ঞেস করলো,"তুমি এত রোগা হয়ে গেলে কেমন করে? খুব কষ্ট হচ্ছে তোমার ওখানে থাকতে? আমার কর্তার ওইটুকু কথাতেই সহসা কোত্থেকে প্রচণ্ড এক অভিমান দুর্বার কান্নার স্রোতে আমাকে যেন ভাসিয়ে নিয়ে গেলো। আমি মনে মনে বললাম," তুমিই তো বলেছো কষ্ট করতে শেখো।" রাতের ট্রেন লম্বা পথ পাড়ি দিয়ে সিলেট রেলওয়ে স্টেশনে এসে থামলো। ভোরের আলো সবে ফুটে উঠছে তখন। ট্রেন থামার সাথে সাথে যাত্রীদের মালপত্র নামাবার জন্যে কুলিদের দৌড়াদৌড়ি, ব্যস্ততা, হাঁকডাকে স্টেশন সরগরম হয়ে উঠলো। আমরা ধীরেসুস্থে নেমে ওয়েটিংরুমে গিয়ে ফ্রেশ হয়ে ব্রেকফাস্ট সেরে অপেক্ষা করতে লাগলাম আবার ট্রেনে চাপবো বলে। এবারের গন্তব্য ছাতক।ঘন্টা দুই কি আড়াই লাগবে সেখানে যেতে। ট্রেন ছাড়তেই জানালা দিয়ে দৃষ্টি প্রসারিত করে দিলাম।সবুজ আর সবুজ। প্রকৃতি যেন মনের খেয়ালে চারিদিকে সবুজ রুপের হাট বসিয়ে রেখেছে এখানে।সবুজের যে কত রঙ আর তাকে কিভাবে তুলে ধরতে হয় সে বুঝি প্রকৃতির মতো আর কেউ জানেনা। মুহুর্তে মনটা অপূর্ব এক ভালোলাগায় ভরে গেলো। ছোট ছোট সবুজ টিলার বুক জুড়ে ছবির মত সাজানো সব বাংলো। পাহাড়, টিলা,ঘন সবুজ বন,পাহাড়ি খরস্রোতা নদী,চায়ের বাগান,কমলা বাগান,বিশাল সব হাওর সিলেটকে দিয়েছে অনুপম এক সৌন্দর্য । শুধু তাই নয় সিলেটের আবার নামও দুটি। সিলেট আর শ্রীহট্ট। যদিও মানুষের মুখে সিলেট নামটাই উচ্চারিত হয়। শিলা মানে পাথর আর হেট শব্দের অর্থ হাট। প্রাচীন যুগ থেকেই এখানে পাথর আর হাটের আধিক্য থাকায় শব্দ দুটি মিলে নাকি সিলেট শব্দের জন্ম নিয়েছে। আবার সিলেটের স্থানীয় হট্টনাথের পাঁচালিতে লেখা আছে শ্রীহট্টের পূর্বদেশ নাম গোয়ার - একখানি দেশ সেই বড়ই বিস্তার একদিকে জৈন্তা, হেড়ম্ব একদিকে, মধ্যদেশে মুকুন্দ আকাক্সক্ষা কৈলা তাকে। সমুদ্র তনয় গৌড় গোবিন্দ নামেতে শ্রীহট্ট দেশের রাজা ছিলেন পর্বতে। পুনির বিল ছাড়িয়া রাজা ছিলটেতে গেল, অট্টনাথের পূজা দিয়া ঠাকুরালি পাইল। এই গৌড় গোবিন্দের সাথেই বাংলার প্রবল পরাক্রান্ত নবাব ফিরোজ শাহ-র যুদ্ধ হয়। গোঁয়ার গোবিন্দ শব্দটা নাকি গৌড় গোবিন্দ থেকেই এসেছে।যাঁর কাছে দু-দুবার নবাবী ফৌজ পরাজিত হয়। শেষে সেনাপতি নুরুদ্দিন সাহায্য প্রার্থনা করলেন সাতগাঁও-এর ফকির হযরত শায়খ জালাল উদ্দীন কুনাইবি-র কাছে। এই ফকিরের নেতৃত্বেই যুদ্ধ করে নবাবী ফৌজ পরাজিত করে গোবিন্দকে। যাঁকে আমরা সিলেটের হযরত শাহজালাল (রহঃ)।নামে জানি। জনশ্রুতি আছে পায়ের সামনে পাথর দেখে তিনি বলেছিলেন, 'সিল হট।' অর্থাৎ পাথর সরে যাও।আর তা থেকেই সিলেট শব্দের জন্ম। কারও কারও মতে আবার প্রাচীন গৌড়ের রাজা গুহক তাঁর কন্যা শীলার নামে হাট স্থাপন করেছিলেন বলেই নাকি শীলাহাট আর তা থেকে সিলেট। তবে অনেকে বলে ব্রিটিশরা যখন এদেশ শাসন করতো তখন তারা শ্রীহট্ট শব্দটি উচ্চারণ করতে পারতো না তাই তারা সিলেট বলতো আর তা থেকেই সিলেট শব্দের উৎপত্তি। আবার সতীর আরেক নাম শ্রী। শ্রীর শবদেহের হাত নাকি এখানে পরেছিলো। আর হট্ট মানে হস্ত তাই শ্রীহস্ত মানে শ্রীহট্ট। কত যে কাহিনী ডালপালা ছড়িয়েছে এর মধ্যে কোনটা সঠিক তা কে বলবে? সিলেটের প্রধান আকর্ষণ হজরত শাহ্ জালাল আর হজরত শাহ্ পরাণের মাজার। দূরদূরান্ত থেকে ধর্ম বর্ণ নির্বিশেষে সর্বস্তরের মানুষ এই দুটি স্থানে তাদের মনস্কামনা জানাতে আসে।এছাড়াও রয়েছে মহাপ্রভু চৈতন্য দেবের ভিটে,সুরমা ব্রিজ,হাসন রাজার বাড়ি, রাধারমনের বাড়ি ও আরো নানা সব স্থান। এখানকার প্রধান নদী সুরমা,কুশিয়ারা আর পিয়াইন ছাড়াও রয়েছে বিশাল বিশাল সব হাওর। বর্ষার সময়ে দেখলে মনে হয় এ বুঝি সত্যিই অশান্ত সাগর। হাওর নামটিও সাগর থেকেই এসেছে কারণ সাগর আগে এদিকেই ছিলো।এক সময়ে তা সরে গেছে তবে তার নামটি ঠিকই রেখে গেছে। শীতের সময়ে এই দূরন্ত হাওরগুলির রুপ একেবারেই বদলে যায়।তখন তার ভারি স্নিগ্ধ,শ্যামল রুপ।দেখলে চোখ জুড়িয়ে যায়।সবুজে সবুজে তখন তারা সবাই সেজে ওঠে। শীতপ্রধান দেশ গুলিতে যখন বরফ জমতে শুরু করে তখন পরিযায়ী পাখিগুলি মাইলের পর মাইল উড়ে চলে আসে এইসব হাওরের বুকে আশ্রয় নিতে ।এই হাওরেই তারা স্বল্পকালীন সংসার বাঁধে,ডিম পাড়ে,বাচ্চা ফোটায় তার পর শীতের শেষে ছানাপোনাদের নিয়ে আবার ফিরে চলে যায় নিজেদের দেশে। হাওর ছাড়াও সিলেটে রয়েছে পাহাড়। খাসি পাহাড়,জৈন্তা পাহাড়।খাসি পাহাড়ে আদিবাসী খাসিয়াদের বসবাস। উত্তরের জৈন্তা পাহাড়ে একসময়ে ছিলো জৈন্তা রাজাদের বসবাস। তার চিহ্ন এখনও আছে। দক্ষিনে রয়েছে ত্রিপুরার পাহাড় ছাড়াও মেঘালয় সীমান্ত। সীমান্তবর্তী জাফলংয়ে গেলে দেখা যায় পাথুরে নদীর ছন্দোময় ছুটে চলা। এছাড়াও রয়েছে শ্রীপুরের ঝর্ণা,মাধবকূন্ড।সে বলে আর শেষ করার নয়। এখানকার পাহাড়ের ঢালুতে সবুজ পুরু গালিচার মতো চায়ের বাগান দেখলে চোখ ফেরানো যায় না।এছাড়াও রয়েছে কমলালেবু সহ বিভিন্ন লেবুর বাগান তার মধ্যে সাতকড়ার নাম উল্লেখ না করলেই নয়। কমলালেবুর কথায় মনে পড়ে গেলো সিলেটের কৃতী সন্তান সৈয়দ মুজতবা আলীর কথা।কবিগুরু যাঁকে আদর করে বলতেন, "আলীর কথা কমলালেবুর ঘ্রাণের কথা মনে করিয়ে দেয়।" সিলেটে এসে আমার গর্ব হচ্ছিলো এই ভেবে যে আমার ঠাকুর্দা জিতেন হোর শান্তিনিকেতনে সৈয়দ মুজতবা আলীর মতো একজন সহপাঠিকে পেয়েছিলেন। সংস্কৃতি যেন শ্রীহট্টকে আষ্টেপৃষ্ঠে জড়িয়ে রেখেছে। খাসিয়াদের জীবনযাত্রা,মনিপুরি উপজাতিদের সংস্কৃতি এখানকার অধিবাসীদের দিয়েছে এক মনোরম আর সমৃদ্ধ জীবন। হাসন রাজা আর রাধারমনের গান আমাদের এক বড় সম্পদ। সিলেটে এ আমার প্রথম আসা নয়।বিয়ের পর পরই আমি এখানে এসেছিলাম।আমার মেয়ে বিপাশার জন্ম এখানেই। সিলেট আমার খুব প্রিয় স্থান।আমার ভালোবাসার জায়গা। আমাদের কম্পার্টমেন্টে একজন ব্রিটিশ মহিলাও উঠেছেন।তাঁর পরণের শাড়িটি পূর্ব বাংলার গ্রামীন মহিলাদের মতো আটপৌরে ঢঙে পরা।বাংলার বধূদের মতো পান খাওয়ার ফলে ঠোঁট দুখানিও টুকটুকে লাল।হাতে সোনার চুড়ির সাথে কাঁচের চুড়িও আছে।কানে ঝুমকা,নাকে একটা বড় নোলকও আছে। মাথায় ঘোমটা টেনে তিনি বসে আছেন।পাশেই তাঁর স্বামী। তাঁর পরণে পাজামা আর পাঞ্জাবি। আমার চোখে চোখ পড়তেই বৌটি মিষ্টি একটা হাসি হেসে জিজ্ঞেস করলেন,আফনে ছাতখর কোনহান ঠাকইন ? আমি বললাম টেংরা টিলা। মহিলা বললেন আমি টিল্লাগাঁও। সিলেটে এসে প্রথম প্রথম আমি এ ধরণের মহিলা দেখলে কিছুটা অবাক হতাম বৈকি। পরে জেনেছি দ্বিতীয় বিশ্বযুদ্ধের পরে সিলেট থেকে প্রচুর লোককে বিলেতে কাজের জন্যে নেয়া হয়েছিলো তাঁদের অনেকেই সেখানকার মেয়ে বিয়ে করেছেন,সেই মেয়েরা এ দেশে এসে এদেশের গ্রামীণ জীবন যাপনের সাথে নিজেদের বেশ মানিয়েও নিয়েছেন। পান চিবোতে চিবোতে বৌটি যখন তাঁর স্বামীর সাথে ব্রিটিশ উচ্চারণে ইংরেজি বলছিলো তখন তা শুনতে যেমন অদ্ভুত লাগছিলো তেমনি আবার সিলেটের বাচনভঙ্গিও বৌটির মুখে ভারি অদ্ভুত লাগছিলো। দেখতে দেখতে কিছুক্ষণের মধ্যেই আমরা ছাতকে এসে পড়লাম। ছোট্ট ষ্টেশন। ট্রেন থামার সাথে সাথে হন্তদন্ত হয়ে কর্তার অফিসের আর্দালি হারিস আলী ছুটে এসে সালাম দিয়ে আমাদের কম্পার্টমেন্ট থেকে সুটকেশ নামিয়ে নিলো। হারিস আলির হাতঘড়িটা সবসময় ডান কবজিতে বাঁধা থাকে। প্রথমবার যখন ছাতকে আসি তখন সে ট্রেনে উঠে আমার সুটকেসটা মাথায় নিয়ে চলতে শুরু করলে আমি ফিসফিস করে আমার কর্তাকে বলেছিলাম আমার সব গয়নাই যে ওই সুটকেসে। আমার কর্তা ওর সামনেই আমাকে হাসতে হাসতে বলেছিলো ওর নাম হারিস আলি। আমার অফিসের আর্দালি।তোমার গয়না নিয়ে ভয় নেই। এবারে যখন হারিস আলি আমাদের মালপত্র মাথায় নিয়ে নামলো তখন দেখি গলায় ঘুন্টি বাঁধা নাদুসনুদুস একটা কালো ছাগলও তার পিছু পিছু চলেছে।তার গলার ঘুন্টিটা বাজছে টুন টুন টুন। চারিদিকে বেশ ঠাণ্ডা বাতাস বইছে,চেরাপুঞ্জি এখান থেকে খুব কাছে এই বাতাস চেরাপুঞ্জির দিক থেকে আসছে তাই বাতাসে ঠাণ্ডার আমেজ মিশে আছে। দূরে দেখা যাচ্ছে মেঘালয়ের ঢেউ খেলানো ধোঁয়া ধোঁয়া পাহাড়ের সারি। স্টেশনে নেমেই চারপাশ দেখতে দেখতে আস্তে আস্তে হাঁটছিলাম। আগেও আমি হেঁটে গিয়েছি এই পথ দিয়ে।তারপরেও আমার কেমন যেন অন্য একরকম অনুভূতি হয় ছাতকের মাটিতে পা রাখলে। এর কারণ ছাতকের পরে রেলপথ বা সড়কপথ এর কোনটাই নেই। এটিই শেষ রেল ষ্টেশন। ছোট্ট স্টেশনটি সুরমা নদীর পাড় ঘেঁষে দাঁড়িয়ে আছে। একটু দূরেই রেলপথ আর জলপথ দুটোই একই স্থানে অবস্থান করছে। রেল থেকে নামলেই চোখে পড়ে এখানে ওখানে ছড়িয়ে ছিটিয়ে রয়েছে বড় বড় পাথরের স্তুপ। প্রচুর শ্রমিক এক একটা পাথরের স্তুপের সামনে ছাতার নীচে বসে দিনরাত সে পাথর ভেঙেই চলেছে,ভেঙেই চলেছে। নদীর অনেক ওপর দিয়ে একটানা চলে গেছে রোপওয়ে।সেই রোপওয়ের তারের এক দিকে পাথর নিয়ে দোলনার মতো ঝুলতে ঝুলতে চলেছে লোহার বাকেট।আর অন্য দিকের বাকেটগুলি চলছে খালি। বিশাল এক চিমনি থেকে ধোঁয়া উড়ে উড়ে পরিষ্কার আকাশের মেঘের দলের সাথে মিতালি পাতাবার জন্যে ছুটছে। এই ধোঁয়া উড়ে আসছে সেই সময়ের একমাত্র বিখ্যাত সিমেন্ট কোম্পানীর চিমনি থেকে।অবিভক্ত বাংলায় যার নাম ছিলো আসাম বেঙ্গল সিমেন্ট কোম্পানী। পাথরভর্তি বাকেটগুলি সেই সিমেন্ট কোম্পানীতে এক দিকের রোপওয়ে দিয়ে পাথর ঢেলে খালি করে অন্য দিকের রোপওয়ে দিয়ে ফিরে চলে আসে। সবুজ ঘাসের ওপর দিয়ে হেঁটে হেঁটে সুরমা নদীর পাড়ে এসে দাঁড়াতেই নদী আমাকে সাথে সাথে এক ঝলক ঠান্ডা আর মিষ্টি বাতাসের ঝাপটা দিয়ে স্বাগত জানালো। সুরমা।ভারি সুন্দর একটা নাম।এই নদীকে দেখলেই আমার ষষ্ঠ শ্রেণীতে পড়া একটি নদীর আত্মকাহিনীর কথা মনে পড়ে যায় যেখানে রচনার শুরুতেই লেখা ছিলো "আমার নাম সুরমা কিন্তু তাই বলিয়া আমি চোখে দেয়া সুরমা নই।আমি একটি নদী।আসামের বরাক নদী হইতে আমার জন্ম।" ছোট্ট বেলায় পড়া কল্পনায় দেখা সেই নদীটির সাথে এভাবে আমার দেখা হয়ে যাবে তা কি সেই সময়ে একবারও ভেবেছিলাম? নদীর তীরে তখন আমার কর্তার অফিসের ছোট্ট প্রমোদতরীটি হাঁসের মতো জলে দুলে দুলে অপেক্ষা করছিলো আমাদের জন্যে।তরী থেকে কাঠের একটি পাটাতন ডাঙ্গায় লাগিয়ে দেয়া হয়েছে। ঢালু পথ পেরিয়ে তরতর করে নেমে সেই পাটাতন বেয়ে লঞ্চে উঠে গেলাম।বয়েস ছিলো অল্প।শরীর ছিলো হাল্কা।এখন আর ঢালু পথ বেয়ে সেভাবে নামার কথা ভাবতেই পারিনা। প্রমোদতরীটি মূলত খুব সুন্দর ছোট্ট একটা লঞ্চ।একটাই তার কেবিন আর কেবিনের সাথে লাগোয়া সারেং আর মিস্ত্রির রুম। কেবিনটি হাল্কা নীল পর্দা দিয়ে ঘেরা। বৃষ্টি না পড়লে বা একান্ত দরকার না হলে সে পর্দা গুটানোই থাকে।ভেতরে বেতের সোফা আর টেবিল দিয়ে সাজানো। আমরা কেবিনে গিয়ে বসতেই সারেং মেশিন স্টার্ট করলো।লঞ্চটা বেশ একটা গর্জন তুলে জল কেটে কেটে চলতে শুরু করতেই আর্দালি এসে আমাদের টেবিলে কফি আর বিস্কিট সার্ভ করে গেলো। আমি দীর্ঘ সময়ের ক্লান্তি ভুলে আরাম করে কফিতে চুমুক দিয়ে নদীর দিকে দৃষ্টি ফেরালাম। আমার মেয়ে তার বাবার কোলে বসে বাইনোকুলার হাতে নিয়ে বড়দের মতো সেটা চোখে লাগাবার কসরত করতে লাগলো। চলবে।
"আজি নূতন আলোকে নূতন পুলকে, ভূলোকে দ্যুলোকে, নূতন হাসিতে, বাসনারাশিতে, জীবনমরণ ভরিয়ে দাও।" শুভ সকাল Good morning.
সময়ের কাহন -৩ --------------- ইন্দুরের লাইগ্যা পাকঘরে কিছু থউন যায়?এই বলে সে নির্বিকার মনে চা নিয়ে চলে গেলো। কি জায়গায় যে এসে পড়লাম! রাতে ইঁদুরের উৎপাত ছাড়াও দিনের বেলাতেও কাকের উৎপাত কি কম? কলতলায় সাবান রেখে হাত ধোবার জো নেই।চায়ের কাপ,প্লেট, চামচ ধোবার উপায় নেই। নিপাট ভালোমানুষের মতো ঠিক তখন রাজ্যের কাকগুলি উড়ে এসে সীমানা দেয়ালের ওপর চুপ করে বসে ইতিউতি তাকাতে থাকে। সূযোগ পেলেই ছোঁ মেরে সাবান, চায়ের চামচ বা ছাঁকনি নিয়ে সাথে সাথে হাওয়া।এসব জিনিস ওদের কোন কাজে লাগে কে জানে? মা বলতো গ্রামের কাকের চেয়ে শহরের কাক বেশি ধুরন্ধর। কথাটা হাড়ে হাড়ে টের পাচ্ছি। কিন্তু ব্রাশ ছাড়া এখন বোতলটা কিভাবে ধুই? হঠাৎ মনে পড়লো মাকে দেখেছি বোতল ধোয়ার সময়ে বোতলের তলায় ব্রাশের মাথা যখন পৌঁছাতোনা তখন বোতলে সামান্য চাল ফেলে বোতলটা ঝাঁকিয়ে নিতেন।তাতে পরিষ্কারের কাজটা বেশ ভালোভাবেই হয়ে যেতো। আমি সেই পদ্ধতিটাকেই কাজে লাগিয়ে কলতলায় বোতলটা ধুয়ে, দুধ বানিয়ে মেয়েকে খাইয়ে দিতে গিয়ে শুনি বড় ভাশুর কলতলায় দাঁড়িয়ে সাঁচির বাপকে উচ্চস্বরে বকাবকি করছেন "কল তলায় এত চাল পড়লো কিভাবে ? এভাবে চাল নষ্ট করার মানে কি?রোজ রোজ এভাবে চাল নষ্ট হলে মাসের শেষে কত চাল নষ্ট হচ্ছে তার হিসেব আছে? ভাশুরের বকা শুনে সাঁচির বাপ মিনমিন স্বরে বললো আমি তো চাইল ফালাই নাই দাদা । বউরাণী মনে অয় বাইচ্চার বোতল ধুইত গিয়া ফালাইছে। বড় ভাশুর অবাক হয়ে জিজ্ঞেস করলেন," বোতল ধোবার জন্যে চাল ? কেন ব্রাশ নেই বউমার? সাঁচির বাপ আবারও মিনমিন স্বরে বললো পত্যেকদিন তো বেরাশ দিয়াই ধোয়। আইজ তাড়াহুড়াত বেরাশ খুইঁজ্যা পায় নাই মনে অয়। বুড়ো লোকটা ইঁদুরের কথাটা কেন যে ভাশুরের সামনে একবারও উচ্চারণ করলো না বুঝতে পারলাম না। এ বাড়িতে বড় ভাশুরকে সবাই ভয় পায়।রান্নাঘরে ইঁদুর এসে কি কি ক্ষতি করে যায় তার হিসাব দেবার ভয়ে হয়তো কথাটা সে বলেনি। ভয় শুধু সে পায়নি আমিও ভয়ে চুপ করে আছি। ভাশুর বললেন একটা বোতল ধুতে গিয়ে যদি এতটা চাল নষ্ট হয় তাহলে বউমা সারাজীবন সংসার করবে কি করে? ছোট্ট একটা কথা। সেই বয়সে বড় ভাশুরের কথায় মনে কষ্ট পেয়েছিলাম ঠিকই কিন্তু পরিণত বয়সে এসে বুঝতে পারি আমার ভালোর জন্যেই তিনি সেদিন একথা বলেছিলেন। বড়দের কাছে কত কিছু যে শেখার আছে । যাই হোক মেয়েকে খাইয়ে দিয়ে তাড়াহুড়ো করে সেদিন শাড়ি পরতে গিয়ে কাপড়চোপড়ের সুটকেসটা খোলা রেখেই বেরিয়ে গেলাম। স্কুটারে বসে সেকথা মনে পড়তেই মনে মনে ভাবছিলাম বাড়ি ফিরে গেলে ঠিক দেখবো আজ আরেক প্রস্থ বকুনি আছে আমার কপালে। ক্লাশে সেদিন মঞ্জুর মোর্শেদ স্যার আরাকান রাজসভার প্রধান কবি সৈয়দ আলাওলের পদ্মাবতী কাব্যের ওপর প্রশ্ন করবেন। অথচ আমি কিছুই পড়ে আসিনি। অগত্যা স্কুটারে বসেই বইয়ের পাতা উল্টে মনে মনে মুখস্থ করতে থাকি " কার্যহেতু যাইতে পন্থে বিধির ঘটন হুনদের নৌকা সঙ্গে হইল দরশন। বহুযুদ্ধ আছিল শহীদ হইল তাত রণক্ষেত্র ভোগযোগে আইলু এথাত। পদ্মাবতী কাব্যটি মূলত হিন্দি কবি মালিক মুহাম্মদ জায়সীর 'পদুমাবৎ কাব্যের অনুবাদ। বাস্তব ও কল্পনার চমৎকার সংমিশ্রণে এই কাব্যগ্রন্থটি মাগন ঠাকুরের আদেশে কবি রচনা করেছিলেন। নোট ঝালিয়ে নিতে নিতেই দেখি বাস স্টপেজ এসে পড়েছে। বইখাতা গুছিয়ে স্কুটার থেকে নেমেই ভার্সিটির বাসে উঠতে গিয়ে দেখি একগাদা ছাত্রছাত্রীদের ভিড়ে আমার স্কুলের দুজন শিক্ষক শ্রদ্ধেয় আবুল কাশেম আর সন্তোষ মজুমদার স্যার! তাঁদের দুজনকে দেখে আমার তো থতমত খাওয়ার উপক্রম হল । মনে মনে ভাবতে লাগলাম স্যার দুজন ভার্সিটির ছাত্রছাত্রীদের বাসে কেন? চলন্ত বাসে বসা এতগুলি ছাত্রছাত্রীদের ভিড়ে স্যার দুজনকে আমার প্রণাম করতে খুব ইচ্ছে করলেও সেই সুযোগ আমার ছিলো না।আবার প্রণাম করতে পারছিলাম না বলে মনে একটা অস্বস্তি আর অপরাধবোধও কাজ করছিলো। সন্তোষ স্যার ভিড়ের মধ্যেই কোন একজনের সাথে কথা বলতে বলতে চকিতে আমার দিকে এক পলক তাকিয়েই কেন জানি না দেখার ভান করে মুখ ফিরিয়ে নিলেন আর কাসেম স্যার একটু মিষ্টি হাসলেন। এত ছাত্রছাত্রীদের ভিড়ে আমি ঠিক কি করবো বুঝতে পারছিলাম না। মনে মনে ভাবলাম বাস থেকে নেমেই আগে স্যার দুজনকে প্রণাম করে নেবো। পরে বুঝতে পারলাম স্যার দুজনও বিশ্ববিদ্যালয়ে ভর্তি হয়েছেন। চট্টগ্রাম বিশ্ববিদ্যালয় তখন সবেমাত্র স্থাপিত হয়েছে, নানা অসুবিধার কারণে যাঁরা ঢাকা বিশ্ববিদ্যালয়ে পড়তে পারেন নি তাঁরা তখন ভার্সিটিতে পড়ার এই সুযোগটা হাতছাড়া করেন নি।কারণ ব্রেক অফ স্টাডির কোনরকম ব্যাপার তখন ছিলো না। আসলে লেখাপড়ার জন্যে ব্রেক অফ স্টাডির এই নিয়ম থাকাও উচিৎ নয়।কি সব অদ্ভুত নিয়ম! আমি বুঝতে পারলাম আমার স্যার দুজনও মাস্টার্স পড়ার জন্যে এই সুযোগে ভার্সিটিতে ভর্তি হয়েছেন। সন্তোষ স্যার তাই কি তাঁর ছাত্রীর সামনে একটু অস্বস্তি বোধ করলেন?এজন্যেই কি তিনি মুখ ফিরিয়ে নিলেন? হবে হয়তো। কিন্তু লেখাপড়ার জন্যে বয়েস কোন বাধা হতে পারে না এটা তো আমরা শিক্ষকদের কাছ থেকেই শিখেছি। ছাত্রছাত্রীদের কথাবার্তা, হাসি,গল্পের মধ্যেই বাস যখন স্টপেজে এসে থামলো তখন সন্তোষ স্যার নেমেই কোথায় যে হাওয়া হয়ে গেলেন আমি টেরই পেলাম না। কিন্তু কাসেম স্যার নিজেই আমার কাছে এগিয়ে এসে সস্নেহে জিজ্ঞেস করলেন আমি কেমন আছি?কোন বিভাগে ভর্তি হয়েছি? স্যারের মুখে শুনলাম ওনারা দুজনেই আগের বছরে বাংলা বিভাগে ভর্তি হয়েছেন। কাসেম স্যার ছিলেন অত্যন্ত কোমল মনের মানুষ। আমার আজো মনে পড়ে নবম শ্রেণীতে মীর মোশাররফ হোসেনের বিষাদ সিন্ধুর একটা অংশ আমাদের পাঠ্য ছিলো।স্যার তা পড়াতে গেলেই তাঁর চোখ দুটি অশ্রুসজল হয়ে উঠতো।। ভার্সিটি থেকে বাসায় ফিরে এসে দেখি স্যুটকেস ঠিকই বন্ধ আছে। তারপরও কেন জানি বারবার মনে হচ্ছিলো আমি স্যুটকেসের ডালা খোলাই রেখে গিয়েছিলাম। ফিরে এসে বন্ধ দেখে নিশ্চিন্ত হলাম। কারণ আসার সময়ে আমি টাকা পয়সা গহনাগাঁটি যা কিছু সাথে এনেছিলাম সবই ওই সুটকেসের মধ্যেই। জায়গাটাও খুব একটা ভালো এলাকায় নয়। যখন তখন যে কেউ দরজা খোলা পেলে ঢুকে যেতে পারে। রোজকার কাজ সেরে রাতে যখন শুয়ে পড়েছি তখন নমিতা আমাকে ফিসফিস করে বললো,কাকী তুমি চলে যাওয়ার পরে ঠাকুমা আজ তোমাকে খুব বকাবকি করেছে। নমিতার কথায় আমার বুকটা ধড়াস করে উঠলো না জানি কী অপরাধ করলাম আমি? ভয়ে ভয়ে জিজ্ঞেস করলাম কেন বলতো? সকালে বোতল ধুতে গিয়ে চাল ফেলেছিলাম বলে? নমিতা বললো," না তুমি সুটকেশ খোলা রেখে গিয়েছিলে সে জন্যে। ঠাকুমা তোমার সুটকেশের সব শাড়ি উলটে পালটে দেখে বললো তোর কাকার কাণ্ড দেখ।বাপের জন্মে কেউ যেন আর বিয়ে করে না।বিয়ে করাতে যখন চাইলাম তখন সে বিয়ে করবে না বলে আমাকে কী জ্বালাটাই না জ্বালিয়েছে। তারপর জোর করে যখন বিয়ে করালাম তখন বউয়ের পরণে দামী দামী শাড়ি ছাড়া সস্তা শাড়িতে তার মন ভরেনা।এত শাড়ি লাগে মেয়েমানুষের? ছেলে যে এত শাড়ি কিনে দেয় বউয়ের সেদিকে কোন খেয়াল আছে? আমরাও তো বউ ছিলাম।আমাদের দিন যায় নি? আমি বললাম কিন্তু আমি তো সুটকেস বন্ধ পেয়েছি। নমিতা বললো সে তো ঠাকুমা বন্ধ করেছে তোমার তোষকের নিচ থেকে চাবি নিয়ে। নমিতার মুখে একথা শুনে আমি শাশুড়ি মায়ের বকার জন্যে মনে মনে প্রস্তুত হয়েই ছিলাম কিন্তু অবাক হয়ে দেখলাম স্যুটকেস খোলা রাখার জন্যে আমাকে তিনি তেমন বকলেন না।শুধু বললেন কোথাও যাবার আগে সুটকেসে যেন তালা দিতে ভুলে না যাই।জায়গাটা ভালো নয়, সাবধানের মার নেই। দরজা খোলা পেলে হুটহাট করে যে কেউ সুটকেস থেকে কিছু চুরি করে নিয়ে যেতে পারে। শাড়ি নিয়ে নাতনির সাথে তিনি এত কথা বললেও আমাকে কিছুই বললেন না। তবে ছেলে বউকে দামী দামী শাড়ি কিনে দেয় এ নিয়ে তিনি আক্ষেপ করলেও সত্যিকার অর্থে আমাদের সময়ে এখনকার মতো এত বৈচিত্র্যপূর্ণ শাড়িতে বাজার সরগরম ছিলো না। ১৯৬৫র যুদ্ধের পরে ভারতীয় শাড়ি তো পাওয়াই যেতো না। সবাই তখন দেশীয় শাড়িই পড়তো। বিশেষ করে পাবনা আর টাঙ্গাইলের তাঁতের শাড়ি পরতেই সম্ভ্রান্ত মহিলারা ভালোবাসতেন। ভালো মানের তাঁতের শাড়ির দাম ছিলো তখন বিশ কি পঁচিশ টাকা। সিল্কের শাড়ির উৎপাদন তখন এদেশে হত না তাই এখনকার মতো সিল্কের শাড়ির এত ব্যাপক ব্যবহারও ছিলো না। ঘরে পরবার জন্যে আটপৌরে একজোড়া বি টি শাড়ির দাম ছিলো মাত্র দশ টাকা।শাড়ির জমিও ছিলো খুব ভালো। নিম্নজীবি মহিলাদের এক জোড়া শাড়ির দাম ছিলো তিন থেকে চার টাকা। আমার বিয়ের প্রধান শাড়ি শ্বশুর বাড়ি থেকে যেটা দেয়া হয়েছিল তার দাম ছিলো আশি টাকা আর বাবা যেটা দিয়েছিলেন তার দাম ছিলো একশ দশ টাকা। সোনার ভরি ছিলো একশো বিশ টাকা । মনে আছে বাবা একবার মার জন্যে বিশ টাকা দিয়ে ঘরে পরবার জন্যে একজোড়া শাড়ি এনেছিলেন। মা সে শাড়ি দোকানে ফেরত দিয়ে ষোল টাকার শাড়ি আনিয়ে নিয়েছিলেন। সেদিন এর অর্থ কিছুই বুঝিনি।আজ বুঝি সফল একটা সংসারের পেছনে মায়েদের এই ধরনের কত যে নিঃস্বার্থ আত্মত্যাগ থাকে যার কোনরকম দামই মায়েরা পান না। ছোট্ট এই উদাহরণের মধ্যেই কত বড় শিক্ষা লুকিয়ে আছে ভাবলে শ্রদ্ধায় মাথা নুয়ে আসে। এদিকে দেখতে দেখতে ভার্সিটিতে প্রথম সেমিষ্টার শেষ করে ফেললাম। দ্বিতীয় সেমিস্টার আরম্ভ হবার আগে তাই লম্বা একটা ছুটি পেয়ে গেলাম। ছুটি পাওয়ার সাথে সাথে আমার কর্তা সেইদিনই আমাকে আর মেয়েকে সিলেটে নিয়ে যাবার জন্যে চট্টগ্রামে এসে পড়লো। বাবাকে দেখেই মেয়ে তো বাবার কোলে ঝাঁপিয়ে পড়ে অর্থহীন ভাষায় সমানে বকবক করতে শুরু করলো সে বকবকানির আর থামাথামি নেই। অনেকদিন পরে আবার সিলেটে যাবো বলে নিজেরও খুব ভালো লাগছিলো। যাওয়ার আগে স্যুটকেসে কাপড় চোপড় গোছাতে গোছাতে হঠাৎ মনে হল আমার ননদকে দেবার জন্যে কয়েকটা ভালো শাড়ি আমার শাশুড়িকে দিয়ে যাই। সেই বয়সে কেন যে এটা আমার মাথায় এসেছিলো আজ আর তা মনে নেই।কেউ শিখিয়ে দেয় নি। ইচ্ছে হয়েছিলো ব্যাস এতটুকুই । একটা প্যাকেটে কয়েকটা শাড়ি ভরে আমার শাশুড়ির কাছে গিয়ে বললাম," মা আপনি গ্রামের বাড়িতে গেলে এই প্যাকেটটা দিদিকে দেবেন। আমার শাশুড়ি বিধবা মানুষ। একবেলা ভাত খান।নিজের ভাত, তরকারি আলাদা কেরোসিনের স্টোভে নিজেই রান্না করেন। তরকারি কুটতে কুটতে মুখ তুলে জিজ্ঞেস করলেন, "ওতে কি আছে? আমি বললাম কয়েকটা নতুন শাড়ি। জানি ননদকে কয়েকটা শাড়ি দেয়া আহামরি কোন কিছু নয় কিন্তু আমার সেই বয়সে ননদকে ভালোবেসে এইভাবে শাড়ি দেয়াটা আমার শাশুড়ির খুব ভালো লেগেছিলো। শুধুমাত্র তাঁর মেয়েকে আমি ভালোবেসে দিয়েছিলাম বলে। পাঁচ ছেলে আর ওই একটিমাত্র মেয়ে তাঁর। মেয়ের শ্বশুরবাড়িও খুব একটা স্বচ্ছল ছিলো না। বিয়ে দেবার পরেও প্রায়ই তাই মেয়েকে নিজের কাছেই এনে রাখতেন। একেবারেই মাটির মানুষ বলতে যা বোঝায় আমার ননদ ছিলেন ঠিক তাই। নিজের বড়দাদাকে তিনি এতটাই ভয় পেতেন যে একবার তাঁকে ধমক দেবার সাথে সাথে তাঁর হাত থেকে ভাতের থালাটাই মাটিতে দুম করে পড়ে গিয়েছিলো। মেয়েকে বিয়ে দিলেও আমার শাশুড়ি চাইতেন তাঁর একটিমাত্র মেয়েকে বাপের বাড়ির সবাই একটু আদর করুক কিন্তু স্বার্থপরতার নিষ্ঠুর কষাঘাত অনেক সময় তা হতে দেয় না। বিশেষ করে আমার জায়েরা বিয়ের পরে শাশুড়ির বিবাহিতা মেয়ের ছেলেমেয়ে সহ বাপের বাড়িতে বেশিদিন থাকাটা একেবারেই পছন্দ করতেন না। সিলেট থেকে আসার সময় আমার কর্তা পরদিন রাতের মেলের টিকিটও সাথে নিয়ে এসেছিলো। আমরাও আর দেরি না করে পরদিন সিলেটের উদ্দেশ্যে রওয়ানা হলাম। চলবে
সময়ের কাহন -২ ------------- একতলা সেই ছোট্ট বাড়িটিতে থাকতেন বড় ভাশুর , আমার একমাত্র দেবর,বড় ভাশুরের বড় ছেলে তুষার, আর মেজ ভাশুরের বড় মেয়ে নমিতা। তুষার টেনে আর নমিতা নাইনে পড়ে।বড় ভাশুরই তাদের পড়া দেখিয়ে দেন। এছাড়া সাঁচির বাপ বলে পুরু লেন্সের চশমাপরা আধবুড়ো এক কুঁজোমতো লোক ছিলো।দ্বিতীয় বিশ্বযুদ্ধের সময়ে পিঠে আড়াই মনের চালের বস্তা নিয়ে বার্মার জেটিতে সিঁড়ি বেয়ে ওঠানামা করতে গিয়ে তার পিঠের এই অবস্থা।পরণে হেঁটো ধুতি আর ফতুয়া। লোকটা রান্নাবান্নার কাজ করতো।নুয়ে নুয়ে হাঁটতো। দেখে মায়া লাগতো।পিতৃদত্ত নামটা তার সাঁচির বাপের আড়ালেই ঢাকা পড়ে গিয়েছে।যদিও তার সাঁচি নামের ছেলেটাকে বাপের খোঁজ নিতে দেখিনি। আমার শাশুড়িই তাকে গ্রাম থেকে এনে রান্নার কাজটি দিয়েছেন।যদিও সে রান্না তেমন পারে না। বিপাশাকে রেখে ভার্সিটিতে গেলে তাকে রাখার জন্যে আমার শাশুড়িও গ্রামের বাড়ি থেকে ভাশুরের বাসাবাড়িতে চলে এলেন। আমি সেই বাসায় আসার পরে পার্টিশন দেয়া তিন অংশের এক অংশে মেয়েসহ আমার আর নমিতার থাকার ব্যবস্থা করা হল।যেখানে খুপরি ধরনের একটা জানালা আছে তবে দরজা বলতে কিছুই নেই। ছোট্ট একটা পড়ার টেবিল সেই খুপরির কাছে পেতে তার দুপাশে দুটি সিংগল খাট পাতা হল। ব্যাস ওতেই আর নড়াচড়ার জায়গা নেই। জানালাটির নিচের অর্ধেক অংশে পর্দা টাঙানো হল। জানালা বন্ধ করলে ঘর অন্ধকার হয়ে যায়।আবার টেবিল ছেড়ে উঠে দাঁড়ালে জানালার অপর পাড়ে চোখে পড়ে বস্তিবাসীসের দৈনন্দিন জীবন।যেখানে অষ্টপ্রহর হৈ চৈ, ছেলেমেয়েদের মারধোর, মায়ে ঝিয়ে, বা স্বামী স্ত্রীর অকথ্য ঝগড়াঝাঁটি সারাক্ষণ লেগেই আছে। এমন পরিবেশ আমার জন্যে একেবারেই অন্যরকম। রাতে যে ঘুমাবো তারও কি উপায় আছে?কানের কাছেই প্রায়ই উচ্চস্বরে মাইকে ভেসে আসে ওয়াজ মাহফিলের হুজুরের বয়ান। একদিন কোন এক হুজুরের বয়ান শুনে আমি হাসবো না কাঁদবো নিজেই বুঝতে পারছিলাম না। সেই হুজুর সেদিন খুব আবেগের সাথে বলছিলেন আজান এতই মধুর যে মুসলমান তো বটেই হিন্দুর বেটা রবীন্দ্রনাথ ঠাকুর পর্যন্ত ফজরের আজান শুরু হলে তা শোনার জন্যে সাথে সাথে বালিশ থেকে কল্লা তুলে তা শুধু শোনা নয় আজান নিয়ে তিনি রীতিমতো একটি কবিতাও রচনা করেছেন। আমি কান খাড়া করে শুনে আছি আজান নিয়ে রবীন্দ্রনাথের সেই কবিতাটি শোনার জন্যে। হুজুর তখন গদগদ কণ্ঠে আবৃত্তি করতে শুরু করলেন মহা কবি কায়কোবাদের আজান কবিতাটি। 'কে শোনালো মোরে আজানের ধ্বনি মর্মে মর্মে সেই সুর বাজিলো কি সুমধুর আকুল হইল প্রাণ নাচিল ধমনী কি মধুর আজানের ধ্বনি। মনে মনে ভাবছিলাম যে হুজুর কষ্ট করে আজান কবিতাটি মনে রেখেছেন তিনি কেন সেই কবিতার রচয়িতার নাম জানেন না? যাই হোক আমি বুঝলাম এমন প্রতিকূল পরিবেশের মধ্যেই আমাকে মানিয়ে নিয়ে যে ভাবেই হোক লেখাপড়া করতে হবে। ভার্সিটি যেতে হলে ঘর থেকে বেরিয়ে প্রথমে স্কুটার,এরপরে বাস বা ট্রেন,তারপরে আবার রিকশায় চড়ে যেতে হত।প্রথম কয়েকদিন ভার্সিটি থেকে স্কুটারে বাড়ি ফেরার সময়ে নিজেদের গলিই খুঁজে পেতাম না। যখন ফিরতাম তখন বিকেল গড়িয়ে যেতো।দীর্ঘ সময় পরে আমাকে যখন আমার মেয়ে দেখতো তখন সে রোজ আমার বুকে মুখ গুঁজে ফুঁপিয়ে ফুঁপিয়ে কাঁদতো। মেয়েকে আগে শান্ত করে মুখ হাত ধুয়ে কাপড় চোপর ছেড়ে বসতে না বসতেই শাশুড়ি বলতেন,বউমা মাছটা তুমিই রান্না কোরো।সাঁচির বাপ ভাতটাই ঠিক মতো রান্না করতে পারে না মাছ রাঁধবে কি? সেই সাথে আমার বড় জাকে উদ্দেশ্য করে বলেন বুঝলে সেজো মা আমাদের বড় বউ আর সাঁচির বাপ এই দুইজনকে চেষ্টা করেও আমি রান্না শেখাতে পারলাম না। সাঁচির বাপের সাথে আমার বড় জায়ের তুলনা দেয়াটা আমার একেবারেই ভালো লাগতো না। রান্নাবান্না শেষ করে পড়তে বসলে বলতেন,ছোট বাচ্চার মার এত রাত জাগতে নেই। কখনও আবার বলেন এত রাত জেগো না। সকালে উঠে আবার দৌড়াতে হবে।ঘুমিয়ে পড়। কিছুদিন ক্লাশ করেই আমি আমার কর্তার কাছেবাধ্য হয়ে চিঠি লিখলাম এই পরিবেশে থেকেআর যাই হোক আমি লেখাপড়া করতে পারবো না তুমি এসে আমাকে নিয়ে যাও। আমার চিঠির উত্তরে সে লিখে পাঠালো,' তুমি সেখানে সিলেটের পরিবেশ চাইলে তো আর পাবে না একটু কষ্ট করে মানিয়ে নিতে চেষ্টা কর।কষ্ট করতে শেখো।' সে চিঠি পড়ে আমি মনে মনে ভাবলাম কষ্ট করতে আমার আপত্তি নেই কিন্তু আমি যে পড়ার জন্যে সময় বা সুযোগ কোনটাই পাচ্ছি না।সকালে উঠেই ভার্সিটি দৌড়াই,ফিরতে ফিরতে বিকেল গড়িয়ে যায়, তারপর রান্নাবান্না করে পড়তে বসলেই শাশুড়ির হুকুম শুয়ে পড়ো।ছোট বাচ্চার মার এত রাত জাগতে নেই। এভাবে কি লেখা পড়া করা যায়? আমাদের যুগে আমরা দেখেছি বাবা,মা বা বড় ভাই,বোনের কথার ওপরে ছোট ভাই বোনরা কখনও প্রতিবাদ করতেন না।তারপরও আমার কর্তা খুব ভয়ে ভয়ে বড় ভাইকে একবার বলেছিলো এই বাসাটা বদলে আর একটা বড় বাসা নেয়া যায় না বড়দা? একথা শুনেই আমার ভাশুর খেপে গিয়ে বললেন আমাদের কারো যদি এই বাসায় অসুবিধা না হয়ে থাকো তাহলে বৌমার অসুবিধার কোন কারণ তো আমি দেখতে পাচ্ছি না। ভাশুরের একথার পর আর কথা চলে না। আমিও কষ্ট করেই ভার্সিটি আসা যাওয়া করতে লাগলাম। সময়টা ছিলো ততকালীন পাকিস্তান আমলের।যখন বাংলাদেশও পাকিস্তানের অংশ ছিলো। ভার্সিটির বাসে তাই পশ্চিম পাকিস্তানেরও বেশ কিছু ছাত্রছাত্রী আসা যাওয়া করতো। বাসে করে আসা যাওয়ার সময়ে তাদের মধ্যে কেউ কেউ আমাকে জিজ্ঞেস করতো,আর ইউ নিউ কামার? হোয়াট'স ইওর মেজর ?তারপর একটু মিষ্টি হেসে নিজেদের মধ্যেই অনর্গল উর্দুতে বকবক করতে থাকতো যার একবর্ণও আমি বুঝতে পারতামনা। আমি গ্রামে বড় হয়েছি। মোগল আমলের গ্র‍্যান্ড ট্রাংক রোড ধরে রোজ এক মাইল পায়ে হেঁটে তখনকার বিখ্যাত স্কুল পি,সি,সেন সারোয়াতলী স্কুলে আসা যাওয়া করেছি যে স্কুলে আমার মা পড়েছেন, এমন কি বিপ্লবী বিনোদবিহারী চৌধুরিও পড়েছেন। কোয়ার্টার থেকে পা বাড়ালেই ছিলো কলেজ। বিয়ের পরে কর্তার অফিসের গাড়িতেই বরাবর চলাফেরা করেছি। বাসে চড়ার অভ্যাস তাই আমার ছিলো না। এজন্যে বাসে উঠে আমি ঠিক স্বাচ্ছন্দ্য অনুভব করতাম না।মাঝে মাঝে অসুস্থ বোধও করতাম।হয়তো একারণেই পাকিস্তানি শিক্ষার্থীরা আমাকে দেখে এসব কথা জিজ্ঞেস করতো। তবে শরীরের নাম মহাশয়, যা সহাও তাই সয়। অভ্যাসে সবই সয়ে যায়। কিছুদিনের মধ্যেই এসব অসুবিধা আমারও অনেকটাই সয়ে গিয়েছিলো । শুধু ভার্সিটি থেকে ফিরে আসার পরে ছোট্ট ওই ঘরটাতে ঢুকলেই আমার দম যেন বন্ধ হয়ে আসতো। আমি বড় হাঁপিয়ে উঠতাম। ক্লাশ নাইনে পড়ুয়া আমার মেজো ভাশুরের বড় মেয়ে নমিতা ছিলো আমার সর্ব ক্ষণের সঙ্গী। যদিও আমি তার কাকীমা, বয়সে সে আমার চেয়ে খুব একটা ছোটও ছিলো না। আমাকে যেমন সে খুব ভালোবাসতো।আমিও তাকে খুব ভালোবাসতাম। দুজনে মিলে রাতে শুয়ে শুয়ে অনেক সময় খুব নিচু গলায় আমরা দুজন এটা সেটা নানারকম গল্প করতাম।শাশুড়ি মার কানে গেলেই তিনি বকতেন রাতে না ঘুমিয়ে এত গল্প কিসের? পার্টিশন দেয়া বসার ঘরটাতে রাতে আমার ভাশুর ঘুমাতেন।সেই ঘরেও একটা খুপরি ধরণের জানালা ছিলো।স্কুল থেকে ফেরার পরে বিকেল বেলায় নমিতা সেই ঘরের জানালার পাল্লাদুটিকে সামান্য একটু ফাঁক করে পথ চলতি মানুষের ব্যস্ত চলাফেরা বা যানবাহন কিংবা দূরের একচিলতে আকাশ দেখতে খুব ভালোবাসতো। বড় ভাশুরের চোখে দৈবাৎ এই দৃশ্য চোখে পড়লে তিনি তাকে এ নিয়ে খুব বকাবকি বা শাসন করতেন।আমার শাশুড়ি নিজেও তাঁর নাতনির জানালার ধারে বসে এসব দৃশ্য দেখা একদম পছন্দ করতেন না। আজ ভাবি ছোট্ট একটা জানালার পাল্লার ফাঁক দিয়ে বাইরের জগতের কিই বা আর দেখা যায়? অথচ সেটুকু দেখার স্বাধীনতাও ওইটুক একটা কিশোরীর ছিলো না।সেই অর্থে এখনকার যুগের মেয়েরা কত স্বাধীন।তারা একা একা দুনিয়া জুড়ে ছুটে বেড়াচ্ছে। এক বিকেলে সেই জানালার ধারে বসে নমিতা আমাকে ইশারায় ডেকে বললো কাকী একটা মজার জিনিস দেখে যাও।আমি শাশুড়ি মা কোথায় আছে দেখে নিয়ে জানালার ফাঁকে চোখ রেখে দেখি বস্তির এক মা তার মেয়েকে শাসাচ্ছে। "এই বুলবুলি বিহান থাইক্যা তুই কয় কিস্তি খাওন খাইলি? হ্যার বাদেও তোর প্যাট ভরে নাই? এতগুলান আটা সিদ্ধর দলা রাইখ্যা গেলাম ?দলাগুলি নিয়া যাস কই? আমি অহন রুডি বানাইমু কি দিয়া?" উঠতি বয়সের বুলবুলি নামের মেয়েটা মার বকাবকির তোয়াক্কা না করে তার জামার কোঁচড়ের মধ্যে রুটির জন্যে আটা সিদ্ধের দলাগুলি নিয়ে ততক্ষণে রাস্তা দিয়ে ছুটছে আর তার পিছু পিছু তার মা একটা কঞ্চি নিয়ে ছুটছে। সেই দৃশ্য দেখে নমিতা হেসে গড়িয়ে পড়ছে।আমি হাসতে হাসতে বললাম বুলবুলির পিঠে আজ নির্ঘাৎ ওই কঞ্চির বাড়ি না পড়ে যাবে না। বেচারি নমিতা। ঘরের ওই খুপরি জানালার ফাঁক দিয়ে এভাবেই বুঝি বিশাল পৃথিবীটাকে বুঝতে চেষ্টা করে। আমার দেওর তখন সবেমাত্র চাকরি পেয়েছে।তার বিয়ের জন্যে মাঝে মাঝে পাত্রীর খবরও আসতে শুরু করেছে। আমার শাশুড়ি এখন এই বাসায় আছে বলে সে সাপ্তাহিক ছুটির দিনে আর গ্রামের বাড়ি যায় না।তবে আমার ভাশুর যান।কারণ বড় জা ও তাঁর অন্য দুই ছেলেমেয়ে গ্রামের বাড়িতেই আছে। এর মধ্যেই এক ছুটির দিন সকালে চা খেতে খেতে আমার দেওর বললো, "বৌদি চল আজ ইভনিং শোতে তুমি,আমি আর নমিতা 'হারানো সুর' সিনেমাটা দেখে আসি। সিনেমা দেখার কথায় নমিতা খুশিতে ডগমগ হয়ে বললো,হ্যাঁ কাকী চল।খুব মজা হবে। ছোট বেলায় কলেজে প্রজেক্টরে প্রচুর টকি দেখেছি। তবে সে সবই ছিলো তথ্যচিত্র।তাও আবার ইংরেজিতে। হলে গিয়ে বাংলা সিনেমা বিয়ের আগে আমি কখনোই দেখিনি।তাই দেবরের অনুরোধে আমার নিজেরও যাওয়ার খুব ইচ্ছে হলেও এত ছোট বাচ্চা নিয়ে তো আর সিনেমাহলে যেতে পারি না। তাছাড়া শাশুড়ি মা আমাকে যেতে দেবেন কিনা সেই ভয়ও আছে।তাঁর অনুমতি ছাড়াই বা কি করে যাই? তারপরেও দেবরের কথায় আমি যখন সাহস করে তাঁর কাছে অনুমতি চাইতে গেলাম তিনি না করলেন না। বললেন,ঠিক আছে যেও। আমার জীবনে সেই প্রথম হলে গিয়ে সিনেমা দেখা। ছোটবেলা থেকে আমি আমার মাকে হলে গিয়ে সিনেমা দেখতে কখনো দেখিনি আর এ নিয়ে মাকে কোনদিন মন খারাপ করতেও দেখিনি। লেখাপড়ার পাশাপাশি ফুলবাগান ,গল্পের বই, গান, সেলাই,নানা রকম খেলাধুলার মধ্যেই আমরা বড় হয়েছি।যার মধ্যে ক্রিকেটও ছিলো। সেই সময়ের সিনেমা পত্রিকা চিত্রালী ছাড়া শারদীয়া সংখ্যা উল্টোরথ,প্রসাদ, নবকল্লোল থেকে তখনকার নায়ক, নায়িকা সম্পর্কে এক আধটু যা জানতাম। চিত্রজগত সম্পর্কে এর বাইরে তেমন আর কিছু জানতাম না। সুচিত্রা সেনকে ভাবতাম উত্তম কুমারের বউ। বাবাই একদিন আমার এই ভুল ভাঙিয়ে দিয়েছিলেন। তবে আকাশবাণী থেকে প্রচারিত পঙ্কজ মল্লিকের সঙ্গীত শেখার আসর, নাটক,শনি,রবিবারের অনুরোধের আসর শুনতাম নিয়মিত। এছাড়া বাড়িতে পুরনো দিনের গানের রেকর্ড ছাড়াও পূজায় যেসব রেকর্ড বার হত সেসব কেনা হত। গ্রামোফোনে রেকর্ডের গান প্রায়ই শুনতাম। আমাদের সময়ে স্কুল,কলেজে নিয়মিত রবীন্দ্র, নজরুল চর্চা ছাড়াও বিভিন্ন প্রতিযোগিতা মূলক অনুষ্ঠান হত। তাতেও অংশ নিতাম। আজ বুঝতে পারি আমাদের মা তাঁর পাঁচ মেয়েকে বড় করে তোলার জন্যে অনেক শখই ত্যাগ করেছিলেন।সিনেমা তার মধ্যে একটি। সবাই আমাদের দেখে বলতো ওদের সাত ভাইবোনের মধ্যে এমন মিল যে বাইরের কোন বন্ধুর ওদের আর দরকার হয় না। সারাক্ষণ যেন আনন্দে মেতে আছে সবাই। সবচেয়ে ভালো লাগে এই পরিণত বয়সে এসেও আমাদের সেই বন্ধন আজও অটুট আছে। তবে মেজকাকিমার মুখে শুনেছি দুপুরবেলায় ঠাকুমা ঘুমিয়ে পড়লে কাকিমা নাকি চুপিচুপি আমার ঠাকুর্দার ঘরে গিয়ে বলতেন,বাবা হলে একটা খুব ভালো বই চলছে আমি দেখতে যাবো। আমাকে কিছু পয়সা দিন। সেই সময়ে সিনেমা দেখাকে অনেকেই বই দেখাও বলতেন।আমার কাকিমাও তাই বলতেন। ঠাকুর্দা কাকিমাকে বলতেন দিতে পারি যদি তুমি সিনেমা দেখে এসে সেই গল্পটি আমাকে শোনাতে পারো।এই বলে বালিশের নিচ থেকে আট আনা তুলে নিয়ে কাকিমার হাতে তুলে দিতেন। এরপর কাকিমা নাকি একটা ফিটন ডেকে নিয়ে দিব্যি সেই সিনেমা দেখে বাড়ি ফিরে আসতেন। বিয়ের পরে সিনেমা যে দেখিনি তা নয়। তবে সে ছিলো উর্দু আর ইংরেজি সিনেমা।প্রতি পনেরো দিন পর পর পশ্চিম পাকিস্তানের হেড ব্রাঞ্চ থেকে সেসব সিনেমার রোল আসতো আমার কর্তাদের কোম্পানীতে। অফিস স্টাফের সবাই পরিবার নিয়ে সেই সিনেমা দেখতো কোম্পানীর বিশাল ক্লাবে বসে। আমি যে গ্যাস ফিল্ডে ছিলাম সেখান থেকে সিলেট শহর ছিলো অনেকদূরে। আমি উর্দু তো এক বর্ণও বুঝতাম না।ইংরেজিও যে খুব ভালো বুঝতাম তাও নয়।তবুও পাকিস্তানের অবাঙালী নায়ক,নায়িকাদের মধ্যে সন্তোষ,সাবিহা,শামীম আরা,মহম্মদ আলী,জেবা,তালাত এদের অভিনয় খুব ভালো লাগতো। মনে আছে বিখ্যাত ইংরেজি ছবি 'রোমান হলিডে'আর ক্রেইন্স আর ফ্লায়িং, আমি কর্তার অফিসের ক্লাবে বসেই দেখেছিলাম। দেওরের সাথে প্রথম বাংলা সিনেমা দেখার কথা আমি আজো ভুলিনি।যদ্দূর মনে পড়ে সেই সময়ের বিখ্যাত নায়ক নায়িকা মোস্তফা আর শবনম ছিলেন তাতে। 'হারানো সুর' সিনেমার একটি গানের কথা আজও মনে আছে 'আমি রুপনগরের রাজকন্যা রুপের যাদু এনেছি ইরান তুরান পার হয়ে আজ তোমার দেশে এসেছি। ' আমার মেয়ে বিপাশা ছোট বেলা থেকেই খুব শান্তস্বভাবের। ওকে ওর ঠাকুমার কাছে রেখে আমরা তিনজন সিনেমা দেখতে গেলাম। হলের বিশাল পর্দায় বাংলা সিনেমা দেখে খুব খুশি মনে সেদিন বাড়ি ফিরে এসেছিলাম। পরদিন সকাল বেলায় মেয়ের দুধের বোতল ধুতে গিয়ে বোতলের ব্রাশটা কোথাও খুঁজে পাচ্ছিলামনা। এদিকে আমার ভার্সিটিতে যাওয়ার সময় তখন পার হয়ে যাচ্ছিলো কি যে করি তখন? রান্নাঘরে ঢুকে দেখি সাঁচির বাপ চা বানাচ্ছে। আমি তাকে জিজ্ঞেস করলাম ব্রাশটা সে কোথাও দেখেছে কিনা? সাঁচির বাপ কেটলি থেকে সবার কাপে চা ঢালতে ঢালতে উত্তর দিলো রাইতে মনে অয় ইন্দুরে লইয়া গেছে। ইন্দুরে লইয়া গেছে শুনে আমি তার দিকে হাঁ করে তাকিয়ে রইলাম। চলবে 
চৈত্র সংক্রান্তি --+++++++++ সকালে রোদ ওঠার আগেই উঠানের তুলসীতলাটা নিজের হাতে গোবর জলে লেপতে লেপতে ঠাকুমার হাঁক ডাক শুরু হয়ে গেলো ওরে তোরা এখনো উঠলিনা? বেলা যে চড়ে গেলো তাড়াতাড়ি ওঠ। জাঁকের ধোঁয়া গায়ে লাগাবি না? সুয্যিদেব তো আরেকটু পরেই চড়চড় করে মাথার ওপর আগুন ছড়িয়ে উঠবে। জাঁকের ধোঁয়া মানে ঔষধির ধোঁয়া। বাড়ির চারপাশের আগাছা আর বিষকাটালি কেটে এনে উঠানের মাঝখানে জাঁক দিয়ে রাখা হয়েছে। ঠাকুমার কড়া আদেশ সকাল সন্ধ্যা তিনদিন সেই স্তুপে আগুন দিয়ে তার চারপাশে ঘুরে ঘুরে বাড়ির ছেলেমেয়ে সবাইকেই সেই জাঁকের ধোঁয়া নিতে হবে।তাতে নাকি চর্মরোগ হয় না। ছোটকা তো একথা শুনে হেসেই খুন। ছোটদের বলে ধোঁয়াতে কি চর্মরোগ যায়? আসলে কিছুদিন পরেই আষাঢ় মাসের ঝুম বৃষ্টি যখন নামবে তখন সাপখোপ এসে সেই ঝোপে আশ্রয় নিতে পারে তাই জঙ্গল কেটে পুড়িয়ে সাফ করা। ছোটকা হয়তো সত্যি কথাই বলে। ঠাকুমার ডাকে ঘুম ছেড়ে সবাই হুড়মুড়িয়ে উঠানে নেমে এলো। এরপর সেই স্তুপের চারপাশে গোলগোল হয়ে ঘুরতে লাগলো। ঠাকুমা তাদের বললেন শুধু ঘুরলে হবে না বল জাঁক, জাঁক,জাঁক মোদের বাড়ির জাঁক টাকা পয়সা, ধন সম্পত্তি মোদের বাড়ি যাক। আপদ, বালাই মোদের ঘরের বাইরে পড়ে থাক। ঢেঁকি ঘরের পাশেই নিমগাছটা ফুলে ফুলে সাদা হয়ে আছে।কি মিষ্টি একটা গন্ধ বাতাসে ছড়িয়ে পড়েছে। কাল ছিল ফুল বিহু। নিম গাছ থেকে তাই ফুলসহ ডাল ভাঙা হয়েছিল আর পুকুর পাড়ের কাঠগোলাপ গাছ থেকে মুঠি মুঠি ফুলও তোলা হয়েছিল। সেই নিমের ডাল, কাঠগোলাপের কলি আর ফুলের মালা গেঁথে বড়দি আর মেজদি দরজায় ঝুলিয়ে দিয়েছে। আজ মূলবিহু। কাকিমা তাই নিম পাতা, কাঁচা হলুদ আর সর্ষে একসাথে পিষছে। বিষকাটালির ধোঁয়া গায়ে লাগিয়ে সেই নিমপাতা বাটা গায়ে মাখতে বসে গেছে ছোটরা।মাখা হলেই ঝুপঝাপ পুকুরে ঝাঁপ দিয়ে স্নান করে নতুন কাপড় পরতে না পরতেই মা পিঁড়ি পেতে ডাক দিলো ওরে তোরা আয়। আজ নাকি দই, চিঁড়ে আর ফল খেতেই হবে।তার পরে খইয়ের লাবন,সীম বিচির লাবন,আটকড়াই, তিলের নাড়ু আর কুলের নাড়ুও আছে।তবে সবার আগে শত্তুর কেটে নিমপাতা দিয়ে একমুঠো খই খেতেই হবে। মাগো! কাঁচা নিমপাতা কি মুখে দেয়া যায়?ছোটকা তো নিমপাতা আর খই মুখে দিয়েই সাথে সাথে একটা গুড়ের লাবণ টুপ করে মুখে দিয়ে ফেলে। রান্না ঘরের দাওয়ায় আজ রাজ্যের সবজি। গুনে শেষ করা যায় না।এই সবজি দিয়ে আজ রান্না করা হবে পাচন বা শুক্তো!পাচনে কমপক্ষে আঠারো রকমের সবজি দিতেই হয়।স্বর্ণদি পাচনকে পাচন বলেনা বলে আঠোরা। আমিষ ছোঁয়া আজ একদম বারণ। বৈঠকখানায় বাবা আর কাকা গল্প করছেন ও পাড়ার সনাতন জ্যেঠার সাথে। ঠাকুমা ততক্ষণে স্নান সেরে গান গাইছেন রাই জাগো রাই জাগো শুকসারি বলে কত নিদ্রা যাও কালো মানিকের কোলে।--- নাঃ ঠাকুমার গলা আর শোনা যাচ্ছে না।পূজায় বসে গেছেন মনে হয়। পূজা সেরে এসে পেতলের ডাবর খুলে একখিলি পান মুখে দিয়েই ঠাকুমা তরকারি কুটতে বসলে মা বললো পরবের দিন মা। মুখে কিছু না দিয়েই তরকারি কুটতে বসে গেলেন যে ?আপনাকে নিয়ে আর পারি না। রান্নাঘরের উনুনে ততক্ষণে আঁচ পড়ে গেছে। আজ তেমন বেশী পদ রান্না হবে না।তবে পাঁচরকম ভাজা হবে ।তার মধ্যে ঘিয়ে ভাজা নিমপাতা আর করলাভাজা থাকবেই। ভাজার সাথে হবে পাচন।সবশেষে কচি আমের টক। ঠাকুমা তরকারি কুটতে কুটতে ছোটকাকে ডেকে বললেন পাঁজিটা খুলে দেখতো এবারে রান্নার ভার কার হাতে পড়েছে ? দুর্গা বা দ্রৌপদী হলে ভালো হয়।সূর্পণখা হলে তো রান্নাই মাটি। ছোটকা হাসতে হাসতে বললো রাঁধবে তো তোমরাই বেচারি সূর্পণখার কি দোষ বল? দূর্গা আর দ্রৌপদী আর্য আর সে অনার্য নারী বলে? ছোটকার কাছে জেনে নিতে হবে আর্য আর অনার্য মানে কি? বাড়ির উঠানে ততক্ষণে গ্রামের দুজন মানুষ শিব আর দুর্গা সেজে একপাল ছেলেমেয়ে সহ নাচতে নাচতে এসে হাজির। তাদের নুপুরের শব্দ শুনে খাওয়া ফেলে ছোটরা বেরিয়ে এলে ঠাকুমা চিৎকার দেন ওরে পাত ফেলে উঠিস না।কে শোনে কার কথা। শিব দূর্গার নাচ দেখেই ওরা যাবে চড়কের মেলায়।ঠাকুমার কাছ থেকে তাই আগেই মউলি নিয়ে রেখেছে সবাই। চড়কের মেলায় আগে নাকি একটা গাছকে চড়ক গাছ বানানো হত।তারপর লোকের পিঠে বঁড়শি গেঁথে সেই গাছের সাথে ঝুলিয়ে বাঁই বাঁই করে ঘোরানো হত।এখন আর তা করা হয় না।ছোটকা বলে পূজা না ছাই। আগে কোন কৃষক খাজনা দিতে না পারলে তার পিঠে বঁড়শি বেধে ওভাবে ঝুলিয়ে আসলে শাস্তি দেয়া হত। ওটাই পূজা হয়ে গেছে। ছোটরা নিজেদের মধ্যেই বলাবলি করে ছোটকা যা বলে তা হয়তো ঠিকই বলে।কত মোটা মোটা বই পড়ে ছোটকা। চৈত্র সংক্রান্তির পরের দিন হল নতুন বছর।সেদিন আর তেতো খেতে হয় না।পাচন বা শুক্তোও না।সেদিন মাছ,মাংস, ডিম,মিষ্টি, নতুন জামা,আলপনা। চৈত্র সংক্রান্তি এলেই মনে হয় রাত পোহালেই আসবে নুতন একটি বছর। ঠাকুমা, বাবা,মা,কাকা, কাকিমা,ছোটকা সবাই বলে নূতন বছরের অর্থ হল অশুভ শক্তিকে পেছনে ফেলে শুভশক্তিকে আহবান করা।
সময়ের কাহন-১ ------------------------ ১৯৬৮ সন। দক্ষিণ বাংলার প্রথম বিশ্ববিদ্যালয় চট্টগ্রাম বিশ্ববিদ্যালয়ের আমি দ্বিতীয় ব্যাচের ছাত্রী। শহর থেকে বাইশ কিলোমিটার দূরে পাহাড়ি সমতল ভূমির ওপরে সবেমাত্র গড়ে ওঠা ছবির মতো সুন্দর বিশ্ববিদ্যালয়টির চারিদিকে রয়েছে পায়ে চলা আঁকাবাঁকা পাহাড়ি পথ। অজস্র সোনালু ফুলের গাছ। নাম না জানা বিভিন্ন প্রজাতির গাছের ছায়ায় ঢাকা সেই পথ ধরে যেতে যেতে হঠাৎ বাদামি রঙের ছোট্ট দুটি হরিণের চকিত লাজুক দৃষ্টি দেখে আমি মুগ্ধ ও অভিভূত হয়ে গেলাম। অনিন্দ্যসুন্দর এই বিশ্ববিদ্যালয়ের বাংলা বিভাগে মাস্টার্সে ভর্তি হবো বলে সিলেট থেকে যখন এসে পৌঁছলাম তখন শুনি ভর্তি পরীক্ষা আগেই হয়ে গেছে। বাংলা বিভাগের চেয়ারম্যান ছিলেন তখন প্রখ্যাত সাহিত্যিক সৈয়দ আলী আহ্সান।উপাচার্য ছিলেন ডঃ এ আর মল্লিক। এস,এস সি আর এইচ,এস,সিতে বাংলায় প্রাপ্ত নম্বর আমার খুব ভালো থাকলেও ডিগ্রীর নম্বর তেমন আশানুরুপ ছিল না তাতে আবার ভর্তি পরিক্ষাও দিতে পারিনি। তবে বিশ্ববিদ্যালয়টির বয়েস তখন সবেমাত্র বছরখানেক হয়েছে তাই ভর্তি পরিক্ষার তেমন কড়াকড়ি ছিলো না। লিখিত পরীক্ষা না দিয়েও আমি তাই সাহস করে বসে রইলাম স্যারের সাথে দেখা করবো বলে। সাথে আমার কর্তা আর দু বছরের মেয়ে বিপাশা।ভয়ে বুক দুরুদুরু করছে।একে তো পরীক্ষা দিইনি। আমাকে ভর্তি করবেন কি করবেন না তাও জানি না। না জানি স্যার কী প্রশ্ন করবেন আমাকে? বাইরে বসে অপেক্ষা করছি কখন আমার ডাক পড়বে এই প্রতিক্ষায়। অপেক্ষা করতে করতে এক সময়ে আমার ডাক এলো। দুরু দুরু বুকে স্যারের রুমে ঢুকেই দেখি স্যার গম্ভীরমুখে নিজের চেয়ারে বসে রবীন্দ্রনাথ পড়ছেন। আমি স্যারকে সালাম দিলে স্যার আমাকে বসতে বললেন। বসলাম বটে কিন্তু স্যারের এমন গম্ভীর মুখ দেখে আমার আত্মারাম তখন খাঁচাছাড়া। মনে মনে ভাবছিলাম লিখিত পরিক্ষা না দিয়ে কোন সাহসে আমি স্যারের রুমে ঢুকলাম! ভয়ে আমার বুক ঢিপঢিপ করতে লাগলো। আমার মুখ দেখেই হয়তো স্যার আমাকে দু একটি কুশল প্রশ্ন করে জিজ্ঞেস করলেন কেন আমি লিখিত পরিক্ষা দিইনি? আমি সত্যি কথাই বললাম, স্যার আমি সিলেটের এক প্রত্যন্ত অঞ্চলে থাকি। ছোটো বাচ্চা নিয়ে সময়মতো আসতে পারিনি। স্যার আমার কাগজপত্র দেখে জিজ্ঞেস করলেন বাংলা পড়তে এসেছেন কিন্তু ডিগ্রিতে বাংলায় এত কম নম্বর পেলেন কেন? চুপ করে রইলাম। সাংসারিক কাজকর্ম সেরে, ছোট্ট বাচ্চা সামলে কি কষ্ট করে যে একজন গৃহবধূকে পড়ালেখা চালিয়ে যেতে হয় তা স্যারকে কি করে বলি? স্যারের এই প্রশ্নে মনে মনে ভাবলাম সত্যিই তো কোন সাহসে আমি বিশ্ববিদ্যালয়ে ভর্তির আশা নিয়ে এসেছি? একে নম্বর কম তাতে আবার ভর্তি পরীক্ষাও দিইনি। স্যার আমার কাগজ দেখতে দেখতেই বললেন সংস্কৃতে তো খুব ভালো নম্বর পেয়েছেন দেখছি। এরপরে সরাসরি আমার দিকে তাকিয়ে জিজ্ঞেস করলেন আচ্ছা মানসী রবীন্দ্রনাথের কী ধরণের গ্রন্থ? আমার গলা তখন শুকিয়ে কাঠ। স্যারের চোখে চোখ রেখেই খুব ভয়ে ভয়ে কোনরকমে ঢোঁক গিলে বললাম মানসী রবীন্দ্রনাথের বাক্য স্যার। স্যার আমার দিকে তাকিয়ে হেসে উঠে জিজ্ঞেস করলেন বাক্য? নাকি কাব্য? আমি ততক্ষণে নিজের ভুল বুঝতে পেরে লজ্জায় আর নেই। মনে মনে বললাম এত বড় ভুলের পরে আমার মাস্টার্স পড়ার আর কোন আশাই নেই। স্যার কিন্তু কী বুঝলেন জানিনা আমাকে অবাক করে দিয়ে বাংলা বিভাগে ভর্তির অনুমতি দিয়ে দিলেন। কিছু না পেরেও সেদিন আমি বাংলা বিভাগে ভর্তি হয়ে গেলাম। হয়তো ডিভিশন ভালো আর সংস্কৃতে খুব ভালো নম্বরের জন্যে সেই যাত্রায় আমি বৈতরণী পার হতে পেরেছিলাম। ভীষণ খুশিমনে ভর্তি হয়ে যখন বাবার বাড়ি এলাম,বাবা তো শুনে অবাক।পরিক্ষা,টরিক্ষা ছাড়া আমি বিশ্ববিদ্যালয়ে কিভাবে ভর্তি হয়ে গেলাম? সাথে সাথে নিজের আলমারি খুলে বইয়ের গাদা থেকে টেনে বের করে আনলেন নিজের ছাত্রজীবনে পড়া চর্যাপদ আর কৃষ্ণকীর্তন বই দুটি। তারপর বললেন,"নে বই দুটি রাখ।তোর কাজে লাগবে। বাবার দেয়া বই দুটি হাতে নিয়ে আমি হঠাৎ কোথায় যেন হারিয়ে গেলাম। মনে মনে ভাবছিলাম এই বই আমার অধ্যাপক বাবা একদিন কোলকাতা বিশ্ববিদ্যালয়ে তাঁর ছাত্রজীবনে পড়েছিলেন।আজ নিজের হাতে তুলে দিলেন তাঁর মেয়ে কে পড়বার জন্যে। অপরিসীম এক আনন্দে আমার চোখ দুটি ভিজে গেলো। মূলত এস,এস,সি পাশ করার পরে আমার লেখাপড়া খুব একটা মসৃণ গতিতে এগোয়নি।কলেজে ওঠার এক বছরের মধ্যেই আমার বাবা মা আমাকে বিয়ে দিয়ে দিলেন তাও কিনা বড় বোনের আগে। সেই অভিমান মা'র ওপর থেকে আমার কখনোই যায় নি।যাবেও না। বাবার ইচ্ছে না থাকলেও সংসারে মা'র কথার ওপরে কারুরই প্রতিবাদ চলতো না। বাবার সীমিত আয় আর আমরা পাঁচ বোন ছিলাম বলে মা হয়তো আমার বিয়ের প্রস্তাব আসার সাথে সাথে আর দেরি না করে বড় বোনের আগেই আমাকে ষোল বছরেই বিয়ে দিয়ে দিলেন। শুধু তাই নয় বিয়ের এক বছরের মধ্যেই মা হওয়া, মেয়ে বিপাশাকে নিয়ে কখনো বাবার বাড়ি, কখনো শ্বশুরবাড়ি, আবার কখনো বা স্বামীর কর্মস্থলে আসা যাওয়ার ভেতর দিয়ে আমাকে অনেক কষ্ট করেই লেখাপড়া করতে হয়েছে। গ্রাজুয়েশন করার পরে তাই আর পড়তে ইচ্ছে হয়নি।কিন্তু আমার কর্তার প্রবল ইচ্ছা আমাকে মাস্টার্স করতেই হবে।কর্তার ইচ্ছার কাছে আমাকে তাই হার মানতে হল। ভর্তি হলাম বটে কিন্তু থাকবো কোথায়? আমার কর্তা তখন থাকে পাকিস্তান পেট্রোলিয়াম লিমিটেডের ছোট্ট একটা গ্যাসফিল্ড শ্রীহট্ট জেলার ছাতকের টেংরা গ্যাস ফিল্ডে। বাবার বাড়ি আর শ্বশুর বাড়ি দুটোই ভার্সিটি থেকে বহুদূরে। সেখান থেকে আসা যাওয়ার প্রশ্নই আসে না। বিয়ের পরে বাবার বাড়িতে থেকেই লেখাপড়া করেছি।বাবা ছিলেন আমাদের কলেজের অধ্যাপক (পরে অধ্যক্ষ)। তাই লেখাপড়া করতে তেমন অসুবিধে হয়নি। চট্টগ্রাম বিশ্ববিদ্যালয় তখন সবেমাত্র হয়েছে।গ্রন্থাগারে বইয়ের সংখ্যাই মাত্র তিনশ। আমাদের বাড়িতেই এর চেয়ে দশগুন বেশি বই। মেয়েদের জন্যে হোস্টেলও তখনো নির্মিত হয়নি। আর হলেই বা কি? আমার মেয়ে বিপাশা তখন এতই ছোট যে,ওইটুকু মেয়েকে ছেড়ে হোস্টেলে থাকাও আমার পক্ষে সম্ভব হত না। আমার বড় ভাশুর তখন শহরের আগ্রাবাদে ছোট্ট একটা ভাড়া বাড়িতে থাকতেন।শেষ পর্যন্ত ঠিক হল সেই বাড়িতেই আমারও থাকার ব্যবস্থা করা হবে।সাথে থাকবেন আমার শাশুড়ি। অগত্যা একদিন সিলেট থেকে তল্পিতল্পা গুটিয়ে বড় ভাশুরের বাড়িতেই উঠে এলাম।এই বাড়িতে আমি দু একবার বেড়াতে এলেও কখনোই থাকিনি।বাড়িটাতে ঢুকেই আমার মন খারাপ হয়ে গেলো। বাড়িটাকে ঠিক বসতবাড়ি বলা যায় না।অনেকটা মেসবাড়ির মতো টানা, লম্বা একটা ঘর। ঘরটাকে আবার পার্টিশন দিয়ে তিন ভাগে ভাগ করা হয়েছে।ছোট্ট একটা রান্নাঘর ।রান্নাঘরটা মূল ঘর থেকে আলাদা, রান্নাঘরের পাশেই কলতলা।কলতলায় রয়েছে টিউব ওয়েল। পাশেই ছোট্ট একটা বাথরুম আর সবচেয় জঘন্য ব্যাপার হলো বাথরুমের পাশেই ব্রিটিশ আমলের মতো খাটা পায়খানা।মেথর রোজ এসে ময়লা নিয়ে যায়। এই বাসায় থেকে লেখাপড়া করতে হবে শুনে আমার কান্না পেয়ে গেলো। এমন পরিবেশে থাকার কথা আমি কখনোই কল্পনা করিনি।বিয়ের পরে যত কষ্টই হোক যেভাবে লেখাপড়া করে এসেছি সে তো এর চেয়ে ঢের ভালো ছিলো। কোথায় সিলেটে পাহাড়ের কোলে ড্রাইভার, বাবুর্চি,দারোয়ান, মালিসহ সুসজ্জিত কর্তার বাংলো! কোথায় আমার বাবার কোয়ার্টার, কোথায় খোলামেলা শ্বশুরবাড়ি আর কোথায় মেসবাড়ির মতো এই এঁদো বাড়ি! শুধু তাই নয় চট্টগ্রাম ভার্সিটির অবস্থান হচ্ছে ফতেয়াবাদে আর আমার ভাশুরের বাসা হচ্ছে আগ্রাবাদে। অর্থাৎ শহরের এপ্রান্ত আর ও প্রান্ত। চলবে
সময়ের কাহন নিয়ে দুটি কথা ------------------------------------------ সময়ের কাহন নামে স্মৃতিচারণ ধারাবাহিকভাবে শুরুতেই আমার ওয়ালে লিখেছিলাম।পরে তা গ্রন্থাকারে প্রকাশ হল বাংলাদেশের অমরাবতী প্রকাশ থেকে এবং কোলকাতার উতল হাওয়া প্রকাশনী থেকে। পেন্সিল গ্রুপেও এটা ধারাবাহিকভাবে প্রকাশিত হয়েছে। কিছুদিন আগে অন্য একটি সাহিত্যগ্রুপে বেশ কিছু পর্ব প্রকাশের পরে আর পর্ব প্রকাশিত হচ্ছে না কেন প্রশ্ন করাতে গ্রুপের এডমিনের বক্তব্য এটা রাজনৈতিক পোস্ট তাই এপ্রুভ করা হবে না। আমি বিস্মিত হলাম এডমিনের মন্তব্যে।স্মৃতিচারণের সাথে সাথে একটা দেশের স্বাধীনতা সংগ্রামের ইতিহাস যে গ্রন্থে বিবৃত তা কি করে শুধুমাত্র রাজনৈতিক পোস্ট হতে পারে তা আমার বোধগম্য হয়নি। যাই হোকপোস্ট করা পর্বগুলি পড়ার সাথে সাথে সেই গ্রুপের অনেকেই আমাকে অনুরোধ করেছেন তাঁরা বাকি পর্বগুলিও জানতে আগ্রহী। পাঠকের আগ্রহ একজন লেখকের জন্যে অত্যন্ত মূল্যবান। আমি তাঁদের আগ্রহে এবং যাঁরা সময়ের কাহন আগে পড়েন নি তাঁদের জন্যে আমার ওয়ালেই আগামীকাল থেকে আবার ধারাবাহিকভাবে পোস্ট করবো।হয়তো গ্রন্থে যা আছে তার চেয়ে কিছুটা বিস্তৃতও হতে পারে। উল্লেখ্য বাংলাদেশের অমরাবতী প্রকাশ থেকে প্রকাশিত প্রথম সংস্করণ শেষ। দ্বিতীয় সংস্করণের কাজ চলছে। ধন্যবাদ সবাইকে।
আমার দেখা মেলা ও একজন ঠাকুমা -২ দুপুরের পরে প্রশস্ত গ্রাণ্ড ট্রাঙ্ক রোড পার হয়ে গাঁয়ের আঁকাবাঁকা পথ ধরে তিনজন মহাসুখে গল্প করতে করতে চলেছি ননীদার সাথে। রাস্তা কোথাও সরু ,কোথাও চওড়া, কখনও আবার কারও বাড়ির পাশ দিয়ে তো কখনও ধানের ক্ষেতের আল ধরে যাচ্ছিলাম।ভারি মজা লাগছিলো। একসময় ঠাকুমার বাড়িতে যখন এসে পৌঁছলাম তখন বিকেল গড়িয়ে গিয়েছে। ঠাকুরদাদা বাড়িতে ছিলো না। ছোটখাটো ঠাকুমা আমাদের দেখেই এক গাল হেসে আঁচলের চাবির গোছাটা ঝপ করে পিঠে ফেলতে ফেলতে তাড়াতাড়ি উঠানে নেমে এলো। পরণে লালপেড়ে সাদা শাড়ি,রুপালী সিঁথিতে লাল সিঁদুর, মুখে পান,পায়ে আলতা আর লাল টিপে ঠাকুমাকে তখন কি যে সুন্দর দেখাচ্ছিল! চারপাশে সবুজ গাছপালায় ঠাকুমাদের একতলা মাটির বাড়িটি ঢাকা। বাড়ির পাশেই ছোট্ট একটা পুকুর।আশেপাশে আর কোনও বাড়ি নেই। আমাদের নিয়ে ঠাকুমা ঘরে ঢুকেই পাটি পেতে বসতে দিয়ে তালপাখা জলে ভিজিয়ে আনলো। এরপর নিজেই সেই পাখা দিয়ে আমাদের হাওয়া দিতে দিতে বলতে লাগলো, "আহারে মনা রোইদে তাতিপুড়ি আইসস।আগে ইক্কিনি ঠাণ্ডা হই ল। আঁই দই দি বেলর শরবত বানাই রাখখি । একটু পরেই ঠাকুরদাদাও বই হাতে আমাদের সাথে বসলে ঠাকুমা আমাদের বেলের শরবত খেতে দিলো।ঠাকুরদাদা বিশেষ কথা বলেন না।চোখে চশমা এঁটে বই পড়তেই থাকেন সারাক্ষণ। শরবত খাওয়া শেষ না হতেই এলো বিশাল এক থালায় সাজানো আম, কাঁঠাল আর লিচু । যতদূর মনে পড়ে ঠাকুরদাদা আর ঠাকুমার কোন ছেলেমেয়ে ছিলো না। ঘরে দুই একজন কাজের মানুষ ছাড়া আর কেউ নেই। রাতে খেতে বসেছি কেরোসিনের কুপির আলোতে।গ্রামের বাড়ি। নিঝুম চারিদিকে। মাঝে মাঝে ঝিঁঝি পোকার ডাক শোনা যাচ্ছে। দূরে কোথাও শেয়ালের হুক্কাহুয়া ডাক ভেসে আসলে বুকের ভিতরে কেমন ভয় ধরে যায়। ঠাকুমা নিজের হাতেই আমাদের তিনজনের পাতে মাছ,ডিম, এটা ওটা আদর করে তুলে দিচ্ছিলো। খাওয়াদাওয়ার পরে ঠাকুরমা আমাদের নিয়ে পাশা খেলতে বসলো। পাশা আমি এর আগে কখনো দেখিনি। চৌকো ছক কাটা কাপড়ের সেই পাশা ছিল ঠাকুমার নিজের হাতে বানানো। সকাল হতে না হতেই দেখি একপাল ছোট ছোট ছেলেমেয়ে এসে ঠাকুমাকে ছেঁকে ধরলো,ও ঠাকুমা মেলাত যাইয়ম মউলি দ্য।ঠাকুমা একটা কৌটো খুলে তাদের সবাইকে খুচরো পয়সা দিতেই তারা হই হই করে নাচতে নাচতে চলে গেলো। সকালে ঠাকুমা আমাদের দই,চিঁড়ে, কলা আর সন্দেশ দিলো খেতে।এরপর আমাদের তিনজনের হাতেও মউলি দিলো এক টাকা করে। একটাকা কম কথা না।নিজেকে যেন কোটিপতি মনে হতে লাগলো। ননীদা আমাদের নিয়ে চললো সেই মেলায়।মেলা খুব বেশি দূরে না।একটা খালের পাড় থেকে কিছুটা দূরেই সেই মেলা। ছোট্ট মেলা। সূর্যখোলার সাথে এই মেলার কোন তুলনাই হয় না।তারপরও সেই বয়সে মেলা মানেই আনন্দ,মেলা মানেই খুশি,মেলা মানেই ঘর থেকে বেরিয়ে পড়া।মেলা মানেই মানুষ দেখা,মেলা মানেই মানুষের সাথে মেশা। আমরা তিনজনে কখনও নাগরদোলা চড়ে,কখনও বায়োস্কোপ দেখে,কখনও হাওয়াই মিঠা খেতে খেতে পুরো মেলায় ঘুরছিলাম। আমি আর স্বপ্নাদি লাল রঙের লারেলাপ্পা চুড়ি কিনে দুই হাতে পরেছিলাম। পরদিন সকালেই আবার যখন ঠাকুমাদের বাড়ি থেকে ফিরে আসছিলাম তখন ঠাকুমা আমাদের জন্যে বিশাল এক মুড়ি মুড়কির বোঁচকা ননীদার হাতে দিয়ে বলেছিলো ওদের জন্যে দিলাম। আমাদের সাথে সাথে ঠাকুমা সেদিন হাঁটতে হাঁটতে একটা কাঁচালঙ্কার ক্ষেতের ধারে এসে দাঁড়িয়ে ছিলো। যতক্ষন আমাদের দেখা যায় ততক্ষণ পর্যন্ত ঠাকুমা সেই ক্ষেতের ধারেই ঠায় দাঁড়িয়েছিলো। ঠাকুমার সেই ছবি আর সেই মেলা এখনও মনে পড়লে ইচ্ছে করে আবার একবার যদি সেই শৈশবে ফিরে যেতে পারতাম! সমাপ্ত 
আমার দেখা মেলা ও একজন ঠাকুমা -------------------------- চৈত্র বৈশাখ মাস এলেই ছোট্ট বেলায় দেখা সূর্যখোলা আর চতুর্দশী মেলা দুটির কথা খুব মনে পড়ে । সূর্যখোলা প্রায় একমাস জুড়ে থাকতো। মেলায় বিভিন্ন গ্রামের কারুশিল্পীরা তাদের সারা বছরের জমিয়ে তোলা হাতের কাজ সাজিয়ে মেলায় বসতো।তার মধ্যে হাতে আঁকা মাটির সরা,হাতল দেয়া ও জোড়া লাগানো চারটে হাঁড়ি,মাটির চাকার টমটম গাড়ি, টেপা পুতুল, কাগজের নীল পাখির কথা মনে আছে। মাটির জিনিস ছাড়াও আসতো কাঠের খেলনা,বাঁশ আর বেতের খেলনা,তালপাতার পাখা,ঝুরি, মাটি,বাঁশ, বেত,কাঁসা,পেতল,এলুমিনিয়ামের তৈরি সংসারের হরেকরকম জিনিস। এছাড়াও রংবেরঙের কাঁচের চুড়ি, পুঁতির মালা,চুলের ফিতা,ক্লিপ আরও কতকি! মেশিনে তৈরি প্লাস্টিকের জিনিস তখনও আমাদের এভাবে গ্রাস করে নি। হালুইকররা বড় বড় শালপাতা বা পদ্মপাতায় তাদের বানানো মিঠাইগুলি আলগোছে সুন্দর করে বেঁধে দিতো। আসতো নানারকম সুগন্ধি চাল,সোনামুগের ডাল।মুড়ি,মুড়কি,মোয়া,নাড়ু,বাতাসা। আসতো নানা রকম মশলা। পসারীরা হয় চটের থলে নয়তো কাগজের ঠোঙাতে চাল ডাল, মশলাপাতি বেঁধে দিতো।পলিথিন আমরা তখন চোখেও দেখিনি। সব কিছুই পরিবেশবান্ধব ছিলো। নাগরদোলা, বায়োস্কোপ,তালপাতার বাঁশি,বাঁশের বাঁশি,বেলুন বাঁশির আওয়াজ, আর,মানুষের কোলাহলে মেলা জমজমাট হয়ে উঠতো। এই মেলার জন্যে আমরা সারা বছর অপেক্ষা করে থাকতাম। বাবার হাত ধরে সেই মেলায় যাবার আনন্দই ছিলো একেবারে আলাদা। বাসা থেকে মেলার দূরত্ব কম ছিলো না।পায়ে হেঁটেই যেতো হতো ।পথে নামলেই দেখা যেতো গ্রামের বড়, ছোট, বউ,ঝি সবাই সেজেগুজে মেলায় চলেছে।সবার পায়ে পায়ে রাস্তায় রাঙা ধুলা উড়তো।ইভ টিজিং শব্দটার নামই আমরা শুনিনি।হবার কথা তো অনেক দূরে। মা সেদিন আমাদের সব ভাইবোনের হাতেই একটাকা করে দিতো। সেই একটাকাতেই দু হাত ভরে জিনিস কিনে বাড়ি ফিরতাম। মাকে কখনও মেলায় যেতে দেখিনি। মেলা ফেরত সবার হাতেই তখন থাকতো আস্ত এক লাক্ষা শুঁটকি।(যতদূর মনে পড়ে দশটাকা দাম ছিল)সেই লাক্ষাই এখন দশহাজার টাকা। এছাড়াও থাকতো বছরকার ফুল ঝাড়ু,কুলা ডালা এসব। সূর্যখোলার পরেই হত চতুর্দশী বা চৌদ্দশী মেলা।এই মেলা হত শ্রীপুর গ্রামে।বিপ্লবী কল্পনা দত্ত যে গ্রামে জন্মেছিলেন। আমাদের বাসা থেকে চতুর্দশী মেলা খুব দূরে না হলেও মা আমাদের কখনোই সেই মেলায় যেতে দেয় নি। সূর্যখোলার মতো তত বড় না হলেও সেই মেলাতেও আমি শুধুমাত্র একবার গিয়েছিলাম। এক ঠাকুমাই আমাকে নিয়ে গিয়েছিলো সেই মেলায়। সেই ঠাকুমার কথা আমার আজও খুব মনে পড়ে।ছোট্টখাট্টো গড়নের ঠাকুমার গায়ের রঙ ছিলো ধবধবে ফর্সা। পান খেয়ে ঠোঁট দুখানি টুকটুকে লাল হয়ে থাকতো। ঠাকুরদাদা ছিলেন ছিপছিপে লম্বা।আমার মার কোন এক দূর সম্পর্কের আত্মীয় ছিলেন সেই ঠাকুমা। ঠাকুমা একবার সেই মেলায় আমাদের যাবার জন্যে জ্যেঠিমা আর মাকে বিশেষ ভাবে বলে গেলেন। ঠাকুরদাদা ছিলেন শ্রীপুর গ্রামের পোস্টমাস্টার। আমাদের প্রতিবেশী প্রিন্সিপাল মাখনলাল নাগ যাঁকে আমরা জ্যেঠামশাই ডাকতাম তাঁদের বাড়িতে তিনি প্রায়ই আসতেন। মেলার আগের দিন মা আর জ্যেঠিমা মিলে জ্যেঠামশাইয়ের বড় মেয়ে স্বপ্নাদি, ছেলে বাবলু আর আমাকে কাজের লোক ননীদাকে দিয়ে পাঠিয়ে দিলো সেই ঠাকুমার বাড়ি। আগামী কাল সমাপ্ত। 
বইমেলা ------------- বইমেলা শব্দটাতেই কী এক মাদকতা ছিলো একসময়। ফেব্রুয়ারি মাস আসার আগেই সাজ সাজ রব পরে যেতো।আমরাও অপেক্ষা করে থাকতাম বই মেলার জন্যে। ছেলেমেয়ে তো বটেই মায় কর্তাসহ সেই মেলা চষে বেরিয়েছি আর যার যার পছন্দের বই দুহাত ভরে কিনে এনে বাড়িতে বসে গোগ্রাসে পড়েছি। সে ছিলো বটে বইমেলার ভারি সুন্দর এক দিন।বাবা মায়ের হাত ধরে কিশোর কিশোরীরা আসতো,স্কুল কলেজ, বিশ্ববিদ্যালয়ের শিক্ষার্থী, চাকুরিজীবী, গৃহবধূ, লেখক সবার যেনএক মিলনমেলা। বই মেলা থেকে যাবার সময় কারোরই হাত খালি থাকতো না।সব বয়সীদের হাতেই থাকতো বই। সেই বইমেলাই একসময় ধীরে ধীরে কখন যেন হারিয়ে ফেললো তার সেই গৌরব ।হারিয়ে ফেলেছে তার সেই পাঠকদেরও। এখনকার বইমেলায় গেলেই বিশেষ করে লিটল ম্যাগাজিন চত্বরে গেলে চোখে পড়ে প্রকাশক নতুন লেখকদের টাকায় বই প্রকাশ করে শুধুমাত্র নিজের পকেট ভারি করেন,আর বেচারা লেখক নিজেই সেই বইটি বিক্রির জন্য দাঁড়িয়ে দাঁড়িয়ে সেখানে গলা ফাটিয়ে চিৎকার করতে থাকেন।অদ্ভুত এক দৃশ্য। এ ধরনের বইমেলা দেখে মনে হয় লেখক আর হকার যেন সমার্থক এখানে। দুজনের মধ্যে কোনও তফাৎ নেই। পরিচিত কাউকে পেলে তো আর রক্ষা নেই। যেভাবে হোক নিজের লেখা বইটা তিনি গছিয়ে ছাড়বেন।সে বই গুণেমানে উত্তীর্ণ হোক আর নাই হোক। এভাবে জোরজবরদস্তি বই বিক্রিতে কী আনন্দ পান এই নবীন লেখকের দল কিছুতেই বুঝতে পারি না। বই লিখবে লেখক নিজের আগ্রহে। পাঠক কিনবে তার নিজের আগ্রহে। প্রকাশকের দায়িত্ব নূতন লেখকের সেই বইটি প্রচারের। সেই আগ্রহেরই যেখানে অভাব সেখানে এমন দীনহীন ভাবে বই প্রকাশ করবারই বা কী দরকার? বই তো আর পণ্য নয়। 
শাশুড়ি সমাচার ----------------------- শাঁওলির ছেলেটা দিন দিন এত যে দূরন্ত হয়ে উঠছে তা আর বলার নয়। শাসন না করলে তার ভবিষ্যৎ যে অন্ধকার এটা সে পরিস্কার দেখতে পাচ্ছে।কিন্তু মা হয়েও শাঁওলির তাকে শাসন করবার জো নেই। ছেলেকে শাসন করতে দেখলেই তার শাশুড়ি ঠাকুরুন হাঁ হাঁ করে ঝাঁপ দিয়ে পাখির ডানার মতো দুহাত বাড়িয়ে নাতিকে নিজের কাছে টেনে নিয়ে চেঁচিয়ে উঠেন," বলি বাপের বাড়ি থেকে ছেলেকে কোঁচড়ে করে নিয়ে এসেছিলে নাকি? নয়তো ছেলেকেই শিখিয়ে দেন জিজ্ঞেস কর তো তোর মাকে ওর বাপকে পেটাচ্ছে কিনা? ছেলেটাও হয়েছে তার তেমনি।ঠাম্মা যা শিখিয়ে দেয় মুখে মুখে ঠিক তাই বলে। শাঁওলি রোজ সকাল বিকাল দুবেলাই ঠাকুর প্রণাম করতে গিয়ে মা দুর্গার ছবির দিকে তাকিয়ে বলে তোমার কাছে যে আশিস চাইবো মা তারও তো কোনও উপায় নেই। তোমার তো আর শাশুড়ি ছিল না, তাই তুমি অমন অসুর বধ করতে পেরেছিলে। শাশুড়ি থাকলে তোমাকেও ঠিক শুনতে হতো বাড়ির বউ হয়ে অসুর ঠ্যাঙানো? বাপের জন্মেও শুনিনি এমন কথা? বলি সাহস তো তোমার কম নয়? এই আমাকেই দেখো অসুর তো দূরের কথা। পেটের ছেলে! তাকেই কিনা মা হয়েও শাসন করতে পারছি না! মাগো! আমার ছেলেটা না অতি আদরে বাঁদর হয়ে যায়।তখন তো জ্বালা হবে আমারই। চাই কি সে অসুরও হয়ে উঠতে পারে।সে অসুর হোক মা হয়ে এটা আমি কিছুতেই চাই না। তখন তো তুমিই তাকে বধ করতে আসবে। ওর জন্যে জানো আমি বাপের বাড়িতে পর্যন্ত যেতে পারি না।মামার বাড়ির অন্ন নাকি তাঁর নাতির সয় না। আবার আমি যদি কয়েকটা দিনের জন্যে একাই বাপের বাড়ি যেতে চাই তখন আমার শাশুড়ি বলে বলি বৌমা তুমি বাপের বাড়িতে গেলে আমার নাতিকে মাছ, মাংস রেঁধে খাওয়াবে কে? আমার তো আবার সাত্বিক আহার।সে খেয়ে কি তার শরীর টিকবে? ভাগ্যিস মা তোমার শাশুড়ি ছিলো না । নইলে তোমাকেও ঠিক শুনতে হত বউ তুমি চারদিনের জন্যে মর্ত্যে বাপের বাড়িতে যাবে?বলি আমার রান্নাবান্নাটা কে করবে? আমার হাত দুটো হলেও তোমার মতোই আমিও দশ হাতেই কাজ করি মা।তুমি ভেবোনা যে তোমার দশটা হাত আছে দেখলে তোমার শাশুড়ি খুব খুশি হতেন।মোটেই না। বলতেন দশ দশটা হাত থাকতে একটা কাজ সারতেই তোমার এত সময় লাগে কেন বৌমা? বাকি হাতগুলি কি ঘুমিয়ে থাকে? খাওয়ার সময় তো দেখি গপাগপ দশটা হাতেই খাও।সেই বেলা তো হাতগুলি ঠিক জেগে ওঠে। এক বউ বটে তুমি! সে বলতে গেলে বলতে হয় বউ হল নারায়ণের । কি লক্ষ্মী!কি লক্ষ্মী! নামেও যেমন কাজেও তেমন।স্বামীর জন্যে সারাক্ষণ তার কত খেয়াল!কত যত্ন করে।সংসারের টাকা পয়সা ভাণ্ডে করে কেমন নিজে আগলে রাখে! তুমি তো আছো সারাক্ষন কি করে অসুর বধ করবে সেই চিন্তা নিয়ে।স্বামী আর সংসারের দিকে কি তোমার নজর আছে? একবার তো অসুর মারবে বলে মর্ত্যে গিয়ে আমার ছেলেটার বুকের ওপরেই পা তুলে দিয়ে কালিঝুলি মেখে কাকভূষণ্ডি হয়ে ড্যাং ড্যাং করে শ্বশুরবাড়িতে এসে ঢুকলে। তোমাকে দেখে সেদিন আমিই তো ভিরমি খেয়েছিলাম। মাগো অসুর বিনাশিনী। আমার ছেলেটাকে তুমি অসুর হয়ে ওঠার হাত থেকে বাঁচাও। সেই সাথে আমার শাশুড়ির মতো শাশুড়িদের হাত থেকে বউদেরও রক্ষা করার দায়িত্ব নাও মা।
অত্যন্ত গুরুত্বপূর্ণ ....................... একটি ঘোষণাঃ ফেইসবুকে আমার একটি মাত্র একাউন্ট। বন্ধুর সংখ্যা সর্বোচ্চ সীমার কাছাকাছি। নতুন করে বন্ধু হওয়ার জন্য কাউকে আমি আমন্ত্রণ জানাচ্ছি না। আমার নাম নিয়ে কেউ যদি ডুপ্লিকেট একাউন্ট খুলে বন্ধু হতে অনুরোধ করে, অনুগ্রহ করে গ্রহণ করবেন না। এছাড়া সেই একাউন্টে যদি দেশ বিরোধী, সমাজবিরোধী, সাম্প্রদায়িক বা অপ-রাজনৈতিক কোন স্ট্যাটাস পোস্ট করে, দয়া করে দেখা মাত্র আমাকে জানাবেন। কোন দুর্বৃত্ত এমন কাজ করলে তার দায় আমার উপর বর্তাবে না। Facebook-এর একটি নতুন কেলেঙ্কারী ইদানীং বেড়েছে... সুতরাং এর থেকে সাবধান থাকুন... অপরাধী দুর্বৃত্তরা আপনার এফ বি ওয়াল থেকে আপনার প্রোফাইল ফটো বা কোনও ছবি নেবে এবং একটি দ্বিতীয় কল্পনাপ্রসূত অ্যাকাউন্ট খুলবে... তারপরে আপনার প্রোফাইলের সমস্ত বন্ধুকে আমন্ত্রণ জানাবে এবং এতে আপনার ফটো সহ আপনার ২ য় অ্যাকাউন্ট ব্যবহার করে বিতর্কিত রাজনৈতিক, ধর্মীয় সাম্প্রদায়িক পোস্ট দিচ্ছে/দিতে পারে যার পরিনতি ভয়াবহ আকার ধারণ করার সমূহ সম্ভাবনা... যা আপনাকে আইনি জটিলতা এমনকি কারাগারে পর্যন্ত ফেলতে পারে... তাই আমি, আমার পরিবার, আত্মীয়স্বজন এবং প্রিয় বন্ধুবান্ধবদের অবহিত করতে চাই যদি কখনও কেউ আমার নামে দ্বিতীয় অ্যাকাউন্ট বা একই নামে আপনাকে আমন্ত্রণ / যোগ করে অনুগ্রহ করে গ্রহণ করবেন না... PLEASE DON'T ACCEPT THE ACCOUNT... কারণ সেটি আমার নয়... সেটি নকল... নতুন অ্যাকাউন্ট তৈরি করার আমার কোনও পরিকল্পনাও নেই। বিষয়টি সকলের সদয় অবগতি ও প্রয়োজনীয় ব্যবস্থার জন্য পোস্ট করলাম। ধন্যবাদ সকলকে, ভালো থাকুন, সুস্থ থাকুন এবং সবাই নিরাপদে থাকুন... !!!
বৃদ্ধাশ্রম -২ কাঁথা সেলাই ছাড়াও মা পাড়ার কারও ঘরে বাচ্চা হয়েছে খবর পেলেই নিজের হাতে জামা কাপড় আর ছোট ছোট কাঁথা সেলাই করে উপহার দিতে ভালোবাসে। যতই বলি আজকাল ওসব পুরনো হয়ে গেছে।কাঁথায় কেউ বাচ্চা পালে না মা।এজন্যে বাজারে ডায়াপার পাওয়া যায়।তা কে শোনে কার কথা? আমি মায়ের একমাত্র সন্তান হলেও পাড়ার অনেক ছেলেমেয়েই মাকে মা বলে ডাকে।দুবেলা নিয়ম করে তারা মায়ের খোঁজ খবরও নিয়ে যায়। রক্তের সম্পর্ক নেই তারপরও মা'র জন্যে তাদের এই ভালোবাসা আমার কাছে আদিখ্যেতা ছাড়া আর কিছুই নয়। দুনিয়াটা যে আসলে একটা ধান্দাবাজের জায়গা মা সেটা বুঝলে তো। এ যুগে স্বার্থ ছাড়া কেউ কারও কাছে আসে নাকি? এসব কথা ভাবতে ভাবতে যখন বাড়ি পৌঁছলাম তখন মার স্নান আর পূজা সেরে রান্নাবান্নাও হয়ে গিয়েছে।খাওয়া হয়নি। বিছানায় হেলান দিয়ে একটা মোটা খাতায় একমনে কি যেন লিখছে।পায়ের কাছে মেনিবেড়ালটা ঘুমিয়ে। খাটের পায়ার কাছে ভুলো কুকুর শুয়েছিলো।আমাকে দেখেই লেজ নাড়তে নাড়তে এগিয়ে এলো। সরু পাড়ের ধবধবে সাদা শাড়ি,রুপালী চুল, চোখে সোনালী রঙের সরু ফ্রেমের চশমাতে মাকে ভারি সুন্দর দেখাচ্ছিলো।গায়ের রংটা এখনও উজ্জ্বলতা হারায় নি। আমাকে দেখে হাসিতে ভরে গেলো মা'র মুখ। হাতের কলম ফেলে জিজ্ঞেস করলো ফোন না করেই চলে এলি যে? আমিও হাসতে হাসতে বললাম তোমার কাছে আসতে হলে কি প্রটোকল মেনে আসতে হবে নাকি মা? তা তুমি এই ভর দুপুরে বিশাল একটা খাতায় কি লিখতে বসেছো? গল্প, উপন্যাস নাকি স্মৃতিচারণ? মা হেসে বললো নারে সেসব লেখার মতো ক্ষমতা নিয়ে জন্মাইনি। আমার দিদিমা আমাকে তাঁর হাতে লেখা রান্নার একটা খাতা উপহার দিয়েছিলেন তাতে প্রাচীন বাংলার অনেক হারিয়ে যাওয়া রান্নার প্রণালী আছে।কিন্তু খাতার পাতাগুলি এমন বিবর্ণ হয়ে গিয়েছে যে ওলটাতে গেলেই ঝুরঝুর করে ভেঙে যাচ্ছে তাই নূতন একটা খাতায় রান্নাগুলি টুকে নিচ্ছি রিয়াকে দিয়ে যাবো বলে। মা'র কথা শুনে আমি হাসতে হাসতে শেষ। বললাম তুমিও আর কাজ পাওনি। আজকাল কেউ রান্নাবান্না করে নাকি? আর কেই বা রান্নার খাতায় রান্না টুকে রাখে ? ইউটিউব খুললেই হাজার হাজার রান্নার প্রণালী চোখের সামনে এসে হাজির। ফিউশন রান্নাই বা কত রকমের? মা জিজ্ঞেস করলো ফিউশন রান্নাটা কি রকম? আমি বললাম ঝটপট আর এটা ওটা মিলিয়ে যে রান্না তাকেই বলে ফিউশন রান্না। মা ফিউশন রান্নার কথা শুনে একটুও আগ্রহ বোধ না করে জিজ্ঞেস করলো রিয়া আর রিংকু তাঁর দেয়া কাঁথা দুটি পছন্দ করেছে কিনা? আমি তখন আমার ফোনটা বের করে মাকে বললাম পড়ে দেখো তোমার কাঁথা নিয়ে সবাই কি বলেছে? মা এক এক করে সেসব মন্তব্য পড়ে আপ্লূত হয়ে বলল সামান্য দুখানা নকশি কাঁথার জন্যে মানুষের এত প্রশংসা!ভাবতেই পারছি না আমি! ভাগ্যিস নাতি নাতনিরা কাঁথার ছবি পোস্ট করেছিলো বলেই তো জানলাম। জানিস আমার মা আর দিদিমা এর চেয়েও সুন্দর কাঁথা সেলাই করতেন।৭১য়ের যুদ্ধে বাড়ি লুটের সময় সেসব কাঁথা লুট হয়ে গিয়েছে। এরপর ঘড়ির দিকে তাকিয়ে বললো বেলা অনেক হয়েছে। চল তোকে খেতে দিই। বাবা মারা যাবার পর থেকেই মা নিরামিষ খায়। অনেকদিন পরে দুপুরে খেতে বসে মার হাতের মুগডাল, বেগুন ভাজা আর ডালের বড়ি দেয়া তিল নারকেলের নিরামিষ তরকারি খেয়ে খুব ভালো লাগলো। খাওয়া দাওয়ার পরে মা যখন পানের বাটা নিয়ে বসলো তখন আমি মার কাছে বসে খুব ধীরে ধীরে বৃদ্ধাশ্রমের কথা আর বাড়িটা বিক্রি করে দেবার কথা তুললাম। সেই সাথে আমাদের ছোট্ট ফ্ল্যাটে তাঁর আদরের নাতি নাতনিদের পড়ালেখার অসুবিধার কথাও বললাম। আমার কথা শেষ হলে দেখি ঝড়-বৃষ্টির পর প্রকৃতি যেমন থমথম করে, মার মুখটাও তেমনি থমথম করছে। নির্জন বাড়িতে পূজার ঘর থেকে শুধু ভেসে আসছে ধূপ, অগুরু, আর ফুলের সুরভি। আমি মা'র দিক থেকে মুখ সরিয়ে নিতেই দেয়ালে টাঙানো বাবার ছবিতে আমার চোখ পড়লো। মনে হলো বাবা তাঁর দু চোখের দৃষ্টিতে আমাকে বলতে লাগলো আমার মৃত্যুর সময়ে তোমার বয়েস ছিলো মাত্র পনের। তোমার মা এই বাড়িতে থেকেই একা হাতে তোমাকে বড় করেছে লেখাপড়া শিখিয়েছে আর সেই সাথে নিজের সংসারটাকেও সামলেছে। আমি বাবাকে বললাম জানি বাবা মা কষ্ট করেই আমাকে বড় করেছে। বিয়ে করার পর থেকে আমিও আমার সংসার নিয়েই ব্যস্ত। তবে আমার সংসারে মাকে রাখতে না পারার জন্যে মাকে কখনো আক্ষেপ করতে দেখিনি। এই অপ্রাপ্তির জন্য মায়ের কোন দুঃখবোধও ছিলো না। আমাকে ছাড়াই এ বাড়িতে নতুন করে আবার সংসার করতে শিখেছে মা। রোজ সকালবেলাতেই এক ঝাঁক পাখি আসে মা'র ছোট্ট উঠানটিতে।তাদের দুমুঠো দানা ছড়িয়ে দিতে দিতেই বাড়ির মেনি বেড়াল আর কুকুরটা মা'র কাছ ঘেঁষে দাঁড়ায়। মা খুব আদুরে গলায় তাদের জিজ্ঞেস করে, কিরে তোদেরও খিদে পেয়ে গেলো বুঝি?একটু দাঁড়া ওদের দিয়েই তোদের খেতে দিচ্ছি। এরপর ভুলো আর মেনিকে খাবার দিয়ে মা নিজের জন্যে চায়ের জল চাপিয়ে কিছু একটা দিয়ে প্রাতরাশ সেরেই নিজের ছোট্ট বাগানের ফুলের গাছগুলোতে জল দেয়,মাটি খুঁড়ে দেয়,পূজার জন্যে ফুল তুলে,মাটির পাত্রে জল দিয়ে বেলফুল ভিজিয়ে রাখে বিছানার পাশে। মাঝে মাঝে কাঁচালংকা, শাক,ধনেপাতা,বেগুন, টমাটো যখন যা পায় তাও তুলে নিয়ে আসে। ।এরপর ঠিকে কাজের মেয়েটার সাথে গল্প করতে করতে রান্না করতে বসে। ঠিকে কাজের মেয়েটা ছাড়াও সবজি বিক্রি করতে আসা কিশোর ছেলেটা বা বুড়ো ফল বিক্রেতা কেউই মা'র সাথে গল্প করা থেকে বাদ যায় না। কোথায়,কত দূরে ওদের বাড়ি ? বাড়িতে কে কে আছে?ফল বা সবজি তারা কোত্থেকে নিয়ে আসে ? এমন সুন্দর করে সব্জি বা ফলগুলি সাজিয়ে গুছিয়ে কে দেয় সে নিজে নাকি বাড়ির কেউ? মায়ের যে এসব লোকদের নিয়ে ভাববার মতো,বলার মত কথা , চারপাশের মানুষদের খোঁজ নেবার চিরন্তন একটা আগ্রহ আছে এসব আমি জানি হয়তো এসব ছেড়ে যাওয়ার একটা কষ্টবোধ মাকে পীড়া দিচ্ছে? মা কি সেই কষ্ট লুকাবার জন্যই হঠাৎ উঠে গেলো।তাইভাবলাম ঠিক আছে মা হয়তো এই মুহুর্তেই সিদ্ধান্ত নিতে পারছে না? কিছুদিন না হয় একটু সময় নিক। কিছুক্ষণ পরে দেখি নিঝুম বাড়িটাতে মা'র বিনা রক্তের সেই একপাল ছেলেমেয়েগুলি এসে হাজির। মাই কি খবর দিলো তাদের? ওরা আসতেই মা যখন ওদের পরিচয় দিয়ে আমাকে বললো ওরা সবাই আমার ছেলেমেয়ে তখন আমি ওদের বললাম খুব ভালো হল তোমাদের সাথে পরিচিত হতে পেরে। আসলে আমি এসেছিলাম এই বাড়িটা বিক্রি করে দিয়ে মাকে ভালো একটা বৃদ্ধাশ্রমে নিয়ে যেতে।এখান মা একা একা থাকে।ওখানে গেলে মা'র সময়টা ভালো কাটবে। আমি চাই তোমরা আমাকে এ ব্যাপারে সাহায্য করবে। আমার কথা শেষ হবার আগেই ওরা হৈ হৈ করে প্রতিবাদ করে বলে উঠলো মা শুধু তোমার একার না। মা আমাদেরও। আমরা কিছুতেই এই বাড়িটা বিক্রি করতে দেবো না,মাকেও আমাদের কাছ থেকে সরিয়ে নিয়ে বৃদ্ধাশ্রমে যেতে দেবো না কোথা থেকে পেলো ওরা এই শক্তি? আমি যেখানে বৃদ্ধাশ্রমের কথা ভাবছিলাম।দেখতেও গিয়েছিলাম।সেখানে ওরা এসে বলছে ওরা মাকে নিয়ে যেতে দেবে না? মা'র সেই বিনা রক্তের ছেলে মেয়েদের প্রতিরোধের সামনে দাঁড়িয়ে হঠাৎ আমার নিজেকে কেন জানি মা'র কুলাঙ্গার সন্তান বলে মনে হতে লাগলো। আমার দুচোখ ছাপিয়ে জল এলো। আমি যে আমার মায়ের নাড়িছেঁড়া সন্তান এটা বলতেও আমার অপরাধ বোধ হতে লাগলো। পৃথিবীটা যে আসলে চাইলেই আমরা কত সুন্দর করে গড়ে নিতে পারি সেটা নিজে না পারলেও চোখ মেলে তাকিয়ে দেখার গরজটাও কখনও বোধ করিনি।স্বার্থপরের মতো নিজের কথাই শুধু ভেবেছি।ওরা যেন আমাকে সেই সুন্দরটাই চোখে আঙুল দিয়ে দেখিয়ে দিলো। সন্ধ্যে নেমেছে তখন।কেউ একজন মার পূজার ঘরে গিয়ে পঞ্চপ্রদীপ আর মাঙ্গলিক শাঁখ বাজাতেই আমি মনে মনে মায়ের উদ্দেশ্যে প্রার্থনা জানিয়ে বললাম জন্ম জন্ম তোমাকেই যেন মা রুপে পাই।কিন্তু আমার মতো কুসন্তানকে গর্ভে ধারণ করে তুমি তোমার গর্ভকে কলঙ্কিত কোর না। সমাপ্ত
#গল্প বৃদ্ধাশ্রম -১ ---------- বেশ কিছুদিন থেকেই মা'র জন্যে ভালো একটা বৃদ্ধাশ্রমের খোঁজ করছিলাম। এ পর্যন্ত যে কটা দেখেছি কোনটাই ঠিক মনের মতো পাচ্ছিলাম না। চিরদিনের খোলামেলা বাড়িতে থাকার অভ্যাস মায়ের। তাই এবারে যখন তেমন একটা বৃদ্ধাশ্রমের খোঁজ পেলাম তখন আর দেরি করাটা সমীচীন মনে করলাম না। পরের দিন ছিলো ছুটির দিন। সকালে নাস্তা খেয়েই গ্রামের বাড়ির পথে একাই গাড়ি ছুটিয়ে রওনা দিলাম। জানি ছুটির দিন। মা'র আদরের নাতি নাতনি দুটিকে সাথে নিয়ে গেলে মা খুব খুশি হতো।কিন্তু নিয়ে যেতে চাইলেই কি আর নিয়ে যাওয়া যায়? বাচ্চা দুটোরই বা সময় কোথায়? দুজনের ইংলিশ মিডিয়াম স্কুলে লেখাপড়ার হ্যাপা কি কম? এছাড়াও কোচিং, নাচগান, ছবি আঁকার ক্লাশও আছে। এসবের ক্ষতি করে তো তাদের গ্রামে নিয়ে যেতে পারি না। যুগের সাথে সাথে তাদের এগিয়ে নিয়ে যেতে হলে লেখাপড়ার পাশাপাশি এসবের পেছনে তো খরচ না করেও উপায় নেই। নইলে ইঁদুর দৌড়ের প্রতিযোগিতায় ওরা পিছিয়ে থাকবে যে। যদিও গ্রামের বাড়ি।কিন্তু তা হলেও শহর থেকে খুব বেশি দূরে নয়। আবাসন প্রকল্পের ব্যবসা আজকাল গ্রামেও শেকড় গাড়তে শুরু করেছে।হয়তো সেই শেকড়ের বিস্তারও শহরের মতোই একদিন ছড়িয়ে পড়বে। জমির দাম এর মধ্যেই আকাশছোঁয়া। আমিও তাই চাইছিলাম এই সময়েই গ্রামের বাড়িটা বিক্রি করে দিতে। শহরে থাকলেও আমাদের আজও নিজেদের ফ্ল্যাট নেই। ভাড়ার ফ্ল্যাটটাও খুব যে বড় তাও নয়।সেখানে মাকে নিয়ে যাবার প্রশ্নই আসে না।মা অবশ্য নিজেও থাকতে চায় না। স্বামী স্ত্রী দুজন মিলে যেটুকু রোজগার করি তার পুরোটাই বাড়িভাড়া, সংসার, গাড়ি আর ছেলেমেয়েদের পেছনেই খরচ হয়ে যায়। কিন্তু সমস্যা হচ্ছে বাড়িটা বিক্রি করতে চাইলেও মাকে কিছুতেই রাজি করাতে পারি না। বয়েস প্রায় আশি হতে চললো।মা একাই থাকে বাড়িতে।তবে সেজন্যে খুব একটা ভাবি না।বয়েস হলেও মা এখন ও তেমন একটা দুর্বল হয়ে পড়ে নি। শুধু চোখ দিয়ে একটু জল পড়ে এই যা। তারপরেও চোখে চশমা এঁটে সারাক্ষণ সেলাই করা চাই। এই তো গতবার আমি যাওয়ার সময়ে রিয়া আর রিংকুর জন্যে দুখানা ভরাট ফোঁড়ের অপূর্ব নকশি কাঁথা সেলাই করে পাঠিয়েছিলো মা।একখানা নাকি শঙ্খলতা আরেকখানা খোরাপদ্ম। রিয়া আর রিংকু তো সেই কাঁথা দেখে এতটাই খুশি হয়েছিলো যে আমাকে দিয়ে জোর করে সেই কাঁথার ছবি ফেসবুকে পোস্ট করার আবদার ধরলো। যতই বলি কাঁথা আবার পোস্ট করার কি আছে?কিন্তু ছেলেমেয়েরা সেকথা কি আর মানতে চায়? যাই হোক তাদের আবদার রাখার জন্যে কাঁথা দুখানার ছবি পোস্ট করার পরে যেসব মন্তব্য আসতে শুরু করলো সেসব পড়ে আমি তো রীতিমতো অবাক! রিয়া আর রিংকু তাই এবারে আসার সময়ে পইপই করে বলে দিয়েছে আমি যেন এসব মন্তব্য তাদের ঠাম্মিকে গিয়ে দেখাই। চলবে
কেটলি কথন (সমাপ্তি পর্ব) ছোটদের খাওয়া শেষ হলে বড়দের জন্যেও বৈঠকখানাতে চা আর জলখাবার পাঠিয়ে দেয়া হল।কাউকে দেয়া হল মুড়ি,কাউকে রুটি, কাউকে আবার বেলা বিস্কুট। তাড়াহুড়োতে চা নেবার সময় চা ছলকে পড়ে দু একখানা বেলা বিস্কুট আবার সামান্য ভিজেও গেলো। মহিলা দুজনের মধ্যে যিনি চায়ে বেলা বিস্কুট ডুবিয়ে খাচ্ছিলেন তিনি বললেন অসুবিধে নেই বিস্কুট ভিজিয়েই তো খাবে।যেন নিজে ভিজিয়ে খাচ্ছেন বলে সবাই ভিজিয়ে খাবে! আমার শাশুড়ি নিজেও বেলা বিস্কুট দিয়েই চা খেতে ভালোবাসেন। তাঁকেও তাই দেয়া হল। মহিলা দুজনের চা খাওয়া শেষ হয়ে গিয়েছে।তাঁরা দুজনেই পিঁড়ি থেকে উঠতে উঠতে বললেন যাই তোমার শাশুড়ির কাছ থেকে একখিলি পান খেয়ে মালতীদের বাড়ি থেকে একটু ঘুরে আসি।ওর শাশুড়ি নাকি ঘাট থেকে পিছলে পড়ে পায়ে ব্যথা পেয়েছে। সবাইকে চা দেবার পরে আমরা তিন জাও রুটি আর গুড় দিয়ে চা খেতে বসলাম। চায়ের পাট তো চুকলো।একটু পরেই বাড়ির সবাই আবার পান্তা ভাত খাবে।ছেলেমেয়েরা সেই পান্তা খেয়েই রোজ স্কুলে যায়। স্কুল থেকে ফিরে এসে গরম ভাত খায়। মেজদি আমাকে রান্না ঘরের একটা তাক দেখিয়ে বললো পুকুর থেকে চায়ের কাপ,প্লেট আর কেটলিটা ধুয়ে এনে ওই তাকে রেখে দে। আমি যাই দেখি পান্তাভাতের জোগাড়টা করি গিয়ে। বড়দি চা খেয়েই গেলো ঘর দোর ঝাঁটপাট দিতে।শাশুড়ি মা বসলেন তরকারি কুটতে। আমি কেটলি আর কাপগুলি একটা গামলায় নিয়ে পুকুর ঘাটে গেলাম। সাবান জলে কাপগুলি ধুয়ে গামলাতে রেখে কালোভূতের মতো প্রাগৈতিহাসিক সেই কেটলিটা হাতে নিয়ে ভাবলাম ওর গা থেকে স্তরে স্তরে জমে থাকা বর্ষপ্রাচীন এই কালিঝুলিকে মেজেঘষে আজ আমি পরিষ্কার করেই ছাড়বো। ওর আগের রুপটা যেভাবেই হোক আমি ফিরিয়ে দেবো। কিন্তু বলা যত সহজ করা বুঝি ঠিক ততটাই কঠিন কেটলির গা থেকে সেই ময়লা তোলে কার সাধি? অগত্যা এদিক ওদিক তাকিয়ে একখানা ঝামার জোগাড় করলাম।নিশ্চয় ঝামার ঘষায় ওর এই পুঞ্জীভূত ময়লা পালাতে পথ পাবে না। এরপর চললো ঝামা দিয়ে কেটলির ভেতরে বাইরে ঘষামাজা। অনেকক্ষণ ঘষতে ঘষতে একসময়ে তার গা থেকে কালিঝুলি অনেকটাই পরিস্কার করলাম।ওর গায়ের রঙ অনেকটাই যেন আবার ফিরে এলো। মনে হল কেটলিটা আমার দিকে তাকিয়ে বললো।এবাড়িতে আমি যখন আসি তখন তোমার মতোই আমিও এমনি নিটোল ছিলাম গো। কিন্তু একটু একটু করে কখন যে আগুনের আঁচে পুড়তে পুড়তে নিঃশেষ হয়ে গিয়েছি নিজেও তা জানিনা। তুমিই প্রথম এসে আমাকে এতখানি যত্ন করলে। কেটলিটা ঝামা দিয়ে মাজতে মাজতে ততক্ষণে আমার হাত ব্যথা হয়ে গিয়েছে। কিন্তু আমার হাতের ব্যথার চেয়েও কেটলির দিকে তাকিয়ে আমার খুব ভালো লাগছিলো। শাশুড়ির নির্দেশ মতো পরদিন সকালে যখন আমি মেজদির সাথে সকালের জলখাবার বানাতে এলাম তখন দেখি মেজদি কেটলিটা হাতে নিয়েই আমাকে বললো একি সর্বনাশ করেছিস তুই? কেটলিটা মাজতে গেলি কিসের জন্যে? আমি বললাম মেজদি ময়লা জমে জমে ওটা খুব কালো হয়ে গিয়েছে।তাই ঝামা দিয়ে ঘষেমেজে ধুয়ে এনেছি। মেজদি বললো শাশুড়ি দেখার আগেই ওর গায়ে মাটি লেপে দে। আমি বললাম মাটি? কেন মেজদি? মেজদি তখন বালতির জলে কেটলিটা ডুবিয়ে তুলতেই দেখি শতসহস্র ধারায় কেটলির শরীর থেকে ঝর্ণাধারার মতো জলের ধারা ছুটে বেরিয়ে আসছে। মেজদি বললো এবারে বুঝলি তো কেটলিটা কেন মাজা হয় না? কিন্তু কেটলির সেই ছুটে আসা ধারার দিকে তাকিয়ে আমার মনে হচ্ছিল বহুদিনের রুদ্ধ আবেগ যেন প্রকাশের পথ পেয়ে আজ অশ্রুজলের ধারা হয়ে সবেগে ছুটে বেরিয়ে আসতে চাইছে। সমাপ্ত
⁠কেটলিকথন চায়ে দুধ মেশানো হয়ে গেলে মেজদি একটা কাঁচের বয়াম নিয়ে এলো।সেই বয়ামে ছিল খেজুরের গুড়। বয়াম থেকে খানিকটা করে গুড় বাচ্চাদের জন্যে দুটো করে রুটিতে গুঁজে দিয়ে একটা থালায় রাখতে রাখতে মেজদি বললো এবারে চাটা ছেঁকে কাপগুলিতে ঢাল দেখি। সেই বিচিত্র মাপের আর ডিজাইনের কাপগুলির মধ্যে সবেমাত্র দুটো কাপে চা ঢেলেছি।তারপরেই দেখি কেটলির নলটা দিয়ে আর তো চা পড়ে না। কেটলি ভরা চা। না পড়ার তো কোন কারণ নেই। মেজদিকে বললাম মেজদি চা তো কেটলি থেকে পড়ছে না। মেজদি বললো পড়বে, পড়বে।নলের মুখে জোরে একটা ফুঁ দে। কেটলির নলটাকে এবারে আমার মুখের দিকে ঘুরিয়ে এনে একটা নয় জোরে জোরে তিন চারটে ফুঁ দিলাম।তাও দেখি নলটার কোনরকম হেলদোল নেই।উল্টো সে আমার মুখে কিছু বাস্প ছড়িয়ে দিলো। ঠায় বসে থাকা সেই মহিলা দুজন মেজদিকে হাসতে হাসতে বললো ঠিকই বলেছো মেজো বউ তোমাদের গায়ে বল নাই ।নইলে নলের মুখে ফুঁ দিলে চা আবার পড়ে না? মেজদি তাঁদের কথার উত্তর না দিয়ে কোত্থেকে লম্বা, কালো কুচকুচে একটা সরু কাঠি আমার হাতে তুলে দিয়ে বললো নলের মুখে পাতা জমে আছে।কাঠিটা দিয়ে একটু খুঁচিয়ে দে। নল পরিস্কার হয়ে যাবে। কাঠিটা দেখে আমার মনে হল এই কাঠি দিয়ে নিশ্চয় কেটলির নলটাকে প্রায়ই খোঁচানো হয়।নইলে এটার রঙ এমন কেন? চায়ের পাতার কষ লাগতে লাগতে ওটার গায়েও তাই চায়ের পাতার মতো রঙ ধরে গিয়েছে। মেজদির হাত থেকে কাঠিটা নিয়ে আমি নলের মুখে ঢুকিয়ে দিতেই বুঝলাম সত্যিই নলের মুখে বিস্তর পাতা জমে আছে।আমি সেই পাতা সরাবার জন্যে একটু জোরে চাপ দিয়ে ঠেলা দিতেই পাতা সরলো কিনা জানি না কাঠিটা ঠিকই মট করে ভেঙে গেলো। কাঠিটা যে এভাবে ভেঙে যাবে বুঝিনি। আমি কাঁচুমাচু মুখ করে মেজদির দিকে তাকাবার আগেই মহিলা দুজনের একজন আমাকে বলে উঠলেন সব কিছু গায়ের বলে হয় না বৌমা কিছু কিছু কাজ কৌশলেও করতে হয়। আমি কেটলিটার দিকে তাকিয়ে ভাবতে লাগলাম এমন অদ্ভুত কেটলি আমি জীবনে আর দেখিনি।একে পাতা সরছে না তাতে আবার কাঠিটা ভেঙে নলের ভিতরে আটকে গেলো।চা এখন ঢালি কি করে? মুস্কিল আসান মেজদি দেখি আরেকটা কাঠি দিয়ে খুঁচিয়ে দিতেই নলটা পরিস্কার হয়ে গেলো। এভাবে মাঝে মাঝে নলটাকে খুঁচিয়ে খুঁচিয়ে চা ছেঁকে ছেঁকে সবাইকে দেয়া হল।কাউকে দেয়া হল কাঁসার গ্লাস,কাউকে প্লেট ছাড়া কাপ, কাউকে আবার প্লেট সহ।প্লেটে না ঢেলে যারা চা খেতে পারে না তাদের জন্যেই শুধু প্লেট বরাদ্দ। নইলে নয়। এছাড়া আলমারিতে কয়েকটা তোলা কাপ আছে তবে সেসব কাপ বিশেষ কোনও অতিথি এলে তাদের জন্যেই নাকি তোলা। ছোটরা কেউ খাচ্ছে ফুরুত ফুরুত শব্দ করে কেউবা ফুঁ দিয়ে,কেউ আবার শব্দ করে।সবার রুটি চিবানো আর চা খাওয়ার শব্দ মিলে সে এক বিচিত্র শব্দের কোরাস শুরু হয়ে গেলো।একজন আবার রঙ কালো হয়ে যাবে বলে চাই খাবে না।,আরেকজনকে যেটুকু চা দেয়া হয়েছে তাতে সন্তুষ্ট নয় সে তার কাপে খানিকটা জল ঢেলে চায়ের পরিমাণটা নিজেই বাড়িয়ে নিলো। পাড়ার মহিলা দুজনকেও চা দেয়া হয়েছে। দুজনের কেউই রুটি নাকি মোটেই রুটি খেতে পারেন না।রুটি খেলে তাঁদের অম্বল হয়। একজনকে তাই মুড়ি দেয়া হয়েছে।তিনি আয়েস করে চায়ের কাপে মুড়ি ভিজিয়ে খেতে খেতে কথা বলছিলেন আর আরেকজন খাচ্ছিলেন বেলা বিস্কুট ডুবিয়ে ডুবিয়ে। আগামী কাল শেষ পর্ব
কেটলিকথন কোন এক কালে কেটলিটা যখন প্রথম এ বাড়িতে এসেছিলো তখন নিশ্চয় তার গায়ের রঙ ছিলো রুপার মতো ঝকঝকে। কিন্তু আজ তার সেই রঙটা বোঝার কোনও উপায় নেই। এবাড়িতে আসার সাথে সাথেই সেই যে তাকে আগুনের আঁচে তোলা হয়েছে আজ অব্দি তার আর নিস্তার নেই। রোজ রোজ আঁচে পুড়তে পুড়তে তার গায়ের রঙটা এতটাই কালো হয়েছে যে কেলো ভূতও বুঝি তার কাছে হার মানবে। মনে মনে ভাবছিলাম রোজ এতজনের চায়ের জল কেটলিটাতে ফোটে অথচ তার শরীরটাকে কি কেউ একটু রগড়ে মেজে ধুয়েও দেয় না? অবশ্য মাজবেই বা কিভাবে? ওর নাদুসনুদুস গোলগাল গড়নটারও তো বারোটা বেজে গিয়েছে। শরীরের একদিকে তোবড়ানো তো অন্যদিকে অজস্র টোল ।এ বাড়িতে আসার সময় তার মাথার ঢাকনায় ছোট্ট একটা মুকুটও ছিলো সেটাই বা কোন চুলোয় গিয়েছে তাই বা কে জানে? তারপরেও কিম্ভুত এক শারিরীক গড়ণ নিয়ে সে সবার জন্যে নির্বিবাদে চায়ের জল ফুটিয়েই চলেছে। কারণ ও জানে বাঙালি মাত্রই চা পান করতে ও করাতে বরাবরই উদার। তাতে কেটলির যেমন চেহারাই হোক না কেন।তাতে কারো কি আসে যায়? একটু পরেই বৈঠকখানা থেকে হাঁকডাক শুরু হয়ে গেল অমুকের জ্যেঠা এসেছে,দুকাপ চা পাঠাও,তমুকের দাদু এসেছে চায়ের সাথে দুখানা বেলা বিস্কুটও দিও।তমুকের,কাকা এসেছে চিনিটা একটু বেশি দিও। বৈঠকখানার দাদু জ্যেঠারা ছাড়াও সব পাড়াতেই দু একজন মহিলাও থাকে যাদের কাজই হল সকাল হলেই এর তার বাড়িতে ঘুরে ঘুরে চা আর পান খেতে খেতে আড্ডা দেয়া। তেমনই দুজন মহিলা এসে দাওয়া থেকে পিঁড়ি টেনে নিয়ে বসতে বসতে বললেন আজ বুঝি নূতন বউ রুটি বানাচ্ছে মেজো বউ ? একজন আবার ফোড়ন কাটলো বউ মনে হয় বিয়ের আগে রুটি বানায়ানি রুটির মাঝখানটা পাতলা আর পাশগুলি মোটাই থেকে যাচ্ছে। আগের জন বললো আমাদের বউ কিন্তু এভাবে না একসাথে দুইটা রুটি সে একবারে বেলতে পারে। মেজদি ততক্ষণে আরেকখানা বেলনচাকি নিয়ে রুটি বেলতে বেলতে বললো সে আপনাদের বউয়ের গায়ের বল বেশি তাই পারে।আমাদের অত গায়ের বল নাই। এর মধ্যেই চায়ের জল ফুটে টগবগ করে উঠতেই রুটি বেলা রেখে মেজদি সাবধানে ন্যাকড়া দিয়ে কেটলির ঢাকনা খুলে তাতে বেশ কিছুটা চায়ের পাতা ফেলে দিতেই অপুর্ব এক সুগন্ধি এসে বাতাসে মিশতে লাগলো। এই চা পাতা সিলেটের চা বাগান থেকে আনা হয়েছে। এজন্যেই এত সুন্দর গন্ধ বেরিয়েছে। এর মধ্যেই মেজদি চা খাবার জন্যে কাপ নিয়ে থালায় সাজাতেই আমি তাকিয়ে দেখি কেটলির মতো সেসব কাপের কোনও ঠিকঠিকানা নেই। হরেক রকম কাপ তাতে শোভা পাচ্ছে। কোনটা কাঁচের কাপ তো কোনটা চিনেমাটির,কোনটার হাতল নেই কোনটা চটা ওঠা কোনটায় চিড় ধরা। তার মধ্যে তিনটে কাপের প্লেট আছে বাকিগুলোর নেই।দুটো কাঁসার গ্লাসও আছে। রুটি বানানো শেষ হয়ে গিয়েছিলো মেজদি রুটি সেঁকতে সেঁকতে লম্বা একটা হাতা দেখিয়ে আমাকে বললো এটার ডাঁট দিয়ে কেটলির চাটা একটু নেড়ে তারপর ওই গ্লাসে রাখা দুধটা ঢেলে দিয়ে ভালো করে আবার মিশিয়ে দে। আমি চামচটা তো নিলাম কিন্তু ঢাকনা তুলে চা নাড়তে গিয়ে পড়লাম এক মহা ফ্যাসাদে।টোল খাওয়া সেই কেটলিতে চামচটা বারবার উঁচুমতো একটা জায়গায় লেগে ঘটাং ঘটাং করে আমার হাতটা বারবার পিছলে যেতে লাগলো। চলবে 
কেটলিকথন-১ শ্বশুরবাড়িতে পা দেয়ার সাথে সাথে আমার শাশুড়ির নির্দেশ সকালে ঘুম থেকে উঠেই স্নান সেরে চা রুটি বানাবার পাটটা এখন থেকে তুমিই সামলাবে। মেজো বউ দুদিন তোমার সাথে থেকে সবকিছু তোমাকে দেখিয়ে দেবে।এরপর থেকে তুমি নিজেই করবে। আমার রাশভারি শাশুড়ির মুখের দিকে তাকাতে গেলে যে পরিমাণ সাহসের দরকার হয় সেই সাহস মাত্র কদিনেই আমার অভিজ্ঞতার ভাণ্ডারে তখনও সঞ্চয় হবার কথা নয়। আমি তাঁর কথায় মাথা নেড়ে আচ্ছা বলেই ভীরু ভীরু পায়ে রান্নাঘরে এসে দেখি আমার মেজো জা রুটির জন্যে আটা মাখছে।আমাকে দেখে বললো নে আটা আমি মেখে দিয়েছি তুই চটপট রুটিগুলি বানিয়ে ফেল দেখি।আমি ততক্ষণে উনুনে আঁচ দিয়ে চায়ের জলটা চাপিয়ে দিই। একথা বলেই চুলায় লাকড়ি দিয়ে তাতে একমুঠো শুকনো পাতা গুঁজে দিয়ে দেশলাইয়ের কাঠি জ্বালিয়ে দিতেই আগুনটা দপ করে জ্বলে উঠলো। মেজদি তো বলেই খালাস রুটিগুলি বানিয়ে ফেল। মাখা আটার সেই বিশাল স্তুপ দেখে ততক্ষনে আমার রীতিমতো ভয় ধরে গিয়েছে।এতগুলি মানুষের রুটি বানানো কি চাট্টিখানি কথা! বিয়ের আগে শখ করে দুচারটে হয়তো বানিয়েছি। তাই বলে এতগুলি রুটি তো কখনও বানাইনি।পারবো তো? মন বললো না পেরে উপায় নেই। এখানে তোমার বাবার বাড়ির কেউ নেই যে তুমি পারবে কি পারবে না সেটা বুঝবে।বানাতে তো হবেই। আমি মনের কথায় সায় দিয়ে সেই স্তুপ থেকে রুটির জন্যে লেচি কাটতে গিয়ে মেজদি যে কেটলিটাতে চায়ের জল মেপে বসালো তার দিকে চোখ পড়তেই হাসবো না কাঁদবো বুঝতে না পেরে লেচি কাটা ভুলে গিয়ে কেটলির দিকে তাকিয়ে রইলাম। চলবে
গৃহবধূ --------- ঘিয়ে ভাজা টাটকা লুচি ফোড়ন দেয়া আদার কুচি লঙ্কা,জিরেয় কষিয়ে নেয়া নতুন আলুর দম। কিংবা যদি কড়াই শুঁটির কচুরি হয় খান কুড়িটা ছক্কা ধরো হাতা চারেক শাক ভাজাটা কম। মোতিচুরের লাড্ডু আছে? কাল এনেছি জিভে গজা ঘরে আছে মাটির সরায় ক্ষীরসা দেয়া দইয়ের সাজা। খাওয়ার পরে লং এলাচে সাজিয়ে দিও ছাঁচি পানও চূণটা কিন্তু নয়কো বেশি সে তুমি তো ভালোই জানো। এই বেলাতে এতেই হবে মিছেমিছি খাটনি শুধু থাক না তোমার অঢেল সময় হলে নাহয় গৃহবধূ। -----------------------------------++ 
"ফুলে ফুলে ঢলে ঢলে বহে কিবা মৃদু বায় তটিনী হিল্লোল তুলে কল্লোলে চলিয়া যায়। " শুভ সকাল Good morning.
"অন্ধকারের উৎস হতে উৎসারিত আলো সেইতো তোমার আলো ওগো সেই তো তোমার আলো। " শুভ সকাল Good morning.
নারীদিবস এই যে তোমার খুন্তি হাতা, গেরস্থালী নিয়ে অষ্টপ্রহর আঁকড়ে ধরে কেমন আছো মেয়ে? বলছি তোমায় শুনছো কি গো এদিক পানে চাও আজকে তোমার সময় থেকে একটু সময় নাও। আজকে তোমার ঘরকন্না তোলাই নাহয় থাক সকাল ছটা রাত বারোটা চুলায় গেলে যাক। আজকে তোমার রুদ্ধ আবেগছড়িয়ে পড়ুকযতো পথ খুলে দাও বেরিয়ে পড়ুক তাদের মনের মতো। সেই ছবিটা আঁকো মেয়ে যেটা বুকের মাঝে গুমরে কাঁদে সারাটাদিন গেরস্থালীর কাজে। আজকে যে গো নারী দিবস এই দিবসের মানে নারীপুরুষ সবাই সমান জানাও সর্বজনে।
আজ বাবার প্রয়ান দিবসে বাবার লেখা একটি গান দিয়ে শ্রদ্ধা নিবেদন করলাম। আমি যখন নবম শ্রেণীতে পড়ি তখন বাবা এই গানটি রচনা করেছিলেন।গানটি প্রায়ই আমি গাইতাম। ওই নীল আকাশে যদি চাঁদ না হাসে তুমি দেখা দেবে তো? ভোরের পাখিরা রাতের তারার সাথে কথা ক'বে তো? জানিনা পথের শেষে তুমি কি দাঁড়াবে এসে আমার আঁখির নীড়ে তুমি ধরা দেবে তো? ঝরে যায় কত ফুল ঝড়ের ঘায়ে তবু তুলে দেয় জানি প্রিয়ের পায়ে। ভুলে যদি যাই যদি পথ তোমার আলোর রথ আমারে আসিয়া তুমি তীরে তুলে নেবে তো? তুমি কথা ক'বে তো? -----------------------অংশুমান হোর। 
পুরনো লেখা থেকে ----------------------- ওরা সবাই কানুনগোপাড়া গ্রামের আদি বাসিন্দা। আমাদের কোয়ার্টারের পাঁচিলের ওপারে তাদের বিশাল পাড়া। পুব দিকে পাড়াটির অবস্থান বলে সবাই বলে পূবপাড়া।সে পাড়ায় সনাতন ধর্মের লোকদের বসবাস। পূবপাড়ার ঠিক বিপরীতেই ইসলাম ধর্মের লোক জনদের বাস।সে পাড়াটির অবস্থান পশ্চিম দিকে নামটাও তাই পশ্চিম পাড়া।অনেকে আবার সেই পাড়াটিকে খরঞ্জপাড়াও বলতেন। খরঞ্জ শব্দের আভিধানিক কোনও অর্থ আছে কিনা জানিনা।আঞ্চলিক শব্দও হতে পারে। আমরা ছিলাম দুই পাড়ার মাঝখানে। পুবপাড়ার লোকজন তাদের পুকুরঘাটে কাপড় কাচলে তার আওয়াজ আমাদের কোয়ার্টার থেকেই শোনা যেতো। ওদের গরু বা বাছুরের হাম্বা হাম্বা ডাক বা ওদের হাঁসগুলি যখন পুকুরে একসাথে প্যাঁকপ্যাঁক করে ডেকে উঠতো তাও আমরা শুনতে পেতাম। ওদের পাড়ার ছেলেমেয়েরা হৈ হৈ করে পুকুরে সাঁতার কাটলে এপারে তার প্রতিধ্বনি হত। এমন কি গ্রামের বউঝিরা উচ্চস্বরে গল্প করলে তাও এপারে ভেসে আসতো। কখনো আবার বলা কওয়া নেই ওই পাড়ারই কোন বুড়ি বা ঘোমটা পরা কোন বউ তাদের নিজেদের জমির একগাদা শাক বা সব্জী এনে ঢেলে দিয়ে যেতো আমাদের রান্নাঘরের বারান্দায়। আবার পশ্চিম পাড়ার সিরাজির মা ধাই বা চৌকিদারের বউ জানুর মা কোন মাজারের খোরমা বা খেজুর আমার মাকে ভালোবেসে দিয়ে যেতো। পুব পাড়া থেকে সকাল সন্ধ্যায় শাঁখের আওয়াজ বা উলুধ্বনি যেমন আমাদের ঘরে এসে পৌঁছাতো।তেমনি পশ্চিম পাড়ার আযানের ধ্বনিও এসে পৌঁছাতো। ,নিতান্ত সহজ সরল বোকাসোকা সেই গ্রামবাসীদের যুদ্ধ সম্পর্কে কোন ধারণাই তখন ছিলো না। ৭১ য়ের যুদ্ধ তখন সবে শুরু হয়েছে।পুব পাড়ার গ্রামের বউ ঝিরা পুকুরে স্নান করতে আসলে একে অন্যকে বলতো "দ্যাশত বলে যুদ্ধ লাইগগে? লাগিলে লাগক। আঁরার কি? আঁরার এডে ন লাগিলে অইল। অর্থাৎ দেশে নাকি যুদ্ধ শুরু হয়েছে? হলে হোক।আমাদের আর কি? আমাদের এখানে না লাগলেই হল। যুদ্ধ যেখানে শুরু হয়ে গেছে সেখানে কতখানি সরল আর অজ্ঞ হলে এমন কথা বলা যায়? সেই অজ্ঞ গ্রামবাসীদের ঘরে ঘরে ঢুকে পাকবাহিনী আর তাদের দোসর রাজাকারের দল যখন তাদের ঘরবাড়ি লুট করে,পুড়িয়ে দিয়ে,তাদের মেয়েদের পাক বাহিনীর হাতে তুলে দিয়ে তাদের ঘরের উঠতি বয়সের ছেলেদের চোখ বন্ধ করে পিছমোড়া করে গুলি করে মেরে হাড়ে হাড়ে বুঝিয়ে দিয়ে গেলো যুদ্ধ বলতে কি বোঝায়? তখন তাদের পালাবারও আর সময় নেই। ঘরে ঘরে তখন কান্নার রোল পড়েছে।পুকুর ঘাটে পাড়া মাতিয়ে যারা গল্প করতো তাদের কান্নার শব্দটুকুও তখন বাইরে যাবার উপায় নেই। সে কান্না আর থামে না।যুদ্ধ যে কি জিনিস এমন করে কি তাদের বোঝার কথা ছিলো? আমার মায়ের সাথে তাদের খুব হৃদ্যতা ছিলো।চট্টগ্রামের ডাকসাঁইটে জমিদারবাড়ির এই কন্যাটি কি পূব বা কি পশ্চিম পাড়ার এই লোকগুলির সাথে পান খেতে খেতে অনায়াসে সুখ দুঃখের গল্প করতে পারতেন ।গ্রামের লোকগুলিও তাঁকে খুড়িমা বা খালা বলতে অজ্ঞান ছিলো। যুদ্ধের পরে পোড়া ভিটেয় যারা বেঁচে ছিল মা শরণার্থী শিবির থেকে ফিরে এলে তারা সবাই মার কাছে ছুটে এলো কলেজের অধ্যক্ষ আমাদের প্রিয় শান্তি জ্যেঠামশাইকে কিভাবে তারা মেরেছে? ধর্মগ্রন্থ বুকে জড়িয়ে থাকা অবস্থায় তাঁকে কিভাবে গুলি করা হয়েছে? তাদের ঘরবাড়ি লুট থেকে শুরু করে কার কার মেয়েকে নিয়ে গেছে?কার ছেলেকে মেরে ফেলেছে? তারা কিভাবে করলডেঙ্গা পাহাড়ে লুকিয়ে প্রাণে বেঁচে আছে? কারও কথা যেন আর ফুরাতে চাইছিলো না। ওরা চলে গেলে মা নিজেদের পোড়া ভিটে ছেড়ে শান্তি জ্যেঠুদের উঠানে এসে দাঁড়ালেন। উঠানের একপাশে মাটির রান্নাঘরের দরজাটা হাট করে খোলা। রান্নাঘরের দাওয়ার নিচেই অজস্র তিলের গাছে সাদা সাদা তিল ফুল ফুটে আছে । তিলফুল দেখে মায়ের চোখে ভাসতে লাগলো শরণার্থী শিবিরেও অনেকেই তাদের ঘরের সামনে এই তিলের বীজ বুনেছিলেন।তাতে ফুলও ফুটেছিল। এই তিলফুল দেখে মার মনে হল শান্তি জ্যেঠামশাই যুদ্ধের সময়ে এই তিলের চারা দেখেই তাঁর গৃহকর্মী নারায়ণ বসুকে জিজ্ঞেস করেছিলেন ওগুলি কি গাছ রে নারায়ণ? নারায়ণ বসু উত্তর দিয়েছিলেন,বাবু আমি পোস্ত ধুয়ে জল ফেলেছিলাম। মনে হয় জলের সাথে যে পোস্ত ছিল তারই কিছুটা পড়ে চারাগুলি জন্মেছে। নারায়ণ বসুর সেই গাছগুলিরই সন্তান এই গাছ গুলি। গাছগুলিতে যখন ফুল ফুটলো তখন জ্যেঠামশাই বা নারায়ণ বসু কেউই আর বেঁচে নেই। বাড়িটার চারিদিকে অজস্র জঙ্গলে ভরে আছে। অনেকটা পোড়োবাড়ির মতোই লাগছে বাড়িটাকে ।কোয়ার্টারের ছোট্ট পুকুরটা পর্যন্ত কচুরিপানা আর জঙ্গলের আগ্রাসী লতায় ঢেকে গেছে। কেমন যেন অন্ধকার আর ভুতুড়ে একটা পরিবেশ বিরাজ করছে চারিদিকে। বাবা তখন চুপ করে ভিটেয় দাঁড়িয়ে শান্তি জেঠুর বাসাটার দিকে তাকিয়ে আছেন।ওই বাসাটিই তাঁর থাকার জন্যে নির্ধারণ করা হয়েছে।ওটাই যে অধ্যক্ষের কোয়ার্টার। যে কোয়ার্টারে ঢুকলেই তিনি তার দেয়ালে দেখবেন শান্তি জ্যেঠুকে পরপর তিনবার গুলি করে মারার বুলেটের চিহ্ন! যে মানুষটিকে বারবার বলা সত্বেও কলেজ আর বাড়ি ছেড়ে কোথাও যাননি।তাঁর একান্ত বিশ্বাস ছিল তিনি একা মানুষ।চারিদিকে তাঁর এত ছাত্র। তাঁর ক্ষতি কেউ করবেনা।সেই শান্তি জ্যেঠুকেই কিনা তাঁরই ছাত্রদের হাতে প্রাণ দিতে হল!।মুখে কালো কাপড় বাঁধা তথাকথিত সেই ছাত্রদের নারায়ণ বসু চিনে ফেলেছিলো বলে তাকেও প্রাণ দিতে হল। বাবার বুক থেকে গভীর এক দীর্ঘশ্বাস বেরিয়ে এলো।তিনি নিজের মনকে শক্ত করে ঘরটির দিকে ধীরে ধীরে এগিয়ে যেতে লাগলেন। 
অনুগল্প বিবেক ---------- রাতে শোবার আগে জল ভরে রাখা কেটলির সুইচটা অন করতেই মৃদু একটা শোঁ শো আওয়াজ তুলে জলটা ফুটে গেলো। ষাটোর্ধ্ব রুবানা দুধ,চিনি ছাড়া এক কাপ চা বানিয়ে বারান্দায় এসে দাঁড়ালেন। শরীরে এখন নুন, চিনির গরমিল থাকেই।কিছুতেই নিয়ন্ত্রণে থাকতে চায় না।সেই সাথে ইদানিং যুক্ত হয়েছে অনিদ্রা। আঁধার যাই যাই করে যেতে যেতেও যেন থমকে দাঁড়িয়ে আছে। খুব সকালে ঘুম থেকে ওঠা তাঁর ছোটবেলার অভ্যেস।সেই অভ্যেস আজও যায়নি। রুবানা একটা মৃদু হাই তুললেন। গতকাল রাতে ঘুমের ওষুধ খেয়েও তাঁর ঘুম হয় নি। অলস পায়ে বারান্দায় পেতে রাখা একটি বেতের চেয়ারে এসে বসতেই দেখেন দু চারটে কাক ইতিউতি উড়ছে। হাতে ধরা চায়ের কাপটিতে চুমুক দিতে দিতে নিজের আবাসনের উল্টো দিকে চোখ পড়তেই রুবানা চৌধুরীর বুকের ভিতরটাতে জানি কেমন করে উঠলো। সেখানকার একটি আবাসনের দিকে এক দৃষ্টিতে তিনি তাকিয়ে রইলেন। রিটায়ার করেছেন তিনি বহুদিন হয়ে গেলো। ছেলে মেয়ে দুজনই বিদেশে সেটল্ড।স্বামী মারা যাওয়ার পর থেকেই তিনি নিঃসঙ্গ। প্রথম প্রথম খুব কষ্ট হলেও নিঃসঙ্গ জীবনে তিনি ধীরে ধীরে নিজেকে অভ্যস্ত করে নিয়েছেন । নিঃসঙ্গতা যেন এ যুগের এক অভিশাপের মতো। রুবানা ভাবেন নিঃসঙ্গতা আর আবাসন সংস্থা এই দুটি নগরীকে ক্রমাগত গ্রাস করেই চলেছে। কোথায় গিয়ে যে এর পরিসমাপ্তি হবে কে জানে? চারপাশের আবাসনগুলিকে দেখলে তাঁর মনে হয় যেন অজস্র পরিযায়ী পাখির বাসা। তবে পরিযায়ী পাখিরা যেমন সবুজ প্রকৃতির বুকে দলবদ্ধ হয়ে মনের আনন্দে থাকে,বাসা বাঁধে,তাদের ছানাপোনাসহ আনন্দে বিচরণ করে আবাসন গুলিতে ঠিক তার উল্টোটাই হয়। সবুজ প্রকৃতি ধ্বংস করা এইসব আবাসনের কোনটাতে যে কি হচ্ছে তা তার পাশের জনও জানবার প্রয়োজন মনে করে না। বেশিদিনের কথা তো নয়।তাঁদের সময়ে পাড়াগুলিতেই কোন পাড়ায় কখন কি উৎসব, বিয়ে অথবা শোক তা অন্য পাড়ার কারুরই অগোচরে থাকতো না। একে অন্যের আপদে,বিপদে বা আনন্দে তখন ঝাঁপিয়ে পড়তো। ওই আবাসনগুলির কোন ফ্ল্যাটে এখন হয়তো কেউ বিয়ে করে নূতন বউ নিয়ে পায়রার মতো বকম বকম করছে, পাশাপাশি আবার অন্য ফ্ল্যাটে ডিভোর্সের জন্যে স্বামী স্ত্রীর ঝগড়াঝাঁটি হচ্ছে, কোনো ফ্ল্যাটে স্বামী হয়তো স্ত্রীর গায়ে হাত তুলেছে,কোন ফ্ল্যাটে কেউ সন্তানের জন্ম দিয়েছে আবার কোনও ফ্ল্যাট থেকে কেউ বা পরপারের উদ্দেশ্যে বিদায় নিয়েছে।কেউই কারুর খবর রাখার তাগিদ অনুভব করে না। তবে রুবানার ভাবনা এসব ছাপিয়ে সামনের আবাসনের একটি তরুণ ছেলের জন্যে আজ তাঁর মনটা বড় বিমর্ষ হয়ে আছে। ছেলেটা তাঁরই ছেলের বয়সী ।বিয়ে শাদি করেনি। বলা নেই কওয়া নেই কয়েকদিন আগেই তাকে গভীর রাতে কে বা কারা নাকি তার শোবার ঘরেই খুন করে রেখে গিয়েছে। পত্রিকায় প্রকাশ হয়েছে ছেলেটা নাকি নিজের লক্ষ্য নিয়ে খুব উদ্যমী ছিলো। বাবার প্রতিষ্ঠিত ব্যবসা ছেড়ে দিয়ে ফেসবুকে সে এমন সব লেখা লিখছিলো যে লেখা নাকি মানুষের বিবেককে নাড়া দিয়ে যথার্থ প্রশ্ন করতে শেখাচ্ছিলো। সংবাদটা পড়ার পর থেকেই তিনি তা ভুলতে পারছেন না। রুবানা ভাবেন ছেলেটাকে কারা এমনভাবে মেরে ফেললো? তিনি নিজের বিবেকের কাছেই প্রশ্ন রাখেন সত্যিই কি এই প্রশ্নের যথার্থ উত্তর আদৌ পাওয়া যাবে? 
অনুগল্প বিবেক ---------- রাতে শোবার আগে জল ভরে রাখা কেটলির সুইচটা অন করতেই মৃদু একটা শোঁ শো আওয়াজ তুলে জলটা ফুটে গেলো। ষাটোর্ধ্ব রুবানা দুধ,চিনি ছাড়া এক কাপ চা বানিয়ে বারান্দায় এসে দাঁড়ালেন। শরীরে এখন নুন, চিনির গরমিল থাকেই।কিছুতেই নিয়ন্ত্রণে থাকতে চায় না।সেই সাথে ইদানিং যুক্ত হয়েছে অনিদ্রা। আঁধার যাই যাই করে যেতে যেতেও যেন থমকে দাঁড়িয়ে আছে। খুব সকালে ঘুম থেকে ওঠা তাঁর ছোটবেলার অভ্যেস।সেই অভ্যেস আজও যায়নি। রুবানা একটা মৃদু হাই তুললেন। গতকাল রাতে ঘুমের ওষুধ খেয়েও তাঁর ঘুম হয় নি। অলস পায়ে বারান্দায় পেতে রাখা একটি বেতের চেয়ারে এসে বসতেই দেখেন দু চারটে কাক ইতিউতি উড়ছে। হাতে ধরা চায়ের কাপটিতে চুমুক দিতে দিতে নিজের আবাসনের উল্টো দিকে চোখ পড়তেই রুবানা চৌধুরীর বুকের ভিতরটাতে জানি কেমন করে উঠলো। সেখানকার একটি আবাসনের দিকে এক দৃষ্টিতে তিনি তাকিয়ে রইলেন। রিটায়ার করেছেন তিনি বহুদিন হয়ে গেলো। ছেলে মেয়ে দুজনই বিদেশে সেটল্ড।স্বামী মারা যাওয়ার পর থেকেই তিনি নিঃসঙ্গ। প্রথম প্রথম খুব কষ্ট হলেও নিঃসঙ্গ জীবনে তিনি ধীরে ধীরে নিজেকে অভ্যস্ত করে নিয়েছেন । নিঃসঙ্গতা যেন এ যুগের এক অভিশাপের মতো। রুবানা ভাবেন নিঃসঙ্গতা আর আবাসন সংস্থা এই দুটি নগরীকে ক্রমাগত গ্রাস করেই চলেছে। কোথায় গিয়ে যে এর পরিসমাপ্তি হবে কে জানে? চারপাশের আবাসনগুলিকে দেখলে তাঁর মনে হয় যেন অজস্র পরিযায়ী পাখির বাসা। তবে পরিযায়ী পাখিরা যেমন সবুজ প্রকৃতির বুকে দলবদ্ধ হয়ে মনের আনন্দে থাকে,বাসা বাঁধে,তাদের ছানাপোনাসহ আনন্দে বিচরণ করে আবাসন গুলিতে ঠিক তার উল্টোটাই হয়। সবুজ প্রকৃতি ধ্বংস করা এইসব আবাসনের কোনটাতে যে কি হচ্ছে তা তার পাশের জনও জানবার প্রয়োজন মনে করে না। বেশিদিনের কথা তো নয়।তাঁদের সময়ে পাড়াগুলিতেই কোন পাড়ায় কখন কি উৎসব, বিয়ে অথবা শোক তা অন্য পাড়ার কারুরই অগোচরে থাকতো না। একে অন্যের আপদে,বিপদে বা আনন্দে তখন ঝাঁপিয়ে পড়তো। ওই আবাসনগুলির কোন ফ্ল্যাটে এখন হয়তো কেউ বিয়ে করে নূতন বউ নিয়ে পায়রার মতো বকম বকম করছে, পাশাপাশি আবার অন্য ফ্ল্যাটে ডিভোর্সের জন্যে স্বামী স্ত্রীর ঝগড়াঝাঁটি হচ্ছে, কোনো ফ্ল্যাটে স্বামী হয়তো স্ত্রীর গায়ে হাত তুলেছে,কোন ফ্ল্যাটে কেউ সন্তানের জন্ম দিয়েছে আবার কোনও ফ্ল্যাট থেকে কেউ বা পরপারের উদ্দেশ্যে বিদায় নিয়েছে।কেউই কারুর খবর রাখার তাগিদ অনুভব করে না। তবে রুবানার ভাবনা এসব ছাপিয়ে সামনের আবাসনের একটি তরুণ ছেলের জন্যে আজ তাঁর মনটা বড় বিমর্ষ হয়ে আছে। ছেলেটা তাঁরই ছেলের বয়সী ।বিয়ে শাদি করেনি। বলা নেই কওয়া নেই কয়েকদিন আগেই তাকে গভীর রাতে কে বা কারা নাকি তার শোবার ঘরেই খুন করে রেখে গিয়েছে। পত্রিকায় প্রকাশ হয়েছে ছেলেটা নাকি নিজের লক্ষ্য নিয়ে খুব উদ্যমী ছিলো। বাবার প্রতিষ্ঠিত ব্যবসা ছেড়ে দিয়ে ফেসবুকে সে এমন সব লেখা লিখছিলো যে লেখা নাকি মানুষের বিবেককে নাড়া দিয়ে যথার্থ প্রশ্ন করতে শেখাচ্ছিলো। সংবাদটা পড়ার পর থেকেই তিনি তা ভুলতে পারছেন না। রুবানা ভাবেন ছেলেটাকে কারা এমনভাবে মেরে ফেললো? তিনি নিজের বিবেকের কাছেই প্রশ্ন রাখেন সত্যিই কি এই প্রশ্নের যথার্থ উত্তর আদৌ পাওয়া যাবে? 




