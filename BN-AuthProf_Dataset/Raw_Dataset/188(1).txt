যাদের সামর্থ্য আছে তাদের জন্য কুরবানি ওয়াজিব। এটাই বটম লাইন। বিশ্বাসীদের উদ্দেশ্য একটাই - আল্লাহ্‌'র সন্তুষ্টি। এই ঈদে এতিমখানায়। শরিক হয়েছেন অনেকেই। আল্লাহ্‌ রাব্বুল আলামিন সবার কুরবানি কবুল করুন। কিছু বাচ্চার বেশ অনেক দিনের প্রোটিনের চাহিদা কিছুটা পূরণ হবে। এটা একটা ভালো লাগা।
মন ভালো হয়, এমন গল্প আজকাল আর পাবলিক বিশ্ববিদ্যালয়গুলো নিয়ে শোনা যায় না। সমস্যা শুরু থেকেই ছিল। তবে শুরুর দিকে মন ভালো করা কিছু গল্পও আছে। তেমন এক গল্প বলি। ১৯৫৮ সালের কথা। রাজশাহী বিশ্ববিদ্যালয়ে পদার্থবিজ্ঞান বিভাগ তার যাত্রা শুরু করেছে। বিভাগীয় প্রধান হচ্ছেন 'হেড স্যার'। সেই সময় এটাই ছিল তাদের পরিচয়। বিভাগে হেড স্যারের কথাই শেষ কথা। তার বিশাল ক্ষমতা। রাজশাহী কলেজে অনার্স শেষ করে পদার্থবিজ্ঞান বিভাগে মাস্টার্স কোর্সে ভর্তি হয়েছেন এক ছাত্র। সংখ্যালঘু সম্প্রদায়ের। হেড স্যার চিন্তা ও রাজনীতিতে পাকিস্তানপন্থী। তো ছাত্রটি যখন মাস্টার্স শেষ করল তখন হেড স্যার তাকে ডেকে বিভাগে ক্লাস নেওয়া শুরু করতে বললেন। ঠিক মনে পড়ছে না, তখনও ছাত্রটির অফিসিয়াল ফলাফল প্রকাশিত হয়েছে কি না। হেড স্যার তাকে ক্লাস নেওয়া শুরু করতে বললেন এবং বললেন - তুমি যথা সময়ে নিয়োগ পত্র পেয়ে যাবে। এটা স্বাধীনতার অনেক আগের কাহিনী। এরপরের কাহিনী স্বাধীনতার পরে। হেড স্যার তখনও বিভাগের প্রধান। সংখ্যালঘু সম্প্রদায়ের আর একজন ছাত্র সদ্য মাস্টার্স পাশ করে কুমিল্লায় এক কলেজে প্রভাষক হিসেবে যোগ দিয়েছেন। একদিন তিনি হেড স্যারের কাছ থেকে এক চিঠি পেলেন। চিঠির সাথে বিভাগে নিয়োগের একটি আবেদনপত্র সংযুক্ত। হেড স্যার ছাত্রটিকে অবিলম্বে আবেদনপত্রটি পূরণ করে পাঠাতে বলেছেন। শেষ অংশটি যে ছাত্রটিকে নিয়ে, তিনি পদার্থবিজ্ঞানে মাস্টার্স শেষ করে নিজ গ্রামে ফিরে গিয়েছেন। অত্যন্ত চুপচাপ ধরণের মানুষ। তার ইচ্ছে গ্রামের স্কুলে ছাত্রদের ফিজিক্স পড়াবেন। তো হেড স্যার তাকে একরকম ধরে নিয়ে এসে বিভাগে নিয়োগ দিলেন। যে তিনজন ছাত্রের কথা বললাম, চিন্তা চেতনা ও রাজনৈতিক বিশ্বাসে অনেক দিক থেকেই তারা হেড স্যারের একেবারে বিপরীতে। প্রথম ছাত্রটি বর্তমানে বিভাগে এমেরিটাস প্রফেসর হিসেবে আছেন। তিনি দেশ সেরা নিউক্লিয়ার ফিজিসিস্টদের একজন। দ্বিতীয় ছাত্রটি কিছুদিন বছর বিভাগ থেকে অবসর নিয়েছেন। তিনি বিভাগের সেরা শিক্ষকদের একজন। তৃতীয় ছাত্রটি অবসর নিয়েছেন বছর খানেক আগে। তারপর আবার বিভাগে ফিরে এসেছিলেন ইউজিসি প্রফেসর হিসেবে। এই দেশে ইলেকট্রন ইম্প্যাক্ট আয়োনাইজেশন তার থেকে ভালো কেউ বোঝে না। আমি নিজে হেড স্যারকে খুব বেশি দিন পাই নি। কোন মানুষকে আমি দেবতা জ্ঞান করি না। দোষেগুণে মানুষ। হেড স্যারের বেলায়ও এই কথা সমান প্রযোজ্য। কিন্তু তার মত মানুষদের একটা বেইসিক ডিসেন্সি ছিল। ছিল জ্ঞান, গবেষণা আর সুবিচারের প্রতি একটা কমিটমেন্ট। এখন যারা বিশ্ববিদ্যালয় চালায় তাদের ভেতরে এই কমিটমেন্ট এবং ডিসেন্সি খুঁজে পাওয়া যাবে না। পচন ও পতনের সবচেয়ে বড় কারণ এটাই। বিশ্ববিদ্যালয়ের শিক্ষকদের একটি বড় অংশ একটি মহাপাপ করেছে। সেই মহাপাপটি হচ্ছে নিম্নস্তরের, নিচ মনোবৃত্তির একদল শিক্ষক নামের চাটুকার রাজনীতিবিদদের শিক্ষক নেতা হিসেবে স্বীকৃতি দেওয়া এবং প্রশাসনের সর্বোচ্চ পদে আসীন হতে সহযোগিতা করা। এই পাপের মাশুল এখন আমরা দিয়ে যাচ্ছি।
পরীক্ষা হবে, হবে না। তারিখ ঘোষণা, আবার সেটা স্থগিত করা - এই ঘটনা দেশের বিভিন্ন বিশ্ববিদ্যালয়ে ঘটেছে। এই দোলাচলে ছাত্রছাত্রীরা বিশ্ববিদ্যালয়ে এসেছে এবং আটকা পড়েছে। গণপরিবহণ চলাচলে বিধিনিষেধ থাকায় কিছু কিছু বিশ্ববিদ্যালয় এরই মধ্যে নিজস্ব পরিবহণের মাধ্যমে ছাত্রছাত্রীদের বিভিন্ন জেলায় পৌঁছে দেওয়ার উদ্যোগ নিয়েছে। পৌঁছে দিয়েছেও। এটা খুব সাধারণ এবং মানবিক একটি পদক্ষেপ। রকেট সায়েন্স নয়। বহু কথা চালাচালি, চুপচাপ বসে থাকার কারণে কিছু ব্যাঙ্গ-বিদ্রূপ হজম করার পর, রাজশাহী বিশ্ববিদ্যালয় সিদ্ধান্ত নিল, নিজস্ব পরিবহণে ছাত্রছাত্রীদের বিভিন্ন জেলায় পৌঁছে দেবে। একটি ভালো সিদ্ধান্ত। যদিও দেরিতে। বহুদিন থেকে আমার এই ভালবাসার বিশ্ববিদ্যালয়টিকে প্রায় সব সময় প্রতিক্রিয়াশীল চেহারায় দেখতে পাচ্ছি। নিজ থেকে, প্রথমে কোন ভালো সিদ্ধান্ত নিতে পারে না, তাকিয়ে থাকে অন্যরা কী করছে সেটা দেখার জন্য। অথবা উপর থেকে হুকুমের। এটা কি হীনমন্যতা, না কি অযোগ্যতা? অথচ প্রতিবার সুযোগ থাকে ঠিক সময়ে ঠিক সিদ্ধান্তটি নিয়ে অন্য বিশ্ববিদ্যালয়গুলোর কাছে অনুসরনীয় হওয়ার। এই সুযোগ রাজশাহী বিশ্ববিদ্যালয় আর নিতে পারে না। আপসোস। অনেক কথা হওয়ার পর, দেরিতে হলেও ছাত্রছাত্রীদের বাড়ি পৌঁছে দেওয়ার যে সিদ্ধান্ত নেওয়া হয়েছে, সেখানে আজ পুনর্বিবেচনার কী আছে? ছোট একটা হিসেব দেই। করোনার কারণে গত প্রায় দেড় বছর বিশ্ববিদ্যালয় বন্ধ। এই সময়ে পরিবহণ খাতে ছাত্রছাত্রীদের কাছ থেকে আদায়কৃত অর্থের পরিমান কোটি টাকার বেশি। বাজেটে বরাদ্দ পরিবহণ ব্যায়ের প্রায় পুরোটাই অব্যবহৃত। এই অবস্থায় বিশ্ববিদ্যালয় প্রশাসন খুব সহজে শতাধিক ভালো মানের বাস ভাড়া করেও শিক্ষার্থীদের দেশের যেকোনো প্রান্তে পৌঁছে দেওয়ার আর্থিক সামর্থ্য রাখে।
বলা হচ্ছে উপহার! কার উপহার? কিসের উপহার?? ট্যাক্স পেয়ারদের টাকায় উপহার হয় না। উপহার নিজের গাঁটের পয়সা থেকে দিতে হয়। একেবারে প্রাথমিক ধারনাগুলোই অনুপস্থিত! এটুকু বুঝতে জ্ঞানী বা বিশেষ শিক্ষিত হওয়ার প্রয়োজন নেই। অথচ এই দেশে, এমন কি বিশ্ববিদ্যালয়ের শিক্ষকরাও অবলীলায় 'উপহার' শব্দটি ব্যবহার করেন! যদি ট্যাক্স পেয়ারের টাকায় তৈরি স্থাপনাকে 'উপহার' বলেই মনে করেন, তাহলে এর থেকে ভালো কিছু এই দেশের মানুষ ডিজার্ভই করে না।
'মোটাদাগে' শব্দটি আমার খুব প্রিয়। বিজ্ঞানের একজন ছাত্র হিসেবে এই এই শব্দটির প্রতি বিশেষ ভালোবাসা তৈরি হয়েছে। এই বিস্তৃত পরিসর না বুঝলে, খুঁটিনাটি বিচার বিশ্লেষণের কোন মানেই হয় না। যেকোনো কিছু বুঝতে হলে ধাপে ধাপে এগোতে হয়। এর মধ্যে সবচেয়ে গুরুত্বপূর্ণ ধাপটি হচ্ছে, প্রথম ধাপ আর এটাই মোটাদাগ। সবার আগে এই সীমাটি ঠিক করে নিতে হয়। কী বলছি? কেন বলছি? আর কী তার প্রেক্ষাপট? বাংলাদেশে আমরা মোটাদাগের সঙ্কটে আছি। এই সঙ্কট অন্য জায়গাতেও আছে, তবে আমাদের মত প্রকট খুব কম জায়গাতেই। এই সঙ্কটের কারণে কোন ধরণের যুক্তিতর্ক এই দেশে কোন ভালো ফল নিয়ে আসে না। প্রাথমিক ধারনাই ঠিক নেই, কিন্তু চুলচেরা বিচার বিশ্লেষণে দারুণ আগ্রহ! এ যেন সেই বেকুব শিশু, যে হামাগুড়ি দিতে শেখে নি, তবে দৌড় দেওয়ার বিপুল আগ্রহ। ধরা যাক, আপনি ধর্ম ভালবাসেন। সত্যিই যদি ভালবাসেন, আপনি পারবেন ধর্মকে স্বার্থসিদ্ধির হাতিয়ার হিসেবে ব্যবহার করতে? আপনি পারবেন ধর্মকে আশ্রয় করে মানুষের অধিকার হরণের চেষ্টায় সায় দিতে? ধর্মকে সামনে রেখে অন্যায় আর মিথ্যার সাফাই গাইতে? ধরা যাক আপনি মুক্তিযুদ্ধের চেতনায় বিশ্বাসী। যে চেতনার মূল কথা হচ্ছে, সাম্য, সুবিচার আর মানবিক মর্যাদা (এর বাইরে যেকোনো বয়ান, মিথ্যে বয়ান)। এই চেতনা ধারণ যে করবে, তার পক্ষে কি সম্ভব একটি লুটেরা, ফ্যাসিবাদি, কর্তৃত্ববাদী সরকারকে মুক্তিযুদ্ধের চেতনার সরকার বলে বিশ্বাস করা? ধরা যাক আপনি বিজ্ঞান ভালবাসেন। বিজ্ঞানের শক্তি, সম্ভাবনা, সীমাবদ্ধতা ও কার্যক্ষেত্র সম্পর্কে ওয়াকিবহাল। পারবেন বিজ্ঞানবাদের আশ্রয় নিয়ে ধর্ম, দর্শন, কলা ও সমাজবিজ্ঞানের মত বিষয়গুলোকে উপেক্ষা করতে? পারবেন একান্ত মানবিক প্রশ্ন যার কোন বৈজ্ঞানিক উত্তর নেই, তা অগুরুত্বপূর্ন বলে নাকচ করতে? পারবেন বিজ্ঞান ছাড়া জ্ঞানচর্চার অন্যান্য শাখাগুলোকে ছোট চোখে দেখতে? এই প্রশ্নগুলোর উত্তরই হচ্ছে মোটাদাগ, এই মোটাদাগ না বুঝলে বড়জোর যেটা করা হয় তা হচ্ছে পানি ঘোলা করা। জানেন তো কোন প্রাণীটি পানি ঘোলা করতে পছন্দ করে বলে ধারণা প্রচলিত আছে?
কমনসেন্স ডিফাই করে এমন কিছু ধারণা থাকা সত্ত্বেও কোয়ান্টাম মেকানিক্স হচ্ছে বিজ্ঞানের একটি সফলতম শাখা। আধুনিক পদার্থবিজ্ঞান দাঁড়িয়ে আছে কোয়ান্টাম মেকানিক্সের উপর ভর করে। পুরাতন কোয়ান্টাম মেকানিক্সের শুরুটা ম্যাক্স প্ল্যাঙ্ক, আইনস্টাইন, নিলস্‌ বোর আর সমারফেল্ডের হাত ধরে। এই ব্যাপারে শ্রেষ্ঠ অবদান যখন রাখেন তখন বোরের বয়স ২৬, আইনস্টাইনের ২৬। প্ল্যাঙ্ককে এদের তুলনায় বুড়োই বলা যায়, ৪২। এর পর যারা কোয়ান্টাম মেকানিক্সের আধুনিক ধারাটি প্রতিষ্ঠা করেন তাদের মধ্যে সবচেয়ে গুরুত্বপূর্ণ কাজগুলো করেছেন হাইজেনবার্গ ২৩ এবং ২৫ বছর বয়সে। পাউলি ২৫ বছর বয়সে, ডিরাক ২৬-এ। শ্রোয়েডিঙ্গারের বয়সটা একটু বেশি ছিল; ৩৮। সত্যেন বোস তার জীবনের সবচেয়ে বড় কাজটি যখন করেন তখন তার বয়স ৩০। ফেইনম্যানের ৩০। ক্ল্যসিকাল ফিজিক্স এর কথা বলি। জগৎ পাল্টে দেওয়া কাজ নিউটন করেছেন মাত্র ২৩ বছর বয়সে। আধুনিক পদার্থবিজ্ঞানের সম্পূর্ণটাই এক রকম তরুণদের সৃষ্টি। এর পেছনে কারণও আছে। তারুন্য হচ্ছে সৃষ্টিশীলতার জন্য সেরা সময়। বাংলাদেশের প্রেক্ষিতে এসব নিয়ে ভাবলে খুব হতাশ হতে হয়। আমাদের দেশে তরুণদের কোণঠাসা করে রাখার এক প্রবল প্রবণতা চোখে পড়ে। তারচেয়েও বড় কথা হচ্ছে, স্কুল, কলেজ, বিশ্ববিদ্যালয়ে যে ভাবে লেখাপড়া হয় তাতে চিন্তাশীলতা এবং সৃষ্টিশীলতা দুটোই ধ্বংস হয়ে যায়। কোথায় তরুণরা হবে জ্ঞানের তাড়নায় উত্তেজিত, সাহসী, নতুন চিন্তা ভাবনায় উদ্যমী, সেখানে বিশ্ববিদ্যালয়গুলোতে আমরা পাচ্ছি হতোদ্যম, জ্ঞান চর্চায় অনিচ্ছুক ছাত্রছাত্রীদের। পদার্থবিজ্ঞান শেখার চেয়ে অনেকের কাছেই মুদ্রা, রাজধানীর নাম আর এইচএসসি লেভেলের বিজ্ঞান, গণিত, আর ইংরেজি গ্রামার মুখস্ত করা বেশি গুরুত্বপূর্ণ হয়ে উঠেছে। এই বাস্তবতা অত্যন্ত দুঃখজনক হলেও এই ব্যাপারটিতে আমি ছাত্রছাত্রীদের দোষ একেবারেই দেই না। দেশটাই এমন। দেশটা কেন এমন হল? সেই প্রশ্নের একটা সিরিয়াস ফয়সালা কেউ চায় বলে মনে হয় না। যারা বিজ্ঞান নিয়ে পড়াশোনা করছে বা গবেষণা করছে সেই সব তরুণদের এটা মনে রাখা খুব জরুরী। দেশের অবস্থা যেমনই হোক না কেন। সময় অতি মূল্যবান। বিজ্ঞান শেখার জন্য সেরা সময়টা যেন হেলায় নষ্ট না হয়।
এটা শুরু করেছিলাম ছয় বছর আগে ২০১৫-এ। বছরে দু’বার প্রকাশিত গবেষণা প্রবন্ধের একটা তালিকা প্রকাশ। উদ্দেশ্য প্রথম থেকেই একটি – কেউ হয়ত উৎসাহী হবেন। একটা হেলদি কম্পিটিশন খারাপ কিছু নয়। বলতে ভালো লাগে, অনেকেই আজকাল এমন তালিকা প্রকাশ করছেন। কাজের গতি আগের তুলনায় অবশ্যই বেড়েছে। যেখানে গবেষণার কালচার সুপ্রতিষ্ঠিত, সেখানে এর দরকার পরে না। এক সময় আমাদের দেশেও হয়ত এর আর প্রয়োজন হবে না। 
আধুনিক জীবনের একটা অবিচ্ছেদ্য অংশ হচ্ছে প্রতিটি সমস্যার সমাধান, নতুন সমস্যা সৃষ্টি করে। ভারসাম্যপূর্ণ জীবন যাপনে আমাদের ব্যর্থতা এর প্রধান কারণ। এই সমাধান থেকে সমস্যা সৃষ্টির সিলসিলা থেকে মুক্তি বোধহয় আমাদের নেই। সমস্যা থাকবে, তাকে সহনীয় পর্যায়ে ধরে রাখাটাই মূল চ্যালেঞ্জ। এই দেশে ইতিবাচক পরিবর্তন কমই হয়। প্যাডেলচালিত রিকশার পরিবর্তে ব্যাটারিচালিত 'অটো'র প্রবর্তন অবশ্যই একটি ইতিবাচক পরিবর্তন। রিকশায় খুব বেশি উঠেছি। বুঝতে শেখার পর প্রতিবার রিকশায় উঠে এক ধরণের অপরাধ বোধে ভুগেছি। একজন মানুষ রোদ, ঝড়, বৃষ্টি মাথায় নিয়ে, ঘাম ঝরিয়ে, আমায় টেনে নিয়ে যাচ্ছে ভাবতেই নিজেকে ছোট মনে হয়েছে। 'অটো'র আবির্ভাব এই অপরাধ বোধ থেকে মুক্তি দিয়েছে। এটা ব্যক্তিগত প্রসঙ্গ। আমার মনে হয় আরো অনেক কিছুর মত, সভ্য সমাজে প্যাডেলচালিত রিকশার মত যানবাহন থাকা উচিৎ নয়। এটা মানুষের ঘাড়ে চেপে, মানুষের চলাফেরার মতই। অমানবিক ও অবমাননাকর। ব্যাটারিচালিত 'অটো' কিছু সমস্যা সৃষ্টি করেছে, এটা সত্য। কিছুটা প্রশিক্ষন, কিছুটা তদারকি এবং কিছুটা কারিগরি সংস্কার এই সমস্যাগুলো অনেকটাই দূর করতে পারে। সমস্যার তুলনায় 'অটো'র সুবিধা অনেক গুণে বেশি। এছাড়াও লাখ লাখ মানুষের রুটিরুজি এর সাথে জড়িত। কাজেই 'অটো' বন্ধ করে দেওয়ার যেকোনো সিদ্ধান্তের প্রতিবাদ করি। সংবেদনহীন, বাস্তবতা জ্ঞানবর্জিত উজবুক ছাড়া এই অমানবিক সিদ্ধান্ত কেউ কিভাবে সমর্থন করে, বুঝতে পারি না। করোনার এই দুঃসময়ে একদল প্রান্তিক মানুষের রুটিরুজি হুমকির মুখে। তীব্র প্রতিবাদ এখন মানবিকতার দাবি।
আমার বাবা, প্রফেসর এ কে এম মহিউদ্দীন। ইংরেজি সাহিত্যের ছাত্র ও শিক্ষক। বাক্সের বাইরে কী করে চিন্তা করতে হয়, আমি তা শিখেছি আমার বাবার কাছ থেকেই। সব সময় একটা ভিন্ন অ্যাঙ্গেল থাকে, একটা ভিন্ন পয়েন্ট অফ ভিউ - চিন্তার এই বহুমাত্রিকতা আমার তার কাছ থেকেই শেখা। ‘রাব্বির হামহুমা কামা রাব্বাইয়ানি সাগিরা।’ অর্থ : ‘হে আমাদের পালনকর্তা! তাদের উভয়ের (মা-বাবা) প্রতি রহম করুন; যেমনিভাবে তারা আমাকে শৈশবকালে লালন-পালন করেছেন।’
চারজন মানুষ আজ পাঁচ দিন হল নিখোঁজ। এটা কী মগের মুল্লুক? মগের মুল্লুক কি গুমের মুল্লুক হয়ে উঠেছিল?
রিফাত আরা শামস সাহস করে কথাগুলো বলেছেন। তাকে ধন্যবাদ। এমন কাহিনী নিশ্চয়ই আরো অনেকের। সাহস করে সামনে আসুন। অবিচারের গল্পগুলো সকলে জানুক। শিক্ষক নিয়োগ নিয়ে বিশ্ববিদ্যালয়ে যা চলে তার অনেকটাই সহজ বাংলায় শয়তানি। এই শয়তানি আমরা রাতারাতি বন্ধ করতে পারব না। কিন্তু সম্মিলিত চেষ্টায় এই সব অপকর্ম আমরা অবশ্যই কঠিন করে তুলতে পারি। অবিচার আর প্রবঞ্চনার কাহিনীগুলো সকলে জানুক। জানা দরকার।
অ্যাটমের ধারণা প্রায় আড়াই হাজার বছরের পুরনো। এই ধারণা নিয়ে তর্কবিতর্ক খুব কম হয় নি। বিংশ শতাব্দীর শুরুতেও একদল প্রভাবশালী বিজ্ঞানী অ্যাটমের অস্তিত্ব অস্বীকার করতেন। তাঁরা কম বুঝতেন না। তাঁদের পক্ষে যুক্তি ছিল। আজ অ্যাটমের অস্তিত্ব নিয়ে কারো সন্দেহ নেই। অ্যাটম যে আছে তার প্রত্যক্ষ ও পরোক্ষ আলামত গুনে শেষ করা যাবে না। তবে খুব ভালো করে অ্যাটম দেখতে পারলে মন্দ হয় না।
একের পর এক রাজশাহী বিশ্ববিদ্যালয় খবরে আসছে। সব খবরই নেতিবাচক। ফেইসবুক বন্ধুরা ট্যাগ করছেন। ঠিকই করছেন। অথচ মনের জ্বালাটা অনেক ক্ষেত্রে মনেই পুষতে হচ্ছে। কেলেঙ্কারি আর নোংরামির হোতাদের অনেককেই আমি চিনি। তাদের রাস্তায় দেখলে, চোখ নামিয়ে লজ্জায় নত হয়ে আরেক রাস্তা দিয়ে হেঁটে যাই। এ'এক অদ্ভুত সময়। কার লজ্জা, কে পায়! কী বলব? কী লিখব? গত কয়েক বছরে বিশ্ববিদ্যালয়ের বাইরের চাকচিক্য যে হারে বেড়েছে, একই হারে বেড়েছে ভেতরের নোংরামি আর ক্লেদ। এই বিশ্ববিদ্যালয়ে জীবনের সেরা সময়টা কাটিয়েছি। দেশের বাইরে বারবার সুযোগ এসেছে, থাকতে পারি নি, থাকতে চাই নি। প্রথম বিজ্ঞান ভবন, পদার্থবিজ্ঞান বিভাগ, সেই এক জোড়া কৃষ্ণচূড়া। প্রথম প্রেমের মত। মনটা এখানেই যে বাধা পড়া। এই বিশ্ববিদ্যালয় নিয়ে স্বপ্ন। এটা হবে দেশের সেরা বিশ্ববিদ্যালয়। সেই প্রতিশ্রুতি এই বিশ্ববিদ্যালয়ের ছিল। মনেপ্রানে বিশ্বাস করেছি। আর এখন? এখন মনে হয় শুধু 'চাকরি' করলেই ভালো হত। কেন ভালবাসতে গেলাম? মনটা খুব ছোট হয়ে গেছে। দেশে ফিরে এসে খুব বড় একটা ভুল বোধহয় করে ফেলেছি। এই বিশ্ববিদ্যালয়ের ভালো মন্দ থেকে নিজেকে সরিয়ে নেওয়ার চেষ্টা করছি। পারছি কই? গভীর বিষণ্ণতা ঘিরে ধরছে।
রাজশাহী বিশ্ববিদ্যালয়ের রাষ্ট্রবিজ্ঞান বিভাগের ২০১৯-২০ সেশনের একজন ছাত্রী, তানমিরা, আজ আত্মহত্যা করেছে। আমার একেবারে কোন ধারণা নেই, কেন এই হৃদয়বিদারক ঘটনা। তবে একটা ব্যাপার নিয়ে ভীষণ ভয় হয়। আজ প্রায় পনের মাস ধরে শিক্ষা প্রতিষ্ঠানগুলো বন্ধ। এই বন্ধে আমাদের ছাত্রছাত্রী, বাচ্চারা আসলে কেমন আছে? তাদের যে স্বাভাবিক জীবন, সেই জীবন থেকে বাচ্চারা দূরে। এর একটা মনস্তাত্ত্বিক প্রভাব না থেকে পারে না। মানসিক চাপ আমাদের বাচ্চারা কেমন সামলাচ্ছে? মানসিক স্বাস্থ্যের ব্যাপারে আমরা একেবারে উদাসীন। সেনসিটিভিটির লেভেল অত্যন্ত লো। যখনই সুযোগ হয়েছে ব্যক্তিগতভাবে ছাত্রছাত্রীদের কাছে জানতে চেয়েছি, তারা কেমন আছে? খুব একটা কিছু জানতে পারি নি। মন খুলে কথাবার্তা বলার কালচার আমাদের নেই। মানসিক সমস্যা তো এখনো এই সমাজে বিশাল এক ট্যাবু। আমাদের কোন ধরণের সেন্স থাকলে এই অতিমারির বন্ধে ছাত্রছাত্রীদের মানসিক সুস্থতা প্রায়োরিটি লিস্টের অনেক উপরে থাকত। বাস্তবতা হচ্ছে, বিষয়টি বোধহয় লিস্টেই নেই। যারা বিপন্ন বোধ করছো, কিন্তু কথা বলার লোক খুঁজে পাচ্ছে না, তারা প্লিজ চুপ থেকো না। কথা বল। বিপন্নতা কোন দুর্বলতা নয়। সব সময়, সব বোঝা একজন মানুষ একা বহন করতে পারে না। বন্ধুদের সাথে যোগাযোগ রাখ। কথা বলার মানুষ খুঁজে নাও। আমি ভালো নেই, এটা বলতে সাহস লাগে। সাহসী হও।
জ্ঞান, গবেষণা, প্রকাশনা, ইত্যাদি ******************************** ড. সলিমুল্লাহ খানের একটি মন্তব্যের প্রেক্ষিতে বিশ্ববিদ্যালয় শিক্ষকদের একটি ফোরামে বেশ আলোচনা চলছে। ড. খানের মন্তব্যটি অনেকটা এ'রকম - বিশ্ববিদ্যালয়ের শিক্ষকদের "বাংলা শুদ্ধভাবে লিখতে ও পড়তে পারেন কিনা" বিষয়ে পরীক্ষা নিলে-৫০% শিক্ষক তাতে উত্তীর্ণ হবে না! মন্তব্যটি একটু ঢালাও প্রকৃতির তবে একেবারে ভিত্তিহীন তা বলা যাবে না। তবে আজকের লেখার বিষয় এই মন্তব্য নয়। বরং এই মন্তব্য নিয়ে যে প্রতিক্রিয়া, তা নিয়ে। কেউ কেউ বলছেন, ড. সলিমুল্লাহ খান যে এমন বলছেন, বিশ্ববিদ্যালয় শিক্ষক হিসেবে গবেষণা ও জ্ঞান সৃষ্টিতে তার কী অবদান? কোন স্বীকৃত জার্নালে তার প্রকাশনা আছে? ইত্যাদি। আবার একটি পক্ষ বলছেন, ড. সলিমুল্লাহ খান অত্যন্ত বড় মাপের পণ্ডিত ও জ্ঞানী মানুষ, এই ধরণের জ্ঞানী মানুষ জার্নালে কী প্রকাশ করলেন বা করলেন না, তাতে তেমন কিছু আসে যায় না। কেউ কেউ তো প্লেটো অ্যারিস্টটলের প্রসঙ্গ টেনে বলেছেন, তাঁদের কি জার্নালে প্রকাশনা ছিল? খুব ইন্টারেস্টিং। প্রথম কথা হচ্ছে জ্ঞান কী? সহজ উত্তর নেই। জ্ঞানী বলতে আমরা কী বুঝি? এই প্রশ্নের উত্তরও সহজ নয়। ইংরেজিতে অনেকগুলো শব্দ আছে যা বাংলায় 'জ্ঞানের' সাথে সহজেই গুলিয়ে ফেলা হয়। প্লেটো বা অ্যারিস্টটলের জ্ঞান নিয়ে কোন সন্দেহ নেই। আজকের দুনিয়ায় যে স্কলারশিপ তা অনেকটাই এদের চিন্তাভাবনার উপর দাঁড়িয়ে। তাঁদের সময়ে জার্নাল, ইমপ্যাক্ট ফ্যাক্টর, ইত্যাদি বিষয়গুলো ছিল না, তাই গবেষণা প্রবন্ধের প্রশ্নে তাঁদের প্রসঙ্গটা টেনে আনা সমীচীন নয়। হাল আমলের একজন পণ্ডিতের 'জ্ঞান' আজকের দিনের ইনডিকেটর দিয়েই পরিমাপ করতে হবে। এই ইনডিকেটর কি গবেষণা প্রবন্ধের সংখ্যা? জার্নালের মান? ইমপ্যাক্ট ফ্যাক্টর? উত্তর হচ্ছে, হতে পারে, তবে হতেই হবে এমন কোন কথা নেই। প্রশ্ন হচ্ছে, তাহলে সত্যিই কি কোন ইনডিকেটর আছে? উত্তর হচ্ছে আছে। ইনডিকেটর হচ্ছে জ্ঞানের জগতে 'পণ্ডিত' ব্যক্তিটির ইমপ্যাক্ট। যদি ইমপ্যাক্ট থাকে, তাঁকে পণ্ডিত ও জ্ঞানী বলে স্বীকৃতি দিতে হবে। এই ইমপ্যাক্ট কী করে মাপা যায়? একটি সহজ উপায় হচ্ছে সাইটেশন। এবং যারা সাইট করছেন তাঁরা কোন ধরণের গবেষক/পণ্ডিত/জ্ঞানী। 
আজ প্রায় ৪৫০ দিন শিক্ষা প্রতিষ্ঠান বন্ধ। আমরা কী করতে পারি? আশা করি এ'ব্যাপারে একটি ভালো আলোচনা হবে। আগ্রহীরা আমন্ত্রিত।
প্রফেসর মোঃ আনোয়ার হোসেনের সাথে পরিচয় বাংলাদেশ একাডেমী অফ সায়েন্সেস-এর একজন ফেলো হিসেবে। আজ স্যার আমদের ছেড়ে চলে গেলেন (ইন্না-লিল্লাহি ওয়া ইন্না-ইলাইহি রাজিউন)। অসম্ভব প্রানবন্ত মানুষ ছিলেন। ঢাকা বিশ্ববিদ্যালয়ের গণিত বিভাগ থেকে অবসর নিয়েছেন অনেক আগে। তবে ইউজিসি প্রফেসর হিসেবে ঢাকা বিশ্ববিদ্যালয়ে ছিলেন।
ড. দিপু মনির সাংবাদিক সম্মেলন দেখলাম। ঠিক যেমন ভেবেছি। বিশ্ববিদ্যালয়ে ক্লাস, পরিক্ষা ইত্যাদির ব্যাপারে কোন সুস্পষ্ট বক্তব্য ছিল না। এর আগে বলা হয়েছিল ২৪শে মে ২০২১ তারিখে বিশ্ববিদ্যালয়ে ক্লাস শুরু হবে। হল খুলে দেওয়া হবে ১৭ই মে (যতদুর মনে পড়ে)। এটাও বলা হয়েছিল বন্ধের সময় হলগুলো সংস্কার করা হবে। আগের সিদ্ধান্ত বাস্তবায়ন করা যায় নি। বাস্তবায়ন করা যায় নি, কিন্তু কিছু কি করার ছিল না? কোন একটি হলে, কোন ধরনের সংস্কার কি হয়েছে? কারো জানা থাকলে জানাবেন। বলা হতে পারে, প্রায় পুরোটা সময় জুড়ে লক-ডাউন ছিল। সত্যি? এই লক-ডাউনের সময় রাজশাহী বিশ্ববিদ্যালয়ে পুকুর কাটা কি বন্ধ ছিল? অথবা পুকুরের মাটি লোপাট? বিশ্ববিদ্যালয়ে অনেক কিছুই এই লক-ডাউনের মধ্যে চলেছে। কেলেংকারী কিছু কম হয় নি। শুধু অবহেলিত হচ্ছে ছাত্র, শিক্ষা আর গবেষণা। একজন শিক্ষক হিসেবে কথা আর কাজে মিল দেখতে চাই। আমার সন্দেহটা আন্তরিকতা আর সদিচ্ছা নিয়ে। কাজের কাজ তো কিছু দেখতে পাচ্ছি না।
ফোর্থ-ইয়ার (অনার্স) পরিক্ষার দায়িত্বে ছিলাম। এদের তাত্ত্বিক পরিক্ষা শেষ হওয়ার দুদিন পর করোনার কারনে বিশ্ববিদ্যালয় বন্ধ হয়ে যায়। আমাদের তেমন কিছু করার ছিল না। ব্যবহারিক আর মৌখিক পরিক্ষা বন্ধ হয়ে যায়। এই সময়টাতে শুধু ভেবেছি কী করে পরিক্ষাটা শেষ করা যায়। ঝুঁকি থাকেই। এই ঝুঁকি কতটা মিনিমাইজ করা যায় সেটাই ছিল মূল চেস্টা। একটা সময় বার বার প্রশাসন বরাবর চিঠি দেওয়া হয়েছে - আমরা প্রস্তুত অনুমতি পেলে পরিক্ষা নিতে পারি। অনুমতি পেতে পেতে মাসখানেক চলে গেল। পরিক্ষাটা শেষ হল। এর ফলে আত্মবিশ্বাস জন্মেছিল। মনে হয়েছিল একটা ভালো পরিকল্পনা থাকলে ঝুঁকি মিনিমাইজ করে অন্ততঃ পরিক্ষাগুলো চালানো সম্ভব। প্রয়োজন পরিকল্পনা আর সদিচ্ছা। বন্ধের ভেতর একটি একাডেমিক কাউন্সিলের মিটিং হয়ে যায়। একেবারে শুরুতেই ফ্লোর নিয়ে বলেছি, আমি মনে করি শুধুমাত্র পরিক্ষার্থীদের জন্য হল খুলে দিয়ে পরিক্ষা নেওয়া যেতে পারে। সম্ভব সকল ধরনের সতর্কতা অবলম্বনের পর কোন ঘটনা ঘটলে সেটা দুর্ঘটনা বলে বিবেচিত হবে। মানুষ অবিবেচক নয়। খুব জোর দিয়েই বলেছিলাম। শত শত সহকর্মী সেখানে ছিলেন। সমর্থন পেয়েছি এক জনের। এর পর বহু মাস চলে গেছে। চাইলেই কাল বিশ্ববিদ্যালয়ে ক্লাস পরিক্ষা শুরু করা যাবে না। অফ-লাইন, অন-লাইন যেটাই বলা হোক না কেন, পরিক্ষাগুলো শুরু করার কোন পরিকল্পনা কী আছে? আমার তা মনে হয় না। বিশ্ববিদ্যালয় প্রশাসন হুকুমের অপেক্ষায় আছে। অথচ হওয়া উচিত ছিল উল্টো। আমরা আমাদের সক্ষমতা বিবেচনা করে পরিকল্পনা করব। সেই পরিকল্পনা অনুযায়ী আমরা চেষ্টা করব। সেটা একেবারেই হয় নি। এই না পারার দায়ভার এড়ানোর উপায় নেই। আমরা এক সাথে বসে ভাবছিনা কেন? না কি উপর থেকে হুকুম না হলে, আজকাল বিশ্ববিদ্যালয় শিক্ষকরা খোলামেলা আলোচনাতেও ভয় পাচ্ছেন? হুকুম ছাড়া মাথা থাকলেও, মাথা খাটাতে মানা? ছাত্রছাত্রিরা বিশ্ববিদ্যালয়ের সবচেয়ে বড় স্টেইক হোল্ডার, তাদের ভবিষ্যৎ নিয়ে আমরা কতটুকু চিন্তা করছি? দরকার ভালো পরিকল্পনা। সেটা আমাদের বিশ্ববিদ্যালয়ে শুরুই হল না।
ফেইসবুকের কোন এক কোণা থেকে এই মাত্র জানলাম। এই ধরণের খবরে ফেইসবুকে সয়লাব হবে না। বলা হচ্ছে সোনারগাঁও উপজেলা স্বাস্থ্য কমপ্লেক্স মসজিদের ইমাম ও খেলাফত মজলিশের স্থানীয় সভাপতি, হেফাজত নেতা মাওলানা ইকবাল হোসেন মারা গেছেন। এটাও বলা হচ্ছে, ভদ্রলোককে না কি রিমান্ডে নেওয়া হয়েছিল। আজকের আগে মরহুম ইকবাল হোসেনের নামও আমি শুনি নি। প্রশ্ন হল, ঘটনা সত্য হলে আপনি কী করবেন? খুব অস্বস্তিকর একটা প্রশ্ন, তাই না? ফেইসবুকে লেখালেখি নিয়ে অনেকের তৃপ্তি, এমন কি প্রাপ্তিও থাকতে পারে। কিন্তু বুকে হাত দিয়ে বলুন তো, আপনাদের এই লেখালেখির ফলাফলটা কী? গুণগত পরিবর্তন এতটুকু কি এসেছে? আসে নি। দুয়েকটি ঘটনায় কিছু আত্মপ্রসাদ হয়ত লাভ করা যায়, কিন্তু মোটের উপর একটি শুভ পরিবর্তনও আসে নি। কেন আসে নি? বলতে পারেন, তাও তো লিখছে। কী লিখছে? কিছু হয় না কেন? কিছু হয় না এই জন্য যে, এই দেশের প্রগতিশীলতা, বুদ্ধিজিবিতা, সুশীলতা, ধার্মিকতা, নাস্তিকতা সবই ভীষণ সীমাবদ্ধ। দৌড় একটা পর্যায় পর্যন্ত। তারপর আর যা কিছু, সেটা ভণ্ডামি। ঊনমানুষেরা মানুষের সমাজ কী করে গড়বে? দুঃখিত মাওলানা সাহেব, আমরা এখন কবরের নিস্তব্ধতা দেখতে পাব।
এ'সব নিয়ে লিখতে লিখতে ক্লান্ত। আর ভালো লাগে না। লেখার আরেক যন্ত্রণা হচ্ছে, ব্যক্তি প্রসঙ্গ চলে আসে। অথচ ব্যক্তি নিয়ে টানাটানি ভদ্রলোকের কাজ না। তারপরেও যেহেতু বিশ্ববিদ্যালয়ে শিক্ষকতা করি, বিশ্ববিদ্যালয়ের ভালো মন্দে আমার কিছু যায় আসে, তাই ইচ্ছার বিরুদ্ধে লিখতে হয়। গতকাল দেশের একটি বিশ্ববিদ্যালয়ে সরকার একজন উপাচার্য নিয়োগ দিয়েছে। উপাচার্য মহোদয়ের পরিচয় দিতে গিয়ে বলা হয়েছে - "........নতুন ভাইস-চ্যান্সেলর হিসেবে নিয়োগ পেয়েছেন বিশিষ্ট কৃষি বিজ্ঞানী........শিক্ষা মন্ত্রণালয়ের উপ-সচিব মো. নুর-ই-আলম স্বাক্ষরিত এক প্রজ্ঞাপনের মাধ্যমে রাষ্ট্রপতি ও বিশ্ববিদ্যালয়ের চ্যান্সেলর মো. আব্দুল হামিদ তাকে চার বছর মেয়াদের জন্য এ নিয়োগ প্রদান করেন। ...... এছাড়াও তিনি ......... শিক্ষক সমিতির সভাপতি ও সাধারণ সম্পাদক, বঙ্গবন্ধু পরিষদ, বঙ্গবন্ধু শিক্ষা ও গবেষণা পরিষদ এবং নীল দলের বিভিন্ন পদে দায়িত্ব পালন করেন। তিনি ছাত্রাবস্থায় বাংলাদেশ কৃষি বিশ্ববিদ্যালয়ের শাহজালাল হল শাখার ছাত্রলীগের কার্যকরী কমিটিতে দপ্তর সম্পাদক হিসাবে দায়িত্ব পালন করেন।" শুরুতেই বলা হয়েছে 'বিশিষ্ট কৃষি বিজ্ঞানী', কিন্তু তার কোন রিসার্চ প্রোফাইল খুঁজে পাওয়া যাচ্ছে না। এটা অবশ্য খুব অদ্ভুত কিছু নয়। খুঁজলে রিসার্চ প্রোফাইল নেই এমন ডজন ডজন উপাচার্য এই দেশে এখনই খুঁজে পাওয়া যাবে। অ্যাকাডেমিক লিডারশীপ বলে যে একটা বস্তু আছে সেটা আমাদের পাবলিক বিশ্ববিদ্যালয়গুলো অনেক আগেই ভুলে গেছে। এই দেশে থাকি তাই অনেক কিছুই আর তেমন চোখে লাগে না। কিন্তু এই ধরণের খুল্লাম-খুল্লা 'রাজনৈতিক অর্জনের' বর্ণনা এর আগে খুব একটা দেখেছি বলে মনে হয় না। নতুন একটা ধারা বোধহয় শুরু হয়েছে। একজন উপাচার্য বা শিক্ষক যখন প্রকাশ্যে তার রাজনৈতিক পরিচয়টি কর্মক্ষেত্রে নিয়ে আসেন এবং তা প্রচার করতে ভালবাসেন, তখন তিনি কীভাবে সকল শিক্ষক ও ছাত্রের কাছে গ্রহণযোগ্য হতে পারেন? যারা এ'সব করছেন, তারা কি বোঝেন তারা কী করছেন? চক্ষুলজ্জা চলে গেলে আর কোন কিছুই আটকায় না।
রিসার্চ ইন্টিগ্রিটি কী এবং কেন প্রয়োজন, তা নিয়ে আজকের ওয়েবিনার। যারা ইন্টারেস্টেড, শুনতে পারেন। 
মা, মা'র কোলে মিঠু, আর আমি। মা'কে নিয়ে কিছু লেখার ভাষা আর সাধ্য হয়ত আমার এ'জীবনে হবে না।
উপাচার্য পদটি একই সাথে অ্যাকাডেমিক এবং এক্সিকিউটিভ। এখানে অ্যাকাডেমিক লিডারশীপের প্রশ্নটা খুব গুরুত্বপূর্ণ। কাজেই পঠনপাঠন ও গবেষণায় ভালো নন এমন কারো এই পদে আসাই উচিত না। ট্রেজারার এবং রেজিস্ট্রার, এই পদ দুটি অ্যাকাডেমিক পদ নয়। কাজেই এই দুই পদে শিক্ষকদের আসতেই হবে এমন কোন কথা নেই। বরং অভিজ্ঞতা থেকে জানি, এই দুই পদে চমৎকার পারফর্ম করেছেন এমন অনেককে যারা বিশ্ববিদ্যালয়ে শিক্ষকতার সাথে জড়িত ছিলেন না। ইদানিং প্রায় সকল পাবলিক বিশ্ববিদ্যালয়ে এই দুই পদে শিক্ষকদের দেখা যায়। এর পেছনে একটা ডাইনামিকস আছে। দলদাস কেউ একজন উপাচার্য হন। এই দলদাসের আবার একটা ইনার সার্কেল থাকে, সেই ইনার সার্কেল থেকে কর্মরত শিক্ষকদের একজনকে ভারপ্রাপ্ত রেজিস্ট্রার করা হয়। এটা এক ধরনের 'পুরস্কার'। এই ধরণের পুরস্কার পছন্দ করে এমন শিক্ষকের অভাব নেই। অথচ আমাদের শিক্ষকদের একটা বড় অংশ বুঝতে পারে না, শিক্ষকতার চেয়ে যখন কারো কাছে প্রশাসনিক পদ বড় বলে মনে হয়, সেটাই একধরনের আমলাতান্ত্রিক মানসিকতা। আমি ব্যক্তিগতভাবে ট্রেজারার বা রেজিস্ট্রার পদে একেবারেই শিক্ষকদের দেখতে চাই না। হিসাব-কিতাব ভালো বোঝেন, নিয়মকানুন ভালো জানেন এমন মানুষদের এই দুটি পদে নিয়োগ দেওয়া উচিত। 'ভারপ্রাপ্ত' হতে যাবে কেন? শিক্ষকরা থাকবেন, ছাত্রছাত্রী, পড়াশোনা আর গবেষণা নিয়ে। গতকাল থেকে ফেইসবুকে দেশের একটি পাবলিক বিশ্ববিদ্যালয়ে একজন অবসরপ্রাপ্ত আমলার নিয়োগের খবর নিয়ে অসংখ্য পোস্ট দেখতে পাচ্ছি। আপত্তির দিকটি আমার কাছে স্পষ্ট নয়। যদি বিশ্ববিদ্যালয়গুলোর উপর সরকারী খবরদারির বিরুদ্ধে বলা হয়, তবে তার সাথে সম্পূর্ণ একমত। তবে এখানেও একটা মজার ব্যাপার আছে। সরকারী নিয়ন্ত্রণের কথাটা বলতে অনেকেই লজ্জা পায়। বলে- আমলারা সব দখল করে নিচ্ছে। এ'এক তামাশা। যদি আপত্তির মুল কারণ হয় - কেন শিক্ষকদের বাইরে থেকে ট্রেজারার নিয়োগ দেওয়া হল - তাহলে একমত হওয়ার কোন কারণ খুঁজে পাই না। বিশ্ববিদ্যালয়ের একজন শিক্ষকের লেখাপড়া বাদ দিয়ে কেন ট্রেজারার হতে হবে? আমরা দলদাস ভিসি, দলদাস শিক্ষক ট্রেজারার, আর দলদাস শিক্ষক রেজিস্ট্রার (ভারপ্রাপ্ত) কম দেখি নি। এ'সব নিয়ে কোন মোহ নেই। বিশ্ববিদ্যালয়ের উপর সরকারী খবরদারি বাড়ছে, এটা বাস্তবতা। আর এর জন্য দায়ী বিশ্ববিদ্যালয়ে কর্মরত বিপুল সংখ্যক শিক্ষকদের যাদের মূল যোগ্যতা সরকারীদল ও দলীয় প্রধানের পদলেহন। ব্যক্তিত্ব বিসর্জন দেবেন, পঠনপাঠন হয়ে যাবে গৌণ, আর মর্যাদা খুঁজে বেড়াবেন, তামাশা না কি?
আজকের রাজশাহী বিশ্ববিদ্যালয়ে, আমার মতে, সবচেয়ে গুরুত্বহীন তিনটি বস্তু হচ্ছে, যথাক্রমে, ছাত্র, গবেষণা ও শিক্ষা। সবচেয়ে গুরুত্বপূর্ণ তিনটি বস্তু হচ্ছে, যথাক্রমে, শিক্ষক রাজনীতি, শত কোটি টাকার অবকাঠামোগত উন্নয়ন এবং নিয়োগ বাণিজ্য।
ছাত্রছাত্রী, শিক্ষক, গবেষক, এক কথায় লেখাপড়া নিয়ে যাদের আগ্রহ, তাদের সবার জন্য। ফিজিক্স আড্ডার ১৫০তম আয়োজন।
এই লক-ডাউনের মধ্যেও রিসার্চ স্টুডেন্টরা প্রায় নিয়মিত ল্যাবে আসছে। একজন তো আজ দেখলাম ল্যাবেই সংসার পেতেছে। ছেলেমেয়েরা খারাপ সময়ে কাজ থামিয়ে দেয় নি দেখে ভালো লাগে। মাঝেমধ্যে কিছু ইন্সট্রাকশন দিতে ল্যাবে আসতে হয়। যতক্ষন ছাত্রদের সাথে থাকি, ভালো লাগে। ল্যাব থেকে বের হয়ে গত কিছুদিন ক্যাম্পাসে যা দেখি তাতে ভালো লাগাটা আর থাকে না। এই অসম্ভব সুন্দর ক্যাম্পাসটা অনেকটাই পচে গেছে। এই ক্যাম্পাসের সুন্দর আকাশ এখন শকুনের দখলে। গত কিছুদিন ধরে রাজশাহী বিশ্ববিদ্যালয় নিয়ে একটি ভালো খবর চোখে পড়বে না। নোংরা শিক্ষক রাজনীতি এই বিশ্ববিদ্যালয়টিকে শেষ করছে।
আমার দুটো মেয়ে তো, তাই মুনিয়ার মৃত্যু নিয়ে বিচার বিশ্লেষণ করতে গিয়ে আটকে যাই। কে কতটা নোংরা আর চরিত্রহীন সেটা নিয়ে ভাবতে একদম ভালো লাগে না। শুধু মনে হয়, আহারে! কী হতে পারত, আর কী হয়ে গেল!! আহারে!!!
অলস দুপুর। বিছানার এক পাশে বড় মেয়েটা কেমিস্ট্রি পড়ছিল, ছোটটা সায়েন্স, তাদের মা ডেনসিটি ফাংশন্যাল থিওরি। আমি ঝিমুচ্ছিলাম। গালের উপর অক্টোপাস বসায় চোখ খুলেছি, এই অবস্থায় মেয়েদের মা ছবি তুলে ফেলল।
ঢাকা বিশ্ববিদ্যালয় ১৯২১ সালের জুলাইয়ে তার যাত্রা শুরু করে। ঢাকা বিশ্ববিদ্যালয়ের পদার্থবিজ্ঞান বিভাগের শুরুটাও একই সময়ে। ১০০ বছর পূর্তি উপলক্ষে ঢাকা বিশ্ববিদ্যালয়ের পদার্থবিজ্ঞান বিভাগ আসছে জুলাইয়ে তিন দিনব্যাপি এক ই-কনফারেন্সের আয়োজন করছে। আগ্রহি ছাত্রছাত্রী, শিক্ষক ও গবেষকেরা এই কনফারেন্সে অংশ নিতে রেজিস্ট্রেশন করতে পারেন। নিচের পোস্টারটিতে বিস্তারিত তথ্য দেওয়া আছে।
যখন নোংরা ছোটলোকদের হাতে হাজার হাজার কোটি টাকা আর ক্ষমতা পুঞ্জিভূত হয়, তখন কী হয়? তখন আজকের এই বাংলাদেশ হয়।
করোনা ভাইরাসের সংক্রমণ নিয়ে আলাপচারিতা। চ্যানেল ২৪-এর এই আয়োজনে সাথে ছিলেন যুক্তরাষ্ট্রের ইলিনয় বিশ্ববিদ্যালয়ের বায়োইঞ্জিনিয়ারিং ডিপার্টমেন্টের প্রফেসর তাহের সাইফ। প্রফেসর তাহের সাইফ একজন খ্যাতিমান বিজ্ঞানী। অনুষ্ঠানটির লিঙ্ক নিচে দেওয়া হল।
ফার্মি গ্যাসের (উদাহরণঃ মোবাইল ইলেক্ট্রনস ইন এ মেটাল) প্যারাম্যাগনেটিক সাসেপ্টিবিলিটি নিয়ে ক্লাস। ভিডিও কোয়ালিটি ভালো না। এর পরের ক্লাসে ভিডিও কোয়ালিটি একটু বেটার হওয়ার ৫০% সম্ভাবনা আছে। দেখা যাক। মন্তব্য ও সমালোচনাকে স্বাগত জানাই। ইউটিউব লিঙ্ক
খ্রিষ্টের জন্মের ছয়শ বছর আগে চুম্বকত্ব নিয়ে আলাপের বিবরণ পাওয়া যায়। এত প্রাচীন হওয়া সত্ত্বেও ম্যাগনেটিজম এখনো পদার্থবিজ্ঞানে একেবারে কাটিং-এজ গবেষণার বিষয়বস্তু। চুম্বকত্বের সকল রহস্য আজো উন্মোচিত হয় নি। ম্যাগনেটিক অর্ডারের কোন ক্ল্যাসিক্যাল বয়ান খাড়া করা যায় না। ম্যাগনেটিক অর্ডার প্রকৃতিগতভাবে কোয়ান্টাম মেকানিক্যাল। পাউলি স্পিন ম্যাগনেটিজম নিয়ে এই ক্লাস। ভিডিও কোয়ালিটি খারাপ। তবে মনোযোগ দিয়ে শুনলে কছু বোঝা যাবে। থার্ড ইয়ার ছাত্রদের স্ট্যাটিস্টিক্যাল মেকানিক্স ক্লাস।
গত রাত থেকে শরীরটা একটু খারাপ। এই খবর পেয়ে মা ছুটে এসেছেন। একদমই ভালো করেন নি, কিন্তু মা যে। যে রিক্সা নিয়ে এসেছেন তার চালকের নাম সাজ্জাদ। মাঝবয়সী, চার সন্তানের পিতা। গতকাল পেটের দায়ে রিকশা বের করেছিলেন। কোন এক পুলিশ লাঠির বাড়িতে মাথা ফাটিয়ে দিয়েছে। গায়ের শার্ট ছিড়ে দিয়েছে। মাঝবয়সী সাজ্জাদের চোখের দিকে তাকাতে খুব লজ্জা লাগছিল। নিজের একটা শার্ট আর জাকাতের কিছু টাকা দিয়ে লজ্জা লুকানোর একটা নিস্ফল চেস্টা করলাম। সাজ্জাদের ধারণা আমার অনেক ক্ষমতা। বলে, একটা কিছু করেন। আমি সম্পুর্ণ ক্ষমতাহীন একজন মানুষ। কিছুই করার নেই। সাজ্জাদের ছবিসহ এই পোস্ট দিয়ে ক্রোধ উপশমের ব্যর্থ চেস্টা করছি।
একটা সময় সিনেমা হলে গিয়ে ছবি দেখা শিক্ষিত মধ্যবিত্তের বিনোদনের একটা বড় মাধ্যম ছিল। মনে পড়ে, প্রায় বিয়াল্লিশ বছর আগে মা আমাকে রাজশাহীর কল্পনা সিনেমা হলে 'নিশান' দেখতে নিয়ে গিয়েছিলেন। মায়ের কোলে তখন মিঠু (টেনেটুনে দু’বছর হবে)। এই কল্পনা সিনেমা হলের মেশিন অপারেটর আমাদের আত্মীয় ছিলেন। ছোটবেলায় প্রোজেকশন রুমে বসে অনেক মুভি দেখেছি। কী উত্তেজনা! পর্দায় মারপিট, ফিল্মের রিল, আর চারিদিকে যন্ত্রপাতি! কোনটা রেখে কোনটা দেখি! প্রতি বছর একটা সময় কুষ্টিয়ায় নানা বাড়িতে মামা, খালারা এক সাথে হতেন। সেই সাথে খালাত ভাইবোনেরা। চন্দন আর লিটন, আমার দুই খালাত ভাই, দুই সেরা বন্ধু। বিশেষ করে চন্দন, আমার প্রিয় পার্টনার ইন ক্রাইম। কী যে আনন্দের সেই সব দিন! মা, মামা, খালারা দল বেঁধে সিনেমা দেখতে যেতেন, সেই সাথে আমরা এক দঙ্গল বাচ্চাকাচ্চা। সামাজিক, সামাজিক অ্যাকশন, ফ্যান্টাসি কিছুই বাদ যেত না। নির্ভেজাল বিনোদন। মা-খালারা গুরুগম্ভীর টাইপের মুভি পছন্দ করতেন বেশি। 'সূর্যকন্যা', 'সুপ্রভাত', 'গোলাপি এখন ট্রেনে', টাইপের। আমার এ’সব একেবারেই সইত না। সাথে যেতাম, পনের মিনিটের মাথায় ঝিমুনি চলে আসত। ইন্টারভ্যালের অপেক্ষায় থাকতাম। ইন্টারভ্যালে বরাদ্দ ছিল দেড় টাকা দামের একটা ক্রিমরোল। আহা অমৃত! আমার পছন্দ ছিল অ্যাকশন, ননস্টপ মারপিট, সেই সাথে সাপখোপ, জাদু আর উড়ুক্কু দৈত্য জাম্বু। একটা পর্যায় হুকড হয়ে গেলাম। সেভেন এইটে থাকতে সিনেমা দেখাটা এক রকম নেশায় পরিণত হল। নতুন সিনেমা আসলে হলগুলোতে উপচে পড়া ভিড় হত। লাইনে দাঁড়িয়ে কুস্তি করে টিকেট কাটা আমার পক্ষে অসম্ভব ছিল। ব্ল্যাক-মার্কেটে টিকেট কাটতে হত। তখন কুষ্টিয়া জেলা স্কুলের ছাত্র। বাসার কাছে বানী সিনেমা হল। দু’জন বেশ দাপটের সাথে কালবাজারে টিকেট বিক্রি করত। একজনের কথা ভালো মনে আছে। খায়রুল বোধহয় নাম ছিল। বেশ খাতির করত, বলত, ছোট ভাইয়া তোমার কাছে বেশি নিব না, এই কথা বলে বেছে ভালো জায়গায় বসার একটা টিকেট দিত। এই অযাচিত স্নেহের কোন মানে খুঁজে পাই না। জানি না খায়রুল এখন কোথায়, কেমন আছে। ভালো থাকুক। প্রিয় নায়ক ওয়াসিম। কী তার ঘোড়ায় চড়া! আর কী তার ঘুসোঘুসি আর তলোয়ারবাজি! এই তলোয়ারবাজি আমাকে পেয়ে বসল। ডাব গাছের লম্বা পাতার মাঝের শক্ত শিরটা কেটে কত যে তলোয়ার তৈরি করেছি তার হিসেব নেই। শৈশবের তলোয়ারবাজি আজও ছেড়ে যায় নি। দুই মেয়েকে অনেক তলোয়ার বানিয়ে দিয়েছি পাটখড়ি দিয়ে। ক্যাম্পাসের এক প্রিয় রিকশাওয়ালা মানিক আমার পাটকাঠির যোগানদার। শক্তপোক্ত মোটাসোটা পাটকাঠি। মেয়েদের তলোয়ারে অবশ্য বিভিন্ন রঙের ইন্সুলেটিং টেইপ দিয়ে নানা কারুকার্য করে দিতে হয়। তলোয়ারবাজিতে দুই মেয়ের মডারেট লেভেলের আগ্রহ। আরো বেশি থাকলে মন্দ হত না। ওয়াসিমের বিশাল ফ্যান ছিলাম। প্রথম ছবি বোধহয় ছিল ডাকু মনসুর, তারপর তুফান। এরপর অ্যাকশন ছবি আর ওয়াসিম আছে, কোনটা অনেক দিন বাদ পরেনি। অভিনয়শৈলীর ধার তখন ধারি নি, দরকার ছিল অ্যাকশন আর এই জায়গায় ওয়াসিমের কোন জুড়ি ছিল না। আমার খালাত ভাই, চন্দন, কখনো কখনো আমাকে ওয়াসিম বলে ডাকত। উপরে লজ্জা পাওয়ার ভাব দেখালেও, ভেতরে ভেতরে যে ভালো লাগত, তা আজ অস্বীকার করব না। ওয়াসিম আমার কৈশোরের হিরো। কোন নায়িকা নিয়ে সে সময় ফ্যাসিনেশন তৈরি হয় নি। বুদ্ধিশুদ্ধিতে সব সময়ই খাটো ছিলাম। কলেজ বিশ্ববিদ্যালয়ে উঠে খেয়াল করে দেখলাম ববিতা তো দারুণ সুইট, কবরী অনেক কিউট। কিন্তু ততদিনে বাংলা সিনেমার প্রতি টানটা প্রায় চলে গেছে।
বুঝলাম, ডাক্তারের বাপে মুক্তিযোদ্ধা, পুলিশের বাপেও মুক্তিযোদ্ধা। তবে, বাঁশখালিতে পুলিশের গুলিতে নিহত শ্রমিকদের বাপেরা মুক্তিযোদ্ধা ছিল না, গায়েবী মামলার আসামি হাজার শ্রমিকের বাপদের ভেতরেও কোন মুক্তিযোদ্ধা নেই। যা হতে পারত মর্যাদার, তা হয়ে দাঁড়িয়েছে সমাজের অপদার্থতম অংশটির ব্যবসার সবচেয়ে বড় হাতিয়ার। এই সব দেখে এখনো যে মুক্তিযোদ্ধারা বেঁচে আছেন, তাদের কেমন লাগে?
ফার্মি-ডিরাক স্ট্যাটিস্টিক্সের অ্যাপ্লিকেশন নিয়ে দ্বিতীয় ক্লাস। আমার ছাত্রছাত্রীদের সাথে ইনফর্মাল ধাঁচে আলোচনা। ফার্মি গ্যাসে প্রেশার আর ইলেক্ট্রনিক হিট ক্যাপাসিটি নিয়ে কিছু আলাপ। দুটোই খুব মজার আর গুরুত্বপূর্ণ। ইলেক্ট্রনিক হিট ক্যাপাসিটি ফ্রি ইলেক্ট্রন মডেলের একটা মস্ত সাফল্য। এই আলোচনায় বার বার ইলেক্ট্রনের কথা আসলেও, এটা যেকোনো ধরণের ফার্মিয়নের জন্য প্রযোজ্য। সাউন্ড এবং ভিডিও কোয়ালিটি ভালো না। সেটা আগেই বলে রাখছি। ইউটিউব ভিডিওর লিঙ্কটা হচ্ছে-
প্রথমেই বলে রাখি, এই ক্লাস একেবারেই ইউটিউবের কথা মনে রেখে নেওয়া হয় নি। অনেকটাই ইনফর্মাল এবং সম্পূর্ণ আনএডিটেড। এই ক্লাসে ফার্মি-ডিরাক স্ট্যাটিস্টিক্সের অ্যাপ্লিকেশন নিয়ে কিছু আলাপ আছে। কারো কোন কাজে লাগতে পারে মনে করে ইউটিউবে আপলোড করা হয়েছে। কাজে লাগলে পরের ক্লাসগুলোও দিয়ে দিতে পারি। সাউন্ড এবং ভিডিও কোয়ালিটি খুব সুবিধার না। এই সব ব্যাপারে আমি একবারেই কাঁচা। 
বামের ছেলেটা ঢাকা বিশ্ববিদ্যালয় ছাত্র সংসদ ডাকসু'র সাবেক সমাজ সেবা সম্পাদক ও কোটা সংস্কার আন্দোলনের নেতা আখতার হোসেন। ডানে দাঁড়িয়ে থাকা ছেলেটির নাম জানি না। প্যান্টে রক্তের ছোপ কেন? আঙ্গুলে কী হয়েছে? খালি পা কেন? একুশ শতকেও মানুষকে আদালতে জাহাজ বাঁধা দড়ি দিয়ে বেঁধে রাখা যায়? ঘেন্নায় দম বন্ধ হয়ে আসে।
এটা ২০১৬ সালের পয়লা বৈশাখে লেখা। আজও সমান প্রাসংগিক। তাই আবার পোস্ট করলাম। নৃতাত্ত্বিক কারণে এবং এই দেশের মাটি আর আলো বাতাসে বেড়ে উঠেছি বলে আমি বাঙ্গালী। এই সত্য কিছুতেই মুছে যাওয়ার নয়। দুই ঈদ “উৎসবের” সাথে আমার মুসলমানিত্বের তেমন সম্পর্ক নেই, তেমনি আজ দিনটিতে কি করব তার সাথেও আমার “বাঙ্গালিয়ানার” সম্পর্ক নেই। সারা বছরই ধর্ম পরিচয়ে মুসলিম, নৃতাত্ত্বিক পরিচয়ে বাঙ্গালী। সমস্যা তেমন হয় না। সকালে নাস্তায় প্যানকেক ছিল। সাথে চাইলে মাখন বা মেপল সিরাপ। জীবনে বোধহয় একবার পান্তা ভাত খেয়েছি। ভালো লাগে নি। আর ওমুখো হই নি। পান্তা-ইলিশ ভাবতেই পারি না। অত্যন্ত উৎকট কম্বিনেশন মনে হয়। অনেকের ভালো লাগতেই পারে। যতরকম মানুষ, ততরকম রুচি। এই ভিন্নতায় ভালো ছাড়া খারাপ দেখি না। পহেলা বৈশাখ মোটা দাগে সাংস্কৃতিক অনুষ্ঠান। মতলববাজ ধার্মিক এবং অতি উৎসাহী “বাঙ্গালীরা” এটিকে কেন্দ্র করে অসৎ এজেন্ডা চরিতার্থ করতে উঠেপড়ে লাগেন। দেখে খারাপ লাগে। তবে কি আর করা, এরা আছে এবং থাকবে। সমাজে অস্থিরতা বাড়ানোতেই যেন আনন্দ। পহেলা বৈশাখের দিনটি পরিবারের সাথে কাটাবো। এই গরম, ধুলো আর কোলাহলের ভেতর বাইরে বের হওয়ার কোন ইচ্ছে নেই। বহুদিন ধরে, ধর্মীয় উৎসব বলুন আর পহেলা বৈশাখই বলুন, সব কিছু চলে গেছে ধান্দাবাজ মিডিয়া এবং বেনিয়া কর্পোরেট ইন্টারেস্টের হাতে। এরা বাজনা বাজায় আর মানুষ নাচে। এই সব বুঝে না বুঝে ম্যানিপুলেটেড মানুষদের একজন কখনোই হতে চাই না। কেউ ঢোল বাজাবে আর আমি নাচব – ধারনাটাই আমার জন্য অপমানজনক। আজকের দিনটিতে আর একটু পরেই দুই কন্যাসহ ক্রিস্টাল গ্রো করার একটি প্রজেক্ট আছে। এলুমিনিয়াম পটাশিয়াম সালফেট আর অ্যামোনিয়াম ফসফেট। এই কাজে এই প্রথম, একটু নার্ভাস। সকালটা এভাবেই যাবে। বিকেলেরটা, বিকেলেই দেখা যাবে। দিন হিসেবে পহেলা বৈশাখ আর অন্যসব দিনের মত। সকলের প্রতি নিরন্তর শুভকামনা প্রতিদিন।
মানুষ ব্র্যান্ডের ভক্ত। জামা, জুতো, সেল ফোন, কম্পিউটার, যাই বলা হোক না কেন। দুনিয়াজুড়ে শিক্ষা নিয়েও ব্র্যান্ডিং-এর কাজটা খুব চলছে। আমাদের দেশেও এটা আছে ষোলআনা। হয়ত তার চেয়েও একটু বেশি। এটা বেশি করে বোঝা যায় ভর্তি পরীক্ষার মৌসুমে। ভর্তিচ্ছু ছাত্রছাত্রী আর তাদের অভিভাবকদের রাতের ঘুম হারাম হয়ে যায়। কোন বিশ্ববিদ্যালয়ে শেষ পর্যন্ত সুযোগ হয়! ভর্তির মৌসুম দরজায় কড়া নাড়ছে। একটা কথা বলে রাখি, ব্র্যান্ডিং হচ্ছে ওভাররেইটেড। এর মুল্য নেই তা একেবারেই বলছি না। মুল্য আছে, কিন্তু এই মুল্য হচ্ছে গড়পড়তা। একটু ব্যাখ্যা করি। বাংলাদেশের নামীদামী শিক্ষা প্রতিষ্ঠানগুলোতে দুর্বল ছাত্র ও শিক্ষকের সংখ্যা কম নয়। তবে গড়পড়তা, তুলনামুলক ভাবে অবশ্যই কিছুটা ভালো। হিসাবটা সব সময় গড়পড়তা। এই গড় হিসাব যখন কোন একজন ব্যক্তিকে মূল্যায়নের কাজে স্ট্যান্ডার্ড হিসাবে ব্যবহার করা হয় তখন বড় ভুলের সম্ভাবনা থেকে যায়। গড় ধারণা আর ইন্ডিভিজ্যুয়াল কেইস এক কথা না। পরিসংখ্যানে কতগুলো টার্মস্‌ আছে। ডিসপার্শন আর স্ট্যান্ডার্ড ডেভিয়েশন। আমার দেশের বড় এবং ছোট সব ধরণের পাবলিক বিশ্ববিদ্যালয়ের পদার্থবিজ্ঞান বিভাগের ছাত্রছাত্রীদের মান সম্পর্কে একটি মোটামুটি ধারণা আছে। বিশ্ববিদ্যালয়ের নামডাক যেমনই হোক না কেন, ছাত্রছাত্রীদের গুণগত মানে বিশেষ পার্থক্য নেই। কথিত বড় এবং ভালো বিশ্ববিদ্যালয়ের ছাত্রছাত্রীরা গড়ে একটু এগিয়ে আছে প্রায় তেইশ বছরের শিক্ষকতার অভিজ্ঞতা। এখনো আমি নিশ্চিত নই, কী করে, বিশ্ববিদ্যালয়ের মান যেমনই হোক না কেন, আমাদের কিছু ছাত্রছাত্রী কিছুটা হলেও এই দেশে পদার্থবিজ্ঞান শিখছে। গড়পড়তা শিক্ষকতার তেমন কোন মানই নেই। ছেলেমেয়েরা স্কুল এবং কলেজে বারোটি বছর মোটামুটি নষ্ট করে, বিশ্ববিদ্যালয়ে উচ্চশিক্ষার জন্য অনুপযুক্ত হয়ে লেখাপড়া শুরু করে। এদের বেশিরভাগের জীবনযাত্রার মান, আবাসস্থান, ভাষা এবং ভাব প্রকাশে অপারগতা ইত্যাদি বিবেচনা করলে, কেউ কেউ যে কিছু শিখছে সেটা একটা আশ্চর্য ব্যাপার। এখানে বিশ্ববিদ্যালয় আর শিক্ষকতার মান কোন বড় ফ্যাক্টর নয়।
আমাদের এখানে ভিন্ন ভিন্ন বিশ্ববিদ্যালয়ের শিক্ষকরা কোন কারণে একত্রিত হলে কোন না কোন প্রসঙ্গে বিশ্ববিদ্যালয়গুলোর উপাচার্যদের প্রসঙ্গ চলে আসে। এটা খুব একটা স্বাভাবিক ঘটনা। যদিও পঠনপাঠন এবং গবেষণা প্রসঙ্গে কোন ধরণের আলাপ আলোচনা হয় না বললেই চলে। এটাও খুব স্বাভাবিক ঘটনা। বিশ্ববিদ্যালয়ের বাসে, ক্লাবে অনেক শিক্ষক একত্রিত হন। রাজনীতি, বাজারদর, ফ্ল্যাটের স্কয়ারফিট, ইত্যাদি নিয়ে বহুত কথাবার্তা হতে দেখবেন। লেখাপড়ার বিষয়টি বাদ থাকবে। স্বাভাবিক ঘটনা। ১৯৯৮ থেকে ২০১০ পর্যন্ত কেম্ব্রিজের সাথে নিবিড় সম্পর্ক ছিল। হয় থেকেছি অথবা ইনভাইটেড স্কলার হিসেবে কিছু সময় কাটিয়েছি। এই দীর্ঘ ১২ বছরে কারো মুখে, একটি বারের জন্যও ভাইস-চ্যান্সেলর শব্দটি শুনিনি। আমি বাজি ধরে বলতে পারি কেম্ব্রিজের ছাত্রছাত্রী, শিক্ষক, গবেষকদের মধ্যে বড় অংশটি জানেই না কে বিশ্ববিদ্যালয়টির উপাচার্য। জানার প্রয়োজন নেই। সকলে যেটা খুব ভালো করে জানে, তা হচ্ছে যিনিই উপাচার্য হন না কেন, তিনি হবেন সেরাদের মধ্যে সেরা। তিনি বিশ্ববিদ্যালয়ের নিয়ম অনুযায়ী বিশ্ববিদ্যালয়ের পঠনপাঠন এবং গবেষণায় উৎকর্ষতার বিষয়টিকে সর্বোচ্চ অগ্রাধিকার দিয়ে চেষ্টা করবেন। এই ব্যাপারে সকলে আস্থাবান। কাজেই ব্যক্তিটি কে তা জানার কোন প্রয়োজন পড়ে না। ১৯৯৮ থেকে ২০১০ পর্যন্ত কেম্ব্রিজে তিনজন ভাইস-চ্যান্সেলর ছিলেন। কেম্ব্রিজে থাকাকালীন তাদের একজনের নামও জানা ছিল না। দেশে ফিরে যখন দেখলাম এখানে উপাচার্য বিষয়টি মুখরোচক আলোচনার বিষয় তখনই কেবল একটু আগ্রহ জন্মে ছিল। ১৯৯৬ থেকে ২০০৩ পর্যন্ত ভাইস-চ্যান্সেলর ছিলেন ব্যারন আলেক ব্রোয়ের্স। পৃথিবী বিখ্যাত ইলেক্ট্রিক্যাল ইঞ্জিনিয়ার। ইলেকট্রন-মাইক্রোস্কোপ বিষয়ে শ্রেষ্ঠদের একজন। এরপর ছিলেন ডেইম অ্যালিসন রিচার্ড (২০০৩ – ২০১০)। তিনি একজন বিশ্ববিখ্যাত অ্যানথ্রোপোলোজিস্ট। ২০১০ থেকে ২০১৭ পর্যন্ত ছিলেন স্যার লেসেক ব্রয়সেভিচ। তিনি একজন বিশ্বখ্যাত ইম্যুনোলোজিস্ট। এরা কেউ উপাচার্যপদটি ‘পাওয়ার জন্য’, ‘শিক্ষক রাজনীতি’তে নাম লেখান নি। পত্রিকায়, টকশোতে সরকারের পক্ষে গলাবাজি করেন নি। কেম্ব্রিজ তাদের খুঁজে বের করে উপযুক্ত স্থানে অধিষ্ঠিত করেছে। বিশ্ববিদ্যালয় এবং পদ দুটোই সম্মানিত হয়েছে। তারা কাজ করে গেছেন, নিভৃতে। কারো তাদের নাম জানার প্রয়োজনটুকু হয় নি। এই মুহূর্তে কেমব্রিজ বিশ্ববিদ্যালয়ের ভাইস চ্যান্সেলর স্টিফেন টুপ। ভদ্রলোক আন্তর্জাতিক আইনের একজন সেরা অথরিটি। কিছু দিন পর পর ইমেইলে বিশ্ববিদ্যালয় কেমন চলছে সেটা জানান। একজন অ্যালামনাস হিসেবে এই ইমেইল কিছুদিন পর পর পাচ্ছি। সব সময় খুলে দেখার সময় হয় না। ইতালির ট্রিয়েস্তে শহরে অবস্থিত আব্দুস সালাম ইন্টারন্যাশনাল সেন্টার ফর থিওরেটিক্যাল ফিজিক্স একটি ইউনিক ইন্সটিট্যুশন। ২০০৯ থেকে ২০১৫ পর্যন্ত প্রায় প্রতিবছর সেখানে গিয়েছি। এই প্রতিষ্ঠানটির ডিরেক্টর পদটি অত্যন্ত সম্মানজনক। ডিরেক্টর ছিলেন ড. ফার্নান্দ কুয়েভেদো, একজন স্ট্রিং থিয়োরিস্ট। ভদ্রলোক সেন্টারের ছাত্র, বিজ্ঞানী, কর্মচারী, ক্লিনারদের সাথে বাসে করে সেন্টারে আসেন। কখনো সিট পান, কখনো পান না। ক্যান্টিনে ডিপ্লোমা স্টুডেন্টদের পেছনে থালা হাতে দাঁড়িয়ে খাবারের জন্য অপেক্ষা করেন। আর নিজের কাজটা করেন। কুয়েভেদো কেম্ব্রিজে ছিলেন। ছাত্র অবস্থায় তাকে দেখেছি, সাইকেল র‍্যাম্পে জায়গা না পেয়ে ঘুরে ঘুরে ফাঁকা জায়গা তালাশ করতে। এইবার একটা অন্য গল্প বলি। বহু বছর আগে, আমার ছোট ভাইয়ের বিয়ের দাওয়াতপত্র নিয়ে একবার রাজশাহী বিশ্ববিদ্যালয়ের উপাচার্য মহোদয়ের সাথে দেখা করতে গিয়েছিলাম। গিয়ে দেখি উপাচার্য বেশ কিছু শিক্ষকসহ গভীর আলোচনায় মগ্ন। আলোচনার বিষয় হচ্ছে কোন একটি ভোজসভায় মেন্যু কি হবে। খাসির টিকিয়া না মাছের কাবাব। এই দেশে উপাচার্যরা প্রায় কখনোই সাঙ্গপাঙ্গ ছাড়া থাকেন না। এই সাঙ্গপাঙ্গরা প্রশাসনের বিভিন্ন লোভনীয় পদগুলো দখল করে থাকেন। সব আমলে এটা একটা কমন প্র্যাকটিস। স্বাভাবিক ঘটনা। কিছু দিন আগে দেখলাম দেশের প্রধান একটি বিশ্ববিদ্যালয়ের ভাইস-চ্যান্সেলর দশ টাকায় ক্যান্টিনে কি কি পাওয়া যায় তা নিয়ে জ্ঞানগর্ভ বয়ান দিচ্ছেন। তার কণ্ঠ আর দেহভঙ্গিমা থেকে গর্ব উপচিয়ে পড়ছে। স্বাভাবিক ঘটনা। একেবারে উপযুক্ত স্থানে উপযুক্ত ব্যক্তি। এই যে চারিদিকে ঘটে যাওয়া স্বাভাবিক ঘটনাগুলো, এ থেকেই বোঝা যায় আমরা কতটুকু অস্বাভাবিক, নষ্ট আর নোংরা পরিবেশে বাস করি। সব ধরণের অসুস্থতা আর অস্বাভাবিকতা এখন আমাদের কাছে খুব স্বাভাবিক বলে মনে হয়।
মাওলানা জুনায়েদ বাবুনগরির - এই দেশে নাস্তিকদের থাকা হবে না, আর আওয়ামী বাকশালিদের চেতনার বয়ান গ্রহনে যাদের অস্বীকৃতি তাদের - পাকিস্তানে পাঠিয়ে দেওয়া হোক, এই দুইয়ের ভেতর কী অদ্ভুত সাদৃশ্য! যেন একই মুদ্রার এপিঠ-ওপিঠ। জানা বোঝায় হয়ত অনেক তফাত, কিন্তু মানসিকতায় কী দারুণ মিল! আশ্চর্য না?!
শিক্ষা প্রতিষ্ঠানের মূল উদ্দেশ্য কী? অবশ্যই শিক্ষা। শিক্ষা সস্তা ও লোক দেখানো কোন জিনিস নয়। আলগা স্মার্টনেসের সাথে শিক্ষার দূরতম সম্পর্কও নেই। আলগা স্মার্টনেসের একটা সুন্দর বাংলা নাম আছে - মাকাল ফল। তাছাড়া স্মার্টনেসের সর্বজনগ্রাহ্য সংজ্ঞাটা কে তৈরি করবে শুনি? বিশেষ ধরণের বেশভূষার সাথে স্মার্টনেস অথবা ডিসিপ্লিনকে জড়িয়ে ফেলতে হলে দাস মনোবৃত্তির প্রয়োজন। দাসেরা সব কিছু গুলিয়ে ফেলে। দাস মনোবৃত্তি আর শিক্ষা এক সাথে যায় না। একজন শিক্ষকের প্রকৃত মূল্যায়ন কিসে? সে কেমন পড়ায় আর ছাত্রদের কাছে সে কেমন মানুষ। এর বাইরে আর সব কিছু ফালতু ভড়ং। ফেইসবুক থেকে জানতে পারছি, সিলেটের জালালাবাদ ক্যান্টনমেন্ট পাবলিক স্কুল ও কলেজের দু'জন শিক্ষককে পাঞ্জাবী এবং টুপি পরিধান করার কারণে চাকুরীচ্যুত করা হয়েছে। এদের ভেতর একজন না কি এই প্রতিষ্ঠানে গত বারো বছর ধরে শিক্ষকতা করে আসছেন। নিন্দা ও ধিক্কার জানানোর ভাষা নেই। কোন ধরণের মূর্খ ও উজবুকেরা শিক্ষা প্রতিষ্ঠানের দায়িত্ব পেয়েছে! এই উজবুকেরা কি জানে, শ্রেণিকক্ষে একজন শিক্ষক ক্লাস নেন, সুট-কোট অথবা পায়জামা-পাঞ্জাবী ক্লাস নেয় না? এই সমস্ত উজবুকদের যারা বড় পদে বসিয়েছে তারাও আরেক ধরণের উজবুক। বহুদিন পরে উজবুক শব্দটা আবারো ব্যবহার করলাম। খারাপ লাগছে। অথচ উপযুক্ত আর কোন শব্দও খুঁজে পাচ্ছি না। (কোন উজবুক প্রাতিষ্ঠানিক শৃঙ্খলা ইত্যাদির অজুহাত দিবেন না। শিক্ষা বস্তুটা কী, সেটা আগে বুঝুন, দেখবেন বেশভূষার সাথে শিক্ষা প্রতিষ্ঠানের শৃঙ্খলা ও শিক্ষার মানের কোন সম্পর্ক নেই।)
২০১৩ থেকে ২০১৭ বা ২০১৮, পাঁচ বা ছয় বছর, এক্স্যাক্ট মনে করতে পারছি না। রাজশাহী বিশ্ববিদ্যালয়ের ফিজিক্স ক্লাব, রাজশাহী বিভাগীয় ফিজিক্স অলিম্পিয়াড আয়োজন করেছে। সেই সময়ের একটি ঘটনা বলি। দেখা গেল একজন ছাত্র প্রায় সমস্ত অঙ্ক ঠিক করেছে কিন্তু অঙ্ক করতে গিয়ে যে ধাপগুলো অপরিহার্য বলে মনে হয়, সেই সব ধাপগুলো একটাও খাতায় নেই। পরীক্ষক হিসেবে আমাদের বিভাগের ছাত্রদের সাথে বুয়েট ছাত্রদের একটা টিম ছিল। তারা ছাত্রটিকে নম্বর দেয় নি। অলিম্পিয়াডের প্রশ্ন বেশ কঠিন হয়। প্রায়ই দেখা যায় পূর্ণমানের অর্ধেক পেয়ে ছাত্ররা প্রথম দিকে থেকে যাচ্ছে। যারা খাতা দেখে, তারা স্টেপগুলো ভালো করে দেখে। বিষয়টি খুব অদ্ভুত মনে হল। অঙ্কের উত্তর ঠিক, কিন্তু স্টেপগুলো নেই বললেই চলে! শেষ পর্যন্ত ছেলেটিকে ডেকে আনা হল। একেবারেই আলাভোলা টাইপের এক ছেলে। তাকে জিজ্ঞেস করায় জানা গেল, সে স্টেপগুলো লেখেনি, মাথায় হিসেব নিকেশ করে উত্তর লিখেছে। যাচাই বাছাই করে দেখা গেল, একদম ঠিক বলছে! তাকে তার প্রাপ্য নম্বর দেওয়া হল এবং সে সেই বছর বিভাগীয় প্রতিযোগিতায় প্রথম বা দ্বিতীয় স্থান অধিকার করেছিল। জাতীয় পর্যায়ে অংশ নিতে তার ঢাকা যাওয়ার কথা ছিল। যতদূর মনে পরে যায় নি। এটা শুনে খুব অবাক হই নি। একেবারেই উদাসীন টাইপের তার চালচলন। এই ঘটনার বেশ কয়েক বছর পরে হঠাত করে এক ইমেইল পেলাম। রুয়েটের এক ছাত্র একটু দেখা করতে চায়। সময় দিলাম, দেখি অলিম্পিয়াডের সেই ছেলেটি। সেই আলাভোলা চেহারা। সে কথা বলতে চায় ইলেক্ট্রোম্যাগনেটিক ইন্ডাক্সন নিয়ে। ডিটেইলসে যাব না। বিশ্ববিদ্যালয়ের ছাত্র শিক্ষক বেশিরভাগকে যদি ইলেক্ট্রোম্যাগনেটিক ইন্ডাক্সন নিয়ে কিছু বলতে বলা হয়, গড়গড় করে ফ্যারাডে'স ল অফ ইন্ডাক্সন শুনিয়ে দেবে, সাথে হয়ত লেনয্‌'স ল। অথচ ফান্ডামেন্টাল লেভেলে ইন্ডাক্সন একটা অত্যন্ত কঠিন ও জটিল বিষয়। নানা রকমের ধারণা জট পাকিয়ে আছে। বই পুস্তকে যা লেখা আছে তা নিয়ে ছেলেটি খুশি নয়। আলাপ করতে চায়। এই ধরণের একটি ছেলের কাছে এটাই প্রত্যাশিত। আলাপ প্রসঙ্গে জানলাম, ছেলেটি ক্লাসের পরীক্ষায় তেমন ভালো করতে পারছে না। কারণ হিসেবে আমার মনে হল, ক্লাস ও কোর্স কারিকুলাম ছেলেটিকে মোটেই উদ্দীপ্ত করতে পারছে না। যা কিছু পড়ানো হয় তা তার কাছে ট্রিভিয়াল। যা নিয়ে তার প্রশ্ন জাগে তা নিয়ে আলোচনার জন্য সে কাউকে খুঁজে পাচ্ছে না। ছেলেটির সাথে কথা বলার পর মনে হল, আমাদের দেশের বিশ্ববিদ্যালয়গুলো প্রতিভাবান ছাত্রছাত্রীদের ধারণ করার জন্য অনুপযোগী। প্রতিভাকে শানিত করার মত কিছু আমরা ক্লাস-রুমে দিতে পারছি না। ব্যতিক্রম আমরা ধারণ করতে পারি না। পছন্দও করি না। আমাদের বিশ্ববিদ্যালয়গুলো সাধারণকে আরো সাধারণে পরিণত করে। যেটুকু চিন্তাশীলতা নিয়ে একজন ছাত্র বিশ্ববিদ্যালয়ে পা রাখে, পাঁচ বছর বিশ্ববিদ্যালয়ে কাটানোর পর তার কোন উত্তরণ ঘটে না। এখানে মেধা ও প্রতিভার বিকাশের থেকে, মেধা ও প্রতিভা ক্ষয়ের প্রক্রিয়াটা বেশি চলে। এই ছেলেটির কথা আমার প্রায়ই মনে হয়। একেবারে আত্মমগ্ন, উদাসীন একটা ছেলে। আমাদের বিশ্ববিদ্যালয়ে যে পরিবেশ, সেখানে বেমানান। এমন ছাত্র নিশ্চয়ই আরো আছে। এদের চলার পথটা যদি একটু সহজ হত!
জীবন যখন কঠিন মনে হয়, তখন বাংলাদেশ ক্রিকেট টিমের সাথে টি-টোয়েন্টি খেলতে ইচ্ছে করে...
গতকালের প্রথম আলোতে প্রকাশ - "দেশের বেসরকারি বিশ্ববিদ্যালয়গুলো কোনো শিক্ষককে ‘প্রফেসর ইমেরিটাস’ পদবি দিতে পারবে না। কাউকে এই পদবি দেওয়া হলে তা ব্যবহার করা থেকে বিরত থাকতে হবে।" ইউজিসি আরো মনে করে- "বিভিন্ন বেসরকারি বিশ্ববিদ্যালয় নিজেদের ইচ্ছেমতো এই পদবি ব্যবহার করছে।" ইচ্ছেমতো এই পদবি ব্যবহার করা অবশ্যই বড় ধরণের বিচ্যুতি। এই ধরণের বিচ্যুতি ঘটে থাকলে, ইউজিসির উচিৎ তা তদন্ত করা এবং এবং পুরো প্রক্রিয়াটিকে একটি আইনি কাঠামোর ভেতর নিয়ে আসা। ঢালাও ভাবে 'বেসরকারি বিশ্ববিদ্যালয়, তাই প্রফেসর ইমেরিটাস করতে পারবে না', ধরণের সিদ্ধান্ত একেবারেই অযৌক্তিক। বেসরকারি বিশ্ববিদ্যালয়ে ছিলেন এবং ইমেরিটাস প্রফেসর, এমন দু'জনকে খুব ভালো চিনি। দু'জনেই পদার্থবিজ্ঞানের অধ্যাপক। পাবলিক বিশ্ববিদ্যালয়ে অধ্যাপনা করেছেন বহুযুগ। বেসরকারি বিশ্ববিদ্যালয়ের উপাচার্য ছিলেন দীর্ঘদিন। তাঁদের রিসার্চ ক্যারিয়ার এবং এই দেশে বিজ্ঞান গবেষণায় অবদান বিচার করলে, সমকক্ষ কাউকে পাওয়া খুব সহজ হবে না। যেকোনো বিচারে তাঁরা দু'জনই এই দেশের যেকোনো বিশ্ববিদ্যালয়ের ইমেরিটাস প্রফেসর হওয়ার জন্য যোগ্য। ইনফ্যাক্ট যেকোনো বস্তুনিষ্ঠ প্যারামিটারে তাঁদের যোগ্যতা দেশের পাবলিক বিশ্ববিদ্যালয়ে যারা ইমেরিটাস প্রফেসর হিসেবে আছেন তাঁদের অনেকের থেকে অনেক উঁচুতে। পয়েন্ট বাই পয়েন্ট তুলনাতে গিয়ে কাউকে ছোট করতে চাই না। তাহলে তাঁরা ইমেরিটাস প্রফেসর কেন হতে পারবেন না? তাঁদের উচ্চতার কাউকে বহুদিন ধরে ইউজিসিতে দেখা যায় না। ইউজিসির এই অযৌক্তিক এলানের পেছনে প্রকৃত কারণটা কী? ইউজিসি বলছে, "প্রফেসর ইমেরিটাস পদটি অত্যন্ত সম্মানজনক। সাধারণত পাবলিক বিশ্ববিদ্যালয়ের স্বনামধন্য অধ্যাপক যাঁদের শিক্ষা ও গবেষণায় অসামান্য অবদান এবং নিজ নিজ ক্ষেত্রে ব্যুৎপত্তি অর্জন করেছেন, তাঁদের সুনির্দিষ্ট নীতিমালার ভিত্তিতে এই পদবিটি দেওয়া হয়।" এই বক্তব্য আংশিক সত্য। নিয়ম আছে সেটা ঠিক। কিন্তু নিয়মের বাইরেও আছে অনেক কিছু। কাছ থেকে দেখেছি। অনেকের চেয়ে ভালো জানি। বাংলাদেশের পাবলিক বিশ্ববিদ্যালয়ে প্রফেসর ইমেরিটাস পদে শুধুই পঠন-পাঠন ও গবেষণায় যোগ্যতার ভিত্তিতে নিয়োগ দেওয়া হয় না। আমার ব্যক্তিগত মূল্যায়ন হচ্ছে, শতকরা ৪০ ভাগ যোগ্যতা আর বাকি ৬০ ভাগ রাজনীতি। আপনার যোগ্যতা যত বেশিই হোক না কেন, ডিপার্টমেন্টাল পলিটিক্সের পুল-সিরাত আর সরকারি দলের কৃপাদৃষ্টি ছাড়া এই দেশে কোন পাবলিক বিশ্ববিদ্যালয়ে এখন কারো পক্ষে ইমেরিটাস প্রফেসর হওয়া সম্ভব নয়। এটা নিশ্চয়ই ইউজিসির সদস্যদের আমার থেকে অনেক ভালো জানা আছে। বিশেষ করে তাদের প্রত্যেকের নিয়োগ যেখানে স্রেফ রাজনৈতিক বিবেচনায়। এদের অনেকের যোগ্যতা নিয়ে যত কম বলা যায়, ততই ভালো। ইউজিসির এই এলান প্রাইভেট বিশ্ববিদ্যালয়গুলোর প্রতি বিমাতাসুলভ আচরণের আর একটি উদাহরণ। অন্তত আধাডজন প্রাইভেট বিশ্ববিদ্যালয় এই দেশে আছে ,যেখানে ফ্যাকাল্টিদের গড় মান, পাবলিক বিশ্ববিদ্যালয়ের ফ্যাকাল্টিদের থেকে ভালো ছাড়া মন্দ নয়। অথচ ইউজিসি ঢালাও নিয়ম করে রেখেছে, প্রাইভেট বিশ্ববিদ্যালয়গুলো পিএইচডি করাতে পারবে না! এখন আবার ঢালাও বলা হচ্ছে ইমেরিটাস প্রফেসর যারা বহুদিন থেকে আছেন, তাঁরা এই পদবি ব্যবহার করতে পারবেন না। এই ইউজিসি গত ক'বছর থেকে বিপুল বিক্রমে সরকারের খায়েশ পূরণ করতে, রাজনৈতিক বিবেচনায় দেশের আনাচে কানাচে প্রাইভেট বিশ্ববিদ্যালয় খোলার ব্যাপারে ভূমিকা পালন করে যাচ্ছে। অথচ প্রাইভেট বিশ্ববিদ্যালয়ের ভেতর যারা কিছুটা সক্ষমতা অর্জন করেছে তাদের প্রকৃত অর্থে বিশ্ববিদ্যালয় হিসেবে গড়ে ওঠার সমস্ত পথ রুদ্ধ করার চেষ্টাও সমানে করে যাচ্ছে। এই দ্বিচারিতা ন্যাক্কারজনক। প্রকৃত যোগ্য যিনি তাঁকে ইমেরিটাস প্রফেসর পদে নিয়োগ দেওয়ার অধিকার একটি বিশ্ববিদ্যালয়ের থাকতে হবে। এটি একটি বিশ্ববিদ্যালয়ের মৌলিক অধিকার। নিয়ম কানুন যত ইচ্ছা কঠিন ও স্বচ্ছ করা হোক, কিন্তু নিয়োগ দিতে পারবে না, এটা কেমন কথা? বেইসিক আন্ডারস্ট্যান্ডিং যে নেই, সেটা আরেকবার প্রকট ভাবে প্রকাশ পেল।
প্রফেসর মুঈন উদ-দীন আহমদ খানের সাথে প্রথম মুখোমুখি সাক্ষাৎ গত বছরের ডিসেম্বরে। মাত্র কয়েক ঘণ্টা তাঁর সাথে কাটানোর সুযোগ হয়েছিল। তাঁর লেখা পড়ার সুযোগ হয়েছে অল্প কিছু দিন। ভক্তি আমার সহজে আসে না। অপাত্রে শ্রদ্ধা নিবেদন আমি বুদ্ধি ও বিবেকের অপচয় বলে মনে করি। চারিপাশের বুদ্ধিজীবী আর চিন্তক নামের বামনদের দেখতে দেখতে ক্লান্ত। এই দেশের মানুষ কী নিয়ে নাচে! প্রফেসর মুঈন উদ-দীন আহমদ খান অন্য রকম মানুষ ছিলেন। তাঁর লেখা, তাঁর পরিচয়। বাংলাদেশের শেষ বহুদর্শীবিদ? বড় ইচ্ছে ছিল শুধু তাঁর সাথে কিছুটা সময় কাটানোর জন্য আরেকবার হলেও চিটাগং যাব। আমার অনেক প্রশ্ন, সেই সব প্রশ্ন নিয়ে তিনি ছাড়া আর কারো সাথে আলাপ করা যায় বলে মনে হয় নি। সেই মানুষটা গতকাল সবাইকে ছেড়ে চলে গেলেন। এই দেশ প্রফেসর মুঈন উদ-দীন আহমদ খানকে চেনে না। ঠিক এমনটাই হওয়ার কথা। লিলিপুটদের কাছে বামনদের মহীরুহ বলে মনে হয়। প্রকৃত উচ্চতা ধরার দৃষ্টি অনেক আগেই চলে গেছে। প্রফেসর মুঈন উদ-দীন আহমদ খান একজন প্রকৃত শিক্ষক। তাঁর যারা সরাসরি সহচর্জে ছিলেন, তাদের দায়িত্ব মুঈন উদ-দীন আহমদ খানের লেখাগুলো সকলের ভেতর ছড়িয়ে দেওয়ার চেষ্টা করা। তাঁর লিগ্যাসি হারিয়ে গেলে আমাদের সমাজ ও রাষ্ট্র গরীব হয়ে যাবে। মানুষটার সান্নিধ্য বড় দরকার ছিল। জীবন সহজে সমৃদ্ধ হয় না। একটা সুযোগ পেয়েছিলাম। বড় দেরিতে। আপসোস।
ফিজিক্সে ভালো করার উপায় কী? উত্তরটা হল, জানি না। এই উত্তর খুঁজে পাওয়ার চেষ্টা করছি। আজকাল মনে হয়, নিজেকে পরীক্ষার ভেতর ফেলা বোধহয় একটা ভালো উপায়। একই ঘটনা নিয়ে বারবার ভাবা এবং বোধগম্যতার সীমাটা একটু একটু করে বাড়ানো। ভৌত জগতের বিভিন্ন পরিমাপের মধ্যে সম্পর্কটা কী? কী জানা থাকলে, কী বলা যায়? কতটুকু বলা যায়? কোথায় আটকে যায়? কেন আটকে যায়? এই সব প্রশ্ন নিয়ে নাড়াচাড়া করাটা খুব জরুরী। আরো জরুরী একটি ক্ষেত্রে অর্জিত বিদ্যা অন্য একটি ক্ষেত্রে প্রয়োগের দক্ষতা। এই জায়গাটাতে আমাদের দেশের পদার্থবিজ্ঞানের ছাত্র, শিক্ষক সকলের বিশাল দুর্বলতা। কিছু ইনফর্মেশন দেওয়া থাকলে, সেটা ব্যবহার করে কতদুর যাওয়া যায়? এটা কতটুকু বোঝা গেল তার একটা ভালো টেস্ট। সোডিয়াম ক্লোরাইড আর সোডিয়াম ব্রোমাইড দুটোরই ক্রিস্টাল স্ট্রাকচার একই রকম। ফেইস সেন্টার্ড কিউবিক। এর ভেতর তেমন রহস্য নেই। ক্লোরিন এবং ব্রোমিনের ভ্যালেন্স ইলেকট্রন কনফিগারেশন একই রকম। তবে আণবিক ভরে অনেক পার্থক্য। সোডিয়াম ক্লোরাইডের ৫৮ এবং সোডিয়াম ব্রোমাইডের ১০২, প্রায় দুই গুণ। মজার ব্যাপার হল ভরে অনেক পার্থক্য থাকা সত্ত্বেও এদের ল্যাটিস প্যারামিটার বেশ কাছাকাছি। সোডিয়াম ক্লোরাইডের ৫.৬৩ অ্যাংস্ট্রম এবং সোডিয়াম ব্রোমাইডের ৫.৯৭ অ্যাংস্ট্রম। এই যে ল্যাটিস প্যারামিটারের প্রায় একই ধরণের মান, এটা থেকে কী বলা যায়? বুঝলে বলা যায় অনেক কিছু। বলা যায়, সোডিয়াম ব্রোমাইড আর সোডিয়াম ক্লোরাইডের ডিবাই টেম্পারেচার প্রায় একই রকম হবে (কেন?)। সোডিয়াম ক্লোরাইডের ডিবাই টেম্পারেচার ২৮৫ কেলভিনের মত আর সোডিয়াম ব্রোমাইডের ২৩৫ কেলভিনের মত। এই দুই তাপমাত্রার অনুপাত ১.২১। সোডিয়াম ব্রোমাইডের ল্যাটিস প্যারামিটার এবং সোডিয়াম ক্লোরাইডের ল্যাটিস প্যারামিটারের অনুপাত ১.০৬। অনুপাত দুটো প্রায় কাছাকাছি। তবে কিছু পার্থক্য আছে। এই পার্থক্য থেকে কি জানা যায়? জানা যায় অনেক কিছু। যেমন বলা যায় সোডিয়াম ক্লোরাইডে শব্দের বেগ সোডিয়াম ব্রোমাইডের তুলনায় প্রায় ১০-১৫% বেশি হতে পারে। শব্দের বেগ বেশি হওয়ার অর্থ কী? অর্থ আছে। একটি অর্থ হতে পারে সোডিয়াম ক্লোরাইডের ইলাস্টিক মডিউলি সোডিয়াম ব্রোমাইডের তুলনায় কিছুটা বড়। ইলাস্টিক কন্সটান্টগুলো বড় বলে মনে করছি। এই ধারণা সত্য হলে, মোটাদাগে সোডিয়াম ক্লোরাইড, সোডিয়াম ব্রোমাইডের তুলনায় ‘শক্ত’। সোডিয়াম ক্লোরাইডের সোডিয়াম ব্রোমাইডের তুলনায় ‘শক্ত’ হওয়ার কোন প্রমাণ আছে? আছে এক রকম। সোডিয়াম ক্লোরাইডের মেল্টিং টেম্পারেচার ৮০০ ডিগ্রী সেন্টিগ্রেডের মত আর সোডিয়াম ব্রোমাইডের মেল্টিং টেম্পারেচার ৭৪৭ ডিগ্রী সেন্টিগ্রেড। আবারো মোটা দাগে বলি, ‘শক্ত’ জিনিস গলাতে বেশি তাপমাত্রার প্রয়োজন হয়। কেমন মিলে যাচ্ছে! শুরু করেছিলাম ল্যাটিস প্যারামিটার দিয়ে। তারপর অনেকগুলো জিনিস চলে আসল। বোঝা যত গভীর, মজা তত বেশি। তবে সবচেয়ে মজা হচ্ছে যখন সরল চিন্তা একটা পর্যায়ে আর কাজ করে না। তখন ভাবতে হয়, কেন কাজ করছে না? সমস্যাটা কোথায়? নতুন চ্যালেঞ্জ। নতুন মজা। এই মজা না পেলে পদার্থবিজ্ঞান বোঝা হয়ে ওঠে না।
আমি খুব বেশি ভয় পাচ্ছি। ইন ফ্যাক্ট করোনা শুরুর পর থেকে এত ভয় আর কখনো পাই নি। সম্ভবত এখন পর্যন্ত সবচেয়ে ভয়ঙ্কর সময়টির সামনে আমরা দাঁড়িয়ে। সেই শুরু থেকে বিবেচনা করলে আক্রান্ত বৃদ্ধির সর্বোচ্চ হার ঠিক এখনই। আজই। এই হার আরো বাড়তে যাচ্ছে। যারা সুযোগ থাকা সত্ত্বেও টিকা নেন নি। তারা টিকা নিন। সম্ভব হলে আজই। যে যেখান থেকে যেটুকু সম্ভব সুরক্ষার জন্য চেষ্টা করেন। আল্লাহ্‌ না করুন, সামনের দুঃস্বপ্নের তুলনায় অতীতের খারাপ সময় সুখস্বপ্নের মত মনে হতে পারে। স্বাভাবিকতা অনেক অনেক দূরে। দেখার জন্য অনেকেই হয়ত থাকব না। সরি, এই ভয়ঙ্কর নৈরাশ্যবাদি স্ট্যাটাস দেওয়ার জন্য। কিন্তু কি করব, করোনার ট্রেন্ড বলছে খুব একটা খারাপ সময় সামনে অপেক্ষা করছে।
গতকালের যুগান্তরে একটি রিপোর্টে প্রকাশ- "প্রত্যক্ষদর্শী অসীম চক্রবর্তী ও দীপক দাস জানান, হামলার মূল নেতৃত্বে ছিলেন দিরাই উপজেলার নাচনী গ্রামের বর্তমান ইউপি সদস্য সরমঙ্গল ইউনিয়ন যুবলীগের ওয়ার্ড সভাপতি শহীদুল ইসলাম স্বাধীন ও একই গ্রামের পক্কন মিয়া।" এটা অপ্রত্যাশিত ছিল না। বরং হিসেব করলে দেখা যাবে গত দশ বছরে ধর্মীয় সংখ্যালঘুদের উপর যেকোনো আক্রমণে আওয়ামী-বাকশালিদের একটা সুস্পষ্ট ভূমিকা আছে। এক দল ধর্মোন্মাদ লোক তাদের সহযোগী। শাল্লাতেও একই ধরণের ঘটনা ঘটেছে বলে মনে করার যথেষ্ট কারণ আছে। আওয়ামী-বাকশালিদের ভেতরকার গুন্ডা অংশটি এবং হেফাজতে ইসলাম বা এই ধরণের সংগঠনগুলোর ভেতর নাচানো সহজ এমন উগ্রবাদীদের ভেতর একটা ভয়ঙ্কর আনহোলি অ্যালায়েন্স তৈরি হয়েছে বলে মনে হয়। এরা একে অপরকে নিয়ে খেলে ও খেলায়। এই অ্যালায়েন্সের ব্যাপারে দেশের মুসলিম, হিন্দু, মানুষ, সকলের সতর্ক হওয়া উচিত। দেশটাকে ছারখার করে দেওয়ার ক্ষমতা এরা অর্জন করতে যাচ্ছে। শেষ পর্যন্ত আপনারা কেউ জিততে পারবেন না। দেশটা হারবে। দিন শেষে এই অ্যালায়েন্স গায়ের জোরে চেপে বসা বাকশালি অপশাসনের একটা ন্যাচারাল বাই-প্রোডাক্ট। বিরোধীমত দমন এবং বিরাজনীতিকরণ সব সময় দানব তৈরি করে। চোখ খুলে দেখার সময় ফুরিয়ে যাচ্ছে।
উস্কানি সত্য, কল্পিত, ষড়যন্ত্র, অথবা যাই হোক না কেন, কোন অবস্থাতেই লাঠি-সোটা নিয়ে, দল বেঁধে, সংখ্যালঘু সম্প্রদায়ের উপর চড়াও হওয়া যাবে না। এই কাজ ইসলামের সম্পূর্ণ পরিপন্থী। এই অতি সহজ কথাটা কি এই দেশের আলেম-ওলামারা, সম্মিলিত কণ্ঠে, কোন রকম অস্পষ্টতা ছাড়া সকলকে জানিয়ে দিতে পারেন না? তাদের সমস্যাটা কোথায়? বিচ্ছিন্নভাবে কেউ কেউ বলেন, তেমন কাজ তো হতে দেখি না। কেন কাজ হয় না? কিছুদিন পরপর এই খেলাটা কারা খেলে? কেন খেলে? খুব বড় একটা গণ্ডগোল কোথাও আছে।
ঢাকা দক্ষিণ সিটি করপোরেশনের মেয়র শেখ ফজলে নূর তাপসের বহরের জন্য নির্ধারিত ফেরিতে ওঠায় ব্যক্তিগত গাড়ির দুই যাত্রীকে বেদম পেটানো হয়েছে। মেয়র তাপসের প্রটোকলে থাকা ব্যক্তিরা মারধর করেন বলে অভিযোগ করেছেন ওই দুই ভুক্তভোগী। এটা একটা স্বাভাবিক ঘটনা। ভুল বোঝার অবকাশ নেই। এই দেশের মালিক কারা, এটা যারা এখনো বোঝে নি, তাদের কপালে রাস্তাঘাটে, ফেরিতে, পিটুনি জুটতেই পারে। তবে আরো একটি ইন্টারেস্টিং পর্যবেক্ষণ আছে। খবরে প্রকাশ- "নাম প্রকাশ না করার শর্তে মেয়রের বহরে থাকা এক কর্মকর্তা বলেন, ফেরিটি সিটি করপোরেশনের বহরে থাকা গাড়ির জন্য বরাদ্দ ছিল। সেখানে ওই দুজনের ওঠার কথা নয়। তিনি বলেন, বাইরের দুটি গাড়ি ফেরিতে ওঠায় বহরের দুটি গাড়ি উঠতে পারছিল না। ওই দুটি গাড়িতে যাঁরা ছিলেন, তাঁদের নামার জন্য বলা হয়েছিল। ভদ্রভাবেই বলা হয়েছে। কিন্তু তাঁরা কখনো নিজেদের যুবলীগ নেতা, গোপালগঞ্জে বাড়ি—এমন কথা বলছিলেন। একপর্যায়ে ফেরির লোকজনই বিরক্ত হয়ে মারধর করেছেন। বহরের কেউ মারেননি।" নির্যাতিত দুই ভদ্রলোক, যুবলীগ নেতা, গোপালগঞ্জ বাড়ি ইত্যাদি বলে তাদের অবস্থান জাস্টিফাই করার চেষ্টা করেছেন। তারা জানেন দেশের মালিকানায় ভাগ বসাতে হলে কী বলতে হবে। 'যুবলীগ' এবং 'গোপালগঞ্জ' দুটো শক্তিশালী শব্দ। সব সময় কাজ হয় না। জমিদার বড় হলে, এই সবে কাজ হবে সে নিশ্চয়তা নেই। সব মিলিয়ে একটি অন্যায় ও ট্র্যাজিক ঘটনায় কিছু মাত্রায় কমেডি ঢুকে গেল। 
বাচ্চাদের কোন শিক্ষা প্রতিষ্ঠানে পেটানো যাবে না। মাদ্রাসা হোক অথবা স্কুল। অন্তরে রহম আর ইহসান না থাকলে মানুষই হওয়া যায় না। ভালো মুসলিম হওয়া তো দূরের কথা। কোন অজুহাত নয়, নয় কোন তুলনা, নয় কোন ধানাই পানাই। সমস্যা উপলব্ধি করতে হবে। সমাধান আসতে হবে ভেতর থেকে। ধানাই পানাই করে কুৎসিত সব ব্যাপার স্যাপার ধামাচাপা দেওয়ার চেষ্টা বন্ধ করুন। আল্লাহ্পা‌ক হাজির নাজির। তিনি দেখছেন। তিনি কোন জুলুমবাজকে পছন্দ করেন না। অতি বিশ্লেষণের প্রয়োজন নেই। নিজেকে কুৎসিত প্রমাণ করবেন না। এটি আরোই করবেন না, যদি ধর্মীয় শিক্ষা ও মাদ্রাসার প্রতি সত্যিই কোন দরদ থেকে থাকে।
পেশা হিসেবে শিক্ষকতার যে ওজন, সেটা আমরা যারা শিক্ষকতা করি তারা অনেক সময় ধরতে পারি না। শিক্ষক শুধু নিজে শেখেন এবং ছাত্রছাত্রীদের শেখান তা'ই নয়। শিক্ষক কিন্তু একজন বিচারকও বটে। আমরা যখন ছাত্রছাত্রীদের খাতা দেখি তখন এই বিচারকের ভূমিকা পালন করি। যখন একজন ছাত্রের পক্ষে রেকমেন্ডেশন লেটার লিখি তখন বিচারকের ভূমিকা পালন করি। যখন কোন জার্নালে সাবমিটেড একটি পেইপার রিভিউ করি তখন বিচারকের ভূমিকা পালন করি। নিয়োগ বোর্ডে যখন একজন শিক্ষক বসেন তখন তিনি একজন বিচারক। এই দায়িত্ব কঠিন এবং একই সাথে সম্মানের। আমরা কি এই দায়িত্ব সম্পর্কে সচেতন? নিজ বিভাগের একটি ঘটনার কথা মনে পড়ছে। বিভাগীয় শৃঙ্খলা কমিটি বলে একটি কমিটি আছে। বহুদিন এই কমিটির আহবায়ক হিসেবে কাজ করেছি। এমনিতে আমাদের বিভাগের ছেলেমেয়েরা ভালো। ছাত্রছাত্রীদের পড়াশোনার প্রতি দৃষ্টিভঙ্গি নিয়ে আমার অনেক অভিযোগ আছে। তারা ভালোবেসে পদার্থবিজ্ঞান নিয়ে মেতে আছে এটা দেখার খুব ইচ্ছে। তবে এই ইচ্ছে অনেকটাই অপূর্ণ থেকে গেছে। তবে মোটের উপরে আমাদের ছাত্রছাত্রীদের ভদ্র এবং বিনীত চেহারাটাই দেখে এসেছি। তাই শৃঙ্খলা কমিটির কাজ তেমন থাকে না। কখনো কখনো দুয়েকটি ঘটনা ঘটে। একবার এক ছাত্র বিভাগের শিক্ষকদের নিয়ে কিছু লিখতে শুরু করল। প্রত্যেকের মত প্রকাশের অধিকার আছে। যে কেউ লিখতে পারে। তবে এই লেখার ভেতর কিছু মিথ্যে ছিল। কিছু কথা ছিল যা আমাদের যে সামাজিক ষ্ট্যাণ্ডার্ড তার বিচারে ‘বেয়াদবি’। সেই লেখা স্বভাবতই ছাত্র-শিক্ষকদের ভেতরে একটি প্রতিক্রিয়ার সৃষ্টি করে। এই দেশে এই ধরণের প্রতিক্রিয়া অনেকদুর পর্যন্ত গড়াতে পারে। অনেকের মত আমি নিজেও এই ছাত্রটির প্রতি বিরক্ত হয়েছি। কিন্তু সব সময় সচেতন থেকেছি, আমার এই বিরক্তি যেন শ্রেণি কক্ষে ছাত্রটির প্রতি আচরণে অথবা ছাত্রটির অ্যাকাডেমিক মূল্যায়নে এতটুকু প্রভাব না ফেলতে পারে। আমি শিক্ষক, আমি বিচারক, ব্যক্তিগত অনুভূতির উপরে উঠে ছাত্রের মূল্যায়ন করতে না পারলে, শিক্ষকতা আমাকে মানায় না। যে টুকু দেখেছি, আমাদের বিভাগ অ্যাকাডেমিক ব্যাপারে এই ছাত্রটিকে কোন ধরণের অসুবিধায় ফেলার চেষ্টা করে নি। অন্তত আমার জানা মতে। এই বিষয়টি আমাকে আনন্দ দেয়। বাংলাদেশের প্রেক্ষাপটে যেখানে ‘দেখে নেওয়ার’ একটা সংস্কৃতি আছে, সেই রাস্তায় কেউ হাঁটেন নি। এই কথাগুলো এই জন্য বললাম, আমাদের বিশ্ববিদ্যালয়গুলোতে ক্ষমতাবান শিক্ষকদের মধ্যে দলাদলি লেগে থাকে। এই দলাদলি থেকে ব্যক্তিগত শত্রুতা তৈরি হয়। আর এই ব্যক্তিগত শত্রুতার একটা অবশ্যম্ভাবী পরিণতি হচ্ছে সুযোগ পেলে পরস্পরকে ‘দেখে নেওয়া’। কিছুদিন আগে সামিয়া রহমানের সংবাদ সম্মেলনে ‘মারজানকে দেখে নেওয়ার’ প্রসঙ্গটি চলে আসে। এর কারণ না কি, ‘যারা মারজানকে চাকরি দিয়েছে, তাদের সাথে মারজান বেয়াদবি করেছে’। ভয়ঙ্কর একটা মাইন্ডসেট। ‘বেয়াদবি’ হয়েছে তাই অ্যাকাডেমিক একটি ব্যাপারে ‘দেখে নেওয়া’! বিচার হবে অ্যাকাডেমিক মিসকন্ডাক্টের, বেয়াদবি ব্যক্তিগত ব্যাপার, অন্য প্রসঙ্গ। মানুষের সঙ্গত কারনেই পছন্দ, অপছন্দ থাকতে পারে। কিন্তু এই পছন্দ অপছন্দের জের অ্যাকাডেমিক ব্যাপারে টেনে আনা যাবে না। প্রতিটি অ্যাকাডেমিক ব্যাপারের ফয়সালা হতে হবে বস্তুনিষ্ঠ এবং যৌক্তিক। ব্যক্তিগত অনুভূতি ও প্রতিহিংসার চর্চা কোন শিক্ষক করতে পারেন না। যিনি করবেন, তিনি শিক্ষকতার উপযুক্ত নন।
"কালো, তবু সুন্দর" - ভয়ঙ্কর একটি ক্যাপশন! বুঝতে পারছেন না? শুধু কল্পনা করুন - "ফর্সা, তবু সুন্দর"। কেমন শোনাচ্ছে? সাদা, কালো, শ্যামলা, প্রতিটি মানুষ অশেষ সৌন্দর্যের সম্ভাবনা নিয়ে পৃথিবীতে জন্মগ্রহণ করে। শুধু চামড়ার নিচে মানুষটাকে দেখার চোখ থাকতে হয়।
বিশ্ববিদ্যালয় অঙ্গনে যাদের চলাফেরা, তারা এই কথা অনেকেই শুনেছেন – “অমুককে তো আমি চাকরি দিলাম”, অথবা, অনেকটা দাবী নিয়ে “অমুকের তো আমার আমলে নিয়োগ”। এই কথা সবচেয়ে বেশি শোনা যায় উপাচার্যদের মুখে। ক্ষমতাবান শিক্ষক নেতা, অনুষদের ডীন, কখনো কখনো ডিপার্টমেন্টের চেয়ারম্যান সাহেবরাও কোন রকম দ্বিধা ও সংকোচ ছাড়া এই কথা বলে থাকেন। তাদের কি কোন ধারণা আছে তারা কী বলছেন? আমাদের তথাকথিত উচ্চ শিক্ষিত শ্রেণি কি বোঝে এই কথার তাৎপর্য? সাংবাদিক সম্মেলনে বেশ একটু গর্বের সাথেই সামিয়া রহমান বলে ফেললেন তিনি তার শত শত ছাত্রকে বিভিন্ন মিডিয়ায় চাকরি দিয়েছেন! এর অর্থ কি আমরা বুঝি? আপনি তা’ই দিতে পারেন, যা আপনার। যেমন আপনার গাড়ি থাকলে তার ড্রাইভার আপনি পছন্দ মত বেছে নেবেন। সেই স্বাধীনতা আপনার আছে। নিজের এবং পরিবারের প্রতি দায়িত্ববোধ থাকলে যাচাই বাছাই করে নিশ্চয়ই একজন ভালো ড্রাইভারই বেছে নেবেন। মিডিয়া হচ্ছে ইন্সটিট্যুশন, এর মালিক কি আপনি? বিশ্ববিদ্যালয় কি উপাচার্য বা শিক্ষক নেতাদের ব্যক্তিগত সম্পত্তি যে আপনারা কাউকে ‘চাকরি দেন’? চাকরি কি আপনাদের পকেটে? অথচ এই ধরণের কথা এরা অহরহ বলে এবং বলে পার পায়। কত বড় অপদার্থতা!? চাকরি দেওয়ার জিনিস নয়, চাকরি পাওয়ার জিনিস। সেই পাবে, যে যোগ্যতম। বিশ্ববিদ্যালয় প্রশাসনের কাউকে খেয়ালখুশি মত চাকরি দেওয়ার অধিকার নেই। দায়িত্ব আছে, যে যোগ্যতম তাকে উপযুক্ত পদে অধিষ্ঠিত করা। এটা দায়িত্বের প্রশ্ন, কারো দয়ার দান খয়রাত নয়। এটুকু বোঝে না, শিক্ষকতা করে, বিশ্ববিদ্যালয় চালায়, ক্ষমতার দাপট দেখায়, এমন তো খুব কম নয়। কত বড় অপদার্থ! ছাত্রদের চাকরি দেওয়ার দায়িত্ব কোন বিশ্ববিদ্যালয়ের শিক্ষকের নেই। বিশ্ববিদ্যালয়ের শিক্ষকদের দায়িত্ব হচ্ছে ছাত্রদের নিজ বিষয়ে উপযুক্ত করে গড়ে তোলা। বিশ্ববিদ্যালয়ের শিক্ষকেরা শেখাবে, ছাত্ররা শিখবে, এবং আর সবার সাথে প্রতিযোগিতা করে যোগ্যতার প্রমাণ দিয়ে কর্মক্ষেত্রে প্রবেশ করবে। আসল গল্প এটুকুই। অথচ নষ্ট হতে হতে এমন এক অবস্থায় আমরা পৌঁছেছি যে এই গল্প এখন অনেকটা রুপকথা। এখন এক শ্রেণীর শিক্ষক নামের কলঙ্ক ‘চাকরি দেয়’। সমস্যাগুলো খুব ভালো করে বোঝা দরকার।
সামিয়া রহমানের সাংবাদিক সম্মেলন দেখলাম। পুরোটা। গভীর মনোযোগের সাথে। এই সাংবাদিক সম্মেলনটির একটি ঐতিহাসিক মূল্য আছে। এটি শুরু থেকে শেষ পর্যন্ত অ্যাকাডেমিক অপদার্থতার এক অমূল্য দলিল। এটা নিয়েই একটা ছোটখাট থিসিস হতে পারে। সামিয়া রহমান নিজেকে নির্দোষ প্রমাণ করতে পারেন নি, কিন্তু তিনি যা বলেছেন তা সত্য হলে দেশের সবচেয়ে বড় বিশ্ববিদ্যালয়টির একটি অংশ যে পচে তীব্র গন্ধ ছড়াচ্ছে তাতেও কোন সন্দেহ নেই। সামিয়া রহমানের এই সাংবাদিক সম্মেলন এই দেশে শিক্ষা ধ্যানধারণার যে প্রকৃত চেহারা তাও দারুণ ভাবে প্রকাশ করেছে। সাংবাদিক সম্মেলনে তার নিজ বক্তব্য থেকে এমন দুটি পয়েন্ট সামনে চলে এসেছে যা থেকে মনে করা যেতে পারে, ভদ্রমহিলা শিক্ষকতা পেশার জন্য অনুপযুক্ত। ইনফ্যাক্ট এই দুটি পয়েন্টের সূত্র ধরে ভদ্রমহিলাকে নতুন অভিযোগে অভিযুক্ত করা চলে। একই সাথে আমাদের তথাকথিত শিক্ষক নেতারা কেউ কেউ যে চরিত্রের দিক থেকে ইউনিয়ান পরিষদের কিছু টাউট মেম্বারদের হার মানানোর যোগ্যতা রাখেন তাও সামিয়ার বক্তব্য থেকে সুস্পষ্ট। সামিয়া রহমান এই মুহুর্তে বিপন্ন। তিনি খুব খারাপ একটা সময় পার করছেন। কাজেই আজ চুলচেরা বিশ্লেষণে যেতে চাই না। এক সময় লিখতেই হবে। আজকের এই সংবাদ সম্মেলন আমাদের দেশের লেখাপড়ায় এবং তথাকথিত উচ্চশিক্ষিতদের চিন্তাভাবনায় যে নৈরাজ্য ও দীনতা তা দেখিয়ে দিয়েছে। এটা নিয়ে না লিখলে অন্যায় হবে। যে কারনেই হোক, এই দেশে নামধাম করেছে এমন একটি শ্রেণি আছে যাদের আমার ভীষণ ধুরন্ধর বলে মনে হয়। প্রকৃত অর্থে শিক্ষা দিক্ষা যাই হোক না কেন। আজ সেই ধারণা প্রশ্নের মুখে পড়েছে। একদিকে প্রফেসর কলিমুল্লাহ্‌ আরেক দিকে ব্যারিস্টার তুরিন আফরোজ! এই বিষয়টিও কম ইন্টারেস্টিং নয়।
ফিজিক্সের সবচেয়ে ইন্টারেস্টিং বিষয়গুলোর অনেকটাই আমাদের দেশের বিশ্ববিদ্যালয়গুলোতে পড়ানো হয় না। তেমন আলোচনাও নেই। দুনিয়াজুড়ে যে সমস্ত বিষয়ে সবচেয়ে বেশি গবেষণা চলছে তা সম্পর্কে ছাত্রছাত্রী শিক্ষক অনেকেরই পরিষ্কার ধারণা নেই। যেমন টপোলজিক্যাল কোয়ান্টাম সলিডস। এর পেছনে অবশ্য কারণ আছে। বিষয়টি সহজ নয়। কোয়ান্টাম মেকানিক্স এবং কন্ডেন্সড ম্যাটার ফিজিক্সে দখল না থাকলে টপোলোজিক্যাল ইন্সুলেটর, সেমি-মেটাল ইত্যাদি ভালো করে বোঝার সুযোগ নেই। খুব সহজে টপোলোজিক্যাল ইলেক্ট্রনিক স্ট্রাকচার এবং তার সাথে সম্পর্কিত টপোলোজিক্যাল ইনভ্যারিয়েন্স বোঝানর উপায় জানা নেই। তো যাই হোক, কন্ডেন্সড ম্যাটার ফিজিক্সে টপোলজিক্যাল কোয়ান্টাম সলিডস একেবারে কাটিং এইজ গবেষণার অনেকটা জায়গা দখল করে রেখেছে। অথচ আমাদের দেশে টপোলজিক্যাল সিস্টেমগুলো নিয়ে কোন ধরণের কাজ হয় নি বললেই চলে। এই প্রেক্ষিতে গত বছর শুরুর দিকে টপোলজিক্যাল কোয়ান্টাম সলিডস নিয়ে একটু সিরিয়াস নাড়াচাড়া শুরু করি। বিষয়টি সহজ ছিল না। এখনো সহজ নয়। অন্যান্য সিস্টেম নিয়ে কাজের মাঝে কিছু টপোলজিক্যাল সিস্টেম নিয়ে কাজ শুরু করেছিলাম। মজাটা অনেকটাই সারফেইস ইলেক্ট্রনিক স্টেইটে অথচ সেটা স্টাডি করার সুযোগ তেমন ছিল না। ভেতরের ভৌত ধর্মাবলী নিয়েই কাজ করতে হয়েছে। একটু একটু করে গত এক বছরে ছাত্রছাত্রীদের নিয়ে কিছু কাজ করতে পেরেছি। গত এক বছরে টপোলজিক্যাল সিস্টেমের উপর প্রকাশিত/প্রকাশনার জন্য অ্যাক্সেপ্টেড প্রবন্ধের তালিকা।
আওয়ামী-বাকশালিদের ভেতর সব সময় একাধিক গ্রুপ থাকে। এটা অবশ্য অন্য দলেও আছে। তবে চেতনার নামে যখন লুটেপুটে খাওয়াটা মুখ্য হয়ে ওঠে তখন গ্রুপিং-লবিং অবশ্যম্ভাবী। কত খাবে? ক'জনে খাবে? এই গ্রুপিং-লবিং-এর একটা কমন প্যাটার্ণ আছে। সম্প্রতি এই প্যাটার্নে যোগ হয়েছে 'হাইব্রিড' ও 'কাউয়া' টার্ম দুটো। স্বার্থে লাগলেই এরা সমানে নিজেদেরকেই হাইব্রিড আর কাউয়া ডাকতে থাকে। তবে সবচেয়ে ক্ল্যাসিক তরিকা হচ্ছে, এক দলের, অপর পক্ষকে স্বাধীনতা বিরোধী, রাজাকার ইত্যাদি আখ্যা দেওয়া। অনেক সময় জামাত তোষণকারি। শিক্ষকতা জীবনে আওয়ামী-বাকশালিদের এই বিশ্ববিদ্যালয়েই যে কতবার এক গ্রুপের অন্য গ্রুপকে জামাত তোষণকারি বলে অবহিত করতে দেখেছি তার হিসেব নেই। প্রায়ই দেখেছি দুটো গ্রুপই একই সাথে পরস্পরকে জামাত তোষণকারি বলছে! এরা উড়ো চিঠির মাধ্যমে পরস্পরকে গালিগালাজ করতে খুব পছন্দ করে। এই সদ্য সমাপ্ত আওয়ামী-বাকশালিদের কিসের যেন নির্বাচনেও একই ঘটনা ঘটে গেল।
একটা কাজ খুব সচেতনভাবেই কখনো করি না। কাজটা হচ্ছে, কখনো বিচার চাই না। বিচার চাইতে হলে বিচারকের একটা নৈতিক ভিত্তি থাকতে হয়। সেই নৈতিক ভিত্তি যেখানে অনুপস্থিত সেখানে বিচার চাওয়াটা এক ধরণের ছ্যাবলামো। দুঃখ পাই, রাগ হয়। দুঃখ ও ক্ষোভ নিজের ভেতর জ্বলতে দেই। নিজের অক্ষমতা স্বীকার করি। কিন্তু যে ক্ষমতার উৎসই অবৈধ, গায়ের জোরে চেপে বসা, তার কাছে বিচার চাওয়ার কিছু নেই। এমনিতেই ছোট মানুষ। নিপীড়কের কাছে বিচার চেয়ে নিজেকে আরো ছোট করতে ইচ্ছা করে না। সাপকে ওঝা মানতে অস্বীকার করি। দুঃখিত মুস্তাক, আপনার হত্যাকাণ্ডের বিচার চাইতে পারছি না।
বিশ্ববিদ্যালয়গুলোতে ছাত্রছাত্রীদের পরীক্ষা বন্ধের যে সিদ্ধান্ত নেওয়া হয়েছে তা সম্পূর্ণ রাজনৈতিক। এর সাথে শিক্ষা কার্যক্রম, করোনা, বা স্বাস্থ্যবিধি মানা না মানার সম্পর্ক ক্ষীণ। এক সময় ছাত্র ছিলাম। ছাত্রছাত্রীদের হতাশা ও অসহায়ত্ব কিছুটা হলেও উপলব্ধি করি।
শ্রদ্ধা হচ্ছে বিশুদ্ধ এক অনুভূতি। দাবী করার বিষয় নয়। ক্ষমতার দাপট কেন্দ্রিক তথাকথিত 'বিনম্র শ্রদ্ধার' যে সংস্কৃতি এই দেশে চালু হয়েছে, তার থেকে নোংরা কিছু কল্পনা করা কঠিন।
কোন জিনিসটি মানুষকে বিশিষ্টতা দান করে? আমার মনে হয় তার অন্তর্গত বিশ্বাস। এই বিশ্বাস যখন মানুষ সত্যিকার অর্থে ধারণ করে তখন তার কাজ এবং বিশ্বাসের মধ্যে পার্থক্য আর থাকে না।
একটি রাষ্ট্র ও সমাজ ব্যবস্থা কতটুকু সভ্য তা বোঝার কিছু মাপকাঠি আছে। এর ভেতর অন্যতম হচ্ছে সরকার প্রধান, রাষ্ট্র প্রধান বা রাজনৈতিক নেতা-নেত্রীদের যে ভাষায় সম্বোধন করা হয়। যদি দেখেন শিক্ষিত শ্রেণী সরকার প্রধান, রাষ্ট্র প্রধান, অথবা মন্ত্রীদের নাম নিতে গিয়ে 'মহামান্য' অথবা 'মাননীয় মাননীয়' বলে মুখে ফেনা তুলছে, তাহলে বুঝবেন রাষ্ট্রটি নিম্ন মানের, যিনি এমনটা করেন তিনি বড়জোর ডিগ্রীধারী, শিক্ষা ভেতরে বাসা বাঁধে নি। সভ্য রাষ্ট্রে সরকার প্রধান এবং মন্ত্রীদের নাগরিক সমাজ দৌড়ের উপর রাখে। অসভ্য সমাজ ও রাষ্ট্রে সরকার এবং ক্ষমতাবানরা নাগরিক সমাজের উপর খবরদারী করে। প্রকৃত শিক্ষিত মানুষ প্রজা হতে অস্বীকার করে। কাউকে তেলানো তার একেবারেই পোষায় না। এটা একটা লিট্মাস টেস্ট। বহুবার ব্যবহার করেছি। ভুল হয় নি বললেই চলে। সকল চাটুকার অযোগ্য। মানুষ হিসেবে বিপদজনক।
আপনি যখন মাফিয়াতন্ত্রের সকল আলামত সুস্পষ্ট হওয়ার পরও দেশের থেকে দল ও ব্যক্তি ইমেজ নিয়ে বেশি ব্যস্ত হয়ে উঠবেন, বুঝবেন আপনি নষ্ট হয়ে গেছেন। আপনার মুখে কোন চেতনা ইত্যাদির কথা আর মানায় না। আপনি হয়ত ক্ষুদ্র খুদকুঁড়োর আশায় নষ্ট মানুষদের পা-চাটছেন। নিজেকে প্রশ্ন করুন।
আমি যেটা পারি না, সেটা অন্য কেউ কী করে পারে!? শুধু পারলে তো হবেনা, আমার মত করে পারতে হবে! আমি যেটা বুঝি না, সেটা আর কেউ কী ভাবে বোঝে!? ইন্ডিকেটর টেটর সব বাতিল, আমি ভালো বললে ভালো, না হয় তো কালো! আমি যেমন দেখেছি, শুনেছি, তার বাইরে আবার দেখার বোঝার কী আছে?! আমার যে ভাবে হয়েছে, সেভাবেই হতে হবে, অন্য রকম হলে চলবে না, হয় না, সম্ভব না, পিরিয়ড! এই হচ্ছে চিন্তা ভাবনার দৌড়! চিন্তা ভাবনা তো বলা যায় না, বলতে হয় হিংসুক মনোবিকার। ধন্যবাদ ফেইসবুক! এই সার্কাস দেখার সুযোগ করে দেওয়ার জন্য।
কেমব্রিজ থেকে দেশে ফিরে এসে প্রথম দু'জন মাস্টার্স থিসিস ছাত্র সুপারভাইজ করি। তাদের কাজ ছিল সুপারকন্ডাক্টরে ক্রিটিক্যাল কারেন্ট ডেনসিটি নিয়ে। একেবারেই নতুন প্রজেক্ট। হাতের কাছে অবশ্য কিছু বইপত্র আর কেমব্রিজ থেকে নিয়ে আসা বিপুল সংখ্যক পেপার ছিল। একেবারে শুরুতেই দুই ছাত্রকে বলে দিয়েছিলাম, যা লিখবে নিজের ভাষায় লিখবে। এই কড়া নির্দেশনা তারা যথাসাধ্য পালন করার চেষ্টা করেছিল। এই চেষ্টা করতে গিয়ে তাদের যে ভোগান্তি তা দেখে মাঝে মাঝে খুব মায়া হত। নিজে থেকে কিছু লেখা আমাদের ছাত্রছাত্রীদের শতকরা ৯০ ভাগ জানে না। এই হার বিশ্ববিদ্যালয় শিক্ষকদের ভেতর ৫০ পারসেন্টের কম হবে না। স্কুল, কলেজ ও বিশ্ববিদ্যালয়ে মুখস্থনির্ভর লেখাপড়া সব ধরণের সৃজনশীলতা বহু আগেই নষ্ট করে দেয়। সেই থেকে এখন পর্যন্ত থিসিস ছাত্রছাত্রী যখনই সুপারভাইজ করেছি, তাদের প্রথমেই বলে নিয়েছি কোন ধরণের প্লেইজারিজম চলবে না। এই নির্দেশনা যে সব সময় কাজ করেছে শতভাগ নিশ্চয়তা দিয়ে বলতে পারি না। কিন্তু প্রত্যেকটি ছাত্রছাত্রীকে যে গবেষণার এথিক্যাল ষ্ট্যাণ্ডার্ড সম্পর্কে একটি ধারণা প্রথমেই দিয়েছি, তা বলতে পারি। সব সময় কাজ করে নি। অনেক সময় করেছে। সংখ্যা, ডাটা, চার্ট ইত্যাদি খুব আকর্ষণ করে। প্রতি বছরের বার্ষিক প্রতিবেদন পড়ে দেখি। শুধু রাজশাহী বিশ্ববিদ্যালয় নয়, অন্যান্য বিশ্ববিদ্যালয়েরও। প্রকাশিত প্রবন্ধের তালিকা দেখলে মনে হয় অন্তত অর্ধেক প্রবন্ধের ক্ষেত্রে পিয়ার রিভিউ প্রশ্নবিদ্ধ। প্রিডেটরি জার্নালে প্রকাশিত এই সমস্ত প্রবন্ধ প্লেইজারাঈজড প্রবন্ধের মতই গর্হিত। একই রকম পাপ। একই রকম ধোঁকাবাজি। প্লেইজারিজম, আমাদের দেশে যে গবেষণা ‌হয় তার এক অপরিহার্য অংশ। নীতিনৈতিকতাহীন শিক্ষক, গবেষক, পৃথিবীর ভেতর সম্ভবত জঘন্যতম রিক্রুটমেন্ট প্রসেস, অযোগ্য দলদাস প্রশাসন, উদ্ভট নিয়োগ ও পদোন্নতি নীতিমালা, লেখাপড়া বাদ দিয়ে চেতনাচর্চা ও সরকারের নির্লজ্জ দালালি, ইত্যাদি প্লেইজারিজম এবং প্রিডেটরি জার্নালে প্রকাশের পেছনে প্রধান কারণ। অসুখটা এখানে। প্লেইজারিজম হচ্ছে লক্ষণ। সম্প্রতি ঢাকা বিশ্ববিদ্যালয়ের তিন শিক্ষকের প্লেইজারিজম নিয়ে যে মাতামাতি তা আমার কাছে কিছুটা কৌতুককর। কিছুটা বোধহয় ভন্ডামিও। এটা যুগ যুগ ধরে চলছে। একেবারে আমাদের আশেপাশেই। বিশ্বাস না হলে, বিশ্ববিদ্যালয়গুলোর যে কোন একটি বিভাগের সেমিনার লাইব্রেরীতে ঢুকে একটু থিসিসগুলো হাতে নিয়ে দেখুন। 
কাউকে এটা বোধহয় বোঝানো যাবে না। এমন অনেক কিছু করতে হচ্ছে, যা করতে আমার একটুও ভালো লাগে না। আজ বিভাগে চতুর্থবর্ষ ছাত্রছাত্রীদের জেনারেল ভাইভা ছিল। চা-বিরতির সময়ে একরকম দৌড়ে গিয়ে ছাত্রদের সাথে দাঁড়িয়েছি। কয়েক মিনিট থেকে, ভাইভা আবার শুরু হওয়ার আগেই বিভাগে ফিরে এসেছি। এই প্রতিবাদে সামিল না হয়ে উপায় ছিল না। এ'সব করতে একটুও ভালো লাগে না। অথচ একজন শিক্ষক হিসেবে, এই দেশের একজন মানুষ হিসেবে এ'টুকু করতে না পারলে খারাপ লাগতে থাকে। চোখের সামনে বিশ্ববিদ্যালয়গুলো অযোগ্য মানুষদের পাল্লায় পড়ে বিশ্ববিদ্যালয়ের সকল চরিত্র হারাতে বসেছে। বড় যন্ত্রণা! দেশে ফিরে শুধু চেয়েছিলাম, নিজ পরিবার, মা-বাবা, ফিজিক্স, শিক্ষকতা, আমার কাজ আর যা ভালো লাগে তা নিয়ে পড়াশোনা করে নির্ঝঞ্ঝাটে জীবনটা কাটিয়ে দিতে। কী চাইলাম! আর কী ভাবে দিন কেটে যাচ্ছে!
শিক্ষকতার একটা দায় আছে। তার মধ্যে একটা হচ্ছে, ছাত্রছাত্রীদের জন্য রেকমেন্ডেশন লেটার লেখা। অনেক কাজের ভিড়েও এটা আমাকে করতে হয়। আনন্দের সাথেই করি। গত বছর বোধহয় কয়েক ডজন রেকমেন্ডেশন লেটার লিখেছি। অনেক সময় ছাত্রছাত্রীরা একেবারে ডেডলাইনের মুখে রেকমেন্ডেশন লেটার চেয়েছে। মানুষ তো, একটু বিরক্ত হয়েছি, কিন্তু কাউকে না বলি নি। বছর শেষে চারজন ছাত্রছাত্রী কানাডা, আমেরিকা ও জাপানে ফুল ফান্ডিংসহ পিএইচডির সুযোগ পেয়েছে। এ'সব নিয়ে গল্প করতে আমি পছন্দ করি না। তবে, এই আনন্দ ভালো জার্নালে দু'চারটে ভালো পেইপার পাবলিশ করার থেকে অনেক অনেক বেশি। ভাবছিলাম এই বছরটা ছাত্রছাত্রীদের ফান্ডিংসহ বিদেশে পড়াশোনার সুযোগ করে দিতে আরো বেশি চেষ্টা করব। যোগ্যতা থাকা সত্ত্বেও রাজশাহী বিশ্ববিদ্যালয়ের ছাত্রছাত্রীরা এই একটি ব্যাপারে বেশ পিছিয়ে আছে। গত ক'মাসের কিছু ঘটনায় অনেক কিছু পাল্টে গেছে। প্রথমে আমার মা গুরুতর অসুস্থ হলেন, এখন আমার বাবা। আমার সময়ের প্রায় পুরোটাই এখন তাঁদের নিয়ে। এই অবস্থায় আমার ছাত্রছাত্রীসহ অন্যদের কাছে একটি বিশেষ অনুরোধ, সামনের কয়েকটা মাস এই দায়িত্ব থেকে আমাকে একটু মুক্তি দিলে খুব ভালো হয়। আমি সত্যিই দুঃখিত। এটা নিজের দায়িত্ব বলেই জেনে এসেছি। দু'একজন যাদের রেকমেন্ডেশন লেটার সাবমিট করব বলে কথা দিয়ে ফেলেছি, তারা ছাড়া। অবস্থা যাই হোক না কেন, ডেডলাইনের মধ্যে তাদের কাজ করে দেব ইনশাল্লাহ্‌। কিন্তু নতুন অনুরোধ এখন আর সময়মত এন্টারটেইন করতে পারব বলে ভরসা হয় না। ইমেইল বা মেসেজের উত্তর দিতে দেরি হলে কিছু মনে করবে/করবেন না। আশা করি সবাই বুঝবে/বুঝবেন। একটা কঠিন সময় যাচ্ছে। সকলের দোয়া প্রার্থী।
ভক্ত পাওয়া খুব কঠিন কিছু নয়। শত্রু পাওয়া সবচেয়ে সহজ। ভালো বন্ধু পাওয়া সবচেয়ে কঠিন। এখন হচ্ছে ফেইসবুকের যামানা। বন্ধুত্ব শব্দটাই বেশ সস্তা হয়ে গেছে। সত্যিকারের ভালো বন্ধু আল্লাহ্‌পাকের নেয়ামত। তো যাই হোক, ফেইসবুক বন্ধু জুটেছে বেশ কিছু। এদের মধ্যে অল্প কিছু মানুষের কাজকর্ম আমাকে আকর্ষণ করে। গত একটি বছরের কাজকর্মের নিরিখে ফেইসবুক বন্ধু তালিকায় থাকা যে আমায় সবচেয়ে মুগ্ধ করেছে সে হচ্ছে, প্রসেনজিৎ কুমার। এই বিশ্ববিদ্যালয়েরই এক ছাত্র। করোনার কারণে গত বছরের মার্চ মাসে বিশ্ববিদ্যালয় বন্ধ হয়ে যায়। সেই সাথে বিশ্ববিদ্যালয়ের সকল রেস্তোরা, ক্যান্টিন ইত্যাদি। বিশ্ববিদ্যালয়ে ছড়িয়ে থাকা শত শত কুকুর বেড়ালের দু'বেলা খাবারের উৎস হঠাৎ করেই বন্ধ হয়ে যায়। এই দীর্ঘ বন্ধে প্রসেনজিত এই কুকুর বেড়ালগুলোর খাবারের জোগাড় করে আসছে। ফেইসবুক থেকে যেটুকু বুঝি, ছেলেটা একটু পাগলাটে কিসিমের। একটু পাগলাটে না হলে এই অসাধারণ কাজটি সে করত কেমন করে!? এই বিশ্ববিদ্যালয়ে হাজার ছাত্র-শিক্ষকের মাঝে যাকে নিয়ে একটু নিরিবিলি বসে এক কাপ চা-কফি খাব এমন মানুষ খুঁজে পাওয়া আমার জন্য খুব কঠিন। হাতে গোনা অল্প কিছু মানুষের কথা মনে হয়। যাদের কথা মনে হয় তাদের ভেতর প্রসেনজিত অন্যতম। এই পাগলাটে ছেলেটি, আমার কাছে, ২০২০ সালের একজন হিরো।
একটা প্রশ্নের সামনে প্রায়ই পড়তে হয়, দেশে ফিজিক্সে ভালো কে? এই প্রশ্নের সহজ উত্তর দেওয়া বেশ কঠিন। ফিজিক্সে ভালো, এই কথার অর্থ আসলে কী? আপনি কি ভালো গবেষক খুঁজছেন? জ্ঞানের গভীরতা? না কি ভালো শিক্ষক? এই তিন প্রশ্নের উত্তর কোথাও কোথাও ওভারল্যাপ করে, কিন্তু অনেক ক্ষেত্রেই নয়। একটা ধারণা গড়ে উঠেছে, ভালো গবেষক হতে হলে জ্ঞানের গভীরতা থাকতেই হয়। আংশিক সত্য। গবেষণা অনেকটাই দক্ষতা। কাজ শেখার একটা ব্যাপার। জ্ঞানের গভীরতা থাকলে গবেষণার মান অনেক বেড়ে যায়, তবে গভীরতা ছাড়াই কিছু কলা-কৌশল জানা থাকলেও গবেষণা করা যায়। বেশ ভালোই করা যায়। শিক্ষকতার জন্য বরং জ্ঞানের গভীরতার প্রয়োজনটা বেশি হতে পারে। বিশেষ করে ছাত্রছাত্রীদের মান যদি ভালো হয়। ভালো শিক্ষকের কি ভালো গবেষক হতেই হবে? উত্তরটা হচ্ছে, এক কথায়, না। ভালো গবেষক হলে ভালো শিক্ষক হওয়াটা কিছুটা সহজ হতে পারে। তারচেয়ে বেশি কিছু নয়। এমন একটা ধারণা তৈরির একটা চেষ্টা দেখতে পাই, যেখানে আকারে ইঙ্গিতে বলার চেষ্টা করা হয়, যারা ভালো গবেষক নন, তারা আসলে ভালো শিক্ষকও নন। একেবারেই ভুল - আমি বলব একটা অপচেষ্টা। এই ক'দিন আগেই একজন প্রশ্ন করছিলেন - ফিজিক্স শিখতে হলে আপনি বিশ্ববিদ্যালয় পর্যায়ে কাকে বা কাদের সাজেস্ট করবেন? দারুণ প্রশ্ন। এবং উত্তর দিতে অনেক ভাবতে হয়। পদার্থবিজ্ঞানের খুব গুরুত্বপূর্ণ দুটো শাখার কথা বলব - কোয়ান্টাম মেকানিক্স এবং সলিড স্টেইট ফিজিক্স। কোয়ান্টাম মেকানিক্স শিখতে যার কথা বলে থাকি, তাকে পদার্থবিজ্ঞানের ছাত্রদের ভেতর অনেকেই চেনে। গবেষণায় অনেক পোটেনশিয়াল থাকা সত্ত্বেও তিনি খুব বেশি কাজ করেন নি। গবেষণায় প্রোডাক্টিভিটি বিবেচনা করলে তার আগে অন্তত ডজন খানেক নাম অনায়াসে চলে আসতে পারে, কিন্তু প্রশ্নটি যদি পদার্থবিজ্ঞান বোঝা নিয়ে হয়, তাহলে তিনি থাকবেন একদম প্রথম সারিতে। সলিড স্টেইট ফিজিক্সে যার নাম বলি, গবেষক হিসেবে তিনি কিছুটা পরিচিত। প্রোডাক্টিভিটি বিচারে তিনি প্রথম জনের তুলনায় একটু এগিয়ে আছেন বলতে হবে। তবে এখানেও নির্দ্বিধায় বলা যায় গবেষণায় আরো ভালো করার সামর্থ্য তার অবশ্যই ছিল। জ্ঞানের গভীরতা বিচার করলে তিনি প্রথম সারির। তাকে অবশ্য পদার্থবিজ্ঞানের ছাত্ররা প্রথম জনের মত অতটা চেনে না। তাহলে ব্যাপারটা কী দাঁড়াচ্ছে? গবেষণা, জ্ঞান ও শিক্ষকতা পরস্পরের সাথে সংযুক্ত হলেও এদের স্বাতন্ত্র অস্তিত্ব আছে। এবং এই তিনটির প্রত্যেকটি অত্যন্ত গুরুত্বপূর্ণ। আমার নিজের উদাহরণই দিই, ছাত্র অবস্থায় যে ক'জন শিক্ষক শুরুতেই পদার্থবিজ্ঞানে আমার ভালবাসা সৃষ্টিতে ভূমিকা রেখেছিলেন তাদের কেউ সেই অর্থে ভালো গবেষক ছিলেন না। এই ভালবাসাটা তৈরি না হলে পরবর্তীতে আজহার স্যার অথবা অরুণ স্যারের মত গবেষকদের দেখে তাদের মত হওয়ার আকাঙ্ক্ষাটাই তৈরি হত না। ভালো শিক্ষকতা, জ্ঞানের গভীরতা আর গবেষণা, এই তিনটিই অমূল্য। হাল আমলে গবেষণা, গবেষণা বলে যে একটা ক্রেইজ তৈরি হয়েছে তার পাল্লায় পড়ে আমরা যেন ভালো শিক্ষকতার মূল্যায়ন করতে কার্পণ্য না করি। আমি বরং বলব, ভালো শিক্ষকের মূল্য ভালো গবেষকের তুলনায় বেশি ছাড়া কম নয়। ভালো শিক্ষক নিজে ভালো গবেষক নাও হতে পারেন, কিন্তু ভালো শিক্ষক, ভবিষ্যতের জন্য অনেক ভালো গবেষক তৈরি করতে পারেন। অ্যাপ্রেশিয়েট করার মত যা কিছু আছে, আমরা তা যেন অ্যাপ্রেশিয়েট করতে পারি।
বিজ্ঞানের ইতিহাস নিয়ে যে আগ্রহ ও পড়াশোনা তা একজন অ্যামেচার হিসেবে। কখনো ভাবি নি এই ধরণের একটি অনুষ্ঠানে কী-নোট লেকচার দিতে হবে। আয়োজকরা যখন অনুরোধ করলেন তখন প্রথম প্রতিক্রিয়া ছিল, সবিনয়ে না বলে দেওয়া। এই ধরণের অনুষ্ঠানে কিছু বলার মত অবস্থা আমার নেই। তারপর অনেক ভেবে রাজি হয়েছি। প্রধান কারণ প্রফেসর মুঈন উদ-দীন আহমাদ খান। এই কিছু দিন আগ পর্যন্ত আমি তাঁকে সেভাবে জানতাম না। এই দেশে জ্ঞানের রাজ্যে এক নিষ্ফলা সময় চলছে। এই নিস্ফলা সময়ে অল্প দু'চারজন নিভৃতচারী জ্ঞানী মানুষ যারা আছেন তাদের ভেতর প্রফেসর খান একজন। বর্তমানে বয়স ৯৫। একটি বিশ্ববিদ্যালয়ের উপাচার্য ছিলেন, ছিলেন স্বাধীনতার পর প্রতিষ্ঠিত বাংলাদেশ ইসলামী ফাউন্ডেশনের প্রথম পরিচালক। দেশের একেবারে প্রথম সারির ইতিহাসবিদদের মধ্যে একজন। তাঁকে ক'জনে চেনে? ভালো করে জানতাম না বলে, নিজেই অপরাধ বোধে ভুগেছি। 
২০১৫ সাল থেকে এটা করে আসছি। বছর শেষে, প্রকাশিত প্রবন্ধের একটা তালিকা। উদ্দেশ্য শুরু থেকেই একটা, হয়ত কেউ কাজ করতে আগ্রহী হবেন। আনন্দের সাথে বলতে হয়, এর একটা প্রভাব দেখতে পাচ্ছি। আজকাল অনেকেই এটা করছেন। এ’বছরে এখন পর্যন্ত প্রকাশিত অথবা প্রকাশনার জন্য অ্যাকসেপ্টেড প্রবন্ধের তালিকা।
সংখ্যায় অত্যন্ত কম হলেও দেশে কিছু ভালো মানের পিএইচডি হয়েছে। এখনো হচ্ছে। ক'দিন আগে এমন কথা বলেছিলাম। আজ একজন জনপ্রিয় ফেইসবুকারের লেখায় দেখছি- "এই দেশে আজ পর্যন্ত কোন ভালো মানের পিএইচডি ডিগ্রী হয়নি। পিরিয়ড! কেউ যদি বলে এখানেও কিছু ভালো পিএইচডি হচ্ছে সে তাহলে ভালো মানের পিএইচডি কাকে বলে তার সংজ্ঞাই জানেনা। আমার জানার বাহিরে একজন দুজন থাকলে সেটাকে ব্যতিক্রম হিসাবে নেওয়া যেতে পারে উদাহরণ হিসাবে না।" একটু জট লেগে গেল! ১। "এই দেশে আজ পর্যন্ত কোন ভালো মানের পিএইচডি ডিগ্রী হয়নি। পিরিয়ড!"; অনেক বড় স্টেইট্মেন্ট! এত জোর দিয়ে বলতে হলে অনেক জানতে হয়। ২। "কেউ যদি বলে এখানেও কিছু ভালো পিএইচডি হচ্ছে সে তাহলে ভালো মানের পিএইচডি কাকে বলে তার সংজ্ঞাই জানেনা।"; এটাও বড় স্টেইট্মেন্ট। মনে হচ্ছে যারা পিএইচডি ইত্যাদি নিয়ে কথা বলে, তারা অনেকেই পিএইচডির ষ্ট্যাণ্ডার্ড সম্পর্কেই জানে না! ৩। "আমার জানার বাহিরে একজন দুজন থাকলে সেটাকে ব্যতিক্রম হিসাবে নেওয়া যেতে পারে উদাহরণ হিসাবে না।"; প্রথম স্টেইট্মেন্টের সাথে কেমন প্যাঁচ লেগে গেল! না কি আমার স্বল্প বুদ্ধিতে ঠিক ধরছে না? আমি বেশি জানি না। তবে এটুকু জানি, দেশে পিএইচডি করে আমার বিভাগ থেকেই কেউ কেউ ইউরোপ এবং আমেরিকায় গবেষণার জন্য সম্মানজনক ফেলোশিপ পেয়েছে, এই বিশ্ববিদ্যালয় থেকে পিএইচডি করে ইউরোপে পোস্টডক করছে এবং করেছে এমন একাধিক গবেষক আমার চেনা। দেশ থেকে পিএইচডি করে সাইটেশন সংখ্যায় এবং প্রকাশনার বিচারে, "এই দেশে আজ পর্যন্ত কোন ভালো মানের পিএইচডি ডিগ্রী হয়নি। পিরিয়ড!" ধরণের বক্তব্য দেওয়া অধ্যাপকের থেকে এগিয়ে থাকা তরুণ ছাত্র আমারই আছে।জ্ঞানের অভাবে আমরা যারা 'ভালো জাতের পিএইচডি' বুঝতে পারি না, তারাও অনেকে স্বীকার করি দেশে খুব কমই মানসম্মত কাজ হচ্ছে। কিন্তু ভালো কাজ যারা করছেন (এদের ভেতর অনেকেই অনায়াসে বিদেশে ভালো বিশ্ববিদ্যালয়ে পিএইচডি করতে পারতেন, পারিবারিক বা অন্য কোন কারণে সুযোগ নিতে পারেন নি), তাদের ছোট করার অধিকার কারো নেই। পিরিয়ড। কিছু লেখার আগে আরেকটু খোঁজখবর করাটা খারাপ নয়।
আমার আত্মীয়, বন্ধু, শিক্ষক, ছাত্রছাত্রী, পরিচিত, এদের ভেতর বিএনপি-জামাত মনভাবাপন্ন মানুষ আছেন, আছেন আওয়ামী-বাকশালি, বাম, মাওলানা, নাস্তিক, মুসলিম ও হিন্দু। দলমত নির্বিশেষে এদের ভেতর কেউ কেউ আছেন যাদের আমি নির্দ্বিধায় ডিসেন্ট মানুষ হিসেবে গণ্য করি। তাদের ভালো হলে আমার ভালো লাগে। তাদের কষ্টে আমি কষ্ট পাই। তো এই যেখানে অবস্থা, সেখানে ক্ষুদ্র স্বার্থের চর্চাকারী রাজনৈতিক দলগুলোকে কীভাবে সমর্থন করি? এরা তো শুধু নিজেদের কথা ভাবে আর জানে মুক্তিযুদ্ধের চেতনা অথবা ধর্ম অথবা প্রগতিশীলতার ভেক ধরে কী করে অপরের অধিকার অস্বীকার করে লুটেপুটে খাওয়া যায়। যাদের চিন্তায় পুরো দেশ আর দেশের সব ধরণের মানুষের কল্যাণ ও অধিকার অনুপস্থিত, তাদের চিন্তা চেতনা অথবা রাজনীতি কী করে সমর্থন করা যায়? 13
এই দেশে অত্যন্ত ভালো মানের পিএইচডি সম্ভব। অতীতে কিছু হয়েছে। বর্তমানেও কিছু হচ্ছে। কিন্তু খুব ভালো মানের পিএচডির সংখ্যা অত্যন্ত কম। শতকরা হিসেবে হয়ত ১% হবে না। পিএইচডির নামে যেসব প্রায় অখাদ্য বাজারে আসছে সেগুলোই আমাদের দেশের গবেষণাকে রিপ্রেজেন্ট করে। পিএইচডি সম্পর্কে সর্বসাধারণের ধারণা এই অখাদ্যগুলোকে দেখেই গড়ে ওঠে। ষ্ট্যাণ্ডার্ড বিচার করার সময় ও যোগ্যতা বেশীরভাগেরই নেই। কাজেই দেশি পিএইচডি শুনলেই যা ভাবার ভেবে নেয়। অত্যন্ত দুঃখজনক। পরিশ্রম ও মেধার জোরে দেশে থেকে যারা অসাধারণ সব কাজ করে পিএইচডি অর্জন করেছেন তাদের কৃতিত্ব দেশের বাইরে সেরা বিশ্ববিদ্যালয়গুলো থেকে যারা ভালো মানের পিএইচডি করেছেন তাদের থেকে কম নয় বলেই বিবেচনা করি। আপসোস, এই সমস্ত কৃতি গবেষকেরা 'দেশি পিএইচডি', তাই খারাপ, ধরণের একটি দৃষ্টিভঙ্গি থেকে সহজে রেহাই পাবেন না। কত বড় অবিচার! এই অবস্থা সৃষ্টি হয়েছে একদল নীতিহিন বিশ্ববিদ্যালয় শিক্ষকের কারণে। প্রায় কোন ধরণের সামর্থ্য ও মান সম্পর্কে ধারণা ছাড়াই এরা মুড়ি-মুড়কির মত পিএইচডি 'উৎপাদন' করে যাচ্ছে। শিক্ষকতার সাথে সাথে এই ডিগ্রীটির মর্যাদা তলানিতে ঠেকেছে। দেখার কেই আছে বলে মনে হয় না। যাদের দেখবার কথা তারা অনেকেই অ্যাকাডেমিক নষ্টামিতে সেরা। পিএইচডি কোর্সে ভর্তির সময় ছাত্রছাত্রীদের কিছু যোগ্যতা দেখা হয়। এর থেকে অনেক বেশি প্রয়োজন সুপারভাইজারের রিসার্চ রেকর্ড যাচাই বাছাই করা। পিএইচডি রিসার্চ ছেলেখেলা নয়। এটাকে যারা ছেলেখেলা বানাচ্ছেন তারা অ্যাকাডেমিক ফ্রড। মূল দোষটা আমলা, মন্ত্রী, জেনারেল, আইজি সাহেবদের নয়। তাদের নিয়ে মজা করার থেকে বিশ্ববিদ্যালয় শিক্ষকদের নিজেদের ঘর সামলানো অনেক বেশি জরুরী।
একটু বিরক্তি ও কিছুটা অনিচ্ছা নিয়ে এই স্ট্যাটাস। অনিচ্ছার কারণ, এই স্ট্যাটাসে ‘আমি’ বেশি। ‘আমি’ জীবনে যতটা কম আসে ততই ভালো। তারপরেও লিখছি। অনেক দিন থেকে যে মেসেজটা দিতে চাচ্ছি, সেটা একটু দিতে পারি কি না। আরেকবার একটু চেষ্টা করে দেখি। এই মুহূর্তে দুটো গবেষণা সংক্রান্ত সমস্যা নিয়ে অনেক ভাবতে হচ্ছে। একটা হচ্ছে ক্রিস্টালাইন সলিডের বিভিন্ন ভৌত ধর্মে স্পিন-অরবিট কাপলিং-এর ভূমিকা। হ্যামিল্টনিয়ানের চেহারা আমার জানা, উপযুক্ত কম্পিউটার থাকলে খুব সহজে ক্যালকুলেট করা যায়। মোটাদাগে ইলেক্ট্রনিক ব্যান্ড স্ট্র্যাকচারের উপর কেমন প্রভাব পরবে সেটাও রাফলি আন্দাজ করতে পারি। কিন্তু প্রিসাইজলি ক্যালকুলেট করতে পারি না। ভালো কম্পিউটার দরকার, যেটা আমার ল্যাবে নেই। তো এখন কী করি? বসে থাকব? চলবে না। এখন যেটা করতে হচ্ছে তা হল এমন সব ভৌত ধর্ম নিয়ে কাজ করা যাদের উপর স্পিন-অরবিট কাপলিং-এর ভূমিকা নগণ্য। নগণ্য বললেই তো চলবে না, পিয়ার রিভিউয়ারদের কনভিন্স করতে হবে। এই কাজটি হচ্ছে, পদার্থবিজ্ঞান আর যুক্তির মারপ্যাঁচ। কত ধরণের অ্যাঙ্গেল থেকে প্রবলেমকে দেখা যায়, কোথায় কার কি ভূমিকা, কোনটাকে নেগলেক্ট করা যৌক্তিক, কোনটাকে নেগলেক্ট করা যায় না। পদার্থবিজ্ঞান আর যুক্তির খেলা। দ্বিতীয় সমস্যাটি আরো জটিল। কপার-অক্সাইড সুপারকন্ডাক্টরে আইসোটোপ এফেক্ট আজও এক অমীমাংসিত প্রশ্ন। মাথায় একটা ফেনোমেনোলজিক্যাল মডেল আছে। কিন্তু এমন মডেল আছে আরো অনেকের। এত মডেলের ভেতর আমারটা পাবিলশেবল্‌ হবে কেন? আমারটা ভালো কোন দিক থেকে? বেস্ট না হলেও যুক্তি ও ব্যাখ্যা ভালো তো হতে হবে। তা না হলে চলবে কেন? এই যে দুই সমস্যা, এদের নিয়ে যখন ভাবি, তখন আমি পুরোদস্তুর একজন বিজ্ঞানের ছাত্র। এটাই মূল পরিচয়। দিনের অন্য কোন সময়ে খুব ভালো কিছু ঘটলে বলি আলহামদুলিল্লাহ্। কোন কারণে মন খারাপ হলে কুরআনের আয়াতের ভেতর সান্ত্বনা খুঁজি। কোন মানুষের উপর বিরাগ জন্মালে নবীর (সাঃ) জীবনের কথা ভাবি, ভাবি তার ক্ষমাশীলতা আর ধৈর্যের কথা। এখানে আমি একজন, যেমনি হই না কেন, বিশ্বাসী মানুষ। প্রকৃতির দিকে তাকাই দুই দৃষ্টিতে। বিজ্ঞানের ছাত্র হিসেবে। আবার একজন বিশ্বাসী মানুষ হিসেবে। ইংরেজিতে যাকে বলে ওয়ার্ল্ড-ভিউ সেটা আমার ক্ষেত্রে বিজ্ঞান থেকে যতটা গড়ে না ওঠে তার থেকে বেশি গড়ে ওঠে বিশ্বাস ও আমার ধর্মের দর্শন থেকে। বিজ্ঞান এই সৃষ্টি জগতে কোন অর্থবহতা দান করে না। এই অর্থবহতা আসে ধর্ম থেকে। এই মহাবিশ্বে আমার যে অস্তিত্ব এর মানে শুধুমাত্র ধর্মই দিতে পারে। এই অর্থবহতা যার কাছে গুরুত্বপূর্ণ তার ধর্মের আশ্রয় নেওয়া ছাড়া আর কোন উপায় নেই। 
একেবারে লেইটেস্ট তথ্যের ভিত্তিতে একটা স্যাম্পলিং। আজকে পর্যন্ত যুক্তরাষ্ট্রে করোনা রোগীর সংখ্যা ১১৮৭৩৭২৭, টেস্ট হয়েছে ১৭৩২৩৫২৪৪। সনাক্তের হার ৬.৮৫%। ভারতের ক্ষেত্রে আক্রান্ত ৮৯৫৮১৪৩ এবং টেস্ট ১২৭৪৮০১৮৬। সনাক্তের হার ৭.০২%। পাকিস্তানে আক্রান্ত ৩৬৩৩৮০ এবং টেস্ট ৫০১৮৪৮৩। সনাক্তের হার ৭.২৪%। বাংলাদেশে আক্রান্ত ৪৩৮৭৯৫ এবং টেস্ট ২৫৮৯৪২১। সনাক্তের হার ১৬.৯৪%। যেকোনো বিচারে বাংলাদেশে সনাক্তের হার বিশ্বের বেশিরভাগ দেশ থেকে অনেক বেশি। প্রতি মিলিয়নে যুক্তরাষ্ট্রে মারা গেছে ৭৭২ জন, ভারতে ৯৫ জন, পাকিস্তানে ৩২ জন এবং বাংলাদেশে ৩৮ জন। তুলনামুলক ভাবে বাংলাদেশে মৃত্যুহার অনেক দেশের থেকে কম। তবে বাংলাদেশের থেকে মৃত্যুহার কম এমন আরো অনেক দেশও আছে। মৃত্যুহারের এই তারতম্য মোটাদাগে কিছু ইন্ডিকেটরের দিকে ইঙ্গিত করলেও, প্রকৃত কারণ এখন পর্যন্ত সম্পূর্ণ অজানা। মেলা হাইপোথেসিস দাঁড় করানো যায়, একটাও সতর্ক নিরীক্ষণে ধোপে টেকে না। বহু গবেষণা এখনো বাকি। যেটুকু পরিষ্কার, তা হচ্ছে বাংলাদেশে সংক্রমণের হার অস্বাভাবিক রকম বেশি। আমরা করোনা সঙ্কট থেকে বের হয়ে আসছি এমন ভাবার বিন্দুমাত্র কারণ নেই। সঙ্কটের মাত্রা একটি বৈজ্ঞানিক প্যারামিটার। মানুষের মনোভাব সম্পূর্ণ ভিন্ন বিষয়। বাংলাদেশ বিরাট বিপদে আছে। এই শীতকালটা আমরা কীভাবে সামলাবো সেটা এক বিরাট প্রশ্ন। অসতর্কতার কোন সুযোগ একেবারেই নেই। আমার ব্যক্তিগত কনসার্ন শিক্ষা প্রতিষ্ঠান নিয়ে। আগামী গ্রীষ্মের আগে শিক্ষাপ্রতিষ্ঠান খুলে দেওয়ার কোন উপায় আছে বলে মনে হচ্ছে না। আমাদের মনোযোগ দেওয়া উচিৎ কীভাবে অন-লাইন কার্যক্রম আরো ইফেক্টিভ করা যায় এবং কীভাবে আটকে থাকা পরীক্ষাগুলো শেষ করা যায়। এখন পর্যন্ত আমার অভিজ্ঞতা হচ্ছে অন-লাইন শিক্ষা কার্যক্রম খুব একটা ইফেক্টিভ হচ্ছে না। কেন হচ্ছে না, এবং কীভাবে করা যায় এটা নিয়ে যথেষ্ট চিন্তাভাবনার অবকাশ আছে। মাঝেমাঝে অত্যন্ত অস্থির লাগে। কবে আবার শিক্ষা কার্যক্রম স্বাভাবিক নিয়মে শুরু করতে পারব! হৃদয় চায় কালই শুরু করি, মস্তিষ্ক বলে সে সময় আসতে এখনো অনেক দেরি। কার্যকরী ভ্যাক্সিন দ্রুত পরিস্থিতির উন্নতি ঘটাতে পারে, কিন্তু এই ভ্যাক্সিন আমাদের হাতে আসতে এখনো অন্তত ছ'মাস। সময়টা এক বছরও হতে পারে। ধৈর্য ধরতেই হবে। আর কোন উপায় আছে বলে মনে হচ্ছে না।
ডিপার্টমেন্ট ছেড়ে সকালে একটু আগে বের হয়েছি। গাড়ির জন্য তেল নিতে হবে, মেয়েদের জন্য টুকটাক কিছু কেনাকাটা। প্রায় বাসায় ফিরে এসেছি এমন সময় প্রফেসর আব্দুল্লাহ শামস বিন তারিকের ফোন। আমাদের কাকিমা, অরুণ স্যারের স্ত্রী, মিসেস দেবিকা বসাক অত্যন্ত অসুস্থ, হাসপাতালে। বেশ কয়েক বছর ধরেই কাকিমা অসুস্থ। এর ভেতর গুরুতর সমস্যা নিয়ে হাসপাতালে গিয়েছেন অনেকবার। প্রতিবারই কিছুটা সুস্থ হয়ে বাড়ি ফিরেছেন। শামসের গলায় কিছু একটা ছিল। বাড়ির পথ ছেড়ে হাসপাতালের দিকে ছুটেছি। যখন পৌছালাম ততক্ষনে কাকিমা আর নেই। যখন সুস্থ ছিলেন তখন কতবার যে কাকিমার হাতের রান্না খেয়েছি হিসাব করা কঠিন। আমার সবসময় মনে হয়েছে কাকিমা আমাকে বিশেষ স্নেহ করেন। কেন জানি না। সেই ছাত্র অবস্থায় যখন দু'একবার স্যারের বাসায় গিয়েছি, সেই সময় থেকেই। অসম্ভব কোমলপ্রাণ, স্নেহপ্রবণ একজন মানুষ ছিলেন। অরুণ স্যারের অরুণ স্যার হয়ে ওঠার পেছনে কাকিমার ভূমিকা অপরিসীম। কাজ-পাগল মানুষটাকে কাজের সুযোগ করে দিতে গিয়ে সংসারের কত কাজ যে তিনি সামলেছেন! হাসপাতাল থেকে কাকিমার মরদেহ নিয়ে যখন আমরা স্যারের বাসায় পৌঁছেছি তখন দুপুর। শ্মশান থেকে যখন বাসায় ফিরছি তখন সন্ধ্যা নামছে, চারিদিক থেকে মাগরিবের আযানের সুর। 
আরজ আলী মাতুব্বর রচনা সমগ্র ১ এবং ২ আমি বেশ কয়েকবার পড়েছি। ভালো লেগেছে। একজন প্রাতিষ্ঠানিক শিক্ষা ছাড়া মানুষ তার মনে জাগা প্রশ্নের উত্তর খুঁজতে কী চেষ্টাটাই না করেছেন! পড়েছেন, ভেবেছেন, নিজের মত উত্তর খুঁজে পেতে চেষ্টা করেছেন। যা ভেবেছেন, যা বুঝেছেন তা লিখেছেন। তার লেখার ভেতর একজন ঋজু ব্যক্তিত্বের মানুষের ছাপ সর্বত্র। আরজ আলী মাতুব্বর তার ধারনাগুলোকে পরিচ্ছন্নতার সাথে ধারণ করেছেন। এই দিক থেকে তিনি সত্যিই শ্রদ্ধেয়। অকারণ বিদ্বেষ, বক্রোক্তি, বিদ্রূপ তার লেখায় পাওয়া যায় না। এই দিক থেকে তিনি দেশি, বিদেশি বড় বড় ডিগ্রীওয়ালা তথাকথিত 'মুক্তমনাদের' থেকে অনেক ভালো। ভদ্রতার সাথে দ্বিমত করাটা লেখাপড়া জানা মানুষ ভুলতে বসেছে। কিন্তু সব মিলিয়ে এ'টুকুই। এর থেকে বেশি কিছু নয়। আরজ আলী মাতুব্বরের লেখা পড়ে তাকে এক মুহূর্তের জন্যেও দার্শনিক বলে মনে হয় নি। মনে হয়েছে অত্যন্ত কৌতূহলী একজন বুদ্ধিমান মানুষ, যিনি তার মনে জাগা প্রশ্নের উত্তর খোঁজার আপ্রাণ চেষ্টা করে গেছেন। একজন দার্শনিকের চিন্তায় যে কোহেরেন্স, বিভিন্ন টার্মিনোলজি ব্যবহারে যে সতর্কতা, শব্দের অর্থবোধকটা নিয়ে যে সচেতনতা, যুক্তির যে বাঁধুনি, তার কোনটাই আরজ আলী মাতুব্বর রপ্ত করতে পারেন নি। এতে তাকে ছোট করা হচ্ছে না। এই দেশের 'পন্ডিতদের' ভেতর ক'জনাই বা এটা কিছুটা রপ্ত করতে পেরেছে? আরজ আলী মাতুব্বরের লেখার বিজ্ঞানমূল্য নগন্য। তিনি কোন অর্থেই বিজ্ঞানী নন। তিনি একজন অত্যন্ত চিন্তাশীল মানুষ। এখানেই তার স্বাতন্ত্র। আরজ আলী মাতুব্বর বিজ্ঞান বোঝার জন্য আপ্রাণ চেষ্টা করেছেন। কিন্তু সীমাবদ্ধতাও ছিল অনেক। প্রাতিষ্ঠানিক লেখাপড়ার অভাব ছিল, কিন্তু সবচেয়ে বেশি যেটা প্রতিবন্ধক হিসেবে কাজ করেছে তা হল, তিনি ঘটনাক্রমে একদল 'বামন' দিয়ে পরিবেষ্টিত হয়ে ছিলেন। এই 'শিক্ষিত বামন' সম্প্রদায় তার সম্ভাবনা অনেকটাই খর্ব করেছে। এদের খপ্পর থেকে তার বের হওয়াটা হয় নি। আরজ আলী মাতুব্বর ধর্ম নিয়ে লিখেছেন। কিন্তু তিনি ধর্মের দর্শন এবং মানুষের জীবনে এর প্রভাব উপলব্ধি করতে পেরেছেন বলে তার লেখা থেকে একটি বারও তা মনে হয় নি। এক কথায় ধর্ম নিয়ে তার চিন্তাভাবনা অত্যন্ত অগভীর। এই কথা অবশ্য বিপুল সংখ্যক 'ধার্মিক' মানুষের জন্যও প্রযোজ্য। কাকে আপনি কী মনে করেন, তা যত না যাকে মনে করা হচ্ছে তার পরিচয়, তার থেকে বেশি আপনার নিজের পরিচয়। এই দেশের মানুষ নকল দেবতা খুঁজতে পছন্দ করে। বামনেরা চারা গাছকে মহীরুহ বলে পুজো করে। চিন্তাভাবনায় অনভ্যস্ততার কারণে, দড়িকে অজগর বলে মনে হয়। আরজ আলী মাতুব্বরের একদল উদ্ভট ভক্তকুল সৃষ্টি হয়েছে। তাদের চোখে আরজ আলী মাতুব্বর 'মহাগুরু', 'বাংলার সক্রেটিস', ইত্যাদি। মহাগুরুটা কী জিনিস আমি বুঝি না। তবে সক্রেটিস একটু আধটু জানি। কী সর্বনাশ! এই বামনেরা একজন মানুষকে কতভাবেই না অপমান করে। ঠিক একইভাবে একদল উদ্ভট প্রতিপক্ষ আরজ আলী মাতুব্বরকে কারণে অকারণে গালিগালাজ করতে থাকে। কেন? ব্যতিক্রমি এবং চিন্তাশীল একজন স্বশিক্ষিত ভদ্রলোককে সহ্য করাটা এতটা কঠিন হয়ে উঠল কী করে? ভিন্নমতের জায়গা যে থাকতেই হবে। দেখি আর ভাবি, দু'দল বামন কীভাবেই না পরিবেশ নষ্ট করছে!
লেখাটি মূলত দেশের প্রধান চারটি পাবলিক বিশ্ববিদ্যালয়ে শিক্ষক নিয়োগ প্রক্রিয়াকে সামনে রেখে। তবে কিছু কিছু দিক দেশের সকল পাবলিক বিশ্ববিদ্যালয়ের জন্যই প্রযোজ্য। শুধু মৌখিক পরীক্ষা যথেষ্ট কি না, নিয়োগ নীতিমালা, ইত্যাদি বিষয় নিয়ে কিছু বলা হয় নি। সেটাও খুব গুরুত্বপূর্ণ তবে অন্য প্রসঙ্গ। আজকের বণিকবার্তায় প্রকাশিত।
কাউকে ডিমোরালাইজ করতে একদম চাচ্ছি না। কিন্তু কিছু সত্য ও বাস্তবতা দিনের আলোয় আসা উচিৎ। সত্য লুকিয়ে রেখে শেষ পর্যন্ত কারো কোন লাভ হয় না। যেহেতু দেশজুড়ে এই সময়টাতে বিশ্ববিদ্যালয়গুলোতে ছাত্রছাত্রী ভর্তি প্রক্রিয়া শুরু হতে যাচ্ছে, তাই পুরাতন কথাগুলো আর একবার একটু বলছি। যখন কেম্ব্রিজে ছিলাম তখন আমাদের স্টুডেন্ট সুপারভিশন করতে হত। ল্যাবে এবং থিওরিতে। যে সব ছাত্রের সুপারভিশন করেছি তারা সবাই ফিজিক্স বলতে পাগল ছিল। প্রবল আগ্রহ ছাড়া একজন ছাত্রছাত্রীও ক্যাভেনডিশ ল্যাবে ফিজিক্সে পড়াশোনা করতে আসে নি। এরা নিঃসন্দেহে শুধু বিলেত বা ইউরোপ নয়, বরং সারা দুনিয়ার বিচারেই ফিজিক্সে সেরা আন্ডারগ্র্যাজুয়েট এবং গ্র্যাজুয়েট ছাত্রছাত্রীদের মধ্যে পড়ে। তারপরেও এদের একজনের কাছেও ফিজিক্স খুব সহজ ছিল না। একদম কাছ থেকে এদের ফিজিক্স সত্যিকার অর্থে বুঝতে হিমশিম খেতে দেখেছি। 
এ'সব আমার একেবারেই ভালো লাগে না। এই বিশ্ববিদ্যালয়ে ছাত্র হিসেবে আমার শুরু ১৯৯০ সালে। এই ত্রিশ বছরে বহু উপাচার্য এসেছে গেছে। এরা কেউ সুষ্ঠুভাবে বিশ্ববিদ্যালয় চালিয়েছেন তা বলতে পারি না। নিয়োগে অসচ্ছতা সব সময় ছিল। পার্থক্য মাত্রাভেদে। খারাপের ভেতর একটাকে বেছে নেওয়া আমার পোষায় না। বর্তমানে রাজশাহী বিশ্ববিদ্যালয়ে যেটা ঘটছে তা হচ্ছে আওয়ামী-বাকশালী শিক্ষকদের দুটো দলের ভেতর কাঁদা ছোড়াছুড়ি। এই দু'দলের কেউ ধোয়া তুলসীপাতা নয়। অথচ ভাবসাব দেখে মনে হতে পারে একেকটা ধর্মপুত্র যুধিষ্টির। সম্পুর্ণ ক্ষমতাকেন্দ্রিক এই নোংরামি দেখতে খারাপ লাগে।
"জানালার ফাঁক দিয়ে ভোরের সোনালি রোদ এসে আমারে ঘুমাতে দেখে বিছানায়, — আমার কাতর চোখ, আমার বিমর্ষ ম্লান চুল– এই নিয়ে খেলা করে: জানে সে যে বহুদিন আগে আমি করেছি কী ভুল পৃথিবীর সবচেয়ে ক্ষমাহীন গাঢ় এক রূপসীর মুখ ভালোবেসে;" অথবা "একবার ভালোবেসে – যদি ভালোবাসিতে চাহিতে তুমি সেই ভালবাসা! আমার এখানে এসে যেতে যদি থামি !- কিন্তু তুমি চ’লে গেছ, তবু কেন আমি রয়েছি দাঁড়ায়ে !" অথবা মাত্র দু'টি লাইন- "এখানে আকাশ নীল - নিলাভ আকাশ জুড়ে সজিনার ফুল ফুটে থাকে হিম সাদা - রং তার আশ্বিনের আলোর মতন;" আর কে লিখবে? আহ্‌ জীবনানন্দ! "এ পৃথিবী একবার পায় তারে, পায় নাকো আর।" প্রকৃতি, বিষাদ আর রোমান্টিকতার মহাকবি। আজ তাঁর প্রয়াণ দিবস।
শুদ্ধ উচ্চারণের চেষ্টার মধ্যে দোষের কিছু থাকতে পারে না। পরিভাষার সঠিক ব্যবহার এবং তার জন্য চেষ্টা সবসময় প্রশংসনীয়। আমি নিজে ক্লাসে ছাত্রছাত্রীদের পড়ানোর সময় ইংরেজি, ফ্রেঞ্চ বা জার্মান শব্দগুলো যথাসাধ্য ঠিক উচ্চারণে প্রকাশের চেষ্টা করি। শব্দটি আরবি, উর্দু, গ্রিক, না হিন্দি, সেটা বড় কথা নয়। বড় কথা নয়, শব্দটি বিজ্ঞান না ধর্ম সংক্রান্ত। শব্দ উচ্চারণে শুদ্ধতার প্রয়াসের সাথে ঢালাওভাবে জঙ্গিবাদের মত একটা ভয়ঙ্কর জিনিসকে জড়িয়ে ফেলতে নিচুমানের কল্পনা ও বিশ্লেষণী শক্তি প্রয়োজন। সেই সাথে প্রয়োজন সাম্প্রদায়িক মনোবৈকল্য। বিশ্ববিদ্যালয় শিক্ষক! সত্যিই এই দেশ, কি বিচিত্র সেলুকাস!!
এই মাত্র খবরে দেখলাম, ঢাকা বিশ্ববিদ্যালয় এই বছর অন-লাইন ভর্তি পরীক্ষা নিচ্ছে না। এবার ঢাকা বিশ্ববিদ্যালয়ে ভর্তি পরীক্ষা হচ্ছে ১০০ নম্বরে। যার ভেতর ২০ আসবে এসএসসি ও এইচএসসির ফলাফল থেকে, এমসিকিউ ৩০, আর বাকি ৫০ লিখিত। ভর্তি পরীক্ষায় একটি নম্বর বহু ছাত্রছাত্রীর ভাগ্য নির্ধারণ করে। এই অবস্থায় এ'বারে এসএসসি ও এইচএসসির ফলাফলের উপর ২০টি নম্বর রেখে দেওয়া একটি অদ্ভুত সিদ্ধান্ত। বিশেষ পরিস্থিতির প্রেক্ষিতে এইচএসসির ফলাফল যেভাবে দেওয়া হচ্ছে তা বিজ্ঞানসম্মত নয়। তবে এর বাইরে কিছু করার সামর্থ্য সরকারের ছিল না, তাও সত্য। এটা মেনে নিতে হয়েছে। এই সম্পূর্ণ অবৈজ্ঞানিক পদ্ধতিতে নির্ণীত এইচএসসির ফলাফলের উপর ১০টি নম্বর রেখে দেওয়া মোটেই ঠিক হয় নি। আশঙ্কার কথা হচ্ছে, ঢাকা বিশ্ববিদ্যালয় এই দেশে অনেক ক্ষেত্রেই ট্রেন্ড-সেটার। হয়ত অন্যান্য বিশ্ববিদ্যালয়গুলো এই একই ধরণের সিদ্ধান্ত নিয়ে বসবে। মনে রাখা দরকার, বিশ্ববিদ্যালয় পর্যায়ে সকল সিদ্ধান্ত হওয়া উচিৎ চুলচেরা। ভাল-মন্দ বিশ্লেষণ না করে সিদ্ধান্ত নেওয়া শিক্ষকের কাজ নয়। যথাসাধ্য সুবিচার নিশ্চিত করা শিক্ষকদের একটা বড় দায়িত্ব। একটা ইম্পার্ফেক্ট সিচুয়েশনের ভেতর এবার বিশ্ববিদ্যালয়ে ছাত্র ভর্তি করতে হচ্ছে। এই অবস্থায়, আমার মনে হয়, সুবিচারের স্বার্থে বিশ্ববিদ্যালয়গুলোর উচিৎ এসএসসি এবং এইচএসসির ফলাফলের উপর কোন ধরণের নম্বর না রাখা। ভর্তি পরীক্ষার প্রশ্নের মান বাড়ানো উচিৎ যাতে ছাত্রছাত্রীদের যোগ্যতার একটা ভালো যাচাইবাছাই সেখানেই হয়ে যায়। মানসম্মত ভর্তি পরীক্ষার ফলাফলই একমাত্র নিয়ামক হলে ভালো হয়। জানি না অন্যান্য বিশ্ববিদ্যালয়গুলো কী করতে যাচ্ছে। আমার ভাবনাটুকু প্রকাশ করে রাখলাম।
সদ্য আবিষ্কৃত কক্ষ-তাপমাত্রায় অতিপরিবাহিতা নিয়ে প্রফেসর রায়হানা শামস্‌ ইসলামের একটি লেখা। আজকের বণিকবার্তায় প্রকাশিত।
ব্ল্যাকহোল নিয়ে সমগ্র ওয়েবিনারটি নিচের লিঙ্কে পাওয়া যাবে। সময় হলে শুনতে অনুরোধ করছি। মন্তব্য ও সমালোচনাকে স্বাগত জানাই।
পদার্থবিজ্ঞানে এ'বছরের নোবেল বিজয় নিয়ে সংক্ষেপে কিছু আলাপ করা হয়েছে। আজকের বণিকবার্তায় প্রকাশিত। লেখায় অবশ্য একটি তথ্য বিভ্রাট হয়েছে। চার লক্ষ নয়, চল্লিশ লক্ষ হবে। 
বহু কথা বলা যায়। তবে সরকারের সামর্থ্য এবং অভিভাবক ও ছাত্রছাত্রীদের শৃঙ্খলাবোধ বিবেচনায় আনলে, এইচএসসি পরীক্ষা না নেওয়ার সিদ্ধান্ত ঠিক আছে। পরীক্ষা না নিয়েও মূল্যায়নের জন্য আরো ভালো পদ্ধতি অবশ্যই আছে। তবে সেটা করতে গেলে পরিশ্রম কিছুটা বাড়বে এবং ঘটেও কিছু বুদ্ধিশুদ্ধি থাকতে হবে। মনে হয় না সরকার সেই পথে হাঁটবে। সেই সদিচ্ছা ও যোগ্যতা সরকারের নেই। ছাত্রছাত্রীদের শুধু এইটুকু বলি - পড়াশোনা, শেখা আর পরীক্ষা সমার্থক নয়। পরীক্ষার গুরুত্ব অনেক, কিন্তু পরীক্ষা মানেই যে শেখা তা সবসময় নয়। এইচএসসি পরীক্ষা না হওয়ার খবরে অনেকেই হয়ত উল্লসিত, অনেকের হয়ত মন খারাপ। কারো সুবিধা হল, কারো অসুবিধা। আমি বলব, সামনের দুটো মাস নিজে থেকেই খুব মনোযোগ দিয়ে পড়াশোনা করতে। এইচএসসির চাপ যেহেতু নেই, মন দিয়ে পড়তে আর শিখতে তো তেমন বাঁধা থাকার কথা না। সামনে বিশ্ববিদ্যালয় পর্যায়ে ভর্তির সময়। অতিরিক্ত ফুর্তিতে সময় কাটালে সামনে কাঁদতে হতে পারে। পথেঘাটে মানুষ কীভাবে চলছে তার সাথে ১৩ লক্ষ ছাত্রছাত্রীর একটা পাবলিক পরীক্ষার আয়োজন কোনভাবেই তুলনীয় নয়। আমরা একটা অস্বাভাবিক সময় পার করছি। এই সময়ে, সামর্থ্য বিচারে, পরীক্ষা না নেওয়ার সিদ্ধান্ত নিয়ে সরকার ভুল করছে তা বলা যায় না।
অ্যাস্ট্রোফিজিক্স এবং কসমোলজির একটা সুবর্ণ সময় চলছে। কাজেই এবারে পদার্থবিজ্ঞানে নোবেলে খুব একটা চমক ছিল না। বিশেষ করে কিছুদিন থেকে ব্ল্যাক-হোল, গ্র্যাভিটেশন্যাল ওয়েভ ইত্যাদি নিয়ে গবেষণা যেখানে বিপুল একটা মোমেন্টাম লাভ করেছে। অবসার্ভেশন্যাল অ্যাস্ট্রোনমি গত কয়েক দশকে দারুণ সব আবিষ্কার করেছে। তাত্ত্বিক ব্যাখ্যার জন্য জেনারেল রিলেটিভিটি অপরিহার্য। জেনারেল রিলেটিভিটির একজন আর অবসার্ভেশন্যাল অ্যাস্ট্রোনমির দু'জন, এই হল এই বছরের পদার্থবিজ্ঞানে নোবেল প্রাইজ। রজার পেনরোজের নোবেল পাওয়াটা অনেক আনন্দ দিয়েছে। অন্য দু'জন সম্পর্কে তেমন জানা ছিল না। একটু পড়ে দেখলাম, মোস্ট ডিজার্ভিং। কমন থ্রেড হচ্ছে ব্ল্যাক-হোল। একটা কথা মাথায় সেই থেকে ঘুরছে। ব্ল্যাক-হোল হচ্ছে এই মহাবিশ্বের অন্যতম ফ্যাসিনেটিং একটা জিনিস। তো এই ব্ল্যাক-হোল নিয়ে একটা সেমি-পপুলার ওয়েবিনার হলে কেমন হয়? যারা বিজ্ঞানের ছাত্র না, তারাও কিছুটা বুঝতে পারবেন, এমন? ছাত্রছাত্রী ও ফেইসবুক বন্ধুরা কী ভাবছেন?
নোয়াখালী কাণ্ডের এক 'নায়কের' ফেইসবুক পরিচয় দেখুন। দুয়ে দুয়ে চার মিলে যাচ্ছে না? এই সব নর্দমার কীট কোন শক্তির বলে বলিয়ান তা উপলব্ধি করার সময় পেরিয়ে যাচ্ছে। আরো চেনা দরকার তাদেরকে যারা আজকের অপকর্মের কথা উঠলেই, অমুক তমুক আমলে কি হয়েছিল তার বয়ান দেওয়া শুরু করে। অপকর্ম তৎক্ষণাৎ রুখে দিতে হয়। অন্য কারো অতীত পাপ, কারো বর্তমান জঘন্যতাকে এতটুকু হালকা করে না। যার যার পাপ তার তার। অন্যদের পাপের হিসেব করার চেয়ে আয়নায় নিজেদের মুখ দেখাটা অনেক জরুরী। জিরো-টলারেন্স, হাইব্রিড ইত্যাদি নিয়ে যারা গল্প দেয় তাদেরও চিনে রাখা দরকার। কিসের জিরো-টলারেন্স? ভিডিও প্রকাশিত না হলে এই সমস্ত নর্দমার কীট বুক ফুলিয়ে তাদের শয়তানি চালিয়ে যেত। কোন সন্দেহ আছে? যেই জোরে এই শয়তানি চলে, তাকে প্রশ্ন করুন। কারা ইনিয়ে বিনিয়ে এই শয়তানি জারি রাখতে সাহায্য করছে, তাদের চিনুন। আমরা মহাবিপদে আছি। এখনো চোখ না খুললে আমাদের কান্না এক দিন কৌতুকের মত শোনাবে।
একজন মানুষ, এক ইতিহাস। তিনি চলে গেলেন। দোষগুণ মিলিয়ে মানুষ। জানা আর না জানা নিয়ে মানুষ। তিনি কোটি মানুষের কাছে ছিলেন পরম শ্রদ্ধেয়, কোটি মানুষ তাঁকে অপছন্দ করেছে। কখনো কখনো তিনি বিরক্তির কারণ হয়েছেন কোটি মানুষের। তাঁকে পছন্দ করা যায়, অপছন্দ করা যায়, এড়ানো যায় নি কখনো। তাঁর বিষয়ে, তাঁর জ্ঞানের গভীরতা ও ব্যাপ্তি অনুভব করা কঠিন কাজ। তবে এটুকু বলতেই পারি, নিজ বিষয়ে তিনি যা জানতেন, নিজ বিষয়ে তেমন জানা কোন বিজ্ঞানী, শিক্ষাবিদ, শিল্পী, সমালোচক, দার্শনিক, পণ্ডিত বোধহয় এই দেশে তেমন কেউ নেই। আমরা অনেকেই প্রায় শূন্য জ্ঞান নিয়ে তাঁকে বোঝার চেষ্টা করেছি। একটি শ্রেণির কাছে পরম শ্রদ্ধেয় এই মানুষটির জীবনের শেষ সময়টা বড় অস্থির আর অনেকটা অবমাননার সাথে কেটে গেল। আল্লাহ্‌তায়ালা দেখালেন। যাদের দেখবার চোখ আছে তাদের জন্য বিশাল শিক্ষা। শেষ বছরগুলোতে তিনি যে আপাত দুর্বলতা দেখিয়েছেন, পরম করুণাময় হয়ত সে দুর্বলতা থেকে তাঁকে নির্মল করতেই গত ক'দিনের ঘটনাবলীর মধ্যদিয়ে এই বয়োবৃদ্ধ আলেমকে নিয়ে গেছেন। আল্লাহ্‌ ভালো জানেন। নানা ঘটনায় তাঁর ওপর কিছুটা বিরক্ত ছিলাম। আজ সেই বিরক্তি আর অনুভব করছি না। শুধুই শোক। ইতিহাসের এক বর্ণাঢ্য অধ্যায়ের আপাত সমাপ্তি। এই বুজুর্গ আলেমকে আল্লাহ্পা‌ক তাঁর প্রিয় মানুষদের কাতারে শামিল করুণ।
রাজশাহী শহর থেকে একটু দূরে অবস্থিত একটি মাদ্রাসা ও এতিমখানার সাথে সামান্য জানাশোনা আছে। কয়েকবার গিয়েছি। ছায়াঘেরা নিরিবিলি। বাচ্চাদের দেখতে বারবার যেতে ইচ্ছা করে, সময় হয়ে ওঠেনা। একদল নিবেদিতপ্রান মানুষ বাচ্চাগুলোকে যতদূর সম্ভব ভালো রাখার চেষ্টা করছেন। দেখে ভালো লাগে। চেষ্টা আছে, সিমাবদ্ধতাও অনেক। ছোটছোট বাচ্চারা অনেকেই বাধ্য হয়ে মাদ্রাসায় আছে। এর থেকে করুণ আর কিছু হয় না। একটি শিশুর বড় হতে শুধু খাদ্য, বস্ত্র, শিক্ষা আর চিকিৎসা যথেষ্ট নয়। তার দরকার কোমল পরিচর্যা। আদর আর ভালবাসা। বেশভূষায় অতি সাধারণ, আয়-রোজগারে অতি দরিদ্র এবং সমাজে অনেকটা অবহেলিত অনেক মাদ্রাসা শিক্ষক আছেন যারা সত্যিই দরদ দিয়ে বাচ্চাগুলোকে আগলে রাখেন। এমন মানুষ নমস্য। তাদের দেখলে মাথা নত হয়। আমি এমন কাউকে কাউকে দেখেছি। হয়ত এমন অনেকে আছেন। তারা অত্যন্ত বড় মাপের মানুষ। আবার মানুষের ভেতরেই দানব বাস করে। এই ধরণের দানব সমাজে সবখানে আছে, মাদ্রাসাগুলো ব্যতিক্রম নয়। কিন্তু এতিম বাচ্চা অথবা কুরআন শিখতে আসা শিশুদের উপর বর্বরতার একটা ভিন্ন মাত্রা আছে। এমন ঘটনা আজকাল খুব বেশি ঘটছে। এই সমস্ত ঘটনা সম্পর্কে সবচেয়ে বেশি জানার কথা যারা মাদ্রাসার সাথে সংশ্লিষ্ট। তারা অনেকেই জেনেশুনে চুপ থাকেন। এই চুপ থাকা অপরাধ। সংশোধন ভেতর থেকে আসতে হবে। কিছু বর্বরতার নমুনা এখন ফেইসবুকের পাতায়। এই বর্বরতা বেড়ে চলেছে। এই দেশ ও সমাজ যে ভাবে চলছে তাতে এর আশু নিরসন আশা করতে পারি না। সব কিছু পচিয়ে ফেলার আয়োজন। শিক্ষা, সমাজ, রাষ্ট্র, ধর্ম কিছুই রেহাই পাচ্ছে না। কোমল হৃদয় ছাড়া মানুষ কীভাবে ধার্মিক হয়? একটি এতিম শিশুকে অথবা কোরআন শিখতে আসা একটি বাচ্চাকে নির্মম প্রহার করতে কতটুকু হৃদয়হীন হতে হয়? আমাদের নবী (সাঃ) কোন শিশুর সাথে উঁচু গলাতে, রুঢ় ভাষায় কথা বলেছেন, এমন কোন নজির কোথাও আছে? মাদ্রাসায় অনাচার বন্ধে সকলের, বিশেষ করে যারা মাদ্রাসা পরিচালনা করছেন তারা, মাদ্রাসার ছাত্রছাত্রী, শিক্ষক, তাদের সবার আগে এগিয়ে আসা উচিত। চুপ থেকে গোষ্ঠী স্বার্থ শেষ পর্যন্ত রক্ষা করা সম্ভব হবে না। ধর্ম রক্ষার তো প্রশ্নই ওঠে না।
বাংলা ভাষায় বিজ্ঞান চর্চার গুরুত্ব, সমস্যা ও সম্ভাবনা ।। সালেহ্‌ হাসান নকীব ।। বোধিচিত্ত
(লুবিয়ানার এক গলিতে, বাপ ও তার বেটিরা। ছবি তুলেছেনঃ রায়হানা শামস্‌ ইসলাম)
গবেষণার যে দুনিয়াদারি সেটা একটু বুঝি। বুঝি বলেই কেমব্রিজ থেকে যখন দেশে ফিরে আসি তখন মনে কোন ভ্রান্ত ধারণা রাখি নি। জানতাম জীবন কঠিন হবে। কঠিন হয়েছে। জানতাম যে মানের কাজ ক্যাভেন্ডিসে বসে অনায়াসে করতে পারি, দেশে থেকে তা করা হয়ত কখনো সম্ভব হবে না। এসব জেনেশুনেই আসা। এসব নিয়ে আপসোস করা তাই পোষায় না। এগুলো তো ফ্যাসিলিটি, রিসার্চ সাপোর্ট ইত্যাদি নিয়ে আলাপ। এর বাইরেও অনেক আলাপ আছে। সেই আলাপের একটি দিক নিয়ে আজকের এই লেখা। আমরা চাই বা না চাই, দুনিয়া অনেকটাই চলে ব্র্যান্ড ভ্যালু আর যোগাযোগের উপর। ব্র্যান্ড ভ্যালু অবশ্য বায়বীয় কিছু নয়। সঙ্গত কারনেই কেমব্রিজ, অক্সফোর্ড অথবা হার্ভার্ডের ব্র্যান্ড ভ্যালু তৈরি হয়েছে। কিন্তু একটা গুরুত্বপূর্ণ বিষয় আমরা প্রায়ই ভুলে যাই, ইন্ডিভিজ্যুয়াল কোয়ালিটি আর প্রতিষ্ঠানের ব্র্যান্ড ভ্যালু এক জিনিস নয়। বলতে দ্বিধা নেই, হার্ভার্ডের এমন পিএইচডিধারি দেখেছি যাকে আমি বাংলাদেশের কোন বিশ্ববিদ্যালয়ে চাকরীর জন্য সুপারিশ করব না। এই ধরণের অনেকেই বাকি জীবন অবশ্য হার্ভার্ডের গল্প শুনিয়ে বেশ ভালোই পার করে দেবে। তবে মনে রাখতে হবে হার্ভার্ড এই জন্য হার্ভার্ড যে, এই ধরণের পিএইচডিধারি সেখানে শয়ে বা হাজারে একটি। বাংলাদেশের কোন কোন বিশ্ববিদ্যালয়ের কোন কোন বিভাগ যে ধরণের পিএইচডি দেয়, সেখানে হয়ত এই হার শয়ে নব্বইটি। এটাই পার্থক্য। এই পার্থক্য আছে বলেই ব্র্যান্ডের এত চাহিদা। আমার শিক্ষকতা জীবনে অন্তত ডজনখানেক ছাত্রছাত্রী রাজশাহী বিশ্ববিদ্যালয়ের পদার্থবিজ্ঞান বিভাগে পেয়েছি, যারা পৃথিবীর শ্রেষ্ঠ বিশ্ববিদ্যালয়ে পড়ার ও গবেষণা করার উপযুক্ত। কিন্তু এই ডজনখানেক ছাত্রছাত্রী খুঁজে পেতে দুই দশকের বেশি শিক্ষকতা করতে হয়েছে। সেরা বিশ্ববিদ্যালয়গুলোতে একটি শ্রেণীতেই এই মানের দু’ডজন ছাত্রছাত্রী পাওয়া যাবে। কাজেই পার্থক্য সুস্পষ্ট। এই যে পার্থক্য, যা অস্বীকার করা যায় না, তা আমাদের দেশে যারা গবেষণা করে তাদের জন্য এক বড় প্রতিবন্ধকতা সৃষ্টি করে। একটি পেপারের মান যাই হোক না কেন, অ্যাফিলিয়েশনে বাংলাদেশের কোন বিশ্ববিদ্যালয়ের নাম থাকাটাই একটা দুর্বলতা। এটাকে প্রেজুডিস বলাই যায়। কিন্তু এই প্রেজুডিস থেকে খুব কম মানুষই মুক্ত। একজন ছাত্রকে যখন জিজ্ঞেস করা হয় – কোন কলেজে পড়েছ? তখন নটরডেম কলেজ আর বুধপাড়া ডিগ্রী কলেজ, মনে একই ভাব সৃষ্টি করে না। অথচ কলেজের নামের সাথে ব্যক্তি সামর্থ্যের সরাসরি সম্পর্ক থাকবেই এমন তো নয়। এই দেশে যারা গবেষণায় ভালো বা ভালো করতে চায় তাদের এই ব্র্যান্ডজনিত দুর্বলতার কারনে অহরহ সমস্যায় পড়তে হয়। গবেষণা জগতে এই সমস্যা অত্যন্ত প্রকট। অবশ্য ব্যক্তিগতভাবে এটা নিয়ে কখনো তেমন বিচলিত হই নি। এমন হবে সেটা জানাই ছিল। এখন ছাত্রছাত্রীদের কথা ভেবে একটু খারাপ লাগে। তারা পরিশ্রম করে। ভালো জার্নালে পেপার সাবমিট করতে চায়। কোন কোন ক্ষেত্রে রিভিউ ছাড়াই পেপার ফেরত আসে। সেখানে এমন কিছু বায়বীয় মন্তব্য থাকে যা থেকে বোঝা যায় ভালো করে না দেখেই পেপারটি বাদ দেওয়া হয়েছে। অভিজ্ঞতা থেকে জানি, অথর অ্যাফিলিয়েশন ভালো কোন ইউরোপীয় অথবা আমেরিকান বিশ্ববিদ্যালয়ের হলে পেপারটি রিভিউ ছাড়া ফেরত আসত না। খুব একটা কিছু করার নেই। এটাই দুনিয়ার নিয়ম। শিক্ষাটা তাহলে কী? শিক্ষাটা হচ্ছে, দেশে থেকে যারা ভালো করতে চায়, তাদের জন্য চ্যালেঞ্জটা বড়। একটু ভালো হলে চলবে না। সত্যিই ভালো হতে হবে। অল্প ক’জন ভালো হলে চলবে না, অনেকের ভালো হতে হবে। অনেকে ভালো হলেই কেবলমাত্র ব্র্যান্ড ভ্যালু তৈরি হয়। এই দেশে থেকে গবেষণায় ভালো করতে হলে লড়াকু হতেই হবে। আমাদের লড়াইয়ের লেভেলটা আলাদা। রিয়েল অথবা পারসিভড অবিচার দেখে হতাশ হওয়া যাবে না। লড়াইটা চলবে। লড়াইটা এনজয় করা শিখতে হবে। লড়াকু হলে একদিন অবস্থার পরিবর্তন নিশ্চয়ই হবে।
ছবিটি রাজশাহী বিশ্ববিদ্যালয়ের একজন ছাত্রের ফেইসবুক পেইজ হতে সংগৃহীত। কোন একটি ছাত্র হলের কোন একটি কক্ষে রক্ষিত কাগজপত্র এবং সার্টিফিকেটের অবস্থা। হলের প্রভোস্ট, হাউস-টিউটর ইত্যাদি পদের প্রতি জুনিয়র সিনিয়র অনেক শিক্ষকেরই বিপুল আগ্রহ। তাদের জানার কথা এসব কেবল পদ-পদবী নয়, নয় কেবল মাস শেষে কিছু বাড়তি সম্মানী। পদের সাথে দায়িত্বও বর্তায়। আমাদের ছাত্রছাত্রীরা এক দিনের নোটিশে হল ত্যাগ করেছে। কতদিনের জন্য, সে ধারণা তাদের ছিল না। কাগজপত্র, বই খাতা, ইত্যাদি তারা হলেই রেখে গেছে। কাদের দায়িত্ব ছিল সেসব রেখে যাওয়া জিনিসের রক্ষণাবেক্ষণ? অবশ্যই হল প্রশাসনের। সেই দায়িত্ব কি পালিত হয়েছে? পালিত হচ্ছে? কতটুকু হচ্ছে?