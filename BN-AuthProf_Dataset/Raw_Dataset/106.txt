দেখতে দেখতে গানটির বয়স সাড়ে চার মাস হয়ে গেল। ধন্যবাদ তাদেরকে করোনার এই দুঃসময়েও যাদের আন্তরিকতায় গানটির মিউজিক ভিডিওটি আমরা রিলিজ করতে পেরেছিলাম। সুমন রহমান অবশ্যই তাদের একজন। গানঃ হারানো রুপকথা ব্যান্ডঃ টিয়ারস অফ সাইলেন্স ভোকালঃ জন রাসেল ব্যাকাপ ভোকালঃ হিমেল হাসান লিরিক্সঃ জন রাসেল এবং মালিহা চৌধুরী গিটার, ভায়োলিন, পিয়ানোঃ মানিক খান মডেলঃ সুমন রহমান, লায়লা আফরিন স্টোরিঃ জন রাসেল ইডিটিংঃ নাভান এবং কাইছার
স্বগোত্রীয় হায়না দ্বারা আক্রান্ত হয়ে পরীমনি বিচার চেয়েছিলেন মায়ের কাছে। তিনি শৈশবে মা-কে হারিয়েছিলেন। এই দুনিয়াতে আপন বলতে তাঁর আর কেউ ছিল না। দু’বেলা খেতে পারতেন না। মামা-চাচারা লোলুপ দৃষ্টিতে তাঁর দিকে তাকিয়ে থাকতো। তার জীবনে বাংলা সিনেমার শুরুটা এখান থেকেই। আজ মাননীয় প্রধানমন্ত্রীই তার মা। জীবনের এই দুর্দিনে মা ছাড়া তাকে আর কে-ই বা উদ্ধার করতে পারে? তাই তিনি মায়ের কাছেই আকুতি জানিয়েছিলেন ফেসবুকে চিঠি লিখে। অনেকটা রবীন্দ্রনাথের ছুটি গল্প টাইপের আবেগী ব্যাপার। মাননীয় প্রধানমন্ত্রীর উদ্দেশ্যে লেখা পরীমনির ফেসবুকপত্রটিতে "মা" শব্দটি এতবার ব্যবহার করা হয়েছে যে, এতবার 'মা' ডাকলে মাদার তেরেসাও ক্ষিপ্ত হয়ে বলতেন, কী হইছে তর, এরম কস ক্যা? সমস্যা কী? দেশে বিচার ব্যবস্থা এখন রাজকীয় সময় পার করছে। এই অর্থে রাজকীয় যে, এখন কেউ পুলিশ-আইন-আদালতের কাছে বিচার পাবে এমনটি স্বপ্নেও ভাবে না। সবাই সরাসরি রাজার কাছে নালিশ জানায় বিচার পাবার জন্য। মা প্লিজ। মাননীয় প্রধানমন্ত্রী ফেসবুকে সন্তানের করুণ আকুতি শুনে আর থাকতে পারেন নি। তাঁর হস্তক্ষেপেই শুরু হয় পরীমনির ধর্ষণের সম্ভাবনার বিচার। গ্রেপ্তার করা হয় অভিযুক্ত নাসির ইউ মাহমুদকে। গ্রেপ্তারের পর যথারীতি বাংলাদেশ পুলিশ তাঁর যাদুকরী খেল দেখানো শুরু করে। বের করতে থাকে একে একে নাসিরের সব গোপন কাহিনি। নাসির মাদক ব্যবসা করতো, সে নারীদের প্রলোভন দেখিয়ে কেজি হিসেবে বিক্রি করে দিতো, সে মদ এবং গাজার গডফাদার ছিল, সে অন্যের পুকুর দখল করে বাইলা মাছ চাষ করতো ইত্যাদি নানাবিধ অপরাধের সঙ্গে দীর্ঘদিন সে জড়িত। আমি ব্যক্তিগতভাবে নাসিরকে চিনি না। তবে তাঁর বিরুদ্ধে আমারও একটি অভিযোগ আছে। নাসির আমার বিকাশের পিন নাম্বার হাতিয়ে নিয়ে এজেন্টের সহায়তায় ব্যালেন্স থেকে পনের টাকা তুলে নিয়েছে। আশা করি এটির বিচারও পাব। পরীমনির পরেই আমার অভিযোগের সিরিয়াল। বাকিরাও চাইলে আসতে পারেন অভিযোগ নিয়ে। বিশেষ করে আপুরা - এই লম্পট শালায় আমার গায়েও হাত দিছিল, এই হারামি আমার ইনবক্সে হাপ্পেন পড়া ছবি পাঠিয়েছিল ইত্যাদি অভিযোগ তোলার জন্য এটিই ইতিহাসের সেরা সময়। ওদিকে পুলিশ পরীমনিকে নিয়েও গোপন সব তথ্য বের করে আনছে। এই মেয়ে মদ খেতে ক্লাবে গিয়েছিল। শত শত বেগানা পুরুষের সাথে তাঁর উঠাবসা। সে ক্লাবে গিয়ে ভাঙচুর করছিল। একাধিক পুরুষকে সে কুপোকাত করে ফেলেছিল। পুরুষেরা তাঁর অত্যাচার সহ্য করতে না পেরে ৯৯৯ এ ফোন করে। পরে পুলিশ জেট বিমান নিয়ে ঘটনাস্থলে যায় এবং মিশন ইম্পসিবল স্টাইলে নির্যাতিত পুরুষগুলোকে পরীমনির হাত থেকে রক্ষা করে। আমি জানি না বাংলা সিনেমার স্ক্রিপ্ট কারা লেখে। তবে বাংলাদেশ পুলিশের তদন্তের রিপোর্টের সাথে এসব স্ক্রিপ্টের অদ্ভুত মিল পাওয়া যায়। আবু-ত্ব-হা আদনান নামে এক বিস্ময়কর লেভেলের তরুণ ইসলামিক বক্তা নিখোজ প্রায় সপ্তাহখানেক হতে চলল। পুলিশকে বিষয়টি জানালে এখানেও পুলিশের বক্তব্য বাংলা সিনেমার কাছাকাছি ছিল। প্রতিদিন তো কত মানুষই হারায়া যায়, সবাইরে খোঁজা কি সম্ভব? পুলিশরে অনেক বড় বড় গুন্ডা-বদমাইশ ধরতে হয়, হারানো বক্তা খোঁজা পুলিশের কাজ না। পুলিশ কোন সার্চ ইঞ্জিন না। বিষয়টা বুঝতে হবে। আবু-ত্ব-হা আদনানকে আমাদের প্রথম আলো সম্বোধন করেছে ‘এক যুবক নিখোঁজ হয়েছে’ বলে। গুণীদের সম্মান দিতে জানেনা বলেই সম্ভবত এই পত্রিকার জ্যেষ্ঠ সাংবাদিককে ধরে যখন অর্ধনগ্ন করে পিটানো হয় তখন পাবলিক সেই সেটিকে ‘জ্যেষ্ঠ সাংবাদিক নির্যাতন’ না বলে ‘বুড়ি মহিলা পিটানো’ বলে। অতিসম্প্রতি নতুন বাজেটে শিক্ষায়ও উন্নয়নের ছোঁয়া লেগেছে। বিশ্ববিদ্যালয় শিক্ষা এখন আমাদের রাজস্ব খাতের অন্তর্ভুক্ত হয়েছে। শিক্ষার উপর ১৫% ভ্যাট আরোপিত হয়েছে। আলহামদুলিল্লাহ। এইবার আসল শিক্ষা হবে। বর্তমানে বাংলাদেশ প্রতিদিনই বিভিন্ন দেশ থেকে করোনার টিকা আনছে। সকালে চীন থেকে আসে, বিকালে রাশিয়া থেকে। আমেরিকা টিকা দিতে চায় তো তাঁর আগেই দিয়ে দেয় অক্সফোর্ড। এতো টিকার মাঝেও বাংলাদেশের হাতে এখন কোন টিকাই নেই। ওদিকে একজন সাংসদ জানিয়েছেন হাঙ্গেরিকে টিকা দিয়ে সাহায্য করে বাংলাদেশের এখন বিশ্বে আবারও এক নাম্বার। সব মিলিয়ে উন্নয়নের এক মহাপ্লাবনেরই শিকার বাংলাদেশ নামক এই ব-দ্বীপ। রাস্তায় বের হলেও উন্নয়ন চোখে পড়ে। চারদিকে অকারণে বিয়ে বাড়ির বাতি জ্বলছে। ঢাকার রাস্তায় আগে ইঞ্জিনচালিত রিকশা চলতো না, এখন চলে। এই দেশ আর সেই দেশ নাই। সেদিন ইন করে শার্ট-প্যান্ট পরিহিত অফিশিয়াল ড্রেসধারী এক লোক এসে হঠাত আমার সামনে দাঁড়িয়ে বললেন, ভাই, কিছু টাকা দিতে পারবেন? সামান্য কিছু। আমার চাকরি চলে গেছে। প্রতিদিন ইন্টারভিউ দিচ্ছি। অনেক জায়গায় সিভি দেয়া আছে। কোথাও ব্যবস্থা হচ্ছে না। আমি লোকটির দিকে কিছুক্ষণ তাকিয়ে রইলাম। মানিব্যাগে আমার মাত্র দুইটি বিশ টাকার নোট। এই টাকা দিলে তাকে অপমান করা হবে কিনা বুঝতে পারছিলাম না। আমি তবু তাকে নোট দুইটা বের করে দিলাম। ভদ্রলোক নিয়েই হাঁটা দিলেন। সম্ভবত অপমানবোধ ব্যাপারটি বুঝার অবস্থা ভদ্রলোকের নেই। দেশে ভয়াবহ উন্নয়ন হয়েছে সে কথা পত্র-পত্রিকায় অনেক পড়েছি। নিজ চোখে উন্নয়ন সেদিনই প্রথম দেখলাম।
কাল বিখ্যাত ১৩ জুন। না, একাত্তরে এই দিনে মুক্তিযোদ্ধারা বিশেষ কিছু করে নি। ১৩ জুন, স্কুল-কলেজ খুলে দিয়ে আবারও ডাক্তার ইঞ্জিনিয়ার উৎপাদনের কাজ শুরু হওয়ার কথা ছিল। কিন্তু হল কই। প্রতিবারের মত স্কুল খোলার ডেট আসার তিন চারদিন আগে থেকেই এবারও শুরু হয়েছে করোনার রাজনৈতিক সংক্রমন। করোনা প্রো, করোনা ম্যাক্স প্রো, করোনা প্লাস, করোনা মাইনাস, পোকো করোনা ইত্যাদি বিভিন্ন ভেরিয়েন্ট এখন বাজারে পাওয়া যাচ্ছে। সাথে ফাস্ট সংক্রমন আর ভুয়া ভ্যাকসিন সুবিধা তো থাকছেই। স্টক ফুরাবার আগেই লুফে নিন আপনার পছন্দের ভাইরাসটি। পত্র পত্রিকায় হঠাৎ আতংকের অভিনয়। হাসপাতালে বেড নেই, সিলিন্ডারে অক্সিজেন নেই, পায়ের নিচে মাটি নেই, বদনায় পানি নেই। আরে রাখো তোমার স্কুল - কলেজ। পড়ালেখা দিয়া কী হবে? রবীন্দ্রনাথ কি পড়াশোনা করছে? নজরুল পড়াশোনা করছে? এরা পাকা মূর্খ ছিল। বাইচা থাকলে পড়াশোনা অনেক হবে। বাইরে ওযুতে নিযুতে লাশের সারি দেখে এলাম। নিজের মনরে বুঝাইতে পারতেছি না। ইয়া মাবুদ এই দেশরে তুমি বাঁচাও। তো এভাবেই বন্ধ রয়ে গেল ডাক্তার ইঞ্জিনিয়ারের আতুরঘর শিক্ষা প্রতিষ্ঠান। তবে পদ্মাসেতু আর মেট্রোরেলের কাজ চলছে। সার্বিক দিক থেকে দুইটি জিনিস দৃশ্যমান। ১. এসএসসি এবং এইচএসসি পরীক্ষা করোনার সমানুপাতিক। ২. শিক্ষা প্রতিষ্ঠান খোলা আন্দোলনের ভয়ানুপাতিক।
বিভিন্ন অনলাইনে শপে মাঝে মাঝে চোখ ধাঁধানো অফার দেয়া হয়। তাঁরা ব্যবসা গুটিয়ে ফেলছে। সেজন্য অবিশ্বাস্য ডিসকাউন্টে সব প্রডাক্ট বিক্রি করে দিচ্ছে। তিন হাজার টাকার পাঞ্জাবি মাত্র দুইশত ত্রিশ টাকা, বারোশ টাকার জাইংগা মাত্র আশি টাকা, তিনশো টাকার মোজা মাত্র পঁচিশ টাকা। তবে স্টক সীমিত। তাই এডভান্স পেমেন্ট করে বুকিং দিতে হবে। একটি বিকাশ নাম্বার দেয়া থাকে। সবাই হুমড়ি খেয়ে পড়ে। এই সুযোগ তো নিতেই হবে। বিকাশে কয়েক লক্ষ টাকা এডভান্স করে ফেলার পর আচমকা ঘটে সেই অলৌকিক ঘটনাটি। অনলাইন শপটি গায়েব এবং বিকাশ নাম্বারটিও বন্ধ। কিছুদিন আগে এক ব্যক্তিকে ফোন দিয়ে জানানো হলো তাকে বিদেশ থেকে শয়ে শয়ে স্বর্ণের বিস্কুট ভর্তি প্যাকেট পাঠানো হবে। তাকে বলা হলো প্যাকেটগুলো গ্রহণ করার জন্য ডাচ বাংলা ব্যাংকের একটি শাখায় কয়েক লক্ষ টাকা আগে জমা দিতে হবে। ভদ্রলোক টাকা জমা দিলেন তড়িঘড়ি করে। স্বর্ণের বিস্কুট রাখার জন্য দারাজ থেকে একটি সিন্দুকও অর্ডার করে রাখলেন। পরে অবশ্য বিস্কুটের প্যাকেটটি আর তাঁর ঠিকানায় আসে নি। সম্ভবত আকাশের ঠিকানায় চলে গেছে। তবে দারাজ থেকে সিন্দুকটি এসেছিল। এমন ঘটনা শুধু অনলাইন শপ কিংবা ফোন কলের মাধ্যমেই ঘটে তা কিন্তু না। বাংলাদেশের সাথে এমন ঘটনা রাষ্ট্রীয় পর্যায়েও ঘটে। একই কাজ করে আমাদের প্রতিবেশি রাষ্ট্র ভারত। তাঁরাও বাংলাদেশ সরকারকে অনলাইন শপ স্টাইলে নানান আকর্ষণীয় অফার দেয়। সেই অফার নিতে গিয়ে বাংলাদেশ তাদেরকে ব্যান্ডউইথ, কয়লা, ইলিশ, বন্দর সব দিতে থাকে। সব কিছু নেয়ার পর ভারত আচমকা বাংলাদেশকে ব্লক দেয়। আলু, পটল, পিয়াজ সব রপ্তানি বন্ধ করে দেয়। অতি সম্প্রতি বাংলাদেশের কাছ থেকে ভারতের সেরাম ইন্সটিটিউট বিশাল অঙ্কের এডভান্স টাকা হাতিয়ে নিয়ে বাংলাদেশকে ব্লক দিয়েছে অর্থাৎ করোনার ভ্যাক্সিন রপ্তানি বন্ধ করে দিয়েছে। এসব ক্ষেত্রে যেহেতু বাংলাদেশের কিছুই করার সামর্থ্য থাকে না, তাই তাঁরা ভিন্ন আরেক সাফল্যের গল্প রচনায় মনোনিবেশ করে। রাশিয়া থেকে টিকা আনার ব্যবস্থা হয়ে গেছে। আহ! জীবনটা বাঁচল। ঘটনার আকস্মিক প্রবাহ দেখে আপাতদৃষ্টিতে মনে হয় রাশিয়ার ভ্লাদিমির পুতিন বাংলাদেশের কাজিন টাইপের আত্মীয় এবং রাশিয়া বাংলাদেশকে টিকা দেয়ার জন্য বসেই ছিল ফোনের সামনে। জাস্ট বাংলাদেশ ফোনে অর্ডার দিলেই ‘টিকার আরত’ থেকে ঠিকা পাঠিয়ে দেবে। ফোনে হালকা কুশল বিনিময়ের পরই তাঁরা টিকার অর্ডার নিয়ে নিল। আলোচনাও হল শর্টকার্ট – ‘হ্যালো, কে পুতিন?’ ‘জি। আপনে কে?’ ‘আমি মীরজাদি সেব্রিনা। বাংলাদেশ থেকে বলছি।’ ‘দাদির শরীর ভালো?’ ‘দাদি কারে বলো? আমি দেখতে বুড়ি হইলেও, মনের দিক থেকা তোমার চেয়ে জোয়ান।’ ‘সরি।’ ‘শোনো, ভারত টিকা বন্ধ করে দিয়েছে। তোমরা তিন কোটি টিকা পাঠায়ে দাও।’ ‘কখন লাগবে?’ ‘এক ঘন্টার মধ্যে পাঠাও।’ ‘ওকে, পাঠাও এর বাইক দিয়ে পাঠাচ্ছি। একদম হোম ডেলিভারি করবে টিকা। ক্যাশ অন ডেলিভারি। তিন কোটি টিকার সাথে আরো দুই কোটি ফ্রি দিয়া দিলাম।’ ‘ফ্রি কী কারণে দিবা?’ ‘আপনে আমার মুরুব্বি মানুষ। আপনের সম্মানে দুই কোটি ফ্রি দিচ্ছি।’ ‘তোমারে না একটু আগে বললাম যে আমি তোমার চেয়ে জোয়ান।’ ‘ও আচ্ছা সরি। তাহলে ফ্রি দুই কোটি বাদ।’ তো এভাবেই টিকা আসার ব্যবস্থা হয়ে গেল। বাংলাদেশ সরকার সাধারণত যৌক্তিক ঘটনার চেয়ে অলৌকিক ঘটনা ঘটাতেই বেশি পছন্দ করে। ভারত টিকা বন্ধ করার মাত্র এক ঘন্টার মাথায় রাশিয়া থেকে টিকা আনার সব ব্যবস্থা করে ফেলাটা মোটামুটি এক ঐশ্বরিক ব্যাপার। রাশিয়ার টিকা রাশিয়ার জনগণের আগে বাংলাদেশের জনগণ পেয়ে যাচ্ছে। ওদিকে চীনও বাংলাদেশকে টিকা দেয়ার জন্য হাত পা ধরছে। প্লিজ, আমাদেরটা নেন। আমাদেরটা এক নম্বর, আমাদেরটা এক্সপোর্ট কোয়ালিটি, আমাদেরটা ফরমালিনমুক্ত। তো টিকা আসার ব্যবসা হয়ে গেল। যাও আইনা দিলাম। কী, এখন খুশি তো? এইবার তোমরাই সিদ্ধান্ত নাও এই সরকাররে ক্ষমতায় রাখবা কিনা। আমার ক্ষমতায় থাকার কোনই ইচ্ছা নাই। শেষ বয়সে আল্লাহ-খোদার নাম নিব এইটাই শেষ ইচ্ছা। কিন্তু পারলাম কই? জনগণের ভালোবাসায় বার বার ক্ষমতা নিতে হইতেছে। জনগণের সেবা করতে গিয়া পরকাল ছুইটা যাইতেছে। হে আল্লাহপাক, তুমি বিষয়টা একটু দেইখো। রাশিয়ার স্পুটনিক-ভি টিকা প্লেনে করে শাহজালাল বিমান বন্দরে ল্যান্ড করার ঠিক দুই সেকেন্ড আগেই ঘটলো বিপত্তি। প্রথম আলোর জ্যেষ্ঠ “সাংঘাতিক রোজিনা” স্বাস্থ্য মন্ত্রনালয়ের টিকা আনার বিষয়টি নিয়ে একটি রিপোর্ট করে বসলেন। সেখানে দেখা গেল, রাশিয়া নিজেও জানে না যে তাঁরা বাংলাদেশকে টিকা দিচ্ছে। রাশিয়ার পুতিনের সাথে যোগাযোগ করে টিকার বিষয়ে জানতে চাইলে তিনি অশ্রাব্য ভাষায় গালাগালি শুরু করে বলেন, কারে চাস? কোন বাংলাদেশ? কিসের টিকা? টিকা একবারে গুইলা খাওয়ায়ে দিব। সাফল্যের পুরো গল্পটিই আচমকা ইউ-টার্ন নিয়ে পদ্মাসেতু দিয়ে চলে গেল বঙ্গোপসাগরে। নানান মহলে গুঞ্জন শুরু হলো – এইসব করেই তাহলে এতদিন চালাচ্ছিলা? হোমিওপ্যাথির শিশিতে ওরস্যালাইন ভরে সেগুলোকে এস্ট্রোজেনেকা, মডার্না, সিনোভ্যাক এসব নাম দিচ্ছিলা? স্বাস্থ্য মন্ত্রনালয়ের এইসব ভয়ঙ্কর কাহিনি ফাঁস হয়ে যাওয়ার পর স্বাভাবিকভাবেই মানুষের প্রত্যাশা ছিল যে এগুলোর সাথে সংশ্লিষ্ট প্রত্যেককে ধরে ধরে শূলে চড়ানো হবে। আইনের স্বাভাবিক প্রয়োগ সেটিই বলে। কিন্তু এখানেও চমক অপেক্ষা করছিল। প্রথম আলোর জ্যেষ্ঠ “সাংঘাতিক রোজিনাকে” আগে স্বাস্থ্য মন্ত্রনালয়ের কিছু দর্জাল মহিলা ধরে ঠেঙ্গালো ইচ্ছামত। এরপর সেখানে উপস্থিত হলো বাংলা সিনেমার পুলিশ। তাঁরা গিয়ে “সাংঘাতিক রোজিনাকে”’ উদ্ধার না করে আরেক চোট ঠেঙ্গালো। প্রায় ছয় ঘন্টা ঠেঙ্গানোর পরও জিনিসটি পর্যাপ্ত না মনে হওয়ায় পুলিশ তাঁর রিমান্ড আবেদন করলো। প্রথম আলোর আনিসুল হক বাচ্চাদের মত হাউমাউ করে কেঁদে বিলাপ করতে লাগলেন – আমার পত্রিকার সাংঘাতিক, আমার পত্রিকার সাংঘাতিক। অবৈধ খেতাব পেতে পেতে পুরুষত্ব হারানো কিছু বিশিষ্ট নাগরিক “সাংঘাতিক রোজিনার” মুক্তি দাবী করলেন সাধু ভাষায়। প্রশাসনের অধিকাংশ কর্মকর্তা কোটায় চাকরি পাওয়ার কারণে তাঁরা সেসব ভাষা বুঝতে ব্যর্থ হলেন। অ্যামনেস্টি ইন্টারন্যাশনাল তাদের পুরোনো রেডিও বাজিয়ে দিল – আমরা বিষয়টি নিবিড়ভাবে পর্যবেক্ষণ করছি। অবিলম্বে মুক্তি চাই। লাথি, উস্টা, কিল, ঘুসি, জুতা পেটা সব করার পর অবশেষে সম্মানের সাথে মুক্তি দেয়া হল “সাংঘাতিক রোজিনাকে”। সব হারিয়ে আধুনিক বীরঙ্গনার বেশে ফিরলেন তিনি। পত্রিকার হেডলাইন হলো - রাষ্টের কাছে ন্যায়বিচার পেলেন “সাংঘাতিক রোজিনাকে”। আনিসুল হকের মুখে ফিরলো সেই মধুর হাসি যা দিয়ে বাংলাদেশ ক্রিকেট দলের বারোটা বাজিয়েছিলেন এককালে। বিশিষ্ট নাগরিকেরা একমত হলেন যে, গণতন্ত্র আছে দেশে। তবে এটি পর্যাপ্ত নয়, আরো গণতন্ত্র ইম্পোর্ট করে আনতে হবে। অবশ্য রোজিনাকে মুক্তি দেয়ার সময় তাঁর মুচলেকা নেয়া হয়েছে এবং তাঁর পাসপোর্ট জব্দ করা হয়েছে। ফের যদি গুপ্তচরগীরীর সাধ জাগে তাইলে সোজা পরকাল। “সাংঘাতিক রোজিনা” একজন নারী ছিলেন – এতে সন্দেহ নেই। আনিসুল হক নিজেই এটি নিশ্চিত করেছেন। একটি নারীর উপর এমন নোংরা এবং অপমানজনক আক্রমণে কোন নারীবাদী সংগঠনকে রাস্তায় দেখা যায় নি। এমনকি তসলিমা নাসরিনকে ফেসবুকে স্ট্যাটাস দিতেও দেখা যায় নি। শিক্ষা প্রতিমন্ত্রী নওফেল রোজিনার উপর এই নোংরা হামলার ভিডিও ফেসবুকে শেয়ার করে তামাশা করেছিলেন। ডিজিটাল সিকিউরিটি আইনে কোন মামলা হয় নি। এটিকে পুরুষতান্ত্রিক সমাজের ঘৃণ্য চিত্র হিসেবেও কেউ দেখে নি। কোন ঘটনায় কে কি রি-অ্যাকশন দেবে সবই পূর্ব নির্ধারিত। বর্তমান সময়ের প্রায় সব সাংবাদিকই ‘মুক্তিযুদ্ধের চেতনা’ স্লোগানের পক্ষের লোক। রাতের অন্ধকারে যখন লেখক-সাহিত্যিক-ব্লগারদের তুলে নিয়ে যাওয়া হয় তখন এসব সাংবাদিকরা এটির প্রতিবাদ না জানিয়ে বিষয়টি সম্পূর্ণ অগ্রাহ্য করে ১৯৭১ সালের এই দিনে কী কী ঘটেছিল এসব ইতিহাস তুলে ধরতে থাকেন তাদের পত্রিকা আর চ্যানেলে। তাঁরা জনগণকে বুঝাতে চান ৭১ সালে এরচেয়েও ভয়াবহ ঘটনা ঘটতো। কাজেই এইসব ছোটখাট বিষয় এড়িয়ে যাওয়াই ভালো। রোজিনার জন্য প্রথম আলো আর কিছু সাংবাদিক সংগঠন বাদ দিলে সাধারণ জনগণের মধ্যে বিন্দুমাত্র কোন মমতা ছিল না। কারণ সাধারণ জনগণ যখন ভিক্টিম হয় তখন এসব অনুসন্ধানী সাংবাদিকদের কেউ খুঁজে পায় না। আজ এরা নিজেরাই শিকার। মানুষ এখন পপকর্ণ চাবাতে চাবাতে এসব নিউজ দেখে এবং বলে, ভালোই তো। আচ্ছা তারপর কী হইলো? এডাল্ট কোন সিন নাই? তাইলে আর দেইখা লাভ নাই। সময় বদলায়। যারা টিকে থাকার লক্ষ্যে অন্যায়ের পক্ষে সাফাই গেয়ে যাচ্ছিল এক সময় কালোহাত পৌঁছে যাবে এদের ঘরেও। যারা শুধু রোজিনার মুক্তি চেয়েছিল এরা রোজিনাকে একজন মানুষ হিসেবে দেখেছে। কিন্তু এই ঘটনাটি শুধুমাত্র একজন নির্যাতিত মানুষকে ইঙ্গিত করে না, একটি সিস্টেমকে ইঙ্গিত করে, যে সিস্টেম তাঁর বাইরে পা ফেলা ব্যক্তিদেরকে মুহূর্তে পুড়িয়ে দেয় আগুনে। সেই আগুন ধেয়ে আসছে সবার দিকেই আস্তে আস্তে। নগর পুড়তে থাকলে সেই আগুন এক সময় দেবালয়কেও পোড়াবে।
বন্ধুদের সবাইকে পাঁচ টাকা করে ঈদের সালামি দেয়ার ইচ্ছা ছিল। কারণ ঈদের সালামি বিকাশ করলেই পাঁচ টাকা ক্যাশব্যাক। এতে করে সালামি দেয়াও হতো, আবার বিকাশের ব্যালান্সও আগেরটাই থাকতো। দুঃখজনক হলেও সত্য পাঁচ টাকা সালামি দেয়ার অপশন বিকাশ অ্যাপে নেই। আশা করি আগামীতে বিকাশ তাদের অ্যাপের এই টেকনিকাল ত্রুটি দূর করবে। অনেকেই ইনবক্সে বিকাশ নাম্বার দিচ্ছে সালামির আশায় । আমি দুঃখিত আসলে। পাঁচ টাকাই আমার বাজেট ছিল। কারো বাজেট পাঁচ টাকার বেশি হলে আমার বিকাশ নাম্বার রাখতে পারেন। সালামি নেয়া নয়, দেয়াই যে মহত্ব।
কিছুদিন আগে বিখ্যাত “কঠোর” লক ডাউন চলার সময় একটা ভিডিও ভাইরাল হয়েছিল – এক পুলিশ এক রিকশাওয়ালার কলার খামচে ধরেছে। রিকশাওয়ালার অপরাধ ছিল যে সে বলেছে, ‘আগের রিকশাগুলা তো ঠিকই ছাইড়া দিলেন, আমারটা ক্যান ধরলেন?’ এটি বলাতেই পুলিশ রিকশাওয়ালার কলার খামচে ধরে। মানুষের সহ্যের একটি সীমা থাকে। সেই সীমা অতিক্রম হয়ে যাওয়ার পর মানুষ ফিরে যায় তাঁর আদিম রুপে। এই রুপে সে পশুর মত করেই বিশ্বাস করে যে, অন্যকে ধ্বংস করে দেয়াই নিজের বাঁচার একমাত্র রাস্তা। এক পর্যায়ে রিকশাওয়ালাও সেই পুলিশের কলার খামচে ধরে তাঁর উপর আক্রমণ করে বসে বিশ্রি গালি দিয়ে। রিকশাওয়ালা, ভ্যানওয়ালা, ফুটপাথের দোকানদার আর সাধারণ জনগণ – এই চার শ্রেণির উপর আমরা আইনের প্রতিপ্রয়োগ দেখে থাকি। এসব ক্ষেত্রে আইনের প্রয়োগ ঘটানোর জন্য সংশ্লিষ্ট ব্যক্তিবর্গ দায়িত্বের চেয়েও বেশি দায়িত্বশীল হয়ে ওঠেন। কিছু ক্ষেত্রে মহামানবের পর্যায়ে চলে যান। এরপর হয়ে যান মহা-দানব। এর একটি ভিন্ন চিত্রই আমরা দেখি যখন এসব দানবগুলো আরো বড় দানবের সামনে পড়ে যায়। তখন এদেরকে একটা ক্ষুধার্ত সিংহের সামনে পড়ে যাওয়া হরিণছানার চেয়েও অসহায় লাগে। এই মহাক্ষমতাধর পুলিশ আর ম্যাজিস্ট্রেটই যখন স্বাস্থ্য অধিদপ্তরের এক মহিলা ডাক্তারের সাথে আইনের অতিপ্রয়োগ দেখাতে গেল তখন হিতে বিপরীত হয়ে গেল। মহিলা মুখের উপর বললেন, ‘হারামজাদার বাচ্চা, তোর সাহস কত্তবড় যে আমার গাড়ি আটকাস! নাম কী? নেমপ্লেট দেখি।‘ এরপর মহিলা একটি ফোন দিলেন। এক ফোনেই পুলিশ এবং ম্যাজিস্ট্রেটের অবস্থা কি হয়েছিল তা সারা বাংলাদেশ দেখেছিল। ফোনটি দেয়ার আগে পুলিশ আর ম্যাজিস্ট্রেট বড় গলায় মহিলাকে বলছিল, আমাদের বাবা বীর মুক্তিযোদ্ধা। এটি এখন সরকারি চাকরীজীবীদের মুদ্রাদোষের মত হয়ে গেছে। দুর্নীতি করে ধরা খাওয়ার পর নিজের চেহারায় ফেয়ার এন্ড লাভলি ঘসে হারানো উজ্জ্বলতা ফিরিয়ে আনতে যথাতথা এই বাক্যটি বলে বসা। এদের সবার বাবা বীর মুক্তিযোদ্ধা। কেউ ৮০ সালে যুদ্ধ করেছে, কেউ ৯০ সালে, কেউ কেউ আবার যুদ্ধ করেছিল সম্রাট অশোকের যুগে, কয়েকজন প্রাগৈতিহাসিক যুগেরও আছেন। মানুষ কনফিউজড যে, বাবা মুক্তিযোদ্ধা বলেই কি এরা সরকারি চাকরি পেয়েছে নাকি এরা চাকরি পেয়েছে বলেই বাবা মুক্তিযোদ্ধা হয়েছে। একটা সময় ছিল যখন কেউ নিজেকে মুক্তিযোদ্ধার সন্তান বলে পরিচয় দিলে তাঁর প্রতি এক ধরনের শ্রদ্ধাবোধ দেখাতো মানুষ। এখন মুক্তিযোদ্ধার সন্তান বলে পরিচয় দেয়ামাত্রই মানুষ মনে মনে বলে, তুমিই তাইলে সেই লোক? চাকরিটা পেয়েছে কোটা দিয়ে। নাহলে কাপ্তান বাজারে তরমুজের আড়তে কুলিগিরি করাই হতো তোমার বর্ণিল কর্মজীবন। শেষ দৃশ্যে আমরা দেখলাম ক্ষমতার সামনে মুক্তিযুদ্ধ তেমন একটা কাজে দিল না। এবং পরের দিন সেই ম্যাজিস্ট্রেটকে ঘাড় ধরে বদলি করে দেয়া হল বরিশালের কোন এক পাটক্ষেতে। পুলিশটির কি হয়েছিল তা জানতে চোখ রাখতে হবে সময় টিভির ইউটিউব চ্যানেলে। প্রথমে সাবসক্রাইব করে পরে বেল আইকনটি বাজিয়ে দিতে হবে। এই দানব শ্রেণিটি আরো অসহায় হয়ে যায় যখন এরা মাফিয়াদের সামনে পড়ে। তখন “স্যার” ডাকতে ডাকতে এদের শুধু জিহ্বাই নয়, মূত্রথলিও শুকিয়ে যায়। বসুন্ধরা গ্রুপের এমডি সায়েম সোবহান আনভীরের বিরুদ্ধে অতি সম্প্রতি একটি মামলা হয়েছিল। অভিযোগ ছিল একটি তরুণীকে তিনি আত্মহত্যায় প্ররোচিত করেছেন। পরে আরো কিছু বিষয় বিশ্লেষণ করার পর দেখা গেছে মেয়েটিকে মেরে ফেলা হয়েছিল। এটি ছিল সুপরিকল্পিত হত্যা। এই ভদ্রলোকের সামনে পুলিশ, প্রশাসন এবং মিডিয়াকে আমতা আমতা করতে দেখা গেল। ভদ্রলোকের উপর দেশ ত্যাগের নিষেধাজ্ঞা থাকা সত্ত্বেও তিনি হেলতে দুলতে প্রশাসনকে ব্যবহার করেই দেশ ছেড়ে চলে গেলেন উড়াল দিয়ে। প্রশাসন এই ক্ষেত্রে তাকে সহায়তাই করলো প্রতি মুহূর্তে আপডেট জানিয়ে জানিয়ে। ‘স্যার, আপনার বিরুদ্ধে আত্মহত্যায় প্ররোচনার মামলা হয়েছে।’ ‘ভালো কথা। তবে এইসব তুচ্ছ বিষয় নিয়া আর ফোন দিবা না।’ ‘অভিযোগ উঠেছে যে আপনি মেয়েটিকে ভোগ করে এরপর ছেড়ে দিয়েছেন। সে কষ্ট সইতে না পেরে আত্মহত্যা করেছে।’ ‘বাংলা সিনেমার অচল গল্প আমার সামনে নিয়া আসবা না। শারীরিক মিলনে ভোগের কোনো বিষয় নাই। দুইজনই যার যার মত করে মজা নিয়েছে। উন্নত বিশ্বে এই ঘটনা প্রতিদিন ঘটে। এমনকি লিফটের ভেতরেও দেহ আদান প্রদান হয়ে যায়। কোনদিন শুনেছ যে, লিফট থেকে নেমে মেয়েটি আত্মহত্যা করেছে?’ ‘স্যার, হাইকোর্ট আপনার বিদেশে গমনের ক্ষেত্রে নিষেধাজ্ঞা জারি করেছে।’ ‘এরা তো কত কিছুই করে। একটা বেসরকারি বিমান রেডি করো। আমি কালই চলে যাব।’ ‘স্যার কি গ্রেপ্তারের ভয়ে পালাচ্ছেন?’ ‘কী বললা? আরেকবার বলো তো শুনি।’ ‘সরি স্যার।’ ‘তোমার জিহ্বাটা টেনে ছিড়ে পশ্চাতদেশ দিয়া ঢুকায়া দিব। আমাকেও জনগণ ভাবো? জজকোর্ট হাইকোর্ট বুঝাও? প্রশাসনের কার্টুনেরা বেঁচেই থাকে আমাদের পদলেহন করে। তোমারে যদি এখন উলঙ্গ করে ছেড়ে দেই কয়েকটা মেয়ের সাথে এবং বলি তুমি ধর্ষণ করেছ তাহলে কাল সেটা সেভাবেই দেশের প্রধান মিডিয়ায় আসবে এবং তুমি কাল থেকে রিমান্ডে থাকবা। তোমার বউও তোমারে ছাড়াইতে আসবে না।’ ‘কথা সত্য স্যার। বেয়াদবী মাফ করবেন।’ ‘শোনো, বিমানের টিকেট দুইটা বেশি কাটবা। আমার বাসার কাজের মেয়েগুলোকেও নিয়ে যাব। এই দেশে কাজের মেয়ে রেখে যাওয়াও নিরাপদ না। ওদের রেখে গেলে তোমরা গিয়ে গিয়ে তদন্তের নামে নানান যন্ত্রনা করবা, গায়ে হাত দিবা, মেডিকেল টেস্টের নামে অশ্লীল কাজ-কারবার করবা। কাজের কাজ তো কিছুই পারো না, অযথা হয়রানি করো। তোমরা হলা পাকা বদমাইশ।’ ‘জি স্যার।’ ‘আমার ব্যাগপত্রগুলো বিমানে তুলে দিয়ে আসবা। আর কোন মেয়ে যেন আত্মহত্যা করেছে বললা! নাম কি মুনিয়া বা এই টাইপ কিছু নাকি? নামটা সুন্দর। যাই হোক, ওই মেয়ের কিছু বাজে ভিডিও নেটে দিয়ে দাও। মানুষ দেখুক তাঁর আসল চরিত্র। এসব মেয়েদের জন্যই আসলে সমাজটা খারাপ হয়, এদের প্ররোচনায় সমাজে পাপাচার বৃদ্ধি পায়। এদের মরে যাওয়াই ভালো। কি বলো?’ ‘এটা স্যার দামী কথা বলেছেন।’ ‘আমার সব কথাই দামী।’ অতঃপর বেসরকারি বিমানে করে সোবহান আনভীর বাংলাদেশ ছেড়ে চলে গেলেন। যাওয়ার সময় বিমানের জানালা দিয়ে ছোট করে টা টা দিয়ে গেলেন। ইসরায়েলের কাছ থেকে কেনা অতি আধুনিক স্পাইওয়ার দিয়েও প্রশাসন তাকে আটকাতে পারলো না। এসব আধুনিক প্রযুক্তির একটি অন্যতম সীমাবদ্ধতা হল, এগুলো মাফিয়াদের উপর কাজ করে না, কাজ করে শুধুমাত্র নিরীহ জনগণের উপর। আনভীর যখন ধীরে সুস্থে দেশ ছাড়ছিলেন, এই প্রযুক্তিগুলো তখন মামুনুল হকের স্ত্রীর সঠিক সংখ্যা গাণিতিকভাবে নির্ণয় করে যাচ্ছিল। সাধারণ মানুষের এসব দৃশ্য দেখা ছাড়া আপাতত কিছু করার নেই। এক সময় সব আবার আগের মত হয়ে যায়। স্বজন হারানো পরিবারটি আর পত্রিকার শিরোনাম হয় না। বিশেষ বিশেষ দিন ছাড়া হারিয়ে যাওয়া মানুষটির কথা আর কারো মনেও পড়ে না। ছোট্ট একটা দীর্ঘশ্বাস শুধু ইনিয়ে বিনিয়ে কিছু প্রশ্নের উত্তর খোঁজে। একটা নিঃশব্দ বেদনাদগ্ধ আর্তনাদ আজীবন বুকে থেকে যায়। মহাকালের বুকে সে প্রতিনিয়ত নালিশ রেখে যায় - আমাদের প্রতি হওয়া অন্যায়ের বিচার যে করলো না, তাঁর বিচার তুমি একদিন কোরো।
ভারত আয়তনের দিক থেকে বিশ্বের ৭ম বৃহত্তম দেশ। পৃথিবীর বৃহত্তম রাষ্ট্রগুলোর প্রায় সবগুলোই খুব শক্তিশালি অবস্থানে আছে এবং বিভিন্নভাবে শক্তি প্রদর্শন করে আগামী বিশ্ব শাসনের ইঙ্গিত দিচ্ছে। বিশ্বের মানচিত্রে একটি বৃহৎ রাষ্ট্র হিসেবে ভারতেরও বিশ্ব শাসনের সুপ্ত বাসনা জেগে ওটা স্বাভাবিক। বিশ্ব শাসনের সামর্থ্য যে দেশটির আছে সেটি প্রমাণে মাঝে মাঝে কিছু উদ্ভট কাজ তাঁরা করে যাচ্ছিল ধারাবাহিকভাবেই। অতি সাম্প্রতিককালে তাদের বিশ্ব শাসনের সুপ্ত বাসনাটি কামনায় পরিণত হয়েছিল। ভারতে এমন অনেক রাজ্য আছে যেখানে তাঁরা খাদ্য, পানির চাহিদাই মেটাতে পারছে না, কৃষক না খেয়ে মরছে। খোলা আকাশের নিচে ভারতের প্রায় এক কোটি মানুষ এখনও প্রকৃতির হাতছানিতে সাড়া দিয়ে থাকে। এসব মৌলিক বিষয়কে উপেক্ষা করে বিশ্ব শাসনের লক্ষ্যে ভারত বেঁছে নিয়েছে বিভিন্ন হাস্যকর মার্কেটিং পলিসি যেগুলো দেখে বিশ্ব ভাববে মোড়ল হওয়ার পথে তাঁরাও আন্ডারটেকার মানের প্লেয়ার। মহাকাশ গবেষণাখাতে ভারত যে প্রায় আমেরিকা-চীনের সমকক্ষ সেটি প্রমাণের জন্য তাঁরা চাঁদে চন্দ্রযান-২ নামক একটি অভিযান চালায়। সেখানে বিক্রম নামে একটি ল্যান্ডার ছিল যেটি চাঁদে অবতরণ করবে এবং সেটি অবতরণ করলেই মহাকাশ গবেষণায় ভারত চলে যাবে আমেরিকা-রাশিয়া-চীনের কাতারে। ভারত এটি ফলাও করে প্রচার করতে থাকে যে তাদের এই মহাকাশযানটি নাসার মহাকাশযানের চেয়েও কম খরচের এবং আধুনিক। এসব প্রচারণার মাঝখানেই বিক্রম নামক ল্যান্ডারটি গুম হয়ে যায় আচমকা। চাঁদে না গিয়ে সেটি কোথায় গিয়েছিল তা হয়তোবা কোন হলিউড সিনেমায় পরবর্তীতে দেখা যাবে। অনেকের মতে এটি পদার্থবিদ্যার প্রবাদপুরুষ জাফর ইকবাল উদ্ভাবিত অতি আধুনিক ড্রোনের সাথে বাড়ি খাওয়ায় পাখা ভেঙ্গে একটি পুশকুনিতে পড়ে গেছে। বিশ্ব শাসনের পথে মহাকাশ গবেষণায় হিরো সাজতে গিয়ে দিনশেষে তাঁরা জিরোই প্রমাণ করে নিজেকে। এবার সামরিক খাতে যোগ্যতা প্রমাণের পালা। ভারতের মনে দীর্ঘদিন ধরে লালিত বাসনা হল জাতিসংঘের নিরাপত্তা পরিষদের স্থায়ী সদস্যপদ লাভ করা এবং ভেটো ক্ষমতার অধিকারী হওয়া। এজন্য প্রয়োজন সামরিক খাতে নিজের শক্তির প্রমাণ দেয়া। নিজেদের সামরিক শক্তি দেখাতে ভারত বেঁছে নেয় এক অভিনব কায়দা। চিরশত্রু পাকিস্তানের সীমানায় ঢুকে বালাকোটের জনমানবহীন অরণ্যে ভারত একটি ‘সার্জিক্যাল স্ট্রাইক’ চালিয়ে কিছু কলাগাছ এবং গাবগাছ উড়িয়ে দেয়। আতঙ্কিত হবার পরিবর্তে পটকার শব্দে কাঁচা ঘুম ভেঙ্গে যাওয়ায় পাকিস্তানের অনেকেই বিরক্তি প্রকাশ করে বলেন, সকাল সকাল এগুলা কী শুরু হইলো? ঘুমাইতেও দিব না? মিরেজে যুদ্ধবিমান ব্যবহার করে ফাঁকা মাঠে দুর্দান্ত এই অভিযান চালিয়ে ভারতের বিমানবাহিনি যখন বেলি ড্যান্স দিতে দিতে ফিরে আসছিল তখন পাকিস্তান বিমানবাহিনী এফ-১৬ যুদ্ধবিমান দিয়ে পাল্টা হামলা করে ভারতের একটি বিমান বিদ্ধস্ত করে সেই বিমানের পাইলটকে আটক করে। সার্জিক্যাল স্ট্রাইকটি ভারতের সামরিক খাতের অযোগ্যতার এক উৎকৃষ্ট প্রমাণ হিসেবেই দেখতে শুরু করে সবাই। কিন্তু তাঁরা হাল ছাড়ে না। বয়স তো মাত্র তেইশ, এখন না হলে কখন? সামরিক খাতে নিজেদের যোগ্যতা প্রমাণ করতে তাঁরা এবার বেছে নেয় আরো দানবীয় শক্তিকে। ভারতের জওয়ানরা এবার যায় চীনের সাথে বাঁশ দিয়ে মারামারি করতে। এটির ফলাফলও সবার জানা। ভারতের বাঁশ দিয়ে ভারতের জওয়ানদের ঠেঙ্গিয়ে বাড়িতে পাঠিয়ে দেয় চীনের সেনারা এবং বলে দেয়, এইবার তো খালি পিটাইলাম, আগামীবার পুরা বাঁশ একদম ঢুকায়া………. সামরিক খাতে এভাবে অপদস্থ হবার পর এখন ভারতকে বাধ্য হয়েই অংক কষতে হচ্ছে যে যদি কোনোদিন নেপাল, ভুটান বা মালদ্বীপের সাথে ভারতের যুদ্ধ লেগে যায় তাহলে ভারতের বাঁশ খাবার সম্ভাবনা কতটুকু। দেখতে দেখতে পৃথিবীর বুকে আসে এক ভয়ংকর মহামারী। নিজেকে পরাক্রমশালী ভাবতে থাকা মানবজাতি প্রকৃতির অতি ক্ষুদ্র সৃষ্টি ভাইরাসের কাছে কতটা অসহায় তা যেন আরেকবার মানবজাতিকে মনে করিয়ে দেয় প্রকৃতি। মৃত্যুর মিছিল আর আহাজারিতে রঙিন বিশ্ব আচমকা থমকে যায়। বিশ্বের শক্তিশালি দেশগুলো আবার নড়েচড়ে বসে। এই মহামারী নিশ্চিতভাবেই বিশ্ব শাসনের গতিপথ বদলে দেবে। তবে এবার সামরিক শক্তি দিয়ে নয়, এবার নিজেকে বিশ্ব শাসকের আসনে অধিষ্ঠিত করতে প্রয়োজন চিকিৎসাখাতের যোগ্যতা। বিশ্বের প্রতিটি শক্তিশালি দেশ বিশাল অঙ্কের অর্থ বিনিয়োগ করে করোনার ভ্যাক্সিন নিয়ে গবেষণায় নামলো পাল্লা দিয়ে। ইংল্যান্ড হাজির হলো অক্সফোর্ড এর টিকা নিয়ে, আমেরিকা উদ্ভাবন করলো মডার্নার টিকা, চীন সিনোভ্যাকের টিকা দিয়ে নিজের সক্ষমতা জানান দিলো, রাশিয়া স্পুটনিক-ভি টিকা নিয়ে প্রস্তুত। এসব ভ্যাক্সিন বিভিন্ন দেশকে ফ্রি-তে পরীক্ষামূলকভাবে দিয়ে প্রতিটি দেশই বুঝাতে চাইলো যে আমরা বিশ্বের মোড়ল হলেই বিশ্ব বেশি নিরাপদ থাকবে। এখানেও ভারত নিজেকে চিকিৎসাখাতের এক নবাগত হিরো হিসেবে উপস্থাপনের চেষ্টা করে। গু-মুত যা কিছু পায় সব একসাথে মিশিয়ে বানিয়ে ফেলে একটি দেশি ভ্যাক্সিন। তবে ভারতেই নাগরিকেরা এই ভ্যাক্সিন নিতে অস্বীকৃতি জানায় এবং হুমকি দিয়ে বলে, জোর কইরা ভ্যাক্সিন দিতে চাইলে হাত-পা নিয়া আর ফিরতে পারবি না একটাও। একদম পুইতা ফালামু। এমনকি ভারতের গবাদিপশুরাও এই ভ্যাক্সিন নিতে অনাগ্রহ প্রকাশ করে। ভারত এসব অচল ভ্যাক্সিন বাংলাদেশ, নেপালসহ বিভিন্ন দেশকে ফ্রি দিতে চায়। কেউই নিতে রাজি হয় না। সবার একটাই কথা, ফ্রি খায়া মরতে চাই না। লাগলে টাকা দিয়া কিনা খামু, কিন্তু ভালোটা খামু। জিনিস যেটা ভালো, দাম তাঁর একটু বেশি। বিশ্ব মোড়ল হওয়ার পথে ভারতের প্রতিটি নাটকে তাদের অযোগ্যতা প্রকাশ পাওয়ার পর ভারত এখন পার করছে এক ভয়ংকর দুঃসময়। পরিস্থিতি তাদেরকে চোখে আঙ্গুল দিয়ে দেখিয়ে দিচ্ছে তাদের সত্যিকার অবস্থা আসলে কি। অন্য দেশকে ভ্যাক্সিন দিয়ে নায়ক হওয়ার বদলে এখন নিজেকে রক্ষা করাই তাদের জন্য হয়ে গেছে বিরাট চ্যালেঞ্জ। করোনা ভারতে দেখাচ্ছে তাঁর সবচেয়ে ভয়ংকর রুপটি।হাসপাতালগুলোতে বেড নেই, অক্সিজেন নেই। অগণিত মানুষ ধুকে ধুকে মারা যাচ্ছে। এই দুঃসময়ে ভারতের পাশে দাঁড়ানোর আশ্বাস দিয়েছে অনেক ছোট ছোট দেশও, এমনকি চিরশত্রু পাকিস্তানও। তাঁরা ভারতকে এ্যাম্বুলেন্স দিতে চেয়েছে। প্রশ্নটা এখন আর রাজনীতির না, রাজ্য জয়ের না, মানবতার। কে জিতলো, কে হারলো সেই হিসাব এখন তুচ্ছ। হারলে পুরো মানবজাতির পরাজয় হবে। করোনা এমন শিক্ষা আমেরিকাকেও দিয়েছে কিছুদিন আগে। আমেরিকার দম্ভ এখন অনেকটাই কম। নিজের সামর্থ্য ভুলে যেসব দেশ বিভিন্ন দুই নাম্বারি কায়দার হিরো হতে চায় এদের পরিণতি নির্মম হয়। ভারতের এসব ছলচাতুরি ক্ষমতার প্রদর্শনী দেখে বাংলাদেশও অনুপ্রাণিত অনেকখানি। নিজের শিক্ষাখাত, স্বাস্থ্যখাত, কৃষিখাত, গবেষণাখাত বাদ দিয়ে বাংলাদেশও এখন অগ্রাধিকার দেয় মহাকাশের স্যাটেলাইটে, সমুদ্রের নিচের টানেলে। প্রতিটি রাষ্ট্রপ্রধানের মনে রাখা উচিত যে উন্নয়ন কোন চমক নয়। খাদ্য, বাসস্থান আর চিকিৎসার মত মৌলিক খাত যার ফাঁকা তাঁর মহাকাশ জয়ের বুলি কেবল প্রলাপ। বিভিন্ন আজগুবী পরিসংখ্যান দেখিয়ে কেউ উন্নত হতে পারে না। এটি একটি দীর্ঘপ্রক্রিয়া। আজ থেকে পঞ্চাশ বছর আগে আমেরিকার বিপরীতে একটি টু শব্দ করার সামর্থ্যও চীনের ছিল না। এই পঞ্চাশ বছর আমেরিকা নিজের শক্তি প্রদর্শনে একটি বিশাল অঙ্কের অর্থ ব্যয় করেছে। অনর্থক বিভিন্ন দেশে সৈন্য পাঠিয়ে তাদের অভ্যন্তরীণ যুদ্ধে নাক গলিয়েছে। এই দীর্ঘ সময়টা চীন ব্যয় করেছে ধীরে ধীরে নিজেকে গড়ে তুলতে। আজ পৃথিবীতে ২০২১ সাল। চীন এখন প্রস্তুত। অর্থনৈতিক পরাশক্তি, পারমানবিক শক্তিধর, প্রযুক্তির রাজা গণচীন আজ আমেরিকার কাঁধে উষ্ণ নিঃশ্বাস ফেলছে। এই উত্থানের কাহিনিতে কোন মিথ্যে চমক ছিল না, এটাই চীনের সাফল্যের একমাত্র কারণ।
বাংলাদেশের রাজনীতিতে পরকীয়া জিনিসটি প্রায় শিল্পের পর্যায়ে চলে গেছে। ক্ষমতা রক্ষার প্রয়োজনে সম্পূর্ণ বিপরীত আদর্শের বিভিন্ন দলের সাথে লিভ টুগেদার করার পর, প্রয়োজনে ফুরালেই নিতম্বে লাথি। হেফাযতে ইসলামের সাথে আওয়ামী লীগের মধুর মিলনের দৃশ্যটি খুব বেশি আগের নয়। মাননীয় প্রধানমন্ত্রী কওমী সনদকে মাস্টার্সের স্বীকৃতি দিলেন। কওমী মাদ্রাসার পক্ষ থেকে ইসলামের এই দাওয়াতি কাজের জন্য মাননীয় প্রধানমন্ত্রীকে সংবর্ধনা দেয়া হল। হেফাযতে ইসলামের প্রধান আল্লামা শফি এবং মাননীয় প্রধানমন্ত্রী একই মঞ্চে বসলেন পাশাপাশি। টক তেতুল নিমেষে হয়ে গেল মাতৃভান্ডারের মিষ্টান্ন । আল্লামা শফি কাঁপা কাঁপা গলায় এক আবেগী দোয়া করলেন, হে পরওয়ারদেগার, আমাদের মাননীয় প্রধানমন্ত্রী তাহাজ্জুদ কখনও কাজা করেন না। ইহকালে কোনদিন মিথ্যাও বলেন নি। আপনি তাকে অবশ্যই ভালো দেখে একটি বিজনেস ক্লাস জান্নাত দিয়েন। মাননীয় প্রধানমন্ত্রীকে খেতাব দেয়া হল ‘মাদার অফ কওমী’। ইসলামের বিজয় হয়ে গেছে। বাংলাদেশ পেয়ে গেছে তাদের খলিফা উমর। এভাবেই বাংলার বুকে ইসলাম প্রতিষ্ঠা হয়েছিল সেদিন। সেদিন অষ্টম শ্রেণির শিক্ষার্থীদের জেএসসি/জেডিসি পরীক্ষা ছিল। পুরো আয়োজনটিই চলছিল লক্ষ লক্ষ শিক্ষার্থীর জেএসসি/জেডিসি পরীক্ষা বন্ধ করে। পরে অবশ্য শিক্ষার্থীদের চরম ভোগান্তিতে ফেলে সেই পরীক্ষাটি অনুষ্ঠিত হয়েছিল এক শুক্রবারে। পরীক্ষাটি হয়েছিল শুধুমাত্র শিক্ষাব্যবস্থাকে বাঁচানোর জন্য, শুধুমাত্র জাতিকে নিরক্ষরতার অভিশাপ থেকে উত্তোরণের জন্য, শুধুমাত্র শিক্ষার আলো দিয়ে জাতিকে পুড়িয়ে ছারখার করার জন্য। হেফাযত-আওয়ামী জুটি যখন ঢালিউড কাঁপাচ্ছিল তখন অনাথ এতিম হয়ে পড়েছিল দেশের আরেক গৌণ-তান্ত্রিক দল বিএনপি। তাদেরকে সামান্য রুটি হালুয়া দেয়ার কেউও ছিল না। তাঁরা বলছিল, হেফাযত হল আওয়ামী লীগের ‘বি টিম’। এরা কোন আলেম না, এরা ফেক আইডি। সুখ বুঝি কারো কপালেই বেশিদিন সয় না। চব্বিশ ঘন্টা স্টার জলসা দেখা বাঙ্গালির চেয়ে এই নির্মম সত্য আর কে বেশি জানে? হেফাযত-আওয়ামী সংসারও টিকলোনা বেশিদিন। মনসা মঙ্গলের বেহুলার বাসরঘরের মতই এখানেও সাপ ঢুকে গেল। বেহুলার বাসরঘরে সাপ ঢুকে কামড়েছিল বেহুলার স্বামী লখিন্দরকে। তবে এই ক্ষেত্রে সাপ কাকে ছোবল দিল বুঝা গেল না। সাপটি বের হবার সময় দুই দলের বিষাক্ত ছোবলে নিজেই করোনায় আক্রান্ত হয়ে মারা পড়লো। মৃত্যুকালে তাঁর শেষ বাণী ছিল, এই শালার পুতেরা আমার চেয়ে বেশি বিষাক্ত। এরপর থেকেই হেফাযত আর আওয়ামী লীগের হঠাত কামড়া কামড়ি শুরু হয়ে গেল। হেফাযত হয়ে গেল জঙ্গী, পাকিস্তানের দোসর, কওমী মাদ্রাসা হয়ে গেল জঙ্গীবাদের আস্তানা। ওদিকে মাদার অফ কওমী হয়ে গেল ইসলামের শত্রু। এই কামড়া কামড়ি রুপ নিল সংঘর্ষে। মাঝখান দিয়ে ত্রিভুজ প্রেমিক হয়ে সিনেমায় ঢুকে পড়লো গোবরের গন্ধযুক্ত এক অপ্রত্যাশিত হিরো মোদি। হেফাযত তান্ডব চালালো। অন্যদিকে ছাত্রলীগ শান্তিপূর্ণ মিছিল করলো। শান্তিপূর্ণ মিছিলের স্লোগানেই প্রাণ গেল ১৫-২০ জনের। অনেকে বলল, এর চেয়ে তান্ডব চালালেই ভালো হতো। তান্ডবে মানুষ এরচেয়ে কম মরে। বর্তমানে লক ডাউন দিয়ে হেফাযতের নেতাদের গ্রেপ্তার করে দেশে আবার সিঙ্গাপুরী পরিবেশ ফিরিয়ে আনা হচ্ছে। এটি ছিল একটি ‘ক্লোজাপ সংসার ভাঙ্গার গল্প’। এমন গল্প এই দেশের রাজনীতিতে নতুন কিছু নয়। হুসাইন মুহাম্মদ এরশাদের জাতীয় পার্টির সাথে ক্ষমতার স্বার্থে পরকীয়া ছিল বিএপি এবং আওয়ামী লীগ উভয়েরই। অথচ জিয়াউর রহমান হত্যার সাথে এরশাদের নাম জড়িত। আবার আওয়ামী লীগের নূর হোসেন এরশাদ বিরোধী আন্দোলনেই প্রাণ দিয়েছিল। বর্তমানে আওয়ামী লীগ জাতীয় পার্টিকে কোলে নিয়েই নূর হোসেন দিবস পালন করে। চলো না, অসাম্প্রদায়িক হই! প্রয়াত পল্লীবন্ধু এরশাদ সম্ভবত এখন পরকালে বসে ধিক্কার দিয়ে বলছেন, পরকীয়া করলা তোমরা সবাই, কিন্তু ‘লম্পট’ উপাধি জুটলো শুধু আমার। নারীশাসিত এই রাষ্ট্রে পুরুষ কি আদৌ কোনদিন ন্যায্য অধিকার পাবে? দেশে বর্তমানে আরেকটি শক্তির আনাগোনা দেখা যাচ্ছে। সেটিকে বলা হচ্ছে ‘নুরু শক্তি’। এই শক্তিকে নেতৃত্ব দিচ্ছেন ভিপি নূর। অনেকে এই শক্তিটিকেও সরকারের ‘বি টিম’ বলছে। কেউ কেউ বলছে এটি সরকারের ‘আন্ডার নাইন্টিন টিম।‘ সঠিক পরিচর্যা পেলে এখান থেকেই ওবায়দুল কাদের টাইপের কিংবদন্তীরা উঠে আসবে একদিন। মুক্তিযুদ্ধ মঞ্চ নামে একটি হিংস্র দল আচমকা দেশে পয়দা হয়েছে। দলটি বুকে ভর দিয়ে চলে। এদের কাজ হচ্ছে হঠাত হঠাত হামলে পড়ে বিভিন্ন মানুষকে দুইতলা থেকে নিচে ফেলে দেয়া। সরীসৃপ স্বভাব। অনেকে ধারণা করছেন এদের পূর্ব পুরুষ ছিল ড্রাগন কিংবা ঘড়িয়াল জাতীয় কিছু। এক পরিসংখ্যানে দেখা গেছে দেশে বর্তমান মুক্তিযোদ্ধা এবং রাজাকারের সংখ্যা যোগ দিলে একাত্তরে বাংলাদেশের মোট জনসংখ্যার চেয়ে বেশি হয়ে যায়। এটিকে ‘মুক্তিযুদ্ধের ম্যাথমেটিক্যাল ইরর’ বলে অভিহিত করা যেতে পারে। মুক্তিযুদ্ধের সময় অস্থায়ী সরকারের কেউ যদি একটু বুদ্ধি করে একটা ক্যালকুলেটরে হিসাব রাখতো তাহলে আজ এমন পরিস্থিতি হতো না হয়তো। অস্থায়ী সরকারের লোকেরা ভারতে সেফ জোনে বসে ‘নেতৃত্ব দিচ্ছি’ সুর তুলে মূলত আঙ্গুলই চুষেছিলেন মুক্তিযুদ্ধে, যা ইতিহাসের বিভিন্ন বইতে দেখা যায়। কাজেই ক্যালকুলেটরে তাঁরা চাইলেই হিসাব রাখতে পারতেন। দেশের আইন-শৃঙ্খলাবাহিনির একাংশ এখন পার্ট টাইম ‘গুম’ ব্যবসায় নেমেছে। দিনে জনগণের বন্ধু, রাত হলেই - চান্দা দে, নাইলে জীবনটা দে। এরা বিভিন্ন ব্যক্তিকে তুলে নিয়ে মুক্তিপণ দাবী করছে। ধরা পড়লেই বলছে ‘we all are prime minister’s man’ । এসব শুনে প্রধানমন্ত্রীর বিব্রত হওয়ার কথা। কিন্তু বিব্রত হতে হচ্ছে জাতিকে। এটা আমাদের জন্য লজ্জার নয়, এটাই আমাদের ভাগ্য। একটি ‘বেহাত বিপ্লব’ দিয়ে এই ভাগ্যই আমরা টেনে এনেছি। এত কিছুর পর দুই একটা মন ভালো করার সংবাদও থাকে। কিন্তু সেই সংবাদও এক সময় ফিকে হয়ে যায় যখন সেখানেও ছলচাতুরী ধরা পড়ে। সম্প্রতি সাংসদীয় গায়িকা মমতাজ মিউজিকের উপর বিদেশ থেকে উচ্চ ডিগ্রি লাভ করেছেন, যেটি নিয়ে কারো মন চাইলে গর্ব করতেই পারে। আমাদের দেশের অধিকাংশ রিসার্চ পেপার এবং উচ্চ ডিগ্রির সাথে নীলক্ষেতের ফটোকপির দোকানের একটি গভীর সম্পর্ক থাকে। মমতাজের ক্ষেত্রেও দেখা গিয়েছে তিনি যেখান থেকে এই ডিগ্রি পেয়েছেন সেটি কোন স্বীকৃত বিশ্ববিদ্যালয় নয়। দুইতলা বাসা ভাড়া নিয়ে যে সকল প্রাইভেট বিশ্ববিদ্যালয় কেজি দরে সার্টিফিকেট বিক্রি করে এটি সেই পদের। তবে বাংলাদেশের UGC এর মতে, সেটি মানের দিক থেকে নীলক্ষেতের চেয়ে ভালো ছিল। তাই কেউ যদি ভুলে গর্বিত হয়েই যায়, সে গুনাহগার হবে না। এসবের মাঝখান দিয়ে করোনার ২য় ঢেউ, ৩য় ঢেউ ইত্যাদি নানাবিধ ঢেউ চলে যাচ্ছে। ঢেউ দেখার জন্য এখন আর কক্সবাজার যেতে হচ্ছে না। এসব ঢেউ নিয়ে সরকারকে হঠাত হঠাত চিন্তিত হতে দেখা যায়। নরম লক ডাউন, গরম লক ডাউন, মাঝারি লক ডাউন, কঠিন লক ডাউন ইত্যাদি নানাবিধ লক ডাউনের জনক হিসেবে ইতোমধ্যে বাংলাদেশ বিশ্বে বেশ পরিচিত হয়ে উঠেছে। এসব লক ডাউনে নিম্নবিত্ত না খেয়ে মরছে। দেশে প্রতিটি জিনিসপত্রের দাম আকাশছোঁয়া। মাননীয় প্রধানমন্ত্রী সহজ সমাধান দিয়ে রেখেছেন, দামি জিনিস খাওয়ার অভ্যাস বদলাতে হবে। পিয়াজ না খাইলেই হয়, আলু না খাইলেই হয়। দামি জিনিস খাওয়ার জাতি বাঙালি না। যে জাতি কোন কিছু হাত দিয়ে ছোঁয়ার আগে সেটার দাম জিজ্ঞেস করে দেখে নেয় যে কেনার সামর্থ্য তাঁর আছে কিনা, সেই জাতি দামি জিনিস খাওয়ার জাতি না। সে খায় চাল, ডাল, আলু, পিয়াজ, রসুন ইত্যাদি সস্তা জিনিস। উন্নয়নের ছোঁয়ায় এগুলোও এখন দামি খাবারের তালিকায় চলে গেছে। এখন তো তবে খাওয়াটাই ছেড়ে দিতে হয়! 
জন্মদিন ! বড় অদ্ভুত শব্দ। প্রতিটি জন্মদিন মৃত্যুর পথে এক ধাপ এগিয়ে যাওয়ার বার্তা নিয়েই আসে। দেখতে দেখতে কেটে যায় জীবন। এরপরও জন্মদিন আসে ক্যালেন্ডারে। কিন্তু মানুষটি আর থাকে না। ছোট এই জীবনে প্রতিটি জন্মদিনে আমার জন্য দারুণ সব সারপ্রাইজ নিয়ে উপস্থিত হয় নেলি। এবারের জন্মদিনে সে আমাকে চমৎকার একটি গিটার আর ওয়ালেট উপহার দিয়েছে।। হে প্রিয়, মনে রেখো তুমি অনন্তকাল, একদিন ঘুচে যাবে জীবনের সকল আড়াল।
স্বাধীনতার ৫০তম বছর বাঙালিকে উৎযাপন করতে হয়েছে ভিপিএন দিয়েই। এই পঞ্চাশ বছরে বাংলাদেশ যে উন্নতি করেছে তা দেখে বিস্ময় প্রকাশ করেছেন বিশ্বের অনেক নেতাই। আগে এই দেশে গরুর গাড়ি চলতো, এখন মেট্রোরেলের জন্য জায়গায় জায়গায় গর্ত করা হচ্ছে। আগে একটু পর পর কারেন্ট থাকতোনা, এখন বাতি নিভিয়ে দিলেও সেটা জোর করে জ্বলে উঠে। আগে খাবার পানি পাওয়া যেত না, এখন বৃষ্টি হলেই ঢাকা শহর পুশকুনি হয়ে যায়। আগে এই দেশে ফেসবুক বন্ধ থাকলে কেউ ব্যবহার করতে পারতোনা, এখন ভিপিএন দিয়ে ব্যবহার করে। আগে রাজাকাররা টুপি পরতো, এখন হেলমেট পরে। চীনের প্রেসিডেন্ট শি চিন পিং বলেন, পঞ্চাশ বছরে বাংলাদেশ চিচিং পিচিং। যার অর্থ, পঞ্চাশ বছর ধরে চীন অনেকক্ষেত্রেই বাংলাদেশকে অনুসরণ করে আসছে। তাঁরা স্বপ্ন দেখে কোন একদিন হোয়াংহো নদীর উপর দিয়ে বাংলাদেশ সরকারের সহায়তায় একটি পদ্মাসেতু নির্মাণের। এছাড়া বাংলাদেশের বড়পুকুরিয়া থেকে কিছু কয়লা এনে সেটা দিয়ে দাঁত ব্রাশ করার পরিকল্পনাও আছে চীনের। আমেরিকার সদ্য নির্বাচিত প্রেসিডেন্ট জো বাইডেন বলেন, বাংলাদেশ যে হারে আগাচ্ছে তাতে আগামী বিশ্ব শাসন করবে বাংলাদেশ এটি এক প্রকার নিশ্চিত। সেই “আগামী” কবে আসবে সেটি জানতে চাইলে তিনি বলেন, এটি আসার আগে কেয়ামত সংঘটিত হয়ে যেতে পারে। রাশিয়ার পুতিন বলেন, করোনা মোকাবেলায় বাংলাদেশ বিশ্বে শীর্ষ। অন্যান্য দেশ ভ্যাক্সিন পাচ্ছে না, আর বাংলাদেশে জনগণকে সেধে দিলেও ভ্যাক্সিন নিচ্ছে না। এতেই বুঝা যায় এই দেশে উন্নয়ন চুইয়া চুইয়া পড়ছে। কানাডার জাস্টিন ট্রুডো বলেন, আমি যখন ছোটবেলায় বাবার সাথে বাংলাদেশে গিয়েছিলাম তখন দেশটা একদমই বাজে ছিল, পুরা অন্ধকার। কিন্তু এখন সেই লাইটিং। সুন্দর সুন্দর সেলফি উঠে। ইংল্যান্ডের বরিস জনসন বলেন, বাংলাদেশরে দেখলে আমার খালি কান্দন আহে। এই গেল বাংলাদেশের প্রতি বিশ্ব নেতাদের মুগ্ধতা। বাংলাদেশ নিয়ে বিশ্ব নেতাদের এসব বক্তব্য একাত্তর টিভি আর প্রথম আলো মারফত জানা গেছে। তাই বিশ্বাস করার দায়িত্ব যার যার। আদতে বিশ্ব নেতারা বাংলাদেশকে চিনতে অধিকাংশ ক্ষেত্রেই গুগলম্যাপ ব্যবহার করে থাকেন এমনটি একাধিকবার দেখা গেছে। ডোনাল্ট ট্রাম্পকে পিয়া সাহা যখন বাংলাদেশের নামে নালিশ দিতে গিয়েছিলেন তখন ডোনাল্ড ট্রাম্প বলেছিলেন, হোয়ার ইজ বাংলাদেশ? স্বাধীনতার ৫০ বছরে মুক্তিযুদ্ধকেন্দ্রিক কিছু অজানা ইতিহাসও উঠে এসেছে। সত্য জানতে শেখো হে বীর, সত্যকে বরন করে লহো। কারণ সত্যই হল প্রকৃত সত্য। দেশে মোদি বিরোধী প্রতিবাদ যখন তুংগে তখন ইতিহাস নিজেই কথা বলে উঠলো। এবার আর জাফর ইকবাল নন, মোদি নিজেই তুলে ধরলেন মুক্তিযুদ্ধের উপর এক জলজ্যান্ত সায়েন্স ফিকশন। ভারতের এই নরেন্দ্র মোদিই একাত্তরে ভারতের এক গোয়ালঘরে বসে বাংলাদেশের মুক্তিযুদ্ধে অংশ নিয়েছিলেন। পাকিস্তান আর্মিকে লক্ষ্য করে বলের মত গোল করে দলা বানিয়ে গোবর ছুড়ে মেরেছিলেন। হায়রে বাঙালি! সত্যিকার মুক্তিযোদ্ধারেই জুতা দিয়া পিটাইলা, লাথি দিলা, চড় দিলা, উস্টা দিলা, থুথু দিলা। তিনি আরো বলেন, বাংলাদেশের পক্ষে ভারতে বসে গোলাগুলি করায় ভারতের পুলিশ তাকে তুলে নিয়ে গিয়েছিল। ইতিহাসের এই অংশটি গোলমেলে কিছুটা। ভারতের ভেতরে কোন যুদ্ধ হয় নি একাত্তরে। আর ভারতের পুলিশ কেন মোদিকে ধরে নিয়ে গেল সেটি বারমুডা ট্রায়াংগেলের মত আজও রহস্য। বাংলাদেশে মুক্তিযুদ্ধের ইতিহাস বিকৃতির মহান দায়িত্ব যারা নিয়েছেন তাদেরকে ধন্যবাদ। কারণ তাঁরা মোদিকে মুক্তিযোদ্ধা প্রমাণের আপ্রাণ চেষ্টা করলেও, তাকে স্বাধীনতার ঘোষক বানিয়ে বসেন নি। একাত্তরে নরেন্দ্র মোদি বাংলাদেশের জন্য এতটা অবদান রাখলেও বর্তমানে পশ্চিমবঙ্গের বাঙালিদেরকে তিনি জুতিয়ে বের করতে চাচ্ছেন তাদেরকে বাংলাদেশি হিসেবে অভিহিত করেই। শালার পুত, যা বাংলাদেশ ঢোক। বাংলা ভাষাভাষীদেরকে তিনি অনুপ্রবেশকারী বলে উল্লেখ করেছেন। করোনা চলে গেলেই এদেরকে পাছায় লাথি দেয়ার অভিপ্রায়ও ব্যক্ত করেছেন। মোদিকে বাংলাদেশ সরকার যখন মুক্তিযোদ্ধা খেতাব দিতে যায় তখন মোদি নিজেও চমকে উঠে বলেন, কোন সা মুক্তিযুদ্ধ ! ও আচ্ছা আচ্ছা, ইয়াদ আয়া। মুক্তিযুদ্ধ তো সবাই করতা হ্যায়। লেকিন খেতাব সবাই নেহি পাতা হ্যায়। মোদি আসুক এটা এই দেশের কেউই চায় নি, রাজনৈতিক গোলামেরা ছাড়া। মোদিকে আনার বিরোধীতা ডক্টর কামাল করেছিলেন, জাফরুল্লাহ করেছিলেন, অনেক বীর বিক্রম, বীর প্রতীকেরা করেছিলেন। এটা হেফাযতের ইস্যু ছিল না। হেফাযত বিরোধীতা করেছিল ধর্মীয় ইস্যুতে। মোদিকে আনার বিরোধীতা করার পেছনে শত শত রাষ্ট্রীয় ইস্যুও ছিল। তিস্তার পানির ন্যায্য হিস্যা, বর্ডার কিলিং, এনআরসি ইত্যাদি ইস্যুতে মোদির ভূমিকায় বাংলাদেশের প্রতি বন্ধুসুলভ কিছুই ছিল না। তাঁর আগমনের বিরোধীতা করা ছিল বাংলাদেশের রাষ্ট্রীয় প্রেস্টিজের ইস্যু। কিন্তু বাংলাদেশের শাসকশ্রেণি প্রেস্টিজের ধার ধারে নি কোনোকালে। ক্ষমতারক্ষায় রাষ্ট্র নিয়ে দেহব্যবসা তাদের অতি পুরাতন এবং লাভজনক ব্যবসা। স্বাধীনতার পঞ্চাশতম বার্ষিকী ভিপিএন দিয়ে উদযাপিত হল বীর প্রতীক, বীর বিক্রমদের ছাড়াই। দেশের পোষা বুদ্ধিজীবীরা হাততালি দিল, অবশেষে আমরা স্বাধীন রাষ্ট্র পেলাম। গায়ক, নায়ক, খেলোয়ার সবাই হাসি মুখে ছবি তুললেন। দেশের নামীদামী মডেলরা গিয়ে ইচ্ছে করেই মোদির সামনে শরীরের ওড়না ফেলে দিলেন। রাষ্ট্রকে অবরুদ্ধ করে কড়া নিরাপত্তায় ধর্মনিরপেক্ষ সোনার বাংলা অবশেষে অর্জন হলো। বাংলাদেশের স্বাধীনতা পরবর্তী সময়ে আহমদ ছফা ছাড়া আর কোনো বুদ্ধিজীবী বাংলাদেশে ছিলেন বলে মনে হয় না। আজ অবধিও নেই। বর্তমানে আছে কিছু মাকাল ফল। এরা বিভিন্ন পদক পাওয়ার শর্তে সরকারের প্রশংসা করে। প্রশংসা অবশ্যই করব, আগে বলো কী পদক দিবা। বাংলা একাডেমি পুরস্কার দিলে প্রশংসা অল্প পাইবা, একুশে পদক দিলে আরেকটু বেশি। সবচেয়ে বেশি প্রশংসা করব মুক্তিযোদ্ধা সার্টিফিকেট দিলে। এবার দেখো, কোন প্যাকেজটা নিবা। আহমদ ছফা বলেছিলেন, একটি বৃহৎ রাষ্ট্রের পাশে যখন একটি ছোট রাষ্ট্র থাকে, তখন সেই ছোট রাষ্ট্রটিকে মাঝে মাঝে সেই বৃহৎ রাষ্ট্রের কিছু সিদ্ধান্তের বিরোধীতা করতে হয়। না করলে সেই বৃহৎ রাষ্ট্রটি এক সময় ভুলেই যায় যে তাঁর পাশে আরেকটি স্বাধীন রাষ্ট্র আছে। এই একটি কারণে বাংলাদেশকে নিজ স্বার্থে মাঝে মাঝে ভারতের কিছু সিদ্ধান্তের বিরোধীতা করতে হবে। এর সাথে হিন্দুবিদ্বেষের কোনো সম্পর্ক নেই।
প্রথম আলো এবং হিরো মটো কর্পোরেশনের যৌথ উদ্যোগে আয়োজিত 'গল্প কথায় বাংলার হিরো' নামক গল্প প্রতিযোগীতার বাছাইকৃত সেরা ৫০টি গল্প নিয়ে প্রথমা থেকে প্রকাশিত হলো 'গল্প কথায় বাংলার হিরো' নামক ই-বুক। বইটিতে আমার একটি গল্প স্থান পেয়েছে। গল্পটির নাম "আকাশ ছোঁয়ার গল্প"।
মধ্যরাতের ইলেকশনের মত এবারের বইমেলাও শুরু হয়েছে রাখঢাক করে পিনপতন নীরবতায়। বইমেলার কথা কাউকে বলামাত্র তাঁরা আকাশ থেকে পড়ছে। কবে? কখন? কোথায়? কীভাবে? করোনায় সারা দেশ ছেয়ে গেলেও বইমেলা আর বিসিএস পরীক্ষা এর আওতার বাইরে আছে। ধন্যবাদ মাননীয় প্রধানমন্ত্রীকে। এবার আমার নতুন কোন বই লেখা হয় নি। প্রথম আলো থেকে একটি ইবুক বের হওয়ার কথা যেখানে আমার গল্প থাকবে। সেটিও করোনায় আক্রান্ত হয়েছে কিনা জানা যায় নি। এবারের বইমেলায় আমার গত সালের বইগুলো পাওয়া যাচ্ছে তৃণলতা প্রকাশের স্টলে। স্টলঃ তৃণলতা প্রকাশ স্টল নাম্বারঃ ৫-৬
এক রাজা হবুচন্দ্র প্রত্যুষে ঘুম হইতে জাগরণ করিয়া নিজ পালঙ্ক হইতে মাটিতে অবতরন করিয়াই অট্টহাসি দিয়া বলিলেন, ইয়াহুউউউউউ। মন্ত্রী গবুচন্দ্র কিছুটা ভীত স্বরে কহিল, রাজা মশাইয়ের শরীর বেশি খারাপ? পেট ঠিক আছে? হবুচন্দ্র ব্যাঘ্রকন্ঠে কহিলেন, ডায়রিয়ার কথা ভুলিয়া যাও তুমি। নির্বোধ বক্তব্য প্রদান করা হইতে অতিদ্রুত নিজেকে নিবৃত্ত করো। আজ আমার বড় আনন্দ হইতেছে। পার্শ্ববর্তী দেশ হইতে ডাবল টাকা দিয়া করোনার টিকা আনিয়া আবারও আমি বিশ্বে ফার্স্ট হইয়াছি। সম্ভবত নোবেল পাইব। মন্ত্রী গবুচন্দ্র এইবার চেহারায় কৃত্রিম আনন্দ ফুটাইয়া কহিল, মহারাজ, নোবেল তো আপনার আরো আগেই পাইবার কথা। দেশবিরোধীশক্তি মিথ্যা প্রচারণা চালাইয়া বার বার আপনাকে নোবেল হইতে বঞ্চিত করিলেও, এইবার আর সেই সুযোগ নাই। হবুচন্দ্র তৃপ্তির ঢেকুর তুলিয়া বলিলেন, কাল হইতে রাজ্যের সকল প্রজাকে টিকাদান কার্যক্রম আরম্ভ করিতে হইবে। আমি চাই সর্বপ্রথম এই টিকা তুমি নিজে গ্রহণ করো প্রজাদের সম্মুখে দাঁড়াইয়া। ইহাতে টিকার প্রতি সকলের বিশ্বাসযোগ্যতা আসিবে। মন্ত্রী গবুচন্দ্র চমকিয়া উঠিয়া কহিল, সে কী! আমি কেন? আমি তো সামান্য মন্ত্রী আর আপনি মহারাজ। টিকা আপনি সর্বপ্রথম নিলে ইহার বিশ্বাসযোগ্যতা আকাশচুম্বী হইবে। হবুচন্দ্র তেড়ছা চাহনি দিয়া কহিলেন, আমি টিকা নিব সবার শেষে। আগে জনগণ। দুই রাজা হবুচন্দ্র জরুরি সভার আহবান করিয়াছেন। ইহাতে উপস্থিত আছে সকল মন্ত্রী, সেনাপতি, রাজকবি। বলাই বাহুল্য, রাজা হবুচন্দ্র নিজেও ইহাতে উপস্থিত আছেন। মহারাজ হবুচন্দ্র বলিলেন, সারা বিশ্বে টিকার হাহাকার। তথাপি, আমি অতিমানবীয় কায়দায় টিকা আনিয়াছি। ইহাতে কী প্রমাণ হয়? সেনাপতি রামকানাই কহিল, ইহাতে প্রমাণ হয় যে, রাজ্য উপযুক্ত শাসকের হাতেই রহিয়াছে। রাজকবি ঝুটারাম কহিল, করোনা টিকা রাজ্যে আসিলো আজ, জয় হোক হবু মহারাজ। হবুচন্দ্র কহিলেন, কাল হইতে টিকাদান কর্মসূচি শুরু হইবে। প্রজাদের সম্মুখে প্রথম টিকা নিবা রামকানাই। এরপর টিকা নিবা ঝুটারাম। রামকানাই তড়িঘড়ি করে কহিল, মহারাজ আমি তো ডায়বেটিস আক্রান্ত। কিঞ্চিৎ পাইলসের সমস্যাও আছে। এই অবস্থায় টিকা গ্রহণ করা শাস্ত্রমতে মহাপাপ হইবে। ঝুটারাম কহিল, আমার আমবাতের সমস্যা আছে। টিকা নিয়া মরিতে চাহিনা আমি সুন্দর ভুবনে, বাঁচিবার চাহি আমি মানবের মাঝে। সভা সমাপ্ত হইলো। কেহই টিকা নিতে রাজি হইলো না। হবুচন্দ্র একবার ভাবিলেন নিজেই টিকা গ্রহণ করিয়া সবগুলোকে উচিত শিক্ষা দিবেন। পরক্ষণেই সেই চিন্তা বাদ দিলেন। নির্বোধের মত কাজ করিবার কোন মানে হয় না। তিন প্রশাসনের কেহই টিকা গ্রহন করিতে রাজি হইতেছে না। এদিকে জনগণও টিকা গ্রহণে আগ্রহী নহে। ইতোমধ্যে কিছু গুজবও রটিয়াছে – এই টিকা নিলে পুরুষত্ব নষ্ট হইয়া যায়, টিকা গ্রহণ করামাত্র পুরুষেরা নারী হইয়া যায়, টিকা গ্রহণের সাথে সাথে জয়েন্ট জয়েন্টে ব্যথা শুরু হইয়া যায়, টিকা নেয়ামাত্র মাইকেল জ্যাকশনের কায়দায় ডান্স শুরু হইয়া যায় ইত্যাদি। মহারাজের দুশ্চিন্তা দেখিয়া তাঁর স্ত্রী তাহাকে শুধাইলো, কী গো, আজ তোমায় যে বড্ড বিষন্ন লাগিতেছে। হবুচন্দ্র কহিলেন, এত কষ্ট করিয়া টিকা আনিলাম। কোথায় নোবেল পাইবো, এখন কেহ টিকা গ্রহণ করিতেই রাজি হইতেছে না! স্ত্রী কহিল, তুমি নিজেই টিকা নিতেছ না কেন? তুমি নিলেই তো সর্ব সমস্যা সমাধান হইবে। হবুচন্দ্র ব্যাঘ্রকন্ঠে কহিলেন, তুমি কি চাও জয়েন্টে ব্যথা উঠিয়া আমি দুই একদিনের মধ্যে মারা যাই? স্ত্রী কহিল, হায়াত মউত তো ভগবানের হাতে। হবুচন্দ্রের আর বুঝিতে বাকি রহিল না যে, স্টার জলসা দেখিতে দেখিতে স্বীয় স্ত্রীও আজ পরকীয়ায় আসক্ত। এইজন্যই সে আপন স্বামীর মৃত্যু আশঙ্কায় বিচলিত হয় না। মন্ত্রী গবুচন্দ্রের হাত থাকিতে পারে এই ষড়যন্ত্রে। হবুচন্দ্রের মৃত্যুর পর তাহার স্ত্রীকে বিবাহ করিয়া গবু এই রাজ্যের রাজা হইবে, এমনটাও বিচিত্র না। তবে হবুচন্দ্রও বোকা না। তিনি এই ঘটনা কোনক্রমেই সংঘটিত হইতে দেবেন না। প্রয়োজন পড়িলে বাসার ডিশ সংযোগ বিচ্ছিন্ন করা হইবে। চার টিকাদান কর্মসূচি শুরু করিবার জন্য প্রশাসনের অন্তত একজনকে জনসম্মুখে টিকা গ্রহণ করিতে হইবে, জনতার এমনটাই দাবী। অন্যথায় তাহারা টিকা নিবেনা। মহারাজ হবুচন্দ্র টিকা বিষয়ক যে সফলতা নিয়া এতদিন লাফাইতেছিলেন তাহা ক্রমেই স্তিমিত হইয়া যাইতে লাগিত। আশু পদক্ষেপ প্রয়োজন। নচেৎ ইমেজ ক্রাইসিস দেখা দিতে পারে। সাহারা মরুভূমিতে অবস্থিত “আল জাজিরা” নামের একখানি চক্রান্তমূলক টিভি চ্যানেল ইতোমধ্যে হবুচন্দ্রকে নিয়া নানান ধরনের প্রতিবেদন ইউটিউবে রিলিজ করিয়াছে বলিয়া শোনা যাইতাছে। হবুচন্দ্র বাটনওয়ালা “সেম্পোনি” সেট ইউজ করেন। ফলশ্রুতিতে ঘটনার সত্যতা যাচাই করা সম্ভব হইতেছে না। রাজা হবুচন্দ্র তাঁর মন্ত্রী গবুচন্দ্রকে ডাক দিলেন। গবুচন্দ্র এলো। ‘অতি দ্রুত আচার্য মিঠাবালুইকে খবর দাও।’ ‘কেন মহারাজ?’ ‘মিঠাবালুই বিচক্ষণ মানুষ। তাহার মাথায় নির্ঘাত কোন সমাধান থাকিবে।’ ‘ঠিক আছে মহারাজ।’ পাইক পেয়াদা সবাই ছুটলো আচার্য মিঠাবালুইকে আনিতে। মিঠাবালুই থাকেন তিব্বতের এক গুহায়। কথিত আছে, মিঠাবালুই বছরের অর্ধেক সময় ধ্যানে মগ্ন থাকেন। এই ধ্যানে তিনি জিন-পরীদের সহিত বিভিন্ন বিষয় নিয়া আলাপ করেন। ধ্যান সমাপ্ত হওয়ামাত্র গুহায় অনেক ডানাকাটা পরী নামিয়া আসে। পরী দেখিয়া গুহায় কিছু বদচরিত্রের ডানাকাটা জিনও নামিয়া আসে। ইহাকে "ক্লোজাপ কাছে আসার সাহসী গল্প" বলিয়া অনায়াসে চালাইয়া দেয়া যাইতে পারে। পাঁচ আচার্য মিঠাবালুইকে সুদূর তিব্বত হইতে পালকিতে চড়াইয়া আনা হইয়াছে। তিনি এই মুহূর্তে মহারাজ হবুচন্দ্রের রাজপ্রাসাদে অবস্থান করিতেছেন। তাহাকে সমস্ত বিষয়াদি ব্যক্ত করা হইয়াছে। তিনি এখন ধ্যানমগ্ন, তাঁর চক্ষু রক্তবর্ণ। সম্ভবত জিন-পরীদের সহিত আলাপ চলিতেছে। রাজা হবুচন্দ্র ঘামিতেছেন। মিঠাবালুই চোখ খুলিয়া বলিলেন, সমাধান পাওয়া গিয়াছে। টিকা জনসম্মুখে মহারাজকেই গ্রহণ করিতে হইবে। হবুচন্দ্র বললেন, টিকা নিয়া আমি যদি মরিয়া যাই? মিঠাবালুই সহাস্যে কহিলেন, আপনাকে সত্য সত্য টিকা গ্রহণ করিতে হইবে না। সুই এর মাথা আপনার শরীরে স্পর্শ করানো হইবে শুধু। আর আপনি তখন ব্যথা পাওয়ার ভান করিয়া আপনার জীবনের সেরা অভিনয়টাই করিবেন। ইহাতেই কাজ হইবে। ইহাই জনগণকে টিকা গ্রহন করাইবার নিনজা টেকনিক। হবুচন্দ্র খুশি হইয়া কহিলেন, আর কিছু করিতে হইবে আচার্য মহাশয়? মিঠাবালুই আরো যোগ করিলেন, আপনার রাজ্যের যত মিডিয়া আছে তাহার সবগুলা ব্যবহার করিয়া রটাইয়া দেন যে করোনা ব্যাপক হারে বাড়িতেছে। মৃত্যুর মিছিল চলিতেছে। টিকা ব্যতীত আর কোন পথ খোলা নাই। এদিকে স্টকে টিকা সীমিত আকারে আছে। পরে আসিলে আর পাওয়া যাইবে না। উপস্থিত সবাই স্লোগান দিয়া উঠিল, মারহাবা, মারহাবা। মহারাজ হবুচন্দ্র খুশি হইয়া মিঠাবালুইকে তাঁর রাজ্যের তিস্তা নামক একটি নদীর অর্ধেক পানি দিয়া দিলেন। পরিশিষ্ট পরদিন রাজ্যের প্রধান সংবাদপত্রের আলোচিত সংবাদঃ রাজ্যে আচমকা করোনায় প্রকোপ ব্যাপক বৃদ্ধি পাইয়াছে। আগে প্রতিদিন এক হাজার আক্রান্ত হইতো, এখন লাখে হইতেছে। মৃত্যুহার ইতালি ছুই ছুই। স্কুল কলেজ খুলিবার শেষ আশাখানিও বিলুপ্ত হইয়াছে। রাজ্যে লক ডাউন আবারও দেওয়া হইতে পারে। এদিকে টিকাও শেষদিকে। পার্শ্ববর্তী রাষ্ট্র হইতে ডাবল দাম দিয়া আরো টিকা আনার ঘোষনা। রাজ্যের এই ক্রান্তিলগ্নে টিকাদান কর্মসূচির উদ্ভোধন করিলেন হবুচন্দ্র মহারাজ। সংবাদের মাঝখানে বড় করিয়া মহারাজ হবুচন্দ্রের একখানি ছবি। সেই ছবিতে তিনি পার্শ্ববর্তী রাষ্ট্র হইতে আনা করোনা টিকা গ্রহণ করিবার শ্বাসরুদ্ধকর অভিনয় করিতেছেন। পরদিন হবুচন্দ্রের মোবাইল ফোনে একটি কল আসিলো। ইংরেজিতে জানিতে চাওয়া হলো, আপনি কি মহারাজ হবুচন্দ্র? হবুচন্দ্র কহিলেন, ইয়েস স্পিকিং। আপনারা কাহারা? নোবেল কমিটির লোক? সেইখান থেকে বলা হইল, আমরা অস্কার কমিটির লোক। আপনি সেরা পুরুষ অভিনেতা হিসেবে অস্কারে মনোনীত হইয়াছেন।
মুশতাক আহমেদ এই দেশের কোন গুরুত্বপূর্ণ লেখক নন। সত্যি বলতে, আমি এই লেখকের নাম শুনিনি। তবে তিনি গুরুত্বপূর্ণ হয়ে উঠেছেন। কারণ আনিসুল হক বা জাফর ইকবাল নামক লেখকেরা যখন দেশের পরিস্থিতি সম্পূর্ণ অগ্রাহ্য করে খাটের নিচে বসে ‘আমার বন্ধু রাশেদ’ কিংবা ‘মা’ উপন্যাস লিখছিলেন আর বিভিন্ন রাষ্ট্রীয় পদক আশা করছিলেন তখন মুশতাক আহমেদ লিখছিলেন ভিন্ন কিছু। যেসব সাদা মনের লেখকেরা এক সময় ‘মুক্তবুদ্ধি কিংবা বাক স্বাধীনতা’ শব্দগুলো নিয়ে অতিমাত্রায় চিৎকার চেচামেচি করেছেন আজ মুশতাক আহমেদ তাদেরকে গালে কষে একটি চড় দিয়ে গেলেন। ধর্ম অবমাননার শাস্তি হিসেবে ‘ব্লাসফেমি’ আইনের প্রবর্তন প্রথম করেছিল খ্রিষ্টান মিশনারিরা। এখন থেকে এক হাজার ৪৫০ বছর আগে রোমের সামন্ত রাজারা প্রতিক্রিয়াশীল মৌলবাদী খ্রিষ্টান ক্যাথলিক চার্চের যাজকদের সহায়তায় জনগণের ওপর ধর্মের নামে অত্যাচারের হাতিয়ার হিসেবে ‘ব্লাসফেমি আইনের’ ব্যবহার শুরু করেছিল। এই আইনটি এখন সব দেশেই আছে। তবে ভিন্ন কায়দায়। ধর্ম সরিয়ে এখন এটিকে ব্যবহার করা হয় বিভিন্ন আবেগী গল্পের দোহাই দিয়ে। কখনও রাষ্ট্র অবমাননা, কখনও মুক্তিযুদ্ধ অবমাননা, কখনও বিশেষ কোন ব্যক্তিকে অবমাননা ইত্যাদি শিরোনামে চলে আধুনিক গণতান্ত্রিক ব্লাসফেমি আইন। ২০১৫ সালে লেখক অভিজিৎ রায়কে হত্যার পর একটি শ্রেণিকে খুব চিন্তিত হতে দেখা গিয়েছিল। কী যে হবে এই রাষ্ট্রের! জঙ্গিদের দখলেই বুঝি গেল দেশটা! না, মুক্তিযুদ্ধটা রক্ষা করা গেল না কোনমতেই। ২০২১ সালে এসে রাষ্ট্র নিজেই যখন লেখকদের ধরে কন্সট্রেশন ক্যাম্পে নিয়ে কুকুরের মত করে তিলে তিলে মারছে তখন দেশ নিয়ে সদা চিন্তিত সেই সমাজটি আশ্চর্য রকমের চুপ। সরকারের অতিমানবীয় চেষ্টায় করোনার ভ্যাক্সিন দ্রুত এনে বাংলাদেশ আবারও বিশ্বে প্রথম হল কিনা সেই তথ্যটি নিয়ে তাঁরা গবেষনায় নিবিষ্ট। ভোটাধিকার, ছাত্র আন্দোলন, রাজপথ সবই নিশ্চিহ্ন করা হয়েছে। বাকি ছিল লিখে প্রতিবাদের ভাষাটা। সেটি হরণের অনেক গল্পই ছড়িয়েও পড়েছে ইতোমধ্যে। কিন্তু চূড়ান্ত গল্পটি হয়তো লিখে গেলেন মুশতাক আহমেদ। ‘লেখক’ উপাধিটি তাঁর নামের পাশে চিরতরে খোদাই করে দিল ইতিহাস। ২০২১ সালে এসে বাংলাদেশে বসে যেসব লেখক/সাহিত্যিক প্রেম-প্রীতির গল্প আর গোয়েন্দা কাহিনি লিখছেন, এদেরকে সাহিত্যিক বলা উচিত নয়। একজন সাহিত্যিক সমাজ থেকে বিচ্ছিন্ন মানুষ নন। চারদিকের সব অগ্রাহ্য করে যারা নিজেকে সেফ জোনে রেখে মানব মানবীর প্রেম কাহিনি আর অনাচারের গল্প লিখেন, এরা হয় রাষ্ট্রের অবৈধ সন্তান নাহলে নপুংসক। এরা কোনদিন আহমদ ছফা হতে পারবে না, এরা কোনদিন অরুন্ধতী রয় হতে পারবে না, এরা কোনদিন সুকান্ত ভট্টাচার্য হতে পারবে না। এদের দৌড় বড়জোর আইমান সাদিক বা সাদাত হোসাইন পর্যন্ত। এই একটা জায়গায় মুশতাক আহমেদ নামক অখ্যাত লেখকটি যোজন যোজন এগিয়ে গেলেন। প্রয়াত লেখক মুশতাক আহমেদের একটি কুমির চাষের খামার ছিল। তিনি এই দেশে প্রথম বাণিজ্যিকভাবে কুমির চাষের উদ্যোক্তা ছিলেন। তাঁর সেই খামার আজ বহুল আলোচিত পি.কে (প্রশান্ত কুমার) হালদারের দখলে। একজন রাষ্ট্রেবিরোধী লেখকের তিলে তিলে গড়া খামার একটি দেশপ্রেমিক মাফিয়ার দখলে - এটিও মুক্তিযুদ্ধের এক বড় অর্জন হয়তো। লেখালেখিতে পলিটিক্যাল স্যাটায়ার (রাজনৈতিক রম্য) আমার প্রিয় বিষয়। শুধু হাসানো বা বিনোদনের উদ্দেশ্যে কোন কিছু রচিত হওয়া উচিত নয়। প্রতিটি জিনিসের সুস্পষ্ট উদ্দেশ্য থাকা উচিত। তেমনি পলিটিক্যাল স্যাটায়ারেরও উদ্দেশ্য থাকে। কোন শাসকশ্রেণি যখন ক্ষমতার দম্ভে জান্তব হয়ে উঠে একদিকে বিভিন্ন অভিনব ‘রাজনৈতিক ব্লাসফেমি’ আইন করে বাক স্বাধীনতাকে হরণ করে, আরেকদিকে মুক্তবুদ্ধি চর্চার উগ্রবাদি রুপকথা রটিয়ে সেজে বসে ‘জাতীয়তাবাদী জঙ্গি’ তখন সেখানে সত্য বলার সর্বশেষ পন্থা যেটি অবশিষ্ট থাকে সেটিই পলিটিক্যাল স্যাটায়ার। পলিটিক্যাল স্যাটায়ারকে সরাসরি ডিজিটাল সিকিউরিটি আইনে রাষ্ট্রদ্রোহিতায় ফেলা যাবে না। তবে যেখানে আইন মেনেই আইনভঙ্গ করা হয়, সেখানে কোন কিছুই অসম্ভব নয়। তবু প্রতিবাদ চলবে। কোন আক্রমণই প্রতিবাদকে নিশ্চিহ্ন করতে পারে না, নিছক দমাতে পারে। ১৯৫২ তে গুলি করে যে আন্দোলনের স্ফুলিঙ্গ দমানো হয়েছিল ১৯৭১ এ সেটিই হয়েছিল দাবানল। 
প্রস্তুতি ভালো ছিল। কিন্তু প্রশ্ন দিয়েছে সিলেবাস বহির্ভূত। অটোপাশের ব্যবস্থাও নেই। তাঁর মধ্যে সব সৃজনশীল প্রশ্ন! ভাষার মাসে ক্যান যে এরা আন্তর্জাতিক গণমাধ্যমে তোতলাতে যায়! যেখানে ফারজানা রুপা কিংবা সামিয়া জামানের কাছে গেলে প্রশ্ন আগের রাতেই পাওয়া যায়। সিলেবাসের সাথেও মিল রেখে প্রশ্নপত্র প্রণয়ন হয়। #সব_চক্রান্ত #ষড়যন্ত্র_থিওরি #ত্রুটিপূর্ণ_শিক্ষাব্যবস্থা
দেশের নামকরা কিছু ব্যক্তিকে নিয়ে এক মোটিভেশনাল সেমিনারের আয়োজন করা হয়েছে। প্রথমে এলেন এক গায়ক। তিনি বললেন, আমি দেশের বিভিন্ন গানের প্রতিযোগীতায় অংশ নিয়েছিলাম। কিন্ত প্রতিটি জায়গায় আমাকে অযোগ্য বলে ফিরিয়ে দেয়া হয়। আমি তবু সাধনা চালিয়ে গিয়েছি। আজ আমি সফল। সবাই হাততালি দিল। এরপর এলেন একজন ক্রিকেটার। তিনি বললেন, আমাকে স্থানীয় এক কোচ একবার বলেছিলেন ক্রিকেট আমাকে দিয়ে হবে না। আমি দমে যাইনি। আমি চালিয়ে গেছি কঠোর অনুশীলন। আজ আমি দেশসেরা ক্রিকেটার। তুমুল করতালি শোনা গেল। এরপর এলেন একজন শিল্পপতি। তিনি বললেন, আমি চাকরির জন্য মানুষের দ্বারে দ্বারে ঘুরেছি পাগলের মত। কেউ আমাকে চাকরি দেয় নি। এরপর আমি নিজের সামান্য পুঁজি দিয়ে ফুটপাতে দোকান দেই। আজ আমি অনেক বড় ব্যবসায়ী। আমি আজ কয়েক হাজার মানুষকে চাকরি দিয়েছি। সবাই আবেগে আপ্লুত হয়ে গেল। এরপর এলেন একজন রাজনীতিবিদ। তিনি এসে শুরুতেই বললেন, ভাইসব আমার আগে যারা বক্তব্য দিয়ে গেছে এদের প্রত্যেকেরই কিছু না কিছু পুঁজি ছিল। কারো সামান্য অর্থ ছিল, কারো ছিল সততা, কারো ছিল আত্মবিশ্বাস। কিন্তু আমার এর কোনটিই ছিল না। আমি শুরু করেছিলাম একদম শূন্য থেকে। সবাই নড়ে চড়ে বসলো। এই লোকটির কথায় ইতোমধ্যে ব্যতীক্রম কিছুর গন্ধ পাওয়া যাচ্ছে। সবাই অধীর আগ্রহে অপেক্ষা করছে এই লোকটির উত্থানের গল্প জানার জন্য। এটিই সম্ভবত হতে যাচ্ছে ইতিহাসের সর্বশ্রেষ্ঠ মোটিভেশনাল স্পিচ। রাজনীতিবিদ লোকটি একটু কাশি দিয়ে আবার শুরু করলেন, ভাইসব, আমার শুরু একদম জিরো থেকে। আমি সরাসরি আওয়ামী লীগে যোগ দিয়েছিলাম। আজ আমি কয়েক হাজার কোটি টাকার মালিক, ব্যাংকের মালিক, ইন্ড্রাস্টির মালিক। আমার নিজস্ব চ্যানেলও আছে। চ্যানেলের নাম 'তেল-জাজিরা'। এই চ্যানেল সারাদিন সরকারকে তেল দেয়। এই মোটিভেশনাল স্পিচ শুনে সবাই হতভম্ব হয়ে গেল। সবাই বলাবলি করতে লাগলো, এটাই হল জেনুইন মোটিভেশনাল স্পিচ। আগেরগুলো সব ভুয়া আর বানোয়াট ইমোশনাল স্টোরি। সেমিনারটি সমাপ্ত হলো। এই সেমিনারের পর পরই আইমান সাদিক এবং সোলায়মান সুখনের মোটিভেশনাল স্পিচের ভিডিওতে লাইক ভিউ অবিশ্বাস্যভাবে কমতে লাগলো। সেগুলো গিয়ে যোগ হতে লাগলো সেই রাজনীতিবিদের চ্যানেলে। তাঁর দেয়া স্পিচে অনুপ্রাণিত হয়ে বিভিন্ন প্রতিষ্ঠানের দারোয়ান, পিয়ন, ড্রাইভাররাও হাজার কোটি টাকার মালিক হতে থাকলো। "দ্যা হিডেন তরিকা" জন রাসেল (প্রাচীন বঙ্গদেশের উপকথা অবলম্বনে)
দীর্ঘ ছয় বছর পর আবার আমরা ফিরছি মিউজিকে। এই ফাগুনে আসছে আমাদের নতুন গান হারানো রুপকথা।
১ লাখ ৬১ হাজার ৮০৭ জন শিক্ষার্থী সরকারের হোম ডেলিভারি সিস্টেম ব্যবহার করে ঘরে বসেই এ প্লাস পেয়েছে। তাঁরা হাসতে হাসতে জানিয়েছে, তাঁরা আনন্দিত। ২০৪১ পর্যন্ত না হোক, অন্তত অনার্স লেভেল সমাপ্তি পর্যন্ত তাঁরা এই সরকারকে চায়। শিক্ষাবান্ধব সরকার, যুগে যুগে দরকার। সাফল্যের এই লেভেলে শিক্ষাকে নিতে পেরেছে বিশ্বের মাত্র দু'টি সরকার। একটি সিঙ্গাপুর সরকার, আরেকটি জাইংগাপুর সরকার। মোট পরীক্ষার্থীর প্রায় ১২% পরীক্ষার্থীই এ প্লাস পেয়েছে। এ প্লাস পাওয়ার লজ্জা এড়াতে অনেক শিক্ষার্থীই এখন নিজের এ প্লাস গোপন করে বলছে, রেজাল্ট আসে নি, আমার রোল মিসিং। সম্ভবত ম্যাথ পরীক্ষায় বৃত্ত ভরাটে ভুল করেছিলাম। কপাল মন্দ। স্বাস্থ্যমন্ত্রী জানিয়েছেন, করোনার মধ্যেও বাচ্চারা এত ভালো রেজাল্ট করবে ভাবা যায় না। ওরা করোনার চেয়ে শক্তিশালি। এর মাধ্যমে বুঝা গেল, স্কুল কলেজ না খুললে পড়ালেখার মান বাড়ে। আইনমন্ত্রী জানিয়েছেন, এই রেজাল্ট আনতে সরকারকে অনেক সংগ্রাম করতে হয়েছে। আইনী লড়াই করতে হয়েছে। হাইকোর্ট থেকে অনুমতি আনতে হয়েছে, সংসদে বিল পাশ করতে হয়েছে, রাজপথে ঘাম জড়াতে হয়েছে, সংবিধানে কাটাকাটি করে ফ্লুয়িড লাগাতে হয়েছে। এসব করতে সামান্য কিছু খরচ গেছে। ভাংতি এমাউন্ট। কয়েক হাজার কোটি টাকার মত। এই রেজাল্ট শুধু রেজাল্ট না। এটি ছিল এক প্রকার মুক্তিযুদ্ধ। প্রতিবারের মত এবারও প্রথম আলোতে শুধু মেয়েদের এ প্লাস পাওয়ার ছবিই এসেছে। ছেলেরা এ প্লাস পেয়েও জেন্ডার ডিসক্রিমিনেশনের শিকার। সরকার বলছে এটি নারীর ক্ষমতায়নের চিত্র, বিএনপি বলছে এটি সরকারের পুরুষত্বহীনতার চিত্র। বাম মোর্চার পক্ষ থেকে বলা হচ্ছে, চিত্রটি পুজিবাদি সমাজের চিত্র।
ঘটনা চার পাঁচ বছর আগের। হঠাত ভীষণ ঠাণ্ডা পড়ে গেল, শৈত্যপ্রবাহ শুরু হল। এই অবস্থায় শীতবস্ত্র বিতরণের এক মহান পদক্ষেপ হাতে নিলেন ফেসবুকের এক প্রতিথযশা সেলিব্রেটি। গরীবের কষ্ট আর সইতে পারছিলেন না তিনি। নিজের সুবিশাল ফলোয়ার এবং ফ্রেন্ডগোষ্ঠী থেকে বিকাশে তিনি টাকা তোলা শুরু করলেন। নিজে এতবড় সেলিব্রেটি হয়েও হাত পাতলেন সাধারণ মানুষের কাছে। অনেকেই বললেন তিনি হাজি মোহসিন এর কার্বন কপি। কেউ কেউ আবার বললেন, তিনিই অরিজিনাল কপি। আসল হাজি মোহসিনই ছিলেন কার্বন কপি। আধুনিক লেখক এবং ফেসবুক সেলিব্রেটিরা সাধারণত মেয়েদের খুশি রেখে লেখালেখি করে থাকেন। ইনিও ব্যতীক্রম নন। দুইদিন পর পর কোন কারণ ছাড়াই লিখেন, এভাবে আর কতদিন নারীরা নির্যাতিত হবে? নারীকে সম্মান করতে শিখুন। কৃষক নয়, নারী বাঁচলে তবেই বাঁচবে দেশ। তাঁর এসব লেখায় মেয়েরা লাইক শেয়ার দেয়। মাঝে মাঝে কিছু বেরসিক ছেলে এসে কমেন্ট করে, ভাই আপনার তো বেঁচে থেকে তাহলে কোন লাভ নেই। আপনি তো নারী না যতদূর জানি। ভদ্রলোক প্রতিনিয়ত তহবিল সংগ্রহের উৎসাহ দিয়ে স্ট্যাটাস দিচ্ছিলেনঃ যে যা পারেন দ্যান – হরিণ মার্কা এক টাকা, দোয়েল মার্কা দুই টাকা, পাঁচ টাকা, দশ টাকা থেকে শুরু করে এক হাজার টাকা পর্যন্ত দিতে থাকেন। তবে পাঁচ টাকার কয়েন কেউ দেবেন না দয়া করে। এগুলা ফকির মিসকনরে দ্যান। টাকা উঠছিল ভালোই। মেয়ে ভক্তরাই দিচ্ছে বেশি।কোন কোন মেয়ে একাই কয়েক হাজার টাকা দিচ্ছে। ছেলেরা অবশ্য পাঁচ টাকার কয়েনই বেশি দিচ্ছিল। টাকা তোলা শেষ হওয়ার পর দেখা গেল বেশ ভালো অঙ্কের টাকাই উঠেছে। এবার শীতবস্ত্র কাদের দেয়া হবে সেটা লিস্ট করার পালা। সেলিব্রেটি মহাশয় খাতা কলম নিয়ে বসলেন। দেশে গরীব কারা কারা আছে আগে সেটা বের করতে হবে। খুব খেয়াল করে শীতবস্ত্র দিতে হবে যাতে শুধু গরীবরাই পায়। অনেক গবেষনার পর তিনি দেখলেন দেশ সিঙ্গাপুর হয়ে গেছে। দেশে কোন গরীব নেই। দেশে সবচেয়ে গরীব যে দারোয়ান কিংবা পিয়ন ছিল সেও হাজার কোটি টাকার মালিক। বর্তমানে সেলিব্রেটি মহাশয় নিজেই এই দেশের একমাত্র গরীব। ফলে একজন যথার্থ গরীব হিসেবে পুরো টাকাটা তিনি নিজেই রেখে দিলেন। পরে অবশ্য পুরো ঘটনাটি কীভাবে যেন ফাঁস হয়ে যায়। তাঁরই কোন এক মেয়ে ভক্ত বিষয়টি ফাঁস করে দেন। অতঃপর সেই সেলিব্রেটি মহাশয় ফেসবুক আইডি ডিঅ্যাকটিভেট করে গায়েব হয়ে যান। মৃত্যু ঘটে রবীন্দ্র পরবর্তী ফেসবুকের সবচেয়ে বড় নারীভক্তওয়ালা ব্যক্তির। এই ঘটনাটি দেখার থেকে শীতবস্ত্র বিতরণের জন্য ফেসবুকে কেউ চাঁদা চাইতে এলে প্রতিবার আমি নিজেই হাত বাড়িয়ে দিয়ে বলি, ভাই টাকা তো আমিও তুলতেছি শীতবস্ত্রের। আপনি চাইলে আমার ফান্ডে কিছু দিতে পারেন। বিকাশ, রকেট, ড্রোন যেকোন কিছু দিয়ে পেমেন্ট করতে পারবেন। শুনেই সবাই কেটে পড়ে। যাক এসব গল্প। এবার অন্য গল্পে আসি। এই বছর ফুটপাতে প্রচুর শীতবস্ত্র পাওয়া যাচ্ছে পানির দামে। করোনায় সব হারিয়ে অনেক ব্যবসায়ীই এখন ফুটপাতে ব্যবসা করে। তবে এতে সুবিধা হয়েছে। এসব জায়গা থেকে গরীব মানুষেরাও অল্প দামে কিনতে পারছে। করোনায় কিছু মানুষের সব হারিয়ে ফেলাটা যদি ব্যর্থতা ধরা হয় তবে তা ব্যক্তির নিজস্ব ব্যর্থতা। কিন্তু জনগণ যে পানির দামে ফুটপাত থেকে বস্ত্র কিনতে পারছে তা সরকারের সাফল্য। দেশের ‘মাথার পিছু আয়’ প্রতিনিয়ত বাড়ছে। এই বছর ছাত্রলীগও শীতবস্ত্র বিতরণ করছে। ফুটপাতের দোকান থেকে প্রতিদিন চাঁদা তুলে সেই টাকা দিয়ে আবার সেই ফুটপাতের লোকেদেরই জামা কিনে দিচ্ছে। এই দানকে ‘অস্বাভাবিক মানবতা বা অ্যাবনরমাল হিউম্যানিটি’ বলে উল্লেখ করেছেন কিছু কিছু মনোবিজ্ঞানী। কিছুদিন আগে ক্ষেতে গিয়ে ধান কেটে তাঁরা কৃষিখাতকে তাঁরা যতটা এগিয়ে নিয়েছিল, এখন শীতবস্ত্র বিতরণ করে বস্ত্রখাতকেও তাঁরা ততটাই এগিয়ে নিলো। আমার কাছে অবশ্য এসবের চেয়ে বেশি ইন্টারেস্টিং লেগেছে ছাত্রলীগের ব্যানার। সেখানে লেখা ‘শীতবস্ত্র বিতরণ কর্মসূচি স্বার্থক করুন।’ স এর নিচে ব দিয়ে লেখা ‘স্বার্থক’ বানানটি আসলেই বাংলা বানানরীতিতে এক অসাধারণ লেভেলের সংযোজন বলে আমার কাছে মনে হয়েছে। জাতিকে এটি ভাষা আন্দোলনের চেতনায় উদ্ধুদ্ধ করেছে। এই বানান দিয়ে কোন কিছু সার্থক করলে সেটি আসলেই ‘স্বার্থক’ হবে বলে মনে করি। আমার পরিচিত মহলে অধিকাংশই দেখছি চাঁদা তুলছে। এদের কেউ কেউ চাঁদা তোলাটা নেশার পর্যায়ে নিয়ে গেছে। সারাবছরই বিভিন্ন কারণে চাঁদা তোলে। এরা সবাই ধনী পরিবারের ছেলে। কিন্তু কেউ নিজে দেয় না চাঁদা। তাঁরা শুধু সবার থেকে তোলে। এদের সাথে কথা হলেই একটা বিকাশ নাম্বার পাঠায় ইনবক্সে। বিকাশ নাম্বার পাঠানোমাত্র আমি অফলাইন হয়ে যাই। এই লেখাটির উদ্দেশ্য অবশ্যই যারা চাঁদা তুলে শীতবস্ত্র বিতরণ করছেন তাদের নিরুৎসাহিত বা কটাক্ষ করা নয়। তাঁরা নিঃসন্দেহেই মহান কাজ করছেন। তবে আমার দৃষ্টিভঙ্গিটা একটু ভিন্ন। শীতের সত্যিকার রুপটা গ্রামেই দেখা যায়। ঢাকায় আধুনিক কক্ষে আমেরিকান জ্যাকেট গায়ে দিয়ে বসে আমরা যারা ‘শীত শীত’ করি এদেরকে একদিন গ্রামের পুকুরপাড়ে নিয়ে ঠাণ্ডা পানি দিয়ে গোসল করালে আজীবনের জন্য শীত কেটে যাবে নিঃসন্দেহেই। আমাদের অনেকেরই অনেক দরিদ্র আত্মীয় স্বজন আছেন যারা গ্রামে থাকেন। তাদের সাথে আমাদের হয়তো তেমন যোগাযোগও হয় না। এরা ফোন দিলেও আমরা বিরক্ত হই। এদের অনেকেরই শীতবস্ত্র কেনার সামর্থ্য নেই। দুঃস্থ মানুষের পাশে দাঁড়ানোর ক্ষেত্রে এসব আত্মীয় স্বজনদের জন্য সবার আগে কাজ করা উচিত। এসব ক্ষেত্রে কোন দুর্নীতির সম্ভাবনাও নেই। এটি আমাদের দায়িত্বও বটে। চাঁদা তুলে দুঃস্থদের সেবাটা উদারতা, স্বজনের পাশে দাঁড়ানোটা দায়িত্ব। পরকালে মানুষ জিজ্ঞাসিত হবে তাঁর দায়িত্বের ব্যাপারে, উদারতার ব্যাপারে নয়।
২০১৪ সালের বিশ্ব ভালোবাসা দিবসে আমাদের ব্যান্ডের নীল পরী গানটি রিলিজ হয়েছিল। ২০২১ সালে নীল শাড়ি পড়ে আমার এই গানটি কেউ গাইছে আপন মনে এটা আমার জন্য দারুণ একটি চমক ছিল। ধন্যবাদ লতিফুন নাহার 
এক সেদিন কিছুটা মন খারাপ করেই হোটেল রুমে ফিরলেন সুপারস্টার কোহলী। অস্ট্রেলিয়া তাকে ভীষন পিটিয়েছে। রুমে ফিরেই কোহলী সরাসরি এমনেস্টি ইন্টারন্যাশনালের মুখোপাত্রকে ফোন করে নালিশ করলেন, ভারত অস্ট্রেলিয়া সিরিজে মানবতা লঙ্ঘন হচ্ছে। আপনারা যুদ্ধ বিমান নিয়ে আসেন। এসে আমাদের রক্ষা করেন। সেখান থেকে তাকে বলা হল, আমরা বিষয়টি নিয়ে শংকিত। কোহলী বিরক্ত হয়ে বলেন, শংকিত হয়ে লাভ কী? আপনারা এই সিরিজটি অন্তত বন্ধ করার ব্যবস্থা করেন। সেখান থেকে বলা হয়, আমাদের একমাত্র কাজই শংকিত হওয়া। আর কিছু সম্ভব না। কোহলীর মেজাজ গেল আরো গরম হয়ে। যার সাথেই দেখা হচ্ছে জিজ্ঞেস করছে, ভাই শুনলাম আবারও পিটাইসে! এইবার নাকি আগের চেয়েও নির্মম ছিল? ঘটনার সত্যতা কতটুকু? গায়ে হাত দেয় নাই তো? হোটেলের দারোয়ানও তাকে জিজ্ঞেস করেছে, মন খারাপ নাকি কোলী ভাই? অবশ্য এইভাবে পিটাইলে মন না খারাপ হয়ে উপায় কী? হোটেল রুমে ফেরার পর ফোন বেজে উঠলো। এই দুঃসময়ে আবার কে ফোন দেয়? এদের কি কোনো কমনসেন্সও নেই! কোহলী ধরলেন। “কে?” “আমি মাহি।” “কোন মাহি, ঢালিউডের নায়িকা?” “আমি ভারতের সাবেক অধিনায়ক। তোমাকে ফোন দিলাম সমবেদনা জানানোর জন্য। আসলে তোমার অধীনে ভারতের এই পরাজয়ে আমার কী যে কষ্ট হইতেছে! মন থেকে মানতে পারতেছি না।” “আমার নিজের তো এত কষ্ট হচ্ছে না। আপনার এত কষ্টের কারণ কী?” “এটা কী বললা! তোমার কি মনে হয় আমার ভেতরে মানবতা নাই? টিভি ছেড়ে দেখলাম তোমাকে ভীষণ পেটাচ্ছে। ভাবলাম ফোন করে সান্ত্বনা দেই। তুমি ছোট মানুষ। অস্ট্রেলিয়ার সাথে ডলা খাওয়ার অভিজ্ঞতাটা তেমন হয় নাই। আমি তো সেই অধিনায়ক হওয়ার পর থেকেই খেয়ে আসছি। তাই খুব একটা সমস্যা হতো না। শেষদিকে তো উপভোগই করতাম। যাই হোক, তুমি বাপু খুবই বাজে লোক। ভালোর জন্য ফোন দিলাম আর এখন উলটা তেজ দেখাও। তোমার সাথে আর কথা বলা যাবে না।” ফোন কেটে গেল। কোহলীর মেজাজ আরো খারাপ হলো। ধোনী যে এই হারে খুশিই হয়েছে বোঝাই গেল। কাটা গায়ে নুনের ছিটা দেয়ার জন্য ফোন দিয়েছে। বাজে অসভ্য ধরনের লোক। কোহলী এসব আর নিতে পারছেন না। বর্ডারে চীন পিটাচ্ছে, মাঠে অস্ট্রেলিয়া পিটাচ্ছে। এসবের কোনো মানে হয়! ভারতীয় ক্রিকেট বোর্ড খেলোয়ারদের ইচ্ছে করেই এই অপমানের মুখে ঠেলে দিয়েছে বলে কোহলীর মনে হচ্ছে। তাঁরা যদি সত্যিই ভারতীয় খেলোয়াড়দের সম্মান রক্ষা করতে চাইতো তাহলে তাঁরা কেনিয়ার সাথে সিরিজ আয়োজন করতো। তাঁরা তো জানেই যে অস্ট্রেলিয়ায় খেলতে গেলে কী ঘটবে। জেনেশুনেই তাঁরা এই সিরিজটি আয়োজন করেছে। সব কিছুই ফিক্সিং করা। জগত সংসারের নির্মমতায় কোহলী বাচ্চাদের মত হাউমাউ করে কেঁদে উঠলেন। তাঁর এই কান্নার সাথে শরৎচন্দ্রের মহেশ গল্পের গফুরের অবিকল মিল আছে। দুই ভারতীয় ব্যাটিং লাইন আপের এক সময়কার মারকুটে ব্যাটসম্যান বীরেন্দ্র শেবাগের দিনগুলো খুব একটা ভালো যাওয়ার তেমন কোনো কারণ নেই। খেলা ছেড়ে ভেবেছিলেন কোচ হবেন। কেউ তাকে ডাকছে না। যুক্তি দিয়ে কথাবার্তাও বলতে পারেন না। বেক্কলের মত মন্তব্য করে বসেন যথাতথা। তাই ধারাভার্ষক হিসেবেও সুযোগ পান নি। বর্তমানে অস্ট্রেলিয়ার মেলবোর্ন ক্রিকেট গ্রাউন্ডের বাইরে দাঁড়িয়ে তিনি করোনার এন ৯৫ মাস্ক বিক্রি করে জীবন চালাচ্ছেন। অতিসম্প্রতি তিনি অস্ট্রেলিয়ান ব্যাটসম্যান গ্লেন ম্যাক্সওয়েলের আইপিএল পারফরম্যান্স নিয়ে কটাক্ষ করেছেন। সেই ক্ষোভেই কিনা, ম্যাক্সওয়েল ভারতকে বেধড়ক পেটাচ্ছে। অনেক ভারতীয় সমর্থক মনে করছেন, তাঁর কটাক্ষের কারণেই ম্যাক্সওয়েল এভাবে সাইজ করছে ভারতীয় বোলারদের। ভারতীয়রাও তাঁর উপর ক্ষিপ্ত হয়ে আছে। ২য় ওয়ানডে শেষে মাঠ থেকে ফেরার পথে ভারতীয় ব্যাটসম্যান কেএল রাহুলকেও বলতে শোনা যায়, শেবাগ শালায় কই। এই শালার জন্যই এই গজব নামছে, ম্যাচগুলি হারতাছি। শালায় ভারতের আনিসুল হক। পরিস্থিতি বেগতিক দেখে শেবাগ এখন আর মাস্ক বিক্রি করার জন্যও বের হতে পারছেন না। করোনার চেয়ে বড় আতঙ্ক এখন ধোলাই। ধোলাই আতংক থেকে বাচতে তিনি এখন কোয়ারেন্টাইনে চলে গেছেন। তিনি ভারত সরকারের কাছে প্রনোদনা প্যাকেজের জন্য আবেদন করেছেন অনলাইনে। তিন ভারতের ক্রিকেট বোর্ড আলোচনায় বসেছে। অস্ট্রেলিয়া গিয়ে ভারত নিজেদের পয়েন্ট কিছুটা বাড়াবে এমন পরিকল্পনা ছিল তাদের। এখন দেখা যাচ্ছে তাঁরা এই সিরিজের পর এতই নিচে নেমে যাবে যে তাদের নিচে শুধু জিম্বাবুয়ে থাকবে। হুট করে যদি জিম্বাবুয়ের ওয়ানডে স্ট্যাটাস চলে যায় তাহলে সবচেয়ে নিচের দল হয়ে যাবে ভারত। এসব কী চলছে! বোর্ডের সদস্যদের সবাই ফিসফাস করে কথা বলছে। কারণ দেয়ালেরও কান আছে। যদিও দেয়ালের মুখ নেই। কেউ কোন আইডিয়া দিতে পারছেনা। হঠাত একজন বললেন, আমরা বাংলাদেশ ক্রিকেট বোর্ডের সভাপতির কাছ থেকে পরামর্শ নিতে পারি। শুনেছি উনার দল খেলা ছাড়াই জিতে ফেলে সব কিছু এবং সেটা আগের রাতেই। সবাই হাততালি দিল। এমন পরামর্শ সবাই দিতে পারে না। সভা সমাপ্ত হল। চার নাজমুল হাসান পাপন ক্যাসিনো খেলছিলেন। তিনি হঠাত দেখলেন হোয়াটস এপে ভারতের ক্রিকেট বোর্ডের প্রধান একটি ম্যাসেজ দিয়েছেন। সেখানে লেখা, মুজে বাঁচাও। নাজমুল হাসান পাপন রিপ্লাই দিয়ে বললেন, তোমারে বাঁচায়া আমার কী লাভ? আর তুমি এমনিই মারা যাবা। কারণ ম্যান ইজ মরটাল। ”প্লিজ আমারে বলো যে, খেলা ছাড়াই কীভাবে আগের রাতে ম্যাচ জেতা যায়। শুনছি তোমরা নাকি এই পদ্ধতি প্রয়োগ করে সফল সব জায়গায়।” ”পাপন বললেন, এইসব ফর্মুলা বিনা পয়সায় দানযোগ্য নয়।” ”টাকা যা লাগে দেব। জাস্ট ফরমুলাটা শিগগির দাও।” ”আগে টাকা পরে কথা।” ”ওকে বিকাশ নাম্বার দাও।” ”রাষ্ট্রের স্বার্থে আমি ডাকবিভাগের নগদ ইউজ করি। আমার কাছে দেশ সবার ঊর্ধ্বে।” ”এইখানেও চেতনা! যাইহোক, নগদ নাম্বারই দাও।” পাপন তাঁর বিকাশ নাম্বারটিই দিলেন। এটি নগদ নাকি বিকাশ নাম্বার সেটা তো আর ভারতীয় ক্রিকেট বোর্ডের প্রধান বুঝবে না। পাপন নিজের বুদ্ধি দেখে নিজেই মুগ্ধ হলেন। পরিশিষ্ট বোর্ডার গাভাস্কার ট্রফির আর কোনো ম্যাচই অনুষ্ঠিত হয় নি। সিরিজ ভারত জিতে গেছে। প্রতিটি ম্যাচের আগের রাতেই ভারতকে বিজয়ী ঘোষনা করা হয়েছে। রাতের অন্ধকারে ভারতকে ম্যাচ জিতিয়ে কোহলী সারা বিশ্বের কাছ থেকে নানা খেতাব পাচ্ছেন। মাদার অফ ব্যাটিং, ক্যাপটেন অফ দ্যা আর্থ ইত্যাদি। অস্ট্রেলিয়াকে তাদের মাটিতেই হারিয়ে রাতের অন্ধকারে ভারতের এই সিরিজ বিজয়কে ঐতিহাসিক বলে ঘোষণা করেছেন ক্রিকেট বিশ্লেষকরা। তাঁরা বলেছেন, এই ভারত আর সেই ভারত নয়। এই ভারত মিড নাইটের ভারত, এই ভারত গণতান্ত্রিক, এই ভারত উন্নয়নের রোল মডেল, এই ভারত সিংগাপুর। তাদের বিশ্লেষনের সাথে ক্রিকেটের কোন মিল পাওয়া যাচ্ছে না। সারাবিশ্বে ভারতীয় ক্রিকেটের এই প্রশংসা টিভিতে বসে দেখছিলেন জিম্বাবুয়ে ক্রিকেট বোর্ডের প্রধানও। তিনি মনে মনে বললেন, মানের দিক থেকে তোরা আর আমরা একই কোয়ালিটির টিম। খালি টাকা আর ক্ষমতা তোগো বেশি। বাংলাদেশের কাছে তোরাও হারস, আমরাও হারি।-
বাংলাদেশে ইদানীং প্রতিবছরই একটি বিশেষ মৌসুম আসে। সেই মৌসুমে আম,জাম, লিচুর উৎপাদন বাড়ে না, ইলিশের উৎপাদনও বাড়ে না, কুমারী মেয়েরা কোমড় দুলিয়ে পুকুরঘাটে পানি নিতেও আসে না, রাখাল বালক গাছের নিচে বসে বাঁশিতে রোমান্টিক ফুঁ-ও দেয় না। কিছুই যদি না ঘটে তাহলে এটিকে আলাদা করে মৌসুম বলার দরকার কী? এই মৌসুমটি মূলত ধর্ষণের। নোয়াখালি দিয়ে এই মৌসুম শুরু হয়। এরপর তা সিলেটের এমসি কলেজ হয়ে ঢুকে পড়ে স্কুল,কলেজ, মাদ্রাসায়। এরপর ঘরে ঘরে। সবশেষে পাবলিক বিশ্ববিদ্যালয়গুলোতে ছাত্রলীগ মৌসুমের সেরা পারফরম্যান্সটি প্রদর্শন করে মেসি-রোনালদোকে কাঁদিয়ে ধর্ষণের বর্ষসেরা পুরস্কার নিজের করে নেয়। এরপর প্রকৃতির বুকে আসে শীতকাল। এই মৌসুমে ফেসবুকে জন্ম নেয় অসংখ্য মনোবিজ্ঞানী। ধর্ষণ কেন হয়, কী কী কারণ দায়ী, পরিত্রানের উপায়, আইনের কোথায় কোথায় পরিবর্তন আনতে হবে ইত্যাদি বিষয়ে বিজ্ঞ মতামত চলতে থাকে। নানান গুনীর নানান মত। তবে সবারই লক্ষ্য হিরো সাজা। ধর্ষণ নিয়ে আপত্তি কারো নেই। বছরে দুই একটা না হলে ফেসবুকে লিখব কী নিয়ে? নিজেকে সমাজসংস্কারক ভাবা স্ট্যাটাস ঃ অ্যাকচুয়ালি, পুরুষতান্ত্রিকসমাজ নারীকে ভোগ্য পণ্য ভাবে, রেপ সেই ভাবনার বাস্তব প্রতিফলন। আমাদের সামাজিক কাঠামো তথা সোশাল স্ট্রাকচার কিছুটা ত্রুটিপূর্ণ। রিঅ্যাকশনঃ ভাই, একদম মনের কথাটা বলছেন। লাক্সের বিজ্ঞাপনে লাক্স সাবানই দেখায় না, দেখায় অর্ধনগ্ন এক বেডিরে। হায়রে মানসিকতা! অবশ্য লাক্সের বিজ্ঞাপনে তুলতলা অর্ধনগ্ন মডেল দেখতে আমারও ভালোই লাগে। ভালো লাগলেও, জিনিসটা মন থেকা মানি না, মা-বইনরে পণ্য বানান ঠিক না। নিজেকে সাহসী ভাবা স্ট্যাটাস ঃ ধর্ষককে পুরুষত্বহীন করা উচিত। রিঅ্যাকশনঃ বুকে আসেন ভাই, কলিজা ঠাণ্ডা হয়ে গেল আপনার লেখা পড়ে। নিজেকে অনলাইন একটিভিস্ট ভাবা স্ট্যাটাস ঃ আসুন ফেসবুকে হ্যাশট্যাগ দিয়ে বিশ্বকে জানিয়ে দেই বাংলাদেশে ধর্ষণ হচ্ছে। এর আগে হ্যাশট্যাগ দিয়ে ২য় বিশ্বযুদ্ধে হিটলারের পতন হয়েছিল। ধর্ষকের বিচার আমরা জাতিসংঘ আর ইউনেস্কোর মাধ্যমে করাব। অপরাধ লোকাল কিন্তু বিচার হবে আন্তর্জাতিক মানদন্ডে। কোয়ালিটি ম্যাটারস। রিঅ্যাকশনঃ স্যালুট ভাই। সাথে আছি। দয়া করে একটা তথ্য দেন - হ্যাশট্যাগ দিয়ে আমি যদি জাতিসংঘের কাছে আমার ‘ছাগল চুরির’ বিচার চাই তাহলে আমি কি পাবো? ইউনেস্কো কি আমার ছাগল ফেরত দেবে? আমার ছাগলটার গায়ের রঙ ছিল কালা। কিন্তু নাম ছিল ‘ধলা’। নিজেকে আনলিমিটেড ধার্মিক ভাবা স্ট্যাটাস ঃ রাস্তাঘাটে খোলামেলা চলাফেরা করলে ধর্ষণ হওয়াই স্বাভাবিক। চুম্বক যদি লোহাকে আকর্ষণ করে তাহলে দোষ কি লোহার? বেচারা ধর্ষকগুলিকে ভুলিয়ে ভালিয়ে ধর্ষণ করিয়ে নিয়ে এখন আবার বিচার চাও! আমি মনে করি ধর্ষকের কাছেই ক্ষমা চাওয়া উচিত। রিঅ্যাকশন ঃ হক কথা। তবে এই দুনিয়ায় সত্যের দাম নেই। আখেরাতে দাম পাইতে পারেন, নাও পারেন। নির্মম সত্য বলার জন্য ধন্যবাদ। এই মৌসুমটা এভাবেই মোটামুটি চলতে থাকে। মনোবিজ্ঞানীদের চুলচেরা বিশ্লেষণ এবং ধর্ষণের কারণ নিয়ে জ্ঞানগর্ভ আলোচনা করতে করতেই আমরা এক সময় সব ভুলে যাই। হঠাত ব্যস্ত হয়ে পড়ি নিজেকে নিয়ে। চাকরি হচ্ছে না, বাসা ভাড়া দেয়ার টাকা নেই, মায়ের চিকিৎসা হবে না, ছোটভাই এর পড়ালেখা বন্ধ। আপনজন চোখের সামনে ধুঁকছে। আমি দেশ নিয়ে ভেবে কী করব? ধর্ষণ নিয়ে আলোচনা বেশি হয়ে গেলে কমলাপুর রেলস্টেশন থেকে কুড়িয়ে দাঁতভাঙ্গা কিছু প্রতিবন্ধীকে তুলে আনা হয়। সেই দাঁতভাঙ্গারা কিছু জিজ্ঞেস করার আগেই বলতে থাকে, ‘জি আমিই ধর্ষণ করেছি’। ফলে এদের ফাঁসির রায় দেয়া হয় ঘটা করে। ন্যায়বিচারে আমরা ফিরে যাই খলিফা উমরের যুগে। দুই একটা সত্যিকার ধর্ষককেও গ্রেপ্তার করা হয়। আদালত তাদের অপরাধের ভিডিও ফুটেজ দেখে বলে, ‘ঝাপসা লাগে, ফেস চেনা যাইতেছে না, লাইট কম, ওয়ান মেগা পিক্সেলের ক্যামেরা।‘ ফলে এরা ছাড়া পেয়ে যায়। দুই একজনের ফাঁসির রায়ও হয়। এদের জন্য ত্রাতা হয়ে আসেন মহামান্য রাষ্ট্রপতি। তিনি নরম মনের মানুষ। ফলে প্রাণভিক্ষা দিয়ে বলেন, যা আর করিস না। ধর্ষণ ভালো কাজ না। সেই ধর্ষকরা ফিরে আসে নোয়াখালিতে আবার। পত্রিকায় রিপোর্ট হয় – ফাঁসির দন্ডপ্রাপ্ত আসামী প্রাণভিক্ষা পেয়ে আবারও হুমকি দিয়েছে ধর্ষিতার পরিবারকে। এই মৌসুমটটি এক সময় হারিয়ে যায়। মিডিয়া পদ্মাসেতু আর মেট্রোরেলের গল্প শুরু করে। দক্ষিণ এশিয়ায় সব ‘বৃহত্তমই’ এখন বাংলাদেশের দখলে। বৃহত্তম সেতু, বৃহত্তম খাল, বৃহত্তম কুয়া এমনকি বৃহত্তম ডোবাও। সব যখন মোটামুটি সাম্যাবস্থায় চলে এসেছে আচমকা আরেকটি গ্রুপ ‘রাষ্ট্রধর্ম ইসলাম বাতিল করো’ শিরোনামে হাউকাউ করতে থাকে। এই গ্রুপটির আচমকা এই ধরনের ধর্মনিরপেক্ষতা জাতিকে অবাক করে। ঠিক যেন আংকেলস হাউজ আবদার কিংবা মামা বাড়ির আবদার। একাত্তর টিভি, ডিভিসিসহ কিছু চ্যানেলে চেয়ার টেবিল বিছিয়ে টক শোতে বসে পড়ে। অতিথি যথারীতি শাহরিয়ার কবির আর মুনতাসির মামুন। ডেট এক্সপায়ারড দুই বুইড়ার নির্বোধ ঘ্যানরঘ্যানর শুনে অনেকেই শ্রবনশক্তি হারানোর পথে। ইদানীং ঢাকা বিশ্ববিদ্যালয়ের কিছু শিক-খক (শিক্ষক) এবং সাংবাদিককে আনা হয়। টক শোতে এদের বক্তব্য জাতিকে আরো অবাক করে। এরা এসে মানসিক ভারসাম্যহীন কথাবার্তা বলতে থাকে। যেমনঃ কেউ শুদ্ধভাবে সালাম দিলে তা জঙ্গিবাদের লক্ষণ। বিভিন্ন ওয়াজ মাহফিলে যে নারী বিদ্বেষী কথাবার্তা বলা হয় সেগুলোর কারণেই ধর্ষণ হচ্ছে দেশে। মুক্তিযুদ্ধের মূল কথাই ছিল ধর্মনিরপেক্ষতা হেন তেন। রাষ্ট্রধর্ম একটি প্রতীকী ব্যাপার। এই দেশের সংবিধানে রাষ্ট্রধর্ম হিসেবে যদি ইসলাম নাও থাকতো তবুও দেশের ৯০ ভাগ জনগোষ্ঠী মুসলমানই থাকতো। আর দেশ পরিচালনায় ইসলামই প্রাধান্য পেত। ভারতের সংবিধানে তাদের রাষ্ট্রধর্ম হিসেবে কোন ধর্মের নাম উল্লেখ নেই। তবুও সেখানে হিন্দুত্ববাদের দাপট জঙ্গীগোষ্ঠীদের পর্যায়ে। তাঁর মানে সংখ্যাগুরু সম্প্রদায়ের ধর্মকে প্রাধান্য দিয়েই বিশ্বের সব রাষ্ট্র চলছে। সংবিধানে রাষ্ট্রধর্ম হিসেবে কী লেখা আছে সেটি দেশ পরিচালনায় সরাসরি কোন ভূমিকা রাখে না। রাখলে গুজরাটের বাবরি মসজিদের উপর শিবসেনার হামলা রাষ্ট্র সমর্থন করতো না। সমর্থন করতো না ভারতের জামিয়া মিলিয়া মাদ্রাসায় পুলিশের অতর্কিত হামলাকে। মগজে পচন ধরা এইসব বুদ্ধিজীবীরা মুক্তিযুদ্ধের দোহাই দিয়ে রাষ্ট্রধর্ম নিয়ে প্রশ্ন তোলে। মুক্তিযুদ্ধের মূল চেতনা ছিল গণতন্ত্র, জনগণের আর্থ সামাজিক উন্নয়ন। ভোট শেষবার জনগণ কবে দিতে পেরেছে তা এখন বিস্মৃত। দেশে আলুর মত সবজিও এখন সাধারণ মানুষের ক্রয় ক্ষমতার বাইরে, সামাজিক নিরাপত্তা শব্দটি এখন রুপকথা। এই অবস্থায় আমাদের বুদ্ধিজীবীরা রাষ্ট্রধর্মের মত একটি প্রতীকী ব্যাপার দিয়ে মুক্তিযুদ্ধ রক্ষা করতে চাইছে। ধর্ষণের ইস্যুটিতে আবার ফিরে আসি। আমাকে একজন জিজ্ঞেস করেছিল, ‘ধর্ষণের মূল কারণ আপনার কী মনে হয়?’ আমি বলেছিলাম, যে দেশে বছরে এক-দুইটা ধর্ষণের মত ঘটনা ঘটে সে দেশে সামাজিক, ভৌগলিক বা মনস্তাত্ত্বিক কারণ দায়ী হতে পারে। যে দেশে প্রতিদিন কাউকে তুলে এনে সবার সামনেই ধর্ষণ করা হয় সেই দেশে ধর্ষণের জন্য খুব বেশি কারণ দায়ী নয়। সেখানে শুধুমাত্র একটা কারণ – “বিচারহীনতা”। শাসক শ্রেণিকে কিছু কিছু জায়গায় স্বার্থের ঊর্ধ্বে উঠতে হয়। সেটি তাঁর ক্ষমতায়কে দীর্ঘায়িত করতে না-ও পারে কিন্তু তাঁর অবদানকে অবশ্যই স্মরণীয় করবে। রাষ্ট্রের উচু পদে আসীন প্রতিটি ব্যক্তির দায়িত্ব রাষ্ট্রের স্বার্থে মাঝে মাঝে শাসকশ্রেণির অন্যায় আদেশকেও উপেক্ষা করা। এতে তাঁর পদ চলে গেলেও, ইতিহাস তাকে মনে রাখবে। আমি ছোট একটি ঘটনা দিয়ে লেখাটি শেষ করব। ঘটনাটি ইসলামের ২য় খলিফা উমরের। উমর তখন অর্ধপৃথিবীর বাদশাহ। খলিফা হিসেবে দায়িত্ব পালনের জন্য তিনি যে সামান্য ভাতা পেতেন তা দিয়ে তাঁর কোনমতে চলতো। একবার ঈদে তাঁর মেয়ের জামা কেনার মত অর্থ তাঁর হাতে ছিল না। ছোট্ট মেয়েটি জামার জন্য কাঁদছিল। উমর তখন তাঁর রাজ্যের কোষাধ্যক্ষের কাছে একটি চিঠি লিখেছিলেন – আমার মেয়েটি ঈদের জামার জন্য কাঁদছে। তাকে জামা কিনে দেয়ার মত অর্থ আমার হাতে নেই। আমি মেয়ের কান্না সহ্যও করতে পারছি না। আমি খলিফা হিসেবে প্রতিমাসে রাষ্ট্রের কাছ থেকে কিছু ভাতা পাই। আমাকে কি আগামী মাসের ভাতার কিছু অংশ অগ্রিম দেয়া যাবে? সেই টাকা দিয়ে আমি মেয়েকে জামা কিনে দেব। উমরের চিঠি পড়ে কোষাধ্যক্ষ কেঁদেছিলেন। মনে মনে ভেবেছিলেন উমর তো তাকে হুকুমই দিতে পারতেন, অনুরোধ না করে। এরপর কোষাধ্যক্ষ চিঠির উত্তরে লিখেছিলেন – হে বাদশাহ, আমি আপনাকে অবশ্যই আগামী মাসের ভাতার কিছু অংশ অগ্রিম দিতে পারি। কিন্তু তাঁর আগে আপনি আমাকে সেই নিশ্চয়তা দিন যে আগামী মাস পর্যন্ত আপনি বেঁচে থাকবেন। উমর সেই চিঠির উত্তর পড়ে পালটা জবাবে লিখেছিলেন - আমি সত্যিই নিশ্চয়তা দিতে পারি না যে আমি আগামী মাস পর্যন্ত বেঁচে থাকব কিনা। তবে আমি যদি বেঁচে নাও থাকি, আমি শান্তি নিয়েই মারা যাব এই ভেবে যে, আমি খুব যোগ্য একজন মানুষকেই আমার কোষাধ্যক্ষ হিসেবে রেখে যাচ্ছি। এই গল্পগুলো কোন পৌরাণিক গল্প নয়, রুপকথার গল্প নয়। এগুলো পৃথিবীরই গল্প। ৬৩৪-৬৪৪ খ্রিস্টাব্দ, মাত্র দশ বছর ছিল উমরের শাসনকাল। সময়ের হিসেবে খুবই অল্প। কিন্তু ইতিহাস তাকে মনে রেখেছে অনন্তকাল।
Bangladesh Awami League (BAL) সরকার এইচ.এস.সি পরীক্ষার্থীদের অটো পাশ দিলেও তাদের সামনে পাহাড়সম চ্যালেঞ্জ। সেই চ্যালেঞ্জের নাম বিশ্ববিদ্যালয় ভর্তি যুদ্ধ। সেই যুদ্ধে জিততে শিক্ষার্থীদের টাকার থলি নিয়ে অন্ধের মত ছুটতে হয় ভর্তি কোচিং এর পেছনে। করোনাকালে আর্থিক সংকটের কারণে অনেক শিক্ষার্থীর পক্ষে ভর্তি কোচিং করা প্রায় অসম্ভব হয়ে দাঁড়িয়েছে। এইচ.এস.সি এর ক্ষেত্রে ত্রাণকর্তা হলেও ভর্তি পরীক্ষায় শিক্ষার্থীদেরকে সরকার আর চিনবে না। যাও গিয়া নিজের টেকা দিয়া পড়ো, নিজের জ্ঞান দিয়া পাশ করো। নাইলে অযোগ্য। এমন সময় আমার পরিচিত এক ছোটভাই যে মহান উদ্যোগ নিয়েছে সেটির জন্য তাকে সাধুবাদ। আর্থিক সংকটে থাকা যেকোন ভর্তি পরীক্ষার্থী বিশ্ববিদ্যালয়ের ভর্তি কোচিং সংক্রান্ত সাহায্য পেতে যোগাযোগ করুন তাঁর সাথে। পোস্টে ফোন নম্বরও দেয়া আছে। আপনাদের পরিচিত অপরিচিত যারা আর্থিক সংকটের কারণে ভর্তি কোচিং করতে পারছেনা তাদের কাছে পৌঁছে দিন পোস্টটি। সফল হোক শুভ উদ্যোগ। শুভ কামনা। #আমরা_চাইলেই_পারি
"এইচ.এস.সি পরীক্ষা আগামী সপ্তাহে, রুটিন এলো বলে।" "এই মুহূর্তে কোনভাবেই সম্ভব নয়, করোনার সেকেন্ড ফেজ চলছে।" "মৃত্যুহার কমে গেছে, কাল থেকেই এইচ.এস.সি শুরু।" এই জাতীয় টাল-বাহানা করে জনগণকে ছয় মাস ধরে মজা দেয়ার পর আজ সরকার এইচ.এস.সি পরীক্ষাকেও ইলেকশনের মতো 'অটো' ঘোষণা করে। পাশ নিয়ে আর নয় দুশ্চিন্তা। এলো অটো পাশ। ঘরে ঘরে বিদ্যুত, ঘরে ঘরে চাকরি, ঘরে ঘরে অটো পাশ। হে পরওয়ারদেগার দোয়া করি, এমন সরকার যেন হাজার বছর পাই। ঘোষনার পর থেকে শিক্ষার্থীমহলে মিষ্টি বিতরণ কর্মসূচি ও 'থ্যাংকিউ পি.এম' নামক একটি স্ট্যাটাস প্রদানের মহামারী শুরু হয়। তবে শিক্ষকমহলে কিছুটা অসন্তোষ দেখা দেয়। কিছু কিছু শিক্ষককে বলতে শোনা যায়, আগে ছাত্ররা পাস করলে মিষ্টি পাইতাম। এই বছর মিষ্টিও সরকারের। এই সরকার ত্রাণের চাল-ডালের পর রেজাল্টের মিষ্টির প্যাকেট সুদ্ধা লুট করলো। এইচ.এস.সির রেজাল্ট ‘অটো’ হয়ে যাওয়ার ঘোষণাপত্রটি জাতির সামনে দুপুরের দিকে পেশ করেন দীপু মণি। সুধীসমাজের কেউ কেউ ‘শিক্ষা গেল, শিক্ষা গেল’ বলে আহাজারি শুরু করলেও, ডা. দীপু মণি এই পরীক্ষা বাতিলের পক্ষে কিছু ধারালো যুক্তি তুলে ধরেন যা অত্যন্ত লজিক্যাল এবং ম্যাথম্যাটিক্যাল। আসুন দেখে নেই পয়েন্টগুলোঃ ১. করোনার কারণে বিশ্বের অনেক উন্নত দেশই বোর্ড পরীক্ষা বাতিল করেছে। যেমনঃ করোনাকালে বদনাবিহীন ভারত ডায়রিয়ার চাপ সামলাতে না পেরে মাত্র তিনটি পরীক্ষা নেয়ার পর তাদের বোর্ড পরীক্ষা বাতিল করেছে, ক্রিস গেইলের ওয়েস্ট ইন্ডিজের ক্যারিবিও বোর্ড তাদের পরীক্ষা বাতিল করেছে, উসাইন বোল্ডেন জ্যামাইকান বোর্ড পরীক্ষা বাতিল করেছে, ইদিয়ামিনের উগান্ডার বোর্ড পরীক্ষাকে ছেটে ফেলেছে, আফ্রিকান কালা-কোলা উচ্চ মাধ্যমিক বোর্ড তাদের পরীক্ষা নিষিদ্ধ করেছে। মোটামুটি উন্নত সব রাষ্ট্রই পরীক্ষা বাতিল করায় উন্নত দেশ হিসেবে বাংলাদেশও পরীক্ষা বাতিল করলো। বাংলাদেশের পড়ালেখার মান জাপানের পর্যায়ে হলেও বোর্ড পরীক্ষার ক্ষেত্রে ওয়েস্ট ইন্ডিজ, জ্যামাইকা, মালাগাছি ইত্যাদিই আদর্শ। ২. আমরা প্রথমে কিছু সাবজেক্ট বাদ দিয়ে এইচ.এস.সি নিতে চেয়েছিলাম। পরে দেখলাম কোনটাই বাদ দেয়ার মত নয়, সবই সাবজেক্টই গুরুত্বপূর্ণ। তাই পুরা পরীক্ষাই বাদ দিয়ে দিলাম। ৩. যদি কোনো সাবজেক্ট বাদ দিয়ে পরীক্ষা নিতাম তাহলে দেখা যেত কোনো কোনো শিক্ষার্থীর মনে আক্ষেপ রয়ে যেত। কারণ সেই শিক্ষার্থী হয়তো সেই বাদ পড়া সাবজেক্টটাই ভালো পারতো। তখন সে দুঃখে আত্মহত্যা করে বসতে পারতো। কিছু কচি প্রাণকে রক্ষা করতে আমরা ‘অটো’ পদ্ধতিতে চলে গেলাম। এই পদ্ধতি ইলেকশনে আমরা দুইবার সফলভাবে প্রয়োগ করেছি। তবে শিক্ষাখাতে এটি এবারই প্রথমবারের মত পাইলট প্রকল্প হিসেবে প্রয়োগ হচ্ছে। সফল হলে আগামীতে ধারাবাহিকভাবে প্রয়োগের চিন্তা-ভাবনা করা হবে। ৪. আমরা প্রশ্নপত্র রেডি করে ফেলেছিলাম, সেগুলো কেন্দ্রে কেন্দ্রে পাঠিয়েও দিয়েছিলাম, এমনকি চেয়ার টেবিলও বসিয়ে ফেলেছিলাম, এমনকি সেগুলোর উত্তর ফেসবুকে সাপ্লাই এর ব্যবস্থাও হয়ে গেছিল। এমনকি……… ঠিক সেই মুহূর্তে ছাত্রলীগের ধারাবাহিক ধর্ষণ পুরা ক্যারাব্যারা লাগিয়ে দিল। ঘটনা চাপা দিতেই এইচ.এস.সি ‘অটো’ করার এই রাতারাতি পদক্ষেপ। আপাতত এক মাস আর বিচারের ঝামেলা নেই। শিক্ষামন্ত্রীর বক্তব্যে এটি পরিষ্কার যে পরীক্ষা বাতিলের পক্ষে যুক্তি আছে। এসব যুক্তি উচ্চমানের যুক্তি। নিম্নমানের জ্ঞানবুদ্ধিসম্পন্ন হলে এগুলো না বুঝতে পারাই স্বাভাবিক। বোর্ড পরীক্ষায় পাশের হার বাড়ানোর জন্য প্রশ্নপত্র ফাঁস, উত্তরপত্র সাপ্লাই, পরীক্ষার হলে শিক্ষক খাতা নিলে শিক্ষককেই চাকরিচ্যুত, খাতা মূল্যায়নের সময় চোখ বন্ধ করে নাম্বার দেয়া ইত্যাদি পদ্ধতি অবলম্বন করেও একটি আক্ষেপ এই সরকারের বার বার রয়েই যাচ্ছিল। পাশের হার যে ১০০% হচ্ছে না। কোটা আন্দোলনে তরুণ প্রজন্মের দাবরানি খেয়ে পৃথিবীর মায়া কাটিয়ে পরলোকগমন করা প্রয়াত জাফর ইকবাল এবং করোনার ধাক্কায় আরেক প্রয়াত শিক্ষাবিজ্ঞানী আনিসুজ্জামানকে হারিয়ে ১০০% পাশের হার অর্জনের স্বপ্ন প্রায় ধূলিস্যাত হয়ে গিয়েছিল। ওদিকে অতিসম্প্রতি বাংলাদেশের শিক্ষাখাতে অর্থায়ন বন্ধ করে দিয়েছে বিশ্বের অনেক সংগঠন। তাদের কথা হল –কি গ্রাজুয়েট পয়দা করো যে দেশে খিচুরি রান্নারও লোক নাই? খিচুরি রান্না শিখতেও ফুল ফ্যামিলি নিয়া আরেক দেশে যাওয়া লাগে! আজকা থেকা তগো টেকা পয়সা সব বন কইরা দিলাম। একটা সিকিও পাবি না। সরকার বেশ চাপে পড়ে গেল। লক্ষ্যমাত্রা অর্জিত হচ্ছে না। বিদেশিরা সরকারের প্রতি অভিযোগ তুলে শিক্ষাখাতে অনুদান বন্ধ করে দিচ্ছে। কী করা যায়? অবশেষে ২০২০ সালে শিক্ষাখাতে লক্ষ্যমাত্রা অর্জন সম্ভব হল করোনা মহামারীকে পুজি করে। সঠিক গণতন্ত্র থাকলে যেটা হয় আর কী। তবে এই সাফল্য আমার একার না, জনগণ আমারে সমর্থন না দিলে সম্ভব হইতো না। নিজের সততা আর জনগণের ভালোবাসা দিয়াই আজকে ১০০ ভাগ পাশ করাইছি। ২০২০ সাল এই দেশের শিক্ষাব্যবস্থার জন্য এক মাইলফলক। কারণ এই সালেই শিক্ষাব্যবস্থা ছুয়ে ফেলল বহু কাঙ্ক্ষিত ১০০% পাশের বিশ্ব রেকর্ড। বাবা বলতেন, ‘খোকা, একদিন দেখিস এই দেশ কোথায় যায়!’ আজ আমরা ছুলাম জাপানকে। স্বপ্ন আজ সত্যি হল। আর লিখতে পারছিনা। লিখতে লিখতে চোখের পাতা ভারী হয়ে আসছে। ইমোশনাল মোমেন্ট, কিছুটা আবেগপ্রবণ হয়ে উঠাই স্বাভাবিক। অবশ্য চোখ উঠলো কিনা আবার কে জানে! 
বর্তমান সরকার পরিসংখ্যান ভিত্তিক এক সরকার। সরকারের কোন সাফল্যই চোখে ধরা পড়ে না, অংক দিয়ে বুঝতে হয়। সেটিও সাধারণ যোগ-বিয়োগের অংক না, আদর্শ বিচ্যুতি নির্ণয় করে তা মুক্তিযুদ্ধের চেতনার সাথে রাসায়নিক বিক্রিয়ার মাধ্যমে উৎপন্ন যৌগের নির্যাস সেবন করে বুঝতে হয়। যেখানে যেখানে সরকার চরম ব্যর্থ সেখানেই সে টেনে আনে সোমালিয়া, ইথিওপিয়া প্রজাতীর কিছু দেশের পরিসংখ্যান। ফলে বাংলাদেশের চেহারাটা সেই তুলনায় কিছুটা শালীন মনে হয়। ওদের তো বস্ত্রই নেই, আমরা তবু জাইংগাপুর হচ্ছি। মধ্যরাত্রির ফেয়ার ইলেকশন করে ইমেজ সংকটে ভোগা এই সরকারের ইমেজের কফিনে শেষ পেরেকটি ঢুকে দিয়েছে ছাত্রলীগ। ঐতিহ্যবাহী এই সংগঠনটির অনেক নেতার সামনেই এখন ধর্ষণে সেঞ্চুরির হাতছানি। রেকর্ড বুকে ইডিটিং এর কাজ শুরু হয়ে গেছে। নার্ভাস নাটন্টিসে দাঁড়িয়ে তারা কিছুটা নার্ভাস। টেন্ডুলকারের মত অবস্থা। রেকর্ডের বরপুত্র টেন্ডুলকার নব্বুই এর ঘরে পা দেয়ার পরই ভুগতেন নার্ভাস নাইন্টিসে। অসংখ্যবার তিনি নার্ভাস নাইন্টিসের চাপ সামলাতে না পেরে আউট হয়েছেন সেঞ্চুরির একদম দাড়প্রান্তে। ছাত্রলীগেরও অনেকে কিছুটা নার্ভাস। সেঞ্চুরি হবে নাকি চাপ সামলাতে না পেরে নব্বুইর ঘরেই আউট......... খুব টেনশন লাগে রে রব্বানী। ইমেজ বাঁচাতে সরকারের সামনে এই মুহূর্তে একটিই পথ খোলা। সেটি হল ধর্ষণ বিষয়ক একটি মন্ত্রনালয়ক খোলা। সেই মন্ত্রনালয়ের কাজ হবে দেশের আনাচে কানাচে ঘটমান ধর্ষণগুলোর তালিকা তৈরি করে অন্যান্য দেশের সাথে তুলনা করে চুলচেরা বিশ্লেষণের মাধ্যমে জনগণকে বোঝানো যে, বাংলাদেশে যে পরিমাণ ধর্ষণ হয় তা অতি নগণ্য। ইউরোপ আমেরিকা যেখানে ধর্ষণে শীর্ষে সেখানে বাংলাদেশ অনেক সভ্য অবস্থানে। বাকি কাজ বুদ্ধিজীবীরাই করে দেবে। তারাই জনগণকে বোঝাবে যে, ছাত্রলীগের গণধর্ষণ আইনশৃঙ্খলা পরিস্থিতির যে ভয়াবহতা নির্দেশ করে তার চেয়ে অনেক বেশি সুশাসন নির্দেশ করে মিন্নির ফাঁসি। কাজেই আমরা বিশ্বের ১১তম সুখী রাষ্ট্র।
করোনায় বাংলাদেশ প্রায় আক্রান্ত হয়নি বললেই চলে – বাজারে এই জাতীয় সংবাদ এই বছরের মার্চ মাসেই রিলিজ হয়েছিল। আবার সেই মার্চ মাস থেকেই স্কুল-কলেজ এবং বিশ্ববিদ্যালয়গুলো বন্ধ করে রাখা হয়েছে। একদিকে দেশে করোনা নেই, আরেকদিকে শিক্ষার্থীদের করোনা থেকে বাঁচাতে পুরো দেশকে খাটের নিচে ভরে রাখা। কেটে গেল সাড়ে পাঁচ মাস। এদিকে শিক্ষা ব্যবসাগুলো (স্কুল-কলেজ) বেতন তুলতে না পেরে আর্থিক সংকটে, শিক্ষা ব্যবসায়ীদের (শিক্ষক) কোচিং বন্ধ, দেশপ্রেমিকদের (ছাত্রলীগ) চাঁদা তোলা এবং কোপাকুপি বন্ধ। এভাবে তো চলতে পারে না। শিক্ষকরা শিক্ষাদানের জন্য ব্যাকুল হয়ে উঠলো, ছাত্রলীগও দেশসেবা করার জন্য বেপোরোয়া হয়ে উঠছে, হেলমেট পরিহিত আরেকটি গ্রুপ দেশসেবার জন্য প্রস্তুত। কাজেই স্কুল-কলেজ এখন খুলে দিতে হবে। জিনিসটা খুবই টেকনিক্যালি করতে হবে। হুট করে কার্য-কারণ ছাড়াই খুলে দিলে ‘সুবিধাবাদি’ ট্যাগ লেগে যেতে পারে। আগে একটু ভিন্ন সুর তোলা প্রয়োজন। সেই সুর নিজে তুললে হবে না, তোলাতে হবে বুদ্ধিজীবী আর মিডিয়াগুলোকে দিয়ে। ভাব করতে হবে যে, সরকার তাদের কথার তাৎপর্য বুঝতে পেরেই স্কুল-কলেজ খুলে দিচ্ছে। এটাই তো গৌণ-তন্ত্রের সৌন্দর্য। ভুলে গেলে চলবেনা ত্রিশ লক্ষ জীবনের বিনিময়ে আমরা এই গৌণ-তন্ত্র পেয়েছি। কোনো শালায় ভুইলা যায়? হযরতের দেশে কার এতবড় সাহস? শুরু হল দেশপ্রেমে গর্ভবতী হয়ে যাওয়া বুদ্ধিজীবীদের প্রসব বেদনা - ইশ, এই পাঁচ মাসে শিক্ষাখাতে কী যে ক্ষতি হয়ে গেল! একদম অপূরণীয় ক্ষতি। দেশে কতশত ডাক্তার, ইঞ্জিনিয়ার, বিজ্ঞানী জন্ম নিতো এই পাঁচ মাসে। ক্যান্সারের টিকাও হয়তো আবিষ্কার হয়ে যেত। এখন দেশকে বাঁচাতে সরকার একটা কাজই করতে পারে, সেটা হল স্কুল-কলেজ খুলে দেয়া। তাছাড়া আমেরিকায় এক গবেষনায় ধরা পড়েছে যে, ঘরে থাকলে করোনা আক্রান্ত হবার সম্ভাবনা স্কুলের চেয়েও বেশি। প্রথম আলো আমেরিকার নাম দিয়ে বিভিন্ন কাল্পনিক রিপোর্ট আবিষ্কার করতে লাগলো। সেইসব রিপোর্টে দেখা গেল আমেরিকানরা হাসপাতাল বাদ দিয়ে স্কুলে চিকিৎসা নিতে যাচ্ছে। কারণ স্কুলে করোনা আক্রান্তের ভয় নেই। সার্বিক পরিস্থিতি বিবেচনা করে সরকারও জানালো – উমমম, নাহ, খুলেই দেব। জনগণের কথার উপর তো কথা নেই। জগণণ রাতের অন্ধকারে ভোট দিয়ে আমাকে ক্ষমতায় এনেছে। কাজেই জনগনের দাবীই আমার দাবী। গৌণ-তন্ত্রের সৌন্দর্য তো এটাই। এর ফাঁকে ভারত অবশ্য আমাদের বন্দর নিয়ে ফেলেছে। ওদিকে এক পুলিশের গু খেয়ে নিহত হয়েছেন এক সাবেক সেনাসদস্য। দুঃখিত, শব্দটি ‘গুলি’ হবে। তো স্কুল-কলেজ খোলার প্রস্তুতি শুরু হয়ে গেল। সবই দেশের স্বার্থে, জনগণের স্বার্থে। করোনা বুলেটিন বন্ধ করা হল। উন্নয়নে আবারও প্লাবিত হল বাংলাদেশ। মাথাপিছু আয়ের বিশ্ব রেকর্ড, পুরা মাথা নষ্ট। ওদিকে বেসরকারি প্রতিবেদনগুলোতে দেখা গেল করোনা আক্রান্তে ইতালিকেও ছাড়িয়েছে বাংলাদেশ, মৃত্যুহার বাড়ছে প্রতিনিয়ত। বিশ্বস্বাস্থ্য সংস্থার তালিকায় বাংলাদেশ উদ্বেগজনক অবস্থানে। আরে ভাই, এগুলা ফেক রিপোর্ট। ফেসবুক চালাতে চালাতে তোমাদের অভ্যাসই খারাপ হয়ে গেছে। সারাজীবন তো প্রফাইলে সুন্দরী মেয়েদের ছবি দেয়া ফেক আইডিতে ‘আই লাবু, আই লাবু’ ম্যাসেজ করছো। এখন আর রিয়েল/ফেক চিনবা কীভাবে? তাছাড়া বিশ্ব স্বাস্থ্য সংস্থা স্বাস্থ্যের কী বুঝে? প্রথম আলোরগুলা রিয়েল রিপোর্ট। এগুলা পড়।নিজেরা গবেষনা করে এরপর লিখছে ওরা। কেরানিগঞ্জে প্রথম আলোর লেবু-রে-টরি আছে। স্কুল-কলেজ খোলার প্রস্তুতি যখন প্রায় শেষ দিকে, হুট করে করোনা আক্রান্ত হয়ে কাশতে কাশতে মারা গেল সরকারী দলের কিছু রুই-কাতলা। কয়েকজন রাতের অন্ধকারেই কানাডায় ভাগলো। আয় হায়, এগুলা কী! আচমকা সিদ্ধান্ত পরিবর্তন। স্কুল কলেজ ভুলেও খোলা যাবে না। সব বন্ধ কর। এই জিনিসটিও বুদ্ধিজীবী আর মিডিয়া দিয়ে আগে হারমোনিয়ামে একটা করুণ সুর তোলাতে হবে। এরপর সরকার সেটির তাৎপর্য উপলব্ধি করে বিষয়টি মেনে নেবে। এটাই তো গৌণ-তন্ত্রের সৌন্দর্য। প্রথম আলোকে ফোন দাও, জাফর ইকবালকে ফোন দাও আর সময় টিভির ইউটিউব চ্যানেলে কিছু ভিডিও ছাড়ো। স্ক্রিপ্ট রেডি কর। আবারও প্রসব বেদনায় কাতর হল বুদ্ধিজীবী সমাজ – জীবনের চেয়ে কোন কিছুই মূল্যবান নয়। বেঁচে থাকাই যেখানে অনিশ্চিত, শিক্ষা সেখানে উপহাস মাত্র। একই কথা বলে গিয়েছিলেন গ্রিক দার্শনিক সক্রেটিস। সহমত পোষন করেছিলেন কনফুশিয়াস। কাজেই সরকারের উচিত স্কুল কলেজ বন্ধ রাখা, প্রয়োজনে আজীবনের জন্য নিষিদ্ধ করা উচিত। প্রথম আলো রিপোর্ট ছাপতে শুরু করলো – আমেরিকায় স্কুল খোলামাত্র একদিনেই এক লক্ষ শিশু করোনায় আক্রান্ত। তাঁর মধ্যে পঞ্চাশ হাজার শিশুই মরে ভূতপেত্নি হয়ে আমেরিকার আকাশ বাতাসে ঘুরে বেড়াচ্ছে। সব স্কুল বন্ধ ঘোষনা করা হয়েছে। সরকার থেকে জানানো হল, স্কুল-কলেজ খুলছেনা। কোমলমতী শিশুদের জীবন বিপন্ন হয় এমন কোন কাজ একটা গৌণ-তান্ত্রিক সরকার করতে পারে না। আগে জীবন। জীবন এবং মুক্তিযুদ্ধের চেতনা দুইটাই সমান গুরুত্বপূর্ণ। আর শোক দিবসের বিষয়টিও মাথায় রাখতে হবে। জাফর ইকবাল বললেন, আমার খালি কান্দন আহে। স্কুল কলেজ আর খুলল না। জেএসসি, পিএসসি পরীক্ষা বাতিল করা হল। যাদের দাবীর উপর ভর করে এসব আবর্জনা টাইপের পরীক্ষার উৎপত্তি হয়েছিল আজ তারাই বলতে লাগলো, বিশ্বে এমন কোন দেশ আছে যেখানে এত এত পরীক্ষা হয়? উন্নত বিশ্বে তো কোন পরীক্ষাই নেই। আহমদ ছফা বলেছিলেন, এই দেশের সবচেয়ে অসহায় শ্রেণির নাম ‘বুদ্ধিজীবী’। কারণ এরা চোখে যা দেখে তা কোনদিন বলতে পারে না। স্বাধীনতার পর প্রথমেই পুরুষত্বহীন করা হয়েছিল এই দেশের বুদ্ধিজীবী সমাজকে। কিছু নির্বোধ চাটুকার লোককে নানান রকম পুরস্কার এবং স্বীকৃতি দিয়ে বুদ্ধিজীবীদের আসনে আনা হয়েছিল। ‘বুদ্ধি’ বলতে এদের কিছুই ছিল না, এদের পা থেকে মাথা পর্যন্ত ছিল ‘গোলামি’। এদের একমাত্র কাজ ছিল শাসকশ্রেণির পক্ষে আবেগী গল্প তৈরি করা। সেই কালচার আজ অবধি চলছে। ফলে আজও এই সমাজটি পুরুষত্বহীনই আছে। একজন মুনির চৌধুরী, একজন জহির রায়হান কিংবা একজন আহমদ ছফা এখন নেই। এরা আর আসবেও না। যুগ যা চায় পৃথিবী সেটাই তৈরি করে। এই যুগ চাচ্ছে পুরুষত্বহীন বুদ্ধিজীবী। ফলে আমরা পেয়েছি সৈয়দ শামসুল হক, আনিসুজ্জামান প্রজাতীর বুদ্ধিজীবী। যারা মুক্তিযুদ্ধ, ধর্ম আর যৌনতা মিশিয়ে সরকারি ইতিহাস রচনা করে স্রোতের অনুকূলে থেকে পুরস্কার গ্রহণ করে। ফলে এরা মারা গেলে শোক জানানোর লোকের মারাত্মক অভাব দেখা যায়। কোভিড-১৯ এর টিকা আবিষ্কার নিয়ে বিশ্বব্যাপী চলছে এক নীরব যুদ্ধ। এই টিকার আবিষ্কার দিয়ে শক্তিশালী দেশগুলো বুঝিয়ে দিতে চাইছে আগামী বিশ্ব আমরা শাসন করব। বাংলাদেশে অবশ্য কোভিড-১৯ ততটা ভয়ংকর হয়ে উঠেনি। ফলে এই দেশে করোনার টিকার গুরুত্বও কম। পুরুষত্বহীনতা থেকে বাঁচার টিকা আবিষ্কার এই দেশে করোনার টিকার চেয়েও বেশি প্রয়োজন এই মুহূর্তে। কারণ এটি এখন এই দেশে মহামারী।
নেইমার, এমবাপ্পে মৌসুমের সবচেয়ে বাজে পারফরম্যান্স করায় হেরে গেল পিএসজি। সূত্রঃ প্রথম আলো প্রথম আলো খুব সম্ভবত সময় টিভির ইউটিউব চ্যানেলে খেলাটি দেখেছে। সনি টেন চ্যানেলে নেইমার, এমবাপ্পে এবং ডি মারিয়া তিনজনই দুর্দান্ত ছিল। আক্রমনও করেছে, নিশ্চিত গোল হবে এমন কিছু শটও নিয়েছে যা দুর্ভাগ্যবশত গোল হয় নি। সময় টিভিতে এই অংশগুলো ইফেক্ট দিয়ে ব্লার করা ছিল সম্ভবত।
আট গোল একটি অমানবিক ব্যাপার। এমনকি এটি সাত গোলের চেয়েও অমানবিক। #bayarnvspsg #We_Want_Justice_for_BD_fans
শোকাবহ ১৫ই আগস্ট, ভয়াবহ ফলাফল ও বাঙ্গালির কান্না অনেকদিন পর গতরাতে চ্যাম্পিয়ন্স লীগের বারুদে ঠাসা বার্সেলোনা বনাম বায়ার্ন মিউনিখের কোয়ার্টার ফাইনাল ম্যাচ দেখতে বসি। খুবই উত্তেজনাপূর্ণ ম্যাচ। একদল জিতলে আর্জেন্টিনা জিতে যায়, আরেকদল জিতলে ব্রাজিল জিতে যায়। এক দলে আছে ভিনগ্রহের খেলোয়ার, আরেক দলে আছে ভিনমিল্কিওয়ের খেলোয়ার। ম্যাচে অতিমাত্রায় বারুদজাতীয় পদার্থ থাকায় গ্যালারি ফাঁকা ছিল। বার্সেলোনা সমর্থকেরা দুরু দুরু বুকে রাত একটায় রিমোট নিয়ে ম্যাচটি দেখতে বসে। রিয়াল মাদ্রিদ সমর্থকেরাও নিঃশব্দে টিভি অন করে। শত্রুর পতনে উল্লাস করতে পারার আলাদা আনন্দ আছে। তবে বাইচান্স বার্সেলোনা গোল টোল দিয়ে ফেললে আলগোছে কাঁথাটা টেনে নিয়ে মরার ভান করে শুয়ে থাকতে হবে। আমি ব্যক্তিগতভাবে জাফর ইকবাল ধরনের বুদ্ধিজীবী মানসিকতা নিয়ে খেলাটি দেখতে বসি। ক্লাব ফুটবল নিয়ে কোন প্রকার উন্মাদনা আমার কোনকালেই ছিল না। খেলাটি দেখার একমাত্র উদ্দেশ্য ছিল, পরাজিত দলের সমর্থকদের পাশে দাঁড়িয়ে হাউমাউ কান্না করে বুঝানো যে, এই পরাজয় আমার হৃদয় ছুয়ে গেছে। আমি বিষয়টি মানতে পারছিনা কোনভাবেই। আমিও এর উপযুক্ত বিচার চাই। শোকের আবহ তো এমনিতেই থাকবে। উত্তেজনার পারদ ছড়ানো ম্যাচটি শুরু হওয়ার প্রায় সাথে সাথে কেউ কিছু বুঝে ওঠার আগেই গোল দিয়ে বসে বায়ার্ন মিউনিখের স্ট্রাইকার থমাস মুলার। বার্সা সমর্থকদের বলতে শোনা যায়, না, এ হতে পারে না, এ আমি বিশ্বাস করি না! কিছুক্ষণ পরে বায়ার্ন নিজেরাই নিজেদের গোলবারে দিয়ে বসে এক আত্মঘাতি গোল। এবার রিয়াল সমর্থকদের বলতে শোনা যায়, না, এ কিছুতেই হতে পারে না। বার্সেলোনা সমর্থকদের মুখে ততক্ষণে আবেগী হাসি – ইশ আজ যদি তোর বাবা বেঁচে থাকতো ! খেলা যত গড়ায় বায়ার্ন পুরো খেলায় তত হিটলারি আধিপত্য বিস্তার করা শুরু করে। নাৎসিবাহিনির মত আচরণ শুরু করে। ওদিকে ইমোশনাল বার্সেলোনা আশায় থাকে মেসির। মেসি নিজ চেষ্টায় দু’একটি দুর্দান্ত আক্রমণ করলেও বার্সেলোনার বাকি খেলোয়াড়েরা দর্শকবিহীন মাঠে নিজেরাই দর্শকের ভূমিকা নেয়। বার্সেলোনার গোলকীপার ক্যালকুলেটরে গোলসংখ্যা গুনতে বসে। অতিদ্রুত এক হালি হজম সম্পন্ন হয়। প্রথমার্ধে বায়ার্ন আরো বেশ কিছু গোলের সুযোগ পেলেও করোনা মহামারীর কথা মাথায় রেখে মানবিক আচরণ প্রদর্শন করে বলে, যা ছাইড়া দিলাম। সেকেন্ড হাফে আবারও বায়ার্ন হিংস্র হয়ে ওঠে। তবে এবার বার্সেলোনার পক্ষ থেকেও হিংস্র হয়ে ওঠেন মাংসাশী ফুটবলার সুয়ারেজ। তাঁর মাধ্যমেই বার্সেলোনা এই ম্যাচে নিজ যোগ্যতায় নিজেদের একমাত্র গোলটি পায়। সেটি উদযাপনের আগেই অবশ্য স্কোর ৬-২ হয়ে গেছে। বার্সার গোলকীপার এই পর্যায়ে গোলপোস্টের দায়িত্ব বাদ দিয়ে ক্যালকুলেটরে মনোনিবেশ করেন। কারণ আর গোল ঠেকায়া লাভ নাই। তারচেয়ে অংক শিখলে চাকরির পরীক্ষায় কাজে দিব। বয়স তো মাত্র তেইশ, এখন না হলে কখন? ৮০ মিনিটের খেলা সম্পন্ন হয়ে গেছে। রিয়ালের সমর্থকেরা ফেসবুকে নানাবিধ স্ট্যাটাস পোস্ট করা শুরু করেছে। এর ভেতরে কিছু ছুপা ব্রাজিল সমর্থকও আছে। এরা ভুয়া পরিচয়ে স্ট্যাটাস পোস্ট করে যাচ্ছিল। অন্যদিকে বার্সেলোনা (ছুপা আর্জেন্টিনা সমর্থকসহ) সমর্থকদের আহাজারিতে শোক দিবসের বাতাস ভারী হয়ে উঠছিল - যদি রাত পোহালেই শোনা যেত বার্সেলোনা হারে নাই। যদি রাত পোহালেই মিছিল হতো, বার্সেলোনাকে সেমিতে চাই, সেমিতে চাই, সেমিতে চাই। ম্যাচের ৮০ মিনিটে বায়ার্ন মিউনিখের কোচের সাথে ফিসফিস করে কথা বলতে শোনা যায় ব্রাজিলিয়ান প্লেমেকার কৌতিনহোকে। কৌতিনহো বার্সেলোনার খেলোয়ার, তবে তাকে ধারে খেলার জন্য বায়ার্ন মিউনিকে পাঠিয়েছিল বার্সেলোনা। কৌতিনহো বায়ার্ন কোচকে বলে ভাই, কিছু মনে না করলে একটা কথা বলতাম।’ ‘কী কথা?’ ‘আমারে একটু খেলতে দিবেন? মাঠে নামতে মন চায়।’ ‘না, তোমারে নামান যাইবো না, তুমি তো বার্সেলোনার খেলোয়ার। তুমি নামলে বিশ্বাসঘাতকতা করবা, গুপ্তচরগিরি করবা, তথ্য পাচার করবা।’ ‘ঈমানে কইলাম ভাই, এই ধরনের কিছুই করুম না। মুসলমানের এক জবান। যদিও আমি মুসলমান না।’ ‘ঠিক আছে যাও নামো।’ ৮০ মিনিটের দিকে বায়ার্নের বদলি খেলোয়ার হিসাবে মাঠে নামেন ফিলিপে কৌতিনহো। নিজ ক্লাব বার্সেলোনার বিরুদ্ধে তাকে নামতে দেখে স্টার স্পোর্টসের হিন্দি ধারাভার্ষকার বলেন, ইয়ে হ্যাঁ তেরি আসলি রুপ। ঝুটা থা তেরা বো পেয়ার, ঝুটি থি তেরি কাসমে। খেলায় বায়ার্ন এর দাপট অব্যাহত থাকে। এবার কৌতিনহো বায়ার্ন এর স্টাইকার থমাস মুলারকে কানে কানে বলেন, মুলা ভাই, একটা কথা বলতাম। থমাস মুলার বিরক্ত হয়ে বলেন, আবার কী কথা? আর আমার নাম ঠিক কইরা বলো। ‘কথাটা কি ভয়ে বলব নাকি নির্ভয়ে বলব?’ ‘নির্ভয়ে আমার সাথে কথা বলার সাহস কই থেকে আসে তোমার? অবশ্যই ভয়ে বলবা।’ কৌতিনহো ভয়ে কাঁপতে কাঁপতে বলেন, ভাই এই ম্যাচে সবাই গোল দিতাছে। আমার খুব ইচ্ছা আমিও গোল দিব বার্সেলোনারে। ‘তোমার আবদারটা খুবই অন্যায়। তুমি সংবিধান বিরোধী কথাবার্তা বলতেছ। আবার অনুমতি না দিলেও ঘরে গিয়া কান্নাকাটি করবা। ঠিক আছে যাও, গোল দিয়া আসো। তবে এক গোলের বেশি নয়, দুইটা হলে ভালো হয়।’ কৌতিনহো শেষ দশ মিনিটে দিয়ে বসলেন আরো দুই গোল। বার্সার গোলকীপার তাঁর ক্যালকুলেটরে গোল দু’টি এন্ট্রি করে জানালেন, পুরাপুরি দুই হালি হয়েছে। ৮-২ গোলের তীব্র প্রতিদ্বন্দ্বিতাপূর্ণ এই ম্যাচে হেরে চ্যাম্পিয়ন্স লীগ থেকে বিদায় নেয় বার্সেলোনা। ম্যাচ শেষ হতেই বার্সেলোনার কোচ জানায়, কৌতিনহো একটি রাজাকার। ক্লাবের খেলোয়ার হয়ে যারা নিজ ক্লাবের বিরুদ্ধেই হন্তারকের ভূমিকা নেয় এরা যুদ্ধাপরাধী। এরা বার্সেলোনায় হিটলারের শাসন ফিরিয়ে আনতে চায়। বার্সেলোনায় ফেরামাত্র আন্তর্জাতিক অপরাধ ট্রাইবুনাল গঠন করে কৌতিনহো রাজাকারের বিচার করা হবে। যদি সে স্বেচ্ছায় না ফেরে তাহলে আন্তর্জাতিক লবিষ্ট এবং ইন্টারপোলের সাহায্য নিয়ে তাকে ফেরত আনা হবে। এই রাজাকারের দন্ড কার্যকর না হলে নু-ক্যাম্প কলঙ্মুকক্ত হবে না। বায়ার্ন মিউনিখের অফিশিয়াল পেজ থেকে বলা হয়, বার্সেলোনার কোচের বক্তব্য উসকানিমূলক। বার্সেলোনায় ফিরবেন কিনা এই প্রশ্নের উত্তরে এক ভিডিও বার্তায় কৌতিনহো নিজে অবশ্য বলেন, সম্ভাবনা একেবারেই নাই। বার্সেলোনায় আমারে ঠিকমত গোল দিতে দেয় না। সব গোল মেসি দেয়। এইখানে আমারে বেশি গোল দিতে দেয়। আজকে দুইটা দিছি। ভিডিওতে তাকে কচ কচ করে একটি আপেল চাবাতে দেখা যায়।
ভয়ংকর একটা অসুখ হয়েছে, বুঝলে? কানের ভেতর হঠাত হঠাত সমুদ্রের শব্দ শুনি। রান্নাঘরে একটা ছায়া দেখি। ইদানীং বিভিন্ন পশুপাখির ভাষাও বুঝতে শুরু করেছি। এদের ভাষাগুলো মজার। 'ম্যাও' মানে কি জানো? আচ্ছা পরে একদিন বলব। শোনো হয়েছে কি, সেদিন হঠাত বকুল এসে হাজির। তাঁর চোখমুখ ফ্যাকাশে। মনে হল অনেকক্ষণ পানিতে ডুবে ছিল। সে আমাকে বলল, এক কাপ চা দে। গলা ভেজাই। চিনি বেশি দিস। ডায়বেটিস এক্সট্রিম লেভেলে চলে গেছে অবশ্য। সম্ভবত মারা যাব। শরীরের বিভিন্ন জায়গায় চাকা চাকা ঘা হয়েছে। মরার আগে আয়েশ করে চা খেতে চাই। চা আর সিগারেট হল মধ্যবিত্তের বিলাসিতা। দামী মদ আর সুন্দরী নারীর দেহ ভোগের সামর্থ্য তো আর মধ্যবিত্তের হয় না। আমার হঠাত ভালো লাগলো। একজন অন্তত পাওয়া গেল। সঙ্গী হিসেবে বকুল অবশ্য সুবিধার না। সে সারাক্ষণই বিশ্রী বিশ্রী দার্শনিক মার্কা কথা বলবে। তাও মন্দের ভালো আর কি! আচ্ছা রান্নাঘরের ওই ছায়াটা কি বকুলেরই ছিল? বকুল আমার কাছে কী চায়? বকুল আমার স্কুল জীবনের বন্ধু। সে পানিতে ডুবে মারা গিয়েছিল কলেজে ভর্তির পরদিনই। ডুবুরীরা লাশ তোলার পর এক পলক দেখেছিলাম। চোখমুখ ফ্যাকাশে। তাঁর হাতে একটা দামি ঘড়ি ছিল। রোলেক্সের ঘড়ি। সেই ঘড়িটা তখনও সঠিক সময় দেখাচ্ছিল। আমি চা এনে দেখলাম ঘরে কেউ নেই। রান্নাঘরে একটা ছায়া নড়ছে। আমি ডাক দিলাম, বকুল, আমি চা এনেছি। তোর কি ক্ষিধে পেয়েছে? ঘরে অবশ্য তেমন কিছু নেই। আর্থিক সংকটে আছি। দুইপিস বাসি পাউরুটি আছে। খাবি? আমি সম্ভবত পাগল হয়ে গেছি। ছায়ার সাথে কথা বলা শুরু করেছি। সন্ধ্যাবেলা প্রতিদিন এক কাপ চা নিয়ে জানালার সামনে বসি। বকুল বেচারা এলে ওকে চা খাওয়াব। টুকটাক গল্প গুজবও হবে। মৃত্যু বিষয়ক গল্প। কারণ আমিও সেদিকে যাচ্ছি। আমার ডায়বেটিস নেই অবশ্য। সবার মৃত্যু ডায়বেটিসে হবে না। মৃত্যুর আরো অনেক কারণ আছে। জগতের সবচেয়ে সফল ব্যক্তিরা মারা যায় বিনা অসুখে। বকুল আর আসে না। আমি ভীষণ একা হয়ে গেছি, বুঝলে। একটা ক্যানভাস কিনব ভাবছি। আঁকাআঁকি কিছুই পারি না। তবু সময় কাটলো হাবিজাবি একে। প্রথম ছবিটা তোমার আঁকব। আইডিয়া কেমন? জানালায় একটা শালিক আসে মাঝে মাঝে গল্প শুনতে। শালিকটার এক পা ভাঙা। সুতার মত চিকন একটিমাত্র পা নিয়ে সে জীবনের বোঝা টেনে যাচ্ছে। এই শালিকটাই এই পৃথিবীতে আমার সর্বশেষ বন্ধু। ইদানীং সেও আর আসছে না। রাত বাড়ছে আবারো। সিলিং ফ্যানটা আজ ঘুরছে না। আজকের পর আর ওটা আমার প্রয়োজন নেই। অনুভূতি জীবিত মানুষের ব্যাপার। আমি আর সেই দলে থাকছি না। এসব গল্প আমি শুধু তোমাকে বলে গেলাম। জীবনে একজন থাকা উচিত যে সব জানবে, অনুভব করবে, আমার জন্য যার চোখ ছলছল করে উঠবে। ~মহাপ্রয়াণ~ জন রাসেল ২৬/০৭/২০২০
রিজেন্ট হাসপাতালের চেয়ারম্যান সাহেদের বিরুদ্ধে সরকারের পক্ষ থেকে প্রতিদিন বিভিন্ন ভিডিও রিলিজ হচ্ছে। অনেকটা ধারাবাহিক পর্বের মত। জনগণকে সুযোগ দেয়া হচ্ছে ঘৃণা প্রকাশ করার। কোন একটি পর্ব ফেসবুকে মিস করে ফেললে ঘৃণা প্রকাশ করুন ‘সময়’ টিভির ইউটুব চ্যানেলে গিয়ে। সাহেদ কি শুধু করোনা নিয়ে ব্যবসা করেছে? সে রিকশা-ভ্যানের অবৈধ লাইসেন্স বিক্রি করতো। ইশ! আল্লাহ্ রহম করো। সে কি শুধুই লাইসেন্স বিক্রি করতো? সে চাকরিতে বদলির কথা বলে শত শত মানুষের কাছ থেকে টাকা নিয়েছে। ছিহ, এগুলা মানুষরুপী জানোয়ার। শুধু কি সে টাকাই আত্মসাৎ করেছে? সে তিন চারটা বিয়ে করেছে। নিজের বউদের সাথেও পরকীয়া করতো। ইয়া আল্লাহ্। এর জায়গা তো জাহান্নামেও হবে না। সে কি শুধু বউ এর সাথে পরকীয়া করতো? সে পদ্মাসেতুর অর্ধেক রড সিমেন্ট গিলে খেয়ে ফেলেছে। শালা তরে সামনে পাইলে! সে কি শুধু রড সিমেন্ট গিলেছে? সে নাইট ক্লাবে গিয়ে ছোট জামাকাপড় পড়ে নাচানাচি করতো পাতলা পাতলা মেয়ে নিয়ে। তোর সিট হাবিয়া দোজখে কনফার্ম হয়ে গেছে শালা বদমাইশ। RAB হটলাইন চালু করে রেখেছে। চাইলে যে কেউ সাহেদের বিরুদ্ধে অভিযোগ করতে পারবে এই হটলাইন দিয়ে। আপাতত ১৪০টি অভিযোগ জমা পড়েছে। শখ করে বিদেশ থেকেও অনেকে অভিযোগ করছেন। আমার নিজেরও একটি অভিযোগ আছে। সেটি সম্ভবত সাহেদের বিরুদ্ধে ১৪১ নাম্বার অভিযোগ। অভিযোগটি হল…… না থাক, অভিযোগটি সাবরিনার বিরুদ্ধে করব। সাহেদের বিরুদ্ধে করে মজা নাই। যাক, পর্যাপ্ত ঘৃণা প্রকাশ করেছি। এখন নিজেকে কিছুটা হালকা লাগছে। এবার সাবরিনাকে ধরি। না, অশ্লীল কিছু বলি নাই। এই ধরা সেই ধরা না। ভদ্রভাবে চিন্তা করতে শিখুন। জাতীয় হৃদরোগ ইনস্টিটিউটের চিকিৎসক সাবরিনা আরিফ চৌধুরী সরকারি চাকরি করে বেসরকারি প্রতিষ্ঠানে কর্মরত থাকা এবং অর্থ আত্মসাতের মতো শাস্তিযোগ্য অপরাধে অভিযুক্ত হওয়ায় স্বাস্থ্য মন্ত্রণালয় তাঁকে সাময়িক বরখাস্তের সিদ্ধান্ত নেয়। তাকে নেয়া হয় রিমান্ডে। এই রিমান্ডও ‘সাময়িক’ কিনা তা জানার চেষ্টা করছে সত্যবাদী পত্রিকা প্রথম আলো। এবার ‘বিসমিল্লাহ’ বলে অভিযোগ শুরু। সে কি শুধুই সরকারি চিকিৎসক ছিল? সে বেসরকারী প্রতিষ্ঠানেও চাকরি করতো। হায়রে, মানুষ এতটা খারাপ হইতে পারে! সে কি শুধু বেসরকারী প্রতিষ্ঠানে গোপনে চাকরি করতো? সে চেহারা ঢেকে ‘পেরেন লাপলির’ বিজ্ঞাপনের মডেলিং করতো। তর যে পরকালে কী হইব! সে কি শুধু মডেলিং করতো? সে ব্রাজিলের বিভিন্ন বীচে গিয়ে জন্মদিনের ড্রেস পড়ে হাত পা মেলে শুয়ে থাকত। তর শইলে কি মরনের ডর নাই রে? কেয়ামত তো তগো কারণেই হইব। হটলাইন চালু আছে, সাবরিনার বিরুদ্ধে কারো অভিযোগ থাকলে করতে পারেন। বিভিন্ন অভিযোগ অলরেডি জমা হয়েছে। যেমনঃ সাবরিনা আপা ম্যাসেঞ্জারে আমার হাপ্পেন পড়া ছবি নিয়ে নিজের ছবি না দিয়ে ব্লক করে দিয়েছে। বিচার চাই। সাবরিনা খালাম্মা আমাকে আকর্ষণীয় ভিডিও কলের অফার দিয়ে বিকাশে টাকা এডভান্স নিয়ে পরে ব্লক করে দিয়েছে। এই প্রতারকের উপযুক্ত শাস্তি চাই। এদের মুখোশ (মাস্ক) খুলে দিন। আমারও ব্যক্তিগতভাবে একটি অভিযোগ ছিল। আপাতত মনে পড়ছে না। সাহেদ-সাবরিনা সব কাজই করেছে স্বাস্থ্য অধিদপ্তরের প্রত্যক্ষ সহায়তায়। রিজেন্ট হাসপাতালকে করোনা পরীক্ষার সরঞ্জাম ও অনুমতি তারাই দিয়েছিল। আজ তারাও বিচার চায়। বাংলাদেশ থেকে করোনা পরীক্ষায় উত্তীর্ণ হওয়ার লাইসেন্স নিয়ে কিছু বাঙালি ইতালিতে গিয়েছিল। ইতালিতে গিয়ে পরীক্ষা করানোর পর দেখা গেছে সবগুলোই করোনা আক্রান্ত। ফলে সেগুলোকে ঘাড় ধরে বাংলাদেশে পাঠানোর পদক্ষেপ নিয়েছে ইতালি। আমরা ধরেই নিতে পারি ইতালির করোনা চেকাপের মেশিন নষ্ট ছিল। তাহলেই আর বিচার টিচারের প্রশ্ন আসে না। আমাদের দেশের সরকারগুলোর এই পদ্ধতিটি বেশ পুরোনো। তিমি মাছদের বাঁচাতে দুই-তিনটা পুটি মাছ ধরে এরপর একের পর এক ভিডিও রিলিজ। সবাইকে বুঝানো এটাই মূল ‘ক্রিমি’ নাল। একদম রুট লেভেলে ধরেছি। দিজ ইজ কল্ড সাফল্য। যুবলীগের সম্রাটের ক্ষেত্রেও আমরা তা দেখেছি। গ্রেপ্তার হওয়ার পর জানা গেল সে সিঙ্গাপুরে ক্যাসিনো খেলে, সে ঢাকা শহরের প্রতিটি ড্রেন থেকে সুদ্ধা চাঁদা তোলে, সে পতিতালয়ের ব্যবসা করে, সে প্রমোদতরী ভাড়া করে সাগরের মাঝখানে অশ্লীল কাজ কারবার করে। ঢাবির রব্বানীকে বহিষ্কার করা হল। এরপরই তাঁর কুকর্ম ফাঁস। সার্টিফিকেটে গড়মিল। এবার ভিডিওতে নিজের চোখে দেখেন এই শালারা কত খারাপ লোক। তবে, আর ভয় নাই। জিরো টলারেন্সে ধরতেছি সব। টেংরা-পুটি, মলা-ঢেলা যা আছে সব ধরো। দলের হোক, আর বাইরের হোক। তবে হাঙ্গর ধরতে যায়ো না আবার। জালই ছিড়া যাইব। জনগণও কম খারাপ না। সরকার জিরো টলারেন্সে পুটিমাছ ধরে যেই সাফল্য উদযাপন করতে গেছে জনগণ সাথে সাথে সরকারি বিভিন্ন মন্ত্রী-এম্পির সাথে সেই ‘ক্রিমি’ নালের ছবি আপলোড শুরু করে। সাদেহকে গ্রেপ্তার করে সরকার যখন সাফল্যের চূড়ায় তখন বিভিন্ন ছবিতে দেখা যাচ্ছে সাহেদ মন্ত্রী-এমপিদের কোলে বসে আছে, চুমা খাচ্ছে, চেটে দিচ্ছে। হোয়াট দ্যা…… আইসিটি আইনে এই শালাগো তুইলা আনো। আর কোন সন্দেহ নাই এরাই একাত্তরে পরাজিত শক্তি। এই গেল আধুনিক সিঙ্গাপুরের গল্প। এবার অনুন্নত দেশের গল্প বলি। অতি সম্প্রতি ফাহিম সালেহ নামের এক আমেরিকান মিলিয়নিয়ারকে হলিউডি কায়দায় খুন করা হয়েছে। ফাহিম সালেহর জন্ম সৌদি আরবে। সে পড়াশোনা করেছে আমেরিকায়। তাঁর ব্যবসা বাণিজ্য বিভিন্ন দেশে আছে। তাঁর মধ্যে নাইজেরিয়ার ‘গোকাডা’ উল্লেখযোগ্য। সে বাংলাদেশে এসেছিল ব্যবসার উদ্দেশ্যেই। ‘পাঠাও’ অ্যাপের সহপ্রতিষ্ঠাতা ছিলো সে। তবে অল্প কিছুদিনের মধ্যে ফাহিম সালেহ তাঁর শেয়ার বিক্রি করে দিয়ে আমেরিকায় চলে যায়। সার্বিক বিবেচনায় দেখা যাচ্ছে, তাঁর জন্মও বাংলাদেশে না, মৃত্যুও বাংলাদেশে না, পড়াশোনাও বাংলাদেশে না, এমনকি তাঁর মূল ব্যবসাও বাংলাদেশে না। তাকে তবু ‘বাংলাদেশী বাংলাদেশী’ বলে চিৎকার করে মিডিয়া তাঁর মালিকানা দাবী করে বুঝাতে চাচ্ছে এই মেধাবী ছেলেটি বাংলাদেশের হাতেই গড়া। গ্রাম বাংলার ছায়ায় কবি জসীমুদ্দিনের কবিতা পড়ে সে বড় হয়েছে। গ্রামের গরুর গাড়ি দেখেই প্রথম তাঁর মাথায় পাঠাও অ্যাপের ধারণা আসে। অথচ এটি মিডিয়াও জানে যে ফাহিম সালেহ যদি বাংলাদেশেই পড়াশোনা করে বড় হতো তাহলে সে পাঠাও অ্যাপের সহপ্রতিষ্ঠাতা না হয়ে পাঠাও এর গ্যারেজের শ্রমিকের চাকরিও পেত না। বিসিএস পাশ কর নাই, সোনালী ব্যাংকে সিনিয়র অফিসার পোস্টে টিকতে পারো নাই – তোমার আবার কিসের চাকরি? যাও, ধোলাইখাল গিয়া গাড়ির টায়ার খাও কামড়ায়া কামড়ায়া। ফাহিম সালেহর এই হত্যার বিচার বাংলাদেশ সরকারও চাচ্ছে। এতবড় মেধাবী বাংলাদেশিরে মাইরা ফালাইলি! মন থেকা মানতে পারতাছি না। ফাহিম এই দেশের পোলা, ও আমগো গর্ব, ও আমগো ভূষণ। খুনি আমেরিকা, জবাব দে। রক্তের বদলা রক্ত দিয়া লমু। আমেরিকায় বাংলাদেশিরা নিরাপদ না আবার প্রমাণ হইলো। এইভাবে চলতে থাকলে আমরা রণতরী পাঠাইতে বাধ্য হমু। ফাহিম সালেহর মেধার মূল্য সরকার বুঝলেও বুয়েটের আবরারের মেধার মূল্য বুঝতে বরাবরই অনীহা দেখিয়ে এসেছে। আমেরিকান পুলিশ ফাহিম সালেহর হত্যাকারীকে ধরতে ৭২ ঘন্টা সময় নিয়েছে। সময়ের হিসেবে যা অরিতিক্ত বেশি। বাংলাদেশের আইন শৃঙ্খলাবাহিনি এই জাতীয় কেস সাধারণত ৪৮ ঘন্টায় সমাধান করে। ৪৮ ঘন্টার আসামী ৭২ ঘন্টায় ধইরা আবার নিজেরে উন্নত দেশ ভাবো। হায়রে আমেরিকা! হাসিও পায়। উন্নত বিশ্ব যেখানে সিসি ক্যামেরার ফুটেজ দেখেও আসামী খুঁজে পায় না সেখানে বাংলাদেশের আইন শৃঙ্খলাবাহিনি বঙ্গোপসাগরের মাঝখান থেকে বোরকা পড়া আসামী ধরে আনে নৌকা দিয়ে গিয়ে। সাহেদ যখন বোরকা পড়ে বঙ্গোপসাগরে সাতার কেটে ভারতের দিকে যাচ্ছিল তখনই আইন শৃঙ্খলাবাহিনি স্যাটেলাইটের মাধ্যমে নিউজ পায়। তাঁরা বঙ্গোপসাগরে গিয়ে হলিউডি কায়দায় গ্রেপ্তার করে সাহেদকে। এই অভাবনীয় সাফল্য যখন সরকারের ভাবমূর্তিকে ফেয়ার এন্ড লাভলি মেখে উজ্জ্বল করছিল এমন সময় খবর আসে সাহেদ অনেক আগেই কোলকাতায় চলে গিয়েছিল। কোলকাতা থেকেই তাকে ফেরত পাঠানো হয়েছে। সে ফেরত আসামাত্র আইনশৃঙ্খলা রক্ষাকারীবাহিনি তাকে বোরকা পড়িয়ে গ্রেপ্তার করে। ধ্যেত, দিলি তো পুরাটা নষ্ট কইরা। সরকার যেখানে হাত দেয় সেখানেই চুরি, সেখানেই লুটপাট। কেউ বালিশ উঠাচ্ছে, কেউ সোফা উঠাচ্ছে, কেউ ক্যাসিনো খেলে, কেউ করোনা পরীক্ষা করে। কেউ কেউ মাটির নিচ থেকে কয়লাও লুটছে। এসব লুটপাটের ফাঁকে আবার চামে ভারত এসেও লুটে যায়। সব মিলিয়ে নিন্দুকদের চোখে দেশ হয়ে যাচ্ছে আধুনিক ‘জাইংগাপুর’। এসব চুরির মহানায়কদের বাঁচাতে দুই একটা চুনোপুটি ধরে যে নাটক মঞ্চায়িত হয় ইদানীং সেগুলোও ধরা পড়ে যাচ্ছে। কোন মানে হয়? সব চুরিই যখন ধরা পড়ে যায় তখন সরকার ব্যবহার করে তাঁর তুরুপের তাস। দ্যা ওয়ান এন্ড অনলি ‘পদ্মাসেতু’। আরেকটি পিলার দৃশ্যমান। আলহামদুলিল্লাহ্। এবার তবে হয়েই গেল সেতু। অনেক তো সমালোচনা করছিলা। সততা থাকলে সবই সম্ভব। পুরাটা রড দিয়া বানাইছি, একটাও বাঁশ দেই নাই। অবশ্য পুরা কাজ শেষ হইতে আরেকটু সময় লাগবো। বেশি না, এই ধর ২০২৪ সালের মত। বিশ্বকবি রবীন্দ্রনাথ ঠাকুর একটি গান লিখেছিলেন। আমার কেন জানি মাঝে মাঝে মনে হয় এই গানটি তিনি পদ্মাসেতু নিয়েই লিখেছিলেন। গানটি হলঃ নয়ন তোমারে পায়না দেখিতে, রয়েছ নয়নে নয়নে।
এক ভারতের প্রধানমন্ত্রী নরেন্দ্র মোদী ফেসবুকে বেশ জনপ্রিয়। প্রতিদিন ফেসবুকে বসে তিনি তাঁর পেজ থেকে কিছু দেশপ্রেমের স্ট্যাটাস দেন। সেই স্ট্যাটাসে ভারতীয়রা আবেগী কমেন্ট দেয়। আজ তিনি ফেসবুকে বসেই কিছুটা চমকে উঠলেন। লাদাখ অঞ্চলে চীনের সাথে ভারতের সীমান্ত সংঘাত হয়েছে। তিনি ভারতের প্রতিরক্ষামন্ত্রী রাজনাথ সিং-কে পতঞ্জলি ম্যাসেঞ্জারে ফোন দিলেন। বাবা রামদেব উদ্ভাবিত এই ম্যাসেঞ্জারে কল দিলে এমবি কম কাটে। ‘হ্যালো মোদীজি।’ ‘ঘটনা কী? ফেসবুকে দেখলাম যুদ্ধ চলছে।’ ‘খবর ভালো না।’ ‘তুমি একটা কুফা। আজ পর্যন্ত কোন ভালো খবর তুমি আমাকে দিতে পারো নি। সীমান্তে চীন আমাদের সেনাদের পিটিয়েছে এই ঘটনা কতটুকু সত্য?’ ‘সম্পূর্ণই সত্য। পিটিয়েছে এবং কিছু সেনাকে অপহরণ করেও নিয়ে গেছে।চীন লাইন অফ একচুয়াল কন্ট্রোল লঙ্ঘন করে ভারতের সীমান্তে ঢুকে ভারতের ৬০-৭০ কিলোমিটার জায়গা দখল করে সেখানে অবস্থান নিয়েছে। ওরা ধারালো অস্ত্র ব্যবহার করেছে।’ ‘আমাদের সেনারা কি ঘাস খাচ্ছিল?’ ‘খুব সম্ভবত সেই ধরনেরই কিছু খাচ্ছিল। তবে তাঁরা চূড়ান্ত ধৈর্য দেখিয়েছে এবং পেশাগত মনোভাব দেখিয়েছে।’ ‘তাঁরা এভাবে ধৈর্য আর পেশাগত মনোভাব দেখাতে থাকলে সম্পূর্ণ ভারতই একদিন দখল হয়ে যাবে বলে আশাবাদ ব্যক্ত করি। ওদের ধৈর্য আরেকটু কমাতে বলো এবং অপেশাদার আচরণ করতে বলো।’ ‘জি আচ্ছা।’ ‘আর এসব খবর প্রচারের দরকার নেই। প্রচার করবা ভিন্নভাবে। বলবা, ভারতীয় সেনা মাত্র ২০জন নিহত হয়েছে, চীনের সেনা মারা গেছে ৪৩ জনের মত। এক কাজ করো আরেকটু বাড়িয়ে বলো - চীনের সেনা মারা গেছে ১৪৩ জন।’ ‘আরেকটু বাড়িয়ে সংখ্যাটা ‘১০৪৩’ জন বলি? তাহলে আমাদের ইমেজ বাড়ে।’ ‘বেশি পাকনামি করবানা। যা করতে বলছি সেটা করো।’ ভারতীয় পররাষ্ট্রমন্ত্রনালয়ের প্রেস ব্রিফিং – চীনের উসকানিতে লাদাখ সীমান্তে ভারত-চীন সংঘর্ষ। চীনা সেনারা বিনা উসকানিতে আক্রমণ করলে দেশমাতাকে রক্ষার জন্য ঝাঁপিয়ে পড়ে উপযুক্ত জবাব দেয় ভারতীয় সেনাবাহিনী। এ সংঘর্ষে ভারতীয় ২০ সেনা সদস্য প্রাণ হারায়। চীনের প্রায় ১৪৩ সেনা নিহত হয়। ডোনাল্ড ট্রাম্পের ব্রিফিং – আমরা পুরো বিষয়টি নিবিড়ভাবে পর্যবেক্ষণ করছি। দুই মোদী তিন বাহিনির প্রধানে সাথে এক বৈঠকে বসেছেন। সকল বাহিনির প্রধান বিপিন রাওয়াতকে তিনি বললেন, তোমার কাজকর্ম বেকুবের মত। তোমার কারণে আজ আমার ইমেজ সংকটে পড়ে গেল। পাকিস্তানে কিছুদিন আগে সার্জিক্যাল স্ট্রাইক চালিয়েছি হিরো সাজার জন্য। তখন থেকে আমাকে সবাই জানতো লৌহমানব হিসেবে। এখন বাংলাদেশের মানুষ পর্যন্ত আমাকে নিয়ে ইউটিউবে ফানি ভিডিও বানাচ্ছে। চীন আমাদের সীমান্তে ঢুকে আমাদের কীভাবে পিটালো? নিজের সীমান্তে একটি দেশের পর্যাপ্ত প্রস্তুতি নেই, এটা কোন কথা ! বিপিন রাওয়াত বললেন, ওরা ধারালো অস্ত্র ব্যবহার করেছিল। আমাদের সেনারা ধৈর্য ধরে ছিল, ওরা পেশাদারিত্বের পরিচয় দিয়েছে। মোদী বিরক্ত হয়ে বললেন, তোমার প্রতিবেশী এসে যদি তোমাকে কোনদিন পিটায় তাহলে তুমি দয়া করে ধৈর্য ধরে থেকো। কারণ তুমি একজন পেশাদার। আর নেক্সট টাইম যদি আবার শুনি যে মাইর খেয়ে এসেছ তাহলে আমি নিজেও অপেশাদার হয়ে উঠব, এটা মনে রাখবা। বৈঠক সমাপ্ত হল। সিদ্ধান্ত হল ভারত লাদাখ সীমান্তে বায়ুসেনার সংখ্যা বাড়াবে এবং অতিরিক্ত স্থলসেনা মোতায়েন করবে। প্রয়োজনে ভারী আগ্নেয়াস্ত্র দিয়ে কড়া জবাব দেবে চীনকে। শালার ইন্দুর বান্দর খাওয়া জাত। করোনা তরাই ছড়াইছস। ডোনাল্ড ট্রাম্পের ব্রিফিং – আমরা পুরো বিষয়টি নিবিড়ভাবে পর্যবেক্ষণ করছি। তিন মোদী ফেসবুকে তাঁর পেজে একটি পোস্ট দিলেনঃ সীমান্ত সংঘাতে ভারতের চেয়ে চীনের ক্ষয়-ক্ষতি অনেক বেশি হয়েছে। টাকার হিসেবে প্রায় ১০০ বিলিয়নের মত ক্ষতি হয়েছে। চীনের ১৪৩ জন মারা গেছে, কম তো না! ভারতের এক ফুট তো দূরের কথা, এই ইঞ্চি জায়গাও চীন দখল করতে পারে নি। উল্টা চীনের কয়েক ইঞ্চি জায়গা ভারতের মানচিত্রে ইতোমধ্যে যুক্ত হয়েছে। মোদীর পোস্টে অযুতে নিযুতে লাইক আসতে লাগলো। ভারতীয়রা আবেগে আপ্লুত হয়ে কমেন্ট করতে লাগলো – তুমি সত্যিকার বীর, তুমিই আসল যোদ্ধা, তুমিই প্রকৃত সালমান খান ইত্যাদি। পোস্ট দেয়ার দশ মিনিটের মাথায় চীন দশ অপহৃত ভারতীয় সেনাকে বর্ডার দিয়ে ফেরত দিল। মোদী সেনাবাহিনিকে নির্দেশ দিলেন যে, সেই সেনাগুলোকে তাড়াতাড়ি প্যাকেটে ভরে লুকিয়ে গাড়িতে তুলে ফেলো যেন জনগণ না দেখে। ভারতের কৌতূহলী জনগণ তবু উকি দিতে লাগলো। জানতে চাইলো, প্যাকেটে কইরা কী নিয়া যান? মোদী জানালেন ওগুলো ‘পালোমালোবিক’ বোমা। চীনকে এই বোমা দিয়ে উপযুক্ত জবাব দিতে প্রস্তুত ভারত। জনগণের তবু সন্দেহ গেল না। তাঁরা বলল, প্যাকেটের ভেতরে মানুষের মত কী জানি দেহা যায়। ডোনাল্ড ট্রাম্পের ব্রিফিং – আমরা পুরো বিষয়টি নিবিড়ভাবে পর্যবেক্ষণ করছি। চার নরেন্দ্র মোদী সর্বদলীয় সভার আহবান করেছেন। দেশের ইস্যুতে সবাইকে এক সাথে কাজ করতে হবে। সেখানে উপস্থিত আছেন তৃণমূল কংগ্রেসের মমতা ব্যানার্জি, বটবৃক্ষ কংগ্রেসের সোনিয়া গান্ধী, আম-কাঠাল পার্টির অরবিন্দ কেজরিওয়াল প্রমুখ ব্যক্তিগণ। বিজেপির অমিত শাহ বললেন, আমরা চীনকে উপযুক্ত জবাব দিয়েছি। অতি শীঘ্রই আমরা পাকিস্তান নিয়ন্ত্রিত কাশ্মীর এবং চীন নিয়ন্ত্রিত আকসাই চীন পুনরুদ্ধার করতে যাচ্ছি। আমাদের সেনারা প্রস্তুত। জয় হিন্দ। কংগ্রেস নেত্রী সোনীয়া গান্ধী বললেন, আপনাদের প্রস্তুতি কতটুকু সেটা ইতোমধ্যে আমরা জেনে গেছি। আয়োজন করে জানানোর কিছু নেই। পুরো ভারতটাকেই যে চীন দখল করেনি সেটাই সম্ভবত আপনাদের সবচেয়ে বড় সাফল্য। এসব বাদ দিয়ে আগে নারীর ক্ষমতায়নের উপর জোর দিতে হবে। দেশে কর্মসংস্থানের সুযোগ তৈরি করতে হবে। মমতা ব্যানার্জি বললেন, পশ্চিমবঙ্গে কোন ধানাইপানাই করা চলবে না। এখানে নাগরিক সনদের সিস্টেম চালু হলে কঠোর পদক্ষেপ নেয়া হবে। কেজরিওয়াল বললেন, দিল্লীর হাসপাতালে শুধু দিল্লীর বাসিন্দারাই চিকিৎসা পাবে – এটা আমার স্পষ্ট কথা। মোদী বিরক্ত হলেন। এরা সবাই যার যার স্বার্থ নিয়ে বলছে। দেশ নিয়ে কারো মাথাব্যথা নেই। অবশ্য তাঁর নিজেরও মাথাব্যথা নেই। দিনশেষে সবাই চায় ক্ষমতা। দেশ নিয়ে একমাত্র ভেবেছিলেন মহত্মা গান্ধী। তাকে গুলি খেয়ে মরতে হয়েছিল। এইসব বোকা লোকের মরাই উচিত। মোদী নিজেকে বোকা ভাবতে চান না। কাজেই তিনি দেশ নিয়ে ভেবে বোকাদের তালিকায় নাম উঠাতেও চান না। সভা সমাপ্ত হল। ডোনাল্ড ট্রাম্প প্রেস ব্রিফিং করে জানালেন, ওয়াশিংটন পুরো বিষয়টি নিবিড়ভাবে পর্যবেক্ষণ করে যাচ্ছে। পাঁচ মোদী ভারতের নিরাপত্তা বিশ্লেষকদের নিয়ে একটি বৈঠকে বসেছেন। বর্তমানে ভারত-চীন যুদ্ধে জড়ালে প্রতিবেশী দেশগুলো কে কার পক্ষ নেবে এবং এই যুদ্ধে ভারতের জয়ের সম্ভাবনা কতটুকু তা তিনি জানতে চান। নিরাপত্তা বিশ্লেষক শুক্লা বললেন, এই মুহূর্তে যুদ্ধ লাগলে চিরপ্রতিদ্বন্দ্বী পাকিস্তান বিনা দ্বিধায় চীনের পক্ষ নেবে। এছাড়াও চীনের পক্ষে থাকবে নেপাল এবং ভুটান। মোদী বললেন, আমাদের পক্ষে কেউই কি থাকবে না? শুক্লা বললেন, আমাদের পক্ষে শুধু বাংলাদেশ থাকতে পারে। তবে সেই সম্ভাবনাও কম। কারণ বাংলাদেশের বাণিজ্য চীন নির্ভর। এছাড়া তাদের স্বপ্নের পদ্মাসেতুও একটি চায়না কোম্পানি বানাচ্ছে। ‘স্বপ্নের পদ্মাসেতুটা কী?’ 'যে সেতুর প্রতিটি পিলারই এক একটি সাফল্য তাকেই পদ্মাসেতু বলে। এই সেতু হলে একটি দেশ সিঙ্গাপুর হয়ে যায়।' ‘বিষয়টা ভাল্লাগছে।’ ‘চীন এই সাফল্যে বাংলাদেশ সরকারের পাশে আছে।’ ‘বলো কী! তাঁর মানে এখন ভারত যুদ্ধে জড়ালে বেইজ্জত হওয়ার সম্ভাবনাই বেশি?’ ‘জি। ১৯৬২ এর যুদ্ধে চীন আমাদের অরুণাচল দখল করেও পরে ছেড়ে দিয়েছিল স্বেচ্ছায়। এবার বোধহয় দখল করলে আর ছাড়বেনা।’ ‘এখন উপায়? কিছু তো একটা করতে হবে। নাহলে মান ইজ্জত থাকে না। ভেবে কিছু একটা বের কর তাড়াতাড়ি। বাংলাদেশের ফাজিলগুলো ইউটিউবে অলরেডি ভিডিও বানাচ্ছে, ফেসবুকেও ট্রল করছে।’ সবাই গালে হাত দিয়ে ভাবতে বসলো। কী করা যায়, কী করা যায়………… বিজেপিতে নাম লেখানো ভারতীয় ক্রিকেটার গৌতম গম্ভীর চিহি চিহি জাতীয় একটি শব্দ করে উঠলেন। মোদী বললেন, কী ব্যাপার গম্ভীর, এই ধরনের আচরণ করছো কেন? তুমি কি করোনা পজেটিভ? গৌতম গম্ভীর বললেন, মোদীজি আমার মাথায় দারুণ আইডিয়া এসেছে। চীনকে আমরা খুব সহজেই উপযুক্ত জবাব দিতে পারি। আমরা অতীতেও এভাবে অনেক দেশকে উপযুক্ত জবাব দিয়েছি। মোদী বললেন, সেটা কীভাবে? ‘আমরা বলিউডে একটি সিনেমা বানাতে পারি। সেই সিনেমায় আমরা চীনকে যুদ্ধে হারিয়ে পুরো চীন দখল করে ফেলব। আমাদের সেনারা চীনের সেনাদের পিটিয়ে ছাল তুলে ফেলবে।’ ‘দারুণ আইডিয়া। সাবাস। তোমার মাথায় ঘিলু আছে। তুমি একদিন অনেক বড় হবে। তবে বেশি বড় না হওয়াই ভালো।’ গৌতম গম্ভীর আনন্দে গদগদ হয়ে উঠলেন। সভা সমাপ্ত হল। সিদ্ধান্ত হল চীনকে উপযুক্ত জবাব দেয়া হবে বলিউডে। ছয় বলিউডের জনপ্রিয় প্রডিউসার এবং ডিরেক্টর করন জোহার একটি ইংরেজি মুভি দেখছিলেন। সেই মুভি থেকে কোন কোন দৃশ্য কপি করে নিজের মুভিতে চালিয়ে দেবেন ভাবছিলেন। এমন সময় তাঁর মোবাইল ফোন বেজে উঠলো। ‘হ্যালো, কে?’ ‘আমি মোদী বলছি।’ ‘কোন মোদী?’ ‘ভারতে মোদী কি চৌদ্দজন? আমি নরেন্দ্র মোদী বলছি। ‘ও আচ্ছা, এবার চিনেছি। বলেন আংকেল। আংকেলের শরীর ভালো?’ ‘আমাকে আংকেল বলবানা, ভাই বলবা। শোনো, তোমার একটি সাহায্য আমার জরুরি প্রয়োজন।’ ‘কী সাহায্য?’ ‘ভারত-চীন সীমান্তযুদ্ধ নিয়ে একটি মুভি নির্মাণ করবা। সেখানে দেখাবা যে বর্ডারে ভারত চীনকে উপযুক্ত জবাব দিয়ে হিন্দুস্তানের জমিন রক্ষা করেছে। শয়ে শয়ে চীনাসেনা ভারতীয় সেনাদের হাতে বন্দী হয়েছে।’ ‘ঠিক আছে।‘ ‘মুভির মাঝখানে দুইটা দেশাত্মবোধক আইটেম সং দিও আর দুই দেশের নারী পুরুষের মধ্যে হালকা ঘষাঘষি।’ ‘আর কিছু দেখাতে হবে?’ ‘মুভির শেষদিকে ভারতীয় জাতীয় সঙ্গীতটা পতাকা সহকারে দিয়ে দিও। আগামী ইলেকশনে বিজেপির ক্যাম্পেইনে ওই অংশটা ব্যবহার করব।’ ‘ওকে আংকেল।’ ‘আবার আংকেল!’ ‘ওকে ভাই।’ পরিশিষ্ট বলিউডে নির্মিত হল ‘মিশন লাদাখ’ নামের একটি সিনেমা। সেই সিনেমায় ভারতীয় সেনাবাহিনীর সাহসী যোদ্ধা রিত্তিক লোশন, সুনীল শেঠি, ছানি দেওলেরা জীবনবাজি রেখে লড়লেন। তাদের গুলিতে উড়ে গেল চীনের সেনাবাহিনী। তাঁরা নিজেরা গুলি খেয়েও বেঁচে রইলেন, যা ‘বলিউড মেডিকেল মিরাকল’ নামে পরিচিত। চীন এক সময় আত্মসমর্পণ করলো। প্রথমবারের মত ইন্দো-চীন যুদ্ধে ভারত জয়লাভ করলো। যুদ্ধ শেষ করে রিত্তিক লোশন, সুনীল শেঠি, ছানি দেওলেরা ঘরে ফিরলেন। নায়িকারা হেঁচকি তুলে কাঁদতে কাঁদতে তাদের শরীরের অবশিষ্ট এক টুকরা কাপড় ছিঁড়ে তাদের সোয়ামীদের হাত-পা ব্যান্ডেজ করে দিতে লাগল। মোদী ফেসবুকে স্ট্যাটাস দিলেনঃ হিন্দুস্তান কা জিত হুয়া। ডোনাল্ড ট্রাম্প সেই স্ট্যাটাসে কমেন্ট করলেন – আমি বিষয়টি নিবিড়ভাবে পর্যবেক্ষণ করছি। 
গল্প ১ঃ একবার এক রাখালছেলে 'বাঁচাও, বাঘ, বাঘ' বলে চিৎকার দিল। গ্রামবাসী ছুটে এসে বলল, কোথায় বাঘ? রাখালছেলে বলল, জাস্ট মজা নিছি। কয়েকদিন পর রাখালছেলেটি আবারও চিৎকার দিল, 'বাঁচাও, নেকড়ে, নেকড়ে'। গ্রামবাসী ছুটে এসে বলল, কোথায় নেকড়ে? রাখালছেলেটি বলল, আমি তো টিকটকে ভিডিও বানাইতেছিলাম। এরপর একদিন সত্যি সত্যি সুন্দরবন থেকে এক 'সুন্দর' বাঘ এলো। রাখালছেলে চিৎকার দিল, 'বাঘ, বাঘ, আমাকে বাঁচাও।' গ্রামবাসী আর এলো না। তাঁরা ধরেই নিল নির্ঘাত ফানি ভিডিওর সুটিং চলছে। বাঘটি রাখালছেলের উপর ঝাঁপিয়ে পড়লো এবং পনের মিনিটের মধ্যে লাঞ্চ সেরে হাসিমুখে ঢেকুর তুলতে তুলতে ফিরে গেল সুন্দরবনে। গল্প ২ঃ উগান্ডায় একবার করোনা নামের এক ভাইরাস ছড়িয়ে পড়লো। সরকার এটিকে 'ভয়ংকর' ঘোষণা করে লক ডাউন ঘোষণা করলো। সবাই আতঙ্কে ঘরে বসে রইলো। সরকার এর মধ্যেই গার্মেন্টস খুলে দিল। জনগণ অবাক হয়ে জিজ্ঞেস করলো, আপনারাই না বললেন এটা ভয়ংকর ভাইরাস! তখন সরকার বলল, জাস্ট ফান করছি। এই ভাইরাসে কেউ মারা যায় না। সামান্য জ্বর হয়। এক টাকা দামের নাপা খেলেই সেরে যায়। মৃত্যুর সংখ্যা বাড়তে লাগলো। সবাই আতঙ্কে ঘরে বসে রইলো। সরকার এরই মধ্যে হাট-বাজার, শপিংমল, মসজিদ-মন্দির খুলে দিল। জনগণ অবাক হয়ে বলল, আপনারা না বললেন ঘর থেকে না বের হতে! সরকার বলল, সেইটাতো বলছি বিশ্বব্যাংকের অনুদান পাওয়ার জন্য। কিছুদিন পর করোনা ভাইরাস দেশটির সংসদে আক্রমণ করলো। মারা যেতে লাগলো রুই কাতলারা। জনগণ হাততালি দিতে লাগলো। এবার সরকার তাড়াতাড়ি আবারও লক ডাউন ঘোষণা করে বলল, আপনারা খবরদার কেউ ঘর থেকে বের হবেন না। এই ভাইরাসে মৃত্যু অনিবার্য। এক টাকার নাপা কেন, এক কোটি টাকার ওষুধ খেলেও মারা যাবেন আক্রান্ত হলে। জনগণ এবার আর এসবে কোন গুরুত্ব দিল না। তাঁরা নিশ্চিন্তে রাস্তায় ঘুরতে লাগলো। কেউ কেউ শপিং মলে গিয়ে ঘুরতে লাগলো, কেউ পার্কে গিয়ে ঝোপের আড়ালে ঢুকে পড়লো, কেউ ফুটপাতে দাঁড়িয়ে কাঁচা আমের শরবত খেতে লাগলো। সরকার এদেরকে এই ভাইরাসের ভয়াবহতা বুঝানোর চেষ্টা করলে এরা বলল, আমরা মরলে সেটি নরমাল ভাইরাস আর তোমরা মরলে সেটি ভয়ংকর তা কীভাবে হয়? বাইচলামি করো? "বাঘ, নেকড়ে ও রাজনীতির গল্প" লেখকঃ জন রাসেল
জগন্নাথ বিশ্ববিদ্যালয়ের নিজস্ব কোন হল নেই। এই বিশ্ববিদ্যালয়ের শয়ে শয়ে হল নির্মাণের কাজ চলছে, বিশাল ক্যাম্পাসের জন্য জমি অধিগ্রহণ হয়ে গেছে, বুর্জ খলিফার সমান আকাশ ছোয়া বিল্ডিং বানানোর জন্য ফটোশপে ডিজাইনও করে ফেলা হয়েছে। পুরো ব্যাপারগুলোই প্রচলিত উপকথার মত শোনা যাচ্ছে বিগত দশ-বারো বছর ধরে। একসময় আমি এখানকার ছাত্র ছিলাম (জবির ৩য় ব্যাচ)। এরপর আমি পাশ করে বের হয়ে গেলাম। একটা সময় আমার ছাত্ররাই জবিতে ভর্তি হল। এখন তারাও পাশ করে বের হয়ে যাচ্ছে। কিন্তু ভার্সিটির গল্পগুলো আগের মতই আছে। আমার ধারণা এই ভার্সিটির উন্নয়নের গল্পগুলো ‘পদ্মাসেতু’ গল্পের ছায়া অবলম্বনে নির্মিত। এই তো হয়ে গেছে, আর মাত্র একটু, ওই তো মোল্লাবাড়ি পার হলেই দেখা যায়………. অথচ এই বিশ্ববিদ্যালয়ের আইইআর (Institute of Education and research) ডিপার্টমেন্টের ক্লাস হয় শাখারি বাজারে অবস্থিত পোগোজ স্কুলে। নিজেদের আসল ক্যাম্পাসে নিজেদের বিশ্ববিদ্যালয়ের ডিপার্টমেন্টকে জায়গা দেয়ার ক্ষমতা তাদের নেই। ভার্সিটির ক্লাস তাঁরা চালাচ্ছে একটি জরাজীর্ণ অন্ধকার স্কুলে। এই দৃশ্যটি মানিক বন্দোপাধ্যায়ের পদ্মা নদীর মাঝির সাথে মিল আছে। জেলে পাড়ায় জায়গার অভাব নেই, কিন্তু জেলেদের মাথা গোজার ঠাই ওই অতটুকুই। জগন্নাথ বিশ্ববিদ্যালয়ের এই ফটোশপ টাইপের অবকাঠামোগত উন্নয়নে গর্বের অন্ত নেই ভার্সিটির ভিসি মীজানুর রহমানের। কিছু দলীয় চতুষ্পদ প্রাণী এনে শিক্ষক হিসেবে এখানে ভরে উন্নয়নকে তিনি দিয়েছেন ভিন্ন মাত্রা। তাঁর ধারণা তিনি আধুনিক মালয়শিয়ার রুপকার মাহাথিরের মতই একজন। তবে আদতে তিনি ‘মা হাতির’। জগন্নাথ বিশ্ববিদ্যালয়ের নিজস্ব হল না থাকায় শিক্ষার্থীদের থাকতে হয় মেসে। লক ডাউনের এই সময়ে মেস ভাড়া নিয়ে তারা পড়েছে বিপদে। সরকার বিদ্যুৎ বিল, গ্যাস বিল, পানি বিল ইত্যাদি আদায়ের হুমকি দিয়ে বাড়িওয়ালাদের মানবিক হওয়ার পরামর্শ দিয়েছে। বাড়িওয়ালারা আবার মেসবাসীদের ভাড়ার জন্য হুমকি দিয়ে এরপর মানবিক আচরণ করতে বলেছেন। ফলে মেসে থাকা শিক্ষার্থীদের হয়েছে বিপদ। যথারীতি তাঁরা সাহায্যের আশায় মিডিয়ার মাধ্যমে তাদের ভিসি ওরফে ‘জবিয়ান মা-হাতির’ মীজানুর রহমানের স্মরনাপন্ন হল। বস ইজ হেয়ার। ভিসি তাদের কথা শুনে যে বাণী দিলেনঃ তোমরা এত মিসকিন যে নিজেদের আত্মমর্যাদা পর্যন্ত নেই! আমি কি বিজ্ঞাপন দিয়েছিলাম যে, এখানে দরিদ্রদের ভর্তি করা হয়? এটা কি দরিদ্রদের এতিমখানা, মাদ্রাসা? তোমাদের বিয়ে হবে না। বিয়ে করতে গেলে বলবে, গরিবের বাচ্চা সব তোমরা। খাওয়ার টাকা লাগছে না, কেএফসি যাওয়া লাগছে না, মোটরসাইকেলের খরচ লাগছে না, বিড়ি-সিগারেট লাগছে না, রিকশা ভাড়া লাগছে না, বান্ধবীরে আইস্ক্রিম খাওয়ানো লাগতেছে না। এসব টাকা দিয়ে বাড়ি ভাড়া দিচ্ছ না কেন? ভিসি মীজানুর রহমানের বক্তব্যে এটি স্পষ্ট যে তিনি শিক্ষার্থীদের মেস ভাড়া মওকুফের আবদার শুনে আকাশ থেকে পড়েছেন। এতদিন তিনি জানতেন তাঁর ভার্সিটিতে সব শিল্পপতিদের আদরের নান্না মুন্নারা পড়ে, ব্রিটেনের রাণীর মেয়ে পড়ে, বিল গেটসের নাতী পড়ে, মুকেশ আম্বানির ভাতিজি পড়ে, জ্যাকমার সমুন্ধি পড়ে। তাঁর ভার্সিটিতে যে এত ফকির মিসকিনও পড়ে তিনি জানতেন না। এই ফকিন্নিগুলি হয় বিএনপি নাহলে জামাত শিবির – কোনো সন্দেহ নাই। মেস ভাড়া দিতে পারো না আবার গার্লফ্রেন্ডরে নিয়ে ঠিকই কক্সবাজারে নদী দেখতে যাও, সিজিপিএ পাও টু আবার কোটা আন্দোলন করতে যাও। এই ফকিন্নি গুলার বিয়া হবে না। এগুলা চিরকুমার থাকবে। এগুলা ডেট এক্সপায়ারড গুলিস্তানি জুতা। ‘মা-হাতির’ কাছ থেকে এই ধরনের বক্তব্য শুনে শিক্ষার্থীদের দিলে জখম হয়েছে। তবে সরকারের পক্ষ থেকে কেউ অবাক হয় নি, শিক্ষাবিদদের কারো বিবেকে মৃদু ভূমিকম্প হয় নি, এমনকি তরুণ প্রজন্মের হার্টবিট জাফর ইকবালকেও শিক্ষার্থীদের শোকে কাঁদতে দেখা যায় নি। অতি আঘাতে তাঁর দুঃখ পাওয়ার ক্ষমতাই সম্ভবত লোপ পেয়েছে। বর্তমানে তিনি মুক্তিযুদ্ধ বিষয়ক একটি পুস্তিকা রচনায় মশগুল আছেন। ইতিহাস বড় কঠিন জিনিস। পাতায় পাতায় সত্য। ‘সমাজতান্ত্রিক ছাত্রফ্রন্ট’ নামে একটি দল আছে। তাঁরা বামপন্থি দল। তাদের আন্দোলনের বাক্যবাণ এতই উচ্চমাত্রার যে সেটি সরকারেরও মাথার উপর দিয়ে যায়। তাঁরা আয়োজন করে প্রতিবাদ করে যাচ্ছে – পুজিবাদের ফলে যে উচ্চাবিলাসী সমাজব্যবস্থার উদ্ভব ঘটে তা মূলত মধ্যবিত্তকে কপর্দকশুন্য করার এক গোপন অভিপ্রায়ের বহিঃপ্রকাশমাত্র। স্বৈরাচার শাসকশ্রেণির নির্লিপ্ততা এই অভিপ্রায়ের পালে হাওয়া দেয়। জবির ভিসির বক্তব্য পুজিবাদীদের দাম্ভিকতারই এক অনন্য দৃষ্টান্ত। আমরা তাঁকে সমাজতন্ত্রের সুশীতল ছায়ায় আসার অনুরোধ জানাই। কার্ল মার্ক্স বলেন, ইতিহাসে প্রতিটি ঘটনা দু’বার করে ঘটে। মহামতী লেলিন বলেছিলেন…………… প্রশাসনের মাথামোটা থ্রি পাশ ব্যক্তিরা এসব উচ্চ মার্গের বক্তব্যের অর্থ গুগল ট্রান্সলেটর দিয়ে বুঝার চেষ্টা করেও ব্যর্থ হয়। কী কইলো কিছুই তো বুঝলাম না। কাল মাকস মানে? হরলিক্স জাতীয় কিছু নাকি? এরা ভ্লাদিমির লেলিনের নামও শোনেনি। এদের শোনা সবচেয়ে প্রবীণ নেতার নাম ভাসানী। কার্ল মার্ক্স কি ভাসানীর আগে না পরে জন্ম এটা নিয়ে এরা কনফিউজড। এক পর্যায়ে কিছুই না বুঝে এরা বলে দেয় – কার্ল মার্ক্স, লেলিন এগুলা সবই এক সময় শিবির করতো। এক নিমেষেই সমাধান! জবির ভিসি মীজানুর রহমান তাঁর ব্যক্তিত্ব অনেক আগেই শেষ করে দিয়েছেন। তাঁর হারানোর কিছু নেই। ফলে তিনি যা বলার খোলামেলাই বলেন। এটি তাঁর একটি গুণ। তিনি ভার্সিটিতে ছাত্রদের ডেকে সাঈদ খোকনের পক্ষে ভোট চান, তিনি ভিসির পদ থেকে অব্যাহতি নিয়ে যুবলীগের প্রধান হতে চান, টক শোতে নিয়মিত এসে সরকারের দুর্নীতিতে তলিয়া যাওয়া উন্নয়নকে টেনে তুলে জাতিকে অবহিত করে যান। এমন ব্যক্তি কতটা শিক্ষানুরাগী আর কতটা রাজনীতিবিদ তা নিয়ে বোধহয় আলাদা করে বলার কিছুই নেই। যার কাছ থেকে কিছু পাওয়ার নেই তাঁর কাছ থেকে কিছু যে চাইতে যায় দোষ মূলত তাঁরই। প্রতিটি পাবলিক বিশ্ববিদ্যালয়ের ভিসির সুর এখন একই। ‘অযোগ্যতাই’ এখন ভিসি হওয়ার প্রধান যোগ্যতা। এই ভিসিরা নিজেদেরকে সাধারণ ছাত্রদের প্রতিনিধি ভাবতে পারেন না, ভাবেন দলীয় ক্যাডারদের প্রতিনিধি। কারণ তাঁরা ভিসি হন দলীয় আশীর্বাদেই। দলীয় ক্যাডারদের তো কারো আর্থিক কোন অভাব নেই। এরা চলে দামী গাড়িতে করে, এদের ক্যাসিনো আছে, নারী ব্যবসা আছে, এদের নিজস্ব প্রটোকলও আছে যা কেতাবে নেই, কিন্তু গোয়ালে আছে। এরা হাতির মতই দানব। ভিসিরা এদেরই পৃষ্ঠপোষক। ফলে এরা মাহাথির না হয়ে হয়েছেন ‘মা হাতির’। অর্থাৎ হাতির মা। ফলে কোন শিক্ষার্থী এসে তাঁর অনটনের কথা জানালে ভিসিরা বিরক্ত হন। চট করে এদেরকে ‘ফকিন্নি’ বলে ফেলেন। ভুলে যান তাঁরা নিজেরাও অনেকে এমন অনটনের মধ্য দিয়েই পড়াশোনা করেছেন। তৎকালীন ভিসিরা যদি তাদেরকে ‘ফকিন্নি’ বলে তাড়িয়ে দিতেন তবে আজকে তাদেরকে ভিসি না হয়ে গুলিস্তানে গোলাপশাহ মাজারের সামনে বসে আতাফল বিক্রি করতে হতো। পাবলিক বিশ্ববিদ্যালয়ের পড়তে আসা শিক্ষার্থীদের একটি বড় অংশই আসে দরিদ্র পরিবার থেকে। টাকা দিয়ে পড়ার সামর্থ্য যাদের আছে এদের অনেকেই এখন আর এই রাজনৈতিক আখড়ায় আসে না পড়তে। কারণ বাবা-মা চায় না তাঁর সন্তানের আবরারের মত পরিণতি হোক। আর শিক্ষা! এটি এখন আর স্কুল-কলেজ-বিশ্ববিদ্যালয়েও বিক্রি হয় না। এই দেশে এখন শিক্ষার একমাত্র প্রাপ্তিস্থান ‘জাদুঘর’। সেখানে গেলে শিক্ষার কিছু জীবাশ্ম দেখা যায়। আমাদের রাষ্ট্রপতি সাদাসিধে রসিক মানুষ। বিশ্ববিদ্যালয়ে পদমর্যাদায় তিনি ভিসিদের (ভাইস চ্যান্সেলর) এক ধাপ উপরে। তিনি চ্যান্সেলর বা আচার্য। বিভিন্ন পাবলিক বিশ্ববিদ্যালয়ের সমাবর্তনে তিনি আসেন। কিন্তু তিনিও কোন সমস্যা সমাধানের আশ্বাস দেন না। এসে তিনি পাবলিক বিশ্ববিদ্যালয়ে শিক্ষার মান, শিক্ষার পদ্ধতি, শিক্ষার্থীদের ভবিষ্যৎ, হল নির্মাণ, ক্যাম্পাসে অপরাজনীতি ইত্যাদি বাদ দিয়ে কিছু মজার গল্প করে যান। তিনি একবার পরকীয়া করে স্ত্রীর কাছে ধরা পড়েছিলেন, আরেকবার বিড়িতে টান দিয়ে খক খক করে কেশেছিলেন, মোবাইল ফোনে একবার প্রাক্তন বান্ধবীর সাথে কথা বলতে গিয়ে ভুলে বউ এর নাম্বারে কল দিয়ে ফেলেছিলেন, সিংগাপুরে একবার কমোডে বসতে গিয়ে কোমড়ে ব্যথা পেয়েছিলেন ইত্যাদি। সত্যিই তিনি এক মজার মানুষ। এই মজার মানুষটি মাঝে মাঝে ফাঁসির আদেশ পাওয়া বিভিন্ন কুখ্যাত খুনীকে সাজা মওকুফ করে দেন। এরা ফিরে এসে আবার খুন করে। আমরা সেই খবর পত্রিকায় পড়ি। নিহতের পরিবারের আহাজারি শুনে দীর্ঘশ্বাস ফেলি। অবাক হয়ে ভাবি, এত সহজ সরল এই মজার মানুষটি কী করে এমন ভুল করলেন! 
স্কুল খুলুক আর নাই খুলুক, কাল রেজাল্ট। আগামীকালকেই দেয়া হচ্ছে এস.এস.সি ও সমমানের পরীক্ষার রেজাল্ট। এবারের রেজাল্ট বেশ সৃজনশীল পদ্ধতিতে দেয়া হবে। এস.এম.এসে পৌঁছে যাবে ফলাফল। কেউ চাক আর নাই চাক, পৌঁছে যাবেই। প্রতিবারের মত এবারও ফলন বাম্পার আশা করা হচ্ছে। শিক্ষার্থীরা আশাবাদী। গতবার আমরা শিক্ষায় চীনকে ছাড়ালাম। এইবার আমরা জাপানের কাঁধে নিঃশ্বাস ফেলছি। চাকরি জীবনের আগ পর্যন্ত অবশ্য রেজাল্টের ফলন বাম্পারই থাকে আমাদের দেশে। চাকরীর সময়ে সম্পূর্ণ ভিন্ন কথা। শালা অযোগ্য, এখন আসছো চাকরি করতে? ব্রিটেনের রাণীর পায়জামার মাপ জানো না, হন্ডুরাসের প্রধানমন্ত্রীর প্রথম স্ত্রীর নাম জানো না, ভাল্লুকের হৃদপিণ্ডে প্রকোষ্ঠ কয়টা আছে জানো না, আবার তুমি করবা চাকরি! আমরা শুধু মেধাবীদের চাকরি দেই। যাও গিয়া আগে জাইনা আসো, দশ টাকা দিয়া তিনটা কমলা কিনা আড়াই টাকায় বিক্রয় করলে রুপপুর পারমানবিক বিদ্যুৎকেন্দ্র নির্মাণ করতে কতদিন লাগবো অথবা একটি লম্বা খুঁটি আম্পানে অর্ধেক ভাইংগা গেলে, বাকি অর্ধেক দিয়া আদৌ কোন লাভ হইব কিনা। খুঁটির অঙ্ক না জাইনা তুমি করতে আসছো পুলিশে চাকরি! দুইটার মধ্যে ঘনিষ্ট সম্পর্ক আছে। যাই হোক, বোর্ড পরীক্ষায় ভালো রেজাল্ট করে বের হওয়ার পর এসব শিক্ষার্থীদের ভবিষ্যত কী তা নিয়ে কথা বলতে চাই না। বাংলাদেশেরই ভবিষ্যতই যেখানে অনিশ্চিত সেখানে এসব অপ্রাসঙ্গিক বিষয় নিয়ে কথা বলা উলু বলে মুক্তা ছড়ানোর মতই ব্যাপার। তবে এসব বোর্ড পরীক্ষায় রেজাল্টকে ঘিরে শিক্ষার্থীদের মধ্যে এক ধরনের আতঙ্ক এবং চাপা উত্তেজনা কাজ করে। এই ব্যাপারটা নিখাদ। শিক্ষার্থীদের মধ্যে টেনশন, নির্ঘুম রাত, হাতে তসবি, চেহারায় নুরানি আলো। মেধাবী শিক্ষার্থীদের টেনশন গোল্ডেন আসবে কি না, মধ্যবিত্ত শিক্ষার্থীদের টেনশন গার্লফ্রেন্ড চলে যায় কিনা রেজাল্টের অবস্থা দেখে, রবীন্দ্রনাথ/কাজী নজরুল টাইপের অতি মেধাবীদের টেনশন উপওয়ালারা মুখ ফিরে চায় কি না, কোনমতে যদি পাশটা……। আমার প্রায় ৫০ জনের মত ছাত্র-ছাত্রী এবার এস.এস.সি দিয়েছে। এরা আজ জীবনের সবচেয়ে নির্মম রাতের একটি অতিক্রম করছে। কয়েকজন আমাকে ফোনও দিয়েছে টেনশনে। তাদের উদ্দেশ্যে আজ আমি স্মরণ করছি আমার নিজের জীবনের আরেক ভয়ংকর রাতের কথা। আমার নিজের জীবনেও ২০০৫ সালে এমন একটি ভয়ংকর রাত এসেছিল। পরের দিন এস.এস.সির রেজাল্ট। যথারীতি আমি জায়নামাযে স্থায়ী অবস্থান নিয়েছি, এক লিটারের মত কান্নাকাটি ইতোমধ্যে কমপ্লিট, হাতে তসবি। নিজেকে সপে দিয়েছি মহান আল্লাহ্‌র হাতে – ইয়া আল্লাহপাক, জীবনে ভুল অনেক করেছি। আর না। জাস্ট একটা বার সুযোগ দাও। মানুষ মাত্রই ভুল করে। ম্যান ইজ মরটাল। জাস্ট এইবারের মত কোনমতে পাশ করায়া দাও, পিজ পিজ পিজ। কথা দিলাম, জীবনের বাকি সব পরীক্ষায় নিজ যোগ্যতায়ই পাশ করব। পরেরদিন স্কুলে রেজাল্ট দেখতে গিয়েই আগে ফেলের তালিকা চেক করি। নাহ আমার নাম নেই। ইয়াহু, আর ভয় নাই। দোয়ার জোরেই হোক আর শিক্ষকের দয়ায়ই হোক সে যাত্রা আমি পাশ করে যাই এ গ্রেড পেয়ে। পরিচিত সবাইকে ফোন দিয়ে দিয়ে জানাই যে, আসলে যোগ্যতা থাকলে পাশ এমনিই হয়। আমি নিজেই এর জলজ্যান্ত উদাহরণ। আরো ভালো করতাম। শিক্ষকেরা অন্যায়ভাবে মার্ক কমিয়ে দিয়ে আটকানোর চেষ্টা করেছিল। কিন্তু প্রকৃত মেধাবীদের আটকে রাখা যায় না। কলেজে ভর্তি হলাম। দেখতে দেখতে দু’টি বছর কেটে গেল। ২০০৭ সালে আবার সেই ভয়ংকর রাত হাজির। আগামীকাল এইচ.এস.সির রেজাল্ট। আমি জায়নামাযে দন্ডায়মান – ইয়া আল্লাহ্‌ এটাই শেষ চান্স। আর জীবনে কোনদিন কিছু চাইব না। এইবারের মত খালি পার করে দাও। বাদবাকি সকল পরীক্ষা নিজের যোগ্যতায় পাশ করব। শেষবারের মত চাইতেছি। পিজ পিজ পিজ। কলেজ জীবন শেষ হল। এইচ.এস.সি-তে আমি অনেক বেশি ভালো রেজাল্টই করি। এরপর জগন্নাথ ভার্সিটিতে ভর্তি হই "ভর্তি পরীক্ষা" নামক অদ্ভুত এক পাহাড়সম বাধা ডিঙিয়ে। প্রতি সেমিস্টারের রেজাল্টের আগেই জায়নামাযে বসে – ইয়া আল্লাহ্, আর একটা চান্স দাও। এইটাই শেষ। দেখতে দেখতে ফুরিয়ে গেল মজার এক জীবন। এই জীবনের নাম শিক্ষাজীবন। কিছুই শেখা হল না। কিছু উদ্ভট ছলতাচুরির জ্ঞান শিখে পুরোপুরি অশিক্ষিত থেকেই শেষ করলাম শিক্ষাজীবন। ভারী ভারী কিছু কাগজ অর্জন করেছিলাম। চাকরির বাজারে এগুলোকে সার্টিফিকেট বলে। এগুলোতে লেখা থাকে এই লোক অমুক অমুক ডিগ্রি অর্জন করেছে। সুতরাং সে একজন জ্ঞানী মানুষ। ঢাহা মিথ্যা কথা। সবশেষে শুভ কামনা ও দোয়া রইলো আমার ছাত্র-ছাত্রী এবং ফ্রেন্ডলিস্টের সকল পরীক্ষার্থীদের জন্য। শিক্ষাজীবন শেষে কী হবে এসব যান্ত্রিক ভাবনা আমি শিক্ষার্থীদের মাথায় দিতে চাই না। কালকের দিনটি সবার জন্য আনন্দের উপলক্ষ হোক। সাফল্য জীবন নয়, আনন্দই জীবন। জগতে সবচেয়ে সুখী মানুষ হল শিশুরা। কারণ তাঁরা সফলতার হিসাব নিয়ে বাঁচে না, আনন্দ নিয়ে বাঁচে। ভবিষ্যতের গল্পটা আগামীর খামেই থাকুক। সময় সেই খাম খুলবে। সেই চিঠিতে যা লেখা আছে সেটাই ঘটবে। চাইলেও ঘটবে, না চাইলেও।
মাইকেল মধুসূদন দত্ত ‘মেঘনাদ বধ’ কাব্য লিখেছিলেন ১৮৬১ সালে। রামায়নের কাহিনি অনুযায়ী ভারতবর্ষের হিন্দুসমাজ মূলত বীর হিসেবে জানে রাম এবং লক্ষণকে। কিন্তু মধুসূদন এই মহাকাব্যে বীর হিসেবে দেখাতে চেয়েছিলেন রাবন আর ইন্দ্রজিৎকে। এই ইন্দ্রজিৎই মূলত ‘মেঘনাদ।’ মেঘনাদ রাবনের পুত্র। রামায়নের কাহিনিতে মেঘনাদ দুইবার পরাজিত করেছিলেন মহাবীর রাম এবং লক্ষণকে। মাইকেল মধুসূদন দত্তকে তাই মেঘনাদ চরিত্রটিই বেশি ছুঁয়েছিল। মেঘনাদ বধ কাব্য লেখার পর তাকে প্রচুর নিগ্রহের শিকার হতে হয়েছিল। তাঁর এই মহাকাব্যের সমালোচনাকারীদের মধ্যে সবচেয়ে উপরের তালিকার নামটি অবাক করা। সেটি বাংলা সাহিত্যের শ্রেষ্ঠজন ‘রবীন্দ্রনাথ ঠাকুরের’। মেঘনাদ বধ কাব্য লেখার পর মাইকেল মধুসূদন দত্ত তাঁর বন্ধু রাজ নারায়ণ বসুকে চিঠি লিখে বলেছিলেন, 'আচ্ছা তোমাদের বাংলাতে কি কোন মুসলমান নেই, যিনি মহররম এর কাহিনি নিয়ে একটা মহাকাব্য লিখতে পারেন? আমার তো সেই বিদ্যা নেই, নাহলে আমিই লিখতাম।' মধুসূদন দত্তকে বাংলা সাহিত্যের অহংকারী সাহিত্যিকদের মধ্যে প্রথম কাতারে রাখা হয়। অথচ তাঁর মধ্যে নিজের জ্ঞানের সীমাবদ্ধতা স্বীকার করতে কোন কুণ্ঠাবোধ ছিল না। তাঁর মধ্যে কোন উগ্র ধর্মীয় গোরামিও ছিল না। তিনি চেয়েছিলেন মহররম এর কাহিনি নিয়ে একটি মহাকাব্য কোন মুসলিম বাঙালি সাহিত্যিকই লেখুক। মধুসূদন দত্তের এই আক্ষেপ অবশ্য মিটে নি।তাঁর জীবদ্দশায় কোন বাঙালি মুসলমান এমন কিছু লিখেন নি। তবে তাঁর মৃত্যুর ১২ বছর পর এক শক্তিমান বাঙালি সাহিত্যিক রচনা করেছিলেন কারবালার কাহিনি নিয়ে একটি মহাকাব্যিক উপন্যাস। সেটির নাম ছিল নাম ‘বিষাদ সিন্ধু’। এই সাহিত্যিকের নাম মীর মশাররফ হোসেন। বিষাদ সিন্ধুতে মীর মশাররফ হোসেনের শব্দ চয়ন এবং কাহিনির উপস্থাপনা দেখে সাহিত্যসম্রাট বঙ্গিমচন্দ্র মুগ্ধ হয়ে বলেছিলেন, 'ইহার মত উঁচু মানের বাঙালা অনেক হিন্দুতেও লিখিতে পারে না।' তবে মীর মশাররফ হোসেন তাঁর এ মহান সাহিত্যে ইসলামের ঐতিহাসিক কাহিনি লিখলেও, শব্দ চয়নে তিনি বেশ সতর্ক ছিলেন। নামায, রোযা এসব ইসলামিক শব্দ তিনি লেখেন নি, তিনি লিখেছিলেন উপবাস, উপাসনা ইত্যাদি শব্দ। ইসলামিক শব্দ ব্যবহারে করে মুসলমান সাহিত্যিক হিসেবে পরিচিত হতে তাঁর মধ্যেও সংকোচ ছিল। বাংলা ভাষা যে এ দেশের মুসলমানেরও ভাষা সেই পরিচয় দিতে তিনিও ভীত ছিলেন। এরও অনেক বছর পরে জন্মেছিলেন আরেক মুসলিম সাহিত্যিক। বাংলা সাহিত্যে ইসলামিক শব্দ এবং সংস্কৃতি তাঁর শ্রেষ্ট আভা ছড়িয়েছিল এই সাহিত্যিকের কলমে। তিনি বিদ্রোহী কবি কাজী নজরুল ইসলাম। বাংলা সাহিত্যের ইতিহাসে মুসলমান সাহিত্যিকদের অবদান তিনি চিরতরে খোঁদাই করে দিয়েছিলেন। সময়ের পরিক্রমায় সবকিছুই একদিন নষ্টদের হাতে যায়। একটা সময়ে বাংলা সাহিত্যের অন্যতম অভিভাবক ও বিশ্লেষক হয়ে উঠেছিলেন হুমায়ুন আজাদ। ভাষা ও ব্যাকরণের উপর অগাধ জ্ঞান তাঁকে শুধু অহংকারীই করে তোলে নি, করে তুলেছিল উগ্রও। প্রচণ্ড ইসলামবিদ্বেষের কারণে তিনি চেষ্টা করেছিলেন বাংলা সাহিত্যে মুসলমান সাহিত্যিকদের অবদান মুছে ফেলতে। হুমায়ুন আজাদ তাঁর বক্তব্যে ‘কাজী নজরুল ইসলাম’ – কে উল্লেখ করেছিলেন ‘মাঝারি মানের’ বলে। আলাওল, আব্দুল হাকিম, দৌলত উজির বাহরাম খান, শাহ মুহাম্মদ সগীরের মত কিংবদন্তী বাঙ্গালি মুসলমান সাহিত্যিকদেরকে তিনি অগ্রাহ্য করে গেছেন। অথচ এদের জন্ম বঙ্গিম, রবীন্দ্র কিংবা মাইকেলেরও কয়েকশো বছর আগে। আলাওল বাঙালি সাহিত্যিকদের মধ্যে সর্বকালের সেরাদের একজন। তাঁর ‘পদ্মাবতী’ অবলম্বনে বলিউডে সিনেমাও হয়েছে। শাহ মুহাম্মদ সগীরের ইউসুফ-জোলেখা বিশ্বের বিভিন্ন ভাষায় অনুবাদ হয়েছে। হুমায়ুন আজাদ একটাই ভুল করেছেন – তিনি যাদের মুছতে চেয়েছেন এরা তাঁর চেয়েও হাজারগুণ উপরের মানুষ। এদের নাম একটা প্রজন্মের পাঠ্যবই থেকে মোছা যায়, কালের ইতিহাসে এদের নাম খোঁদাই হয়ে গেছে বহু আগে। নজরুলকে মোছা সম্ভব নয়, হুমায়ুন আজাদ তাকে যতই মাঝারি মানুষ বলুক। নজরুল সারটিফিকেট পেয়েছেন আজাদের চেয়েও অনেক উঁচুদরের সাহিত্য বিশ্লেষকদের কাছ থেকে। কথাশিল্পী, চিন্তাবিদ ও বাংলা সাহিত্যের পুরোধা ব্যক্তিত্ব আহমদ ছফা বাংলা সাহিত্যের আদর্শ হিসেবে চারজন সাহিত্যিকের নাম উল্লেখ করে গেছেন। তিনি মনে করেছেন, এই চার সাহিত্যিকই বাংলা সাহিত্যের মৌলিক ধারাগুলো তৈরি করে গেছেন নিজ নিজ ধর্ম, সংস্কৃতি এবং বিশ্বাসকে অসঙ্কোচে প্রকাশ করে। এই চারজনের মধ্যে মীর মশাররফ হোসেনের নাম তিনি রাখেন নি। এই চারজন হলেনঃ মাইকেল মধুসূদন দত্ত (খ্রিষ্টান) , বঙ্গিমচন্দ্র চট্টোপাধ্যায় (ব্রাহ্মণ - হিন্দু), রবীন্দ্রনাথ ঠাকুর (পিরালি ব্রাহ্মণ - হিন্দু) এবং কাজী নজরুল ইসলাম (মুসলমান)। আহমদ ছফা নিজে ছিলেন একজন পুরস্কার বিরোধী মানুষ। ভিন্ন আদলে গড়া এই ব্যক্তিটি সারা জীবনই থেকেছেন স্রোতের প্রতিকূলে। বেঁচে থাকা অবস্থায় তাকে দেয়া সকল পুরস্কারই তিনি প্রত্যাখ্যান করেন। তাঁর মৃত্যুর পর ২০০২ সালে তাকে দেয়া হয় মরনোত্তর একুশে পদক। তিনি জীবিত থাকলে হয়তো এটিও ছুড়ে ফেলতেন। স্বীকৃতি তাকে কখনোই টানেনি। তিনি মনে করতেন মানুষ স্বীকৃতি দেয়ার কেউ নয়, স্বীকৃতি দেবে মহাকাল। এই আহমদ ছফা যখন কোন বিশ্লেষণ করেন তখন তা আলাদাভাবে তাৎপর্য বহন করে অবশ্যই। দাম্ভিক হুমায়ুন আজাদ আহমদ ছফাকে নিয়েও উক্তি করার চেষ্টা করেছিলেন। তবে আহমেদ ছফা যে কি জিনিস সেটা তাঁর বুঝতে বেশি সময় লাগে নি। আহমদ ছফা আজাদকে বলেছিলেন, শুকরের বাচ্চার যখন দাঁত গজায় তখন সে তাঁর বাবার পাছায় কামড় দিয়ে পরীক্ষা করে দাঁতের ধার কতটুকু। আজাদের হয়েছে সেই অবস্থা। একবার ডরোথি জুলের কবিতার একটি বই অনুবাদ করলেন বর্তমান সময়ের অন্যতমে সেরা সাহিত্য সমালোচক ও বিশ্লেষক ড. সলিমুল্লাহ খান। বইটির নাম তিনি দেন ‘আল্লাহর বাদশাহী’। খবর পেয়ে হুমায়ুন আজাদ তাকে বলেন, শুনলাম তুমি নাকি ইসলাম প্রচারে নেমেছ? সলিমুল্লাহ খান বললেন, আল্লাহ তো শুধু ইসলামের না। তিনি সকল মানুষের। আমি আল্লাহর কথা প্রচার করছি। সলিমুল্লাহ খানও মনে করেন, বাংলা সাহিত্য অপূর্ণ থাকতো কাজী নজরুলের জন্ম না হলে। যে সাহিত্যিক সমকালীন স্রোতের প্রতিকূলে দাঁড়িয়ে বলতে পারে, ‘আমি বাঙালি এই পরিচয়ে যেমন কোন লজ্জা নাই, তেমনি আমি মুসলমান সেই পরিচয়েও কোন লজ্জা নাই’ – তিনি গতানুগতিক কেউ না। তাঁর আদর্শকে কেউ কিনতে পারবে না। তাঁর হাতে অবশ্যই নতুন একটি যুগের সূচনা হতে যাচ্ছে। এসবের প্রমাণ কাজী নজরুল ইসলাম রেখেছিলেনও। ইংরেজ শাসনের সময় রবীন্দ্রনাথ যখন ইংরেজদের বিভিন্ন সভা-সেমিনারে প্রধান অতিথি হয়ে আবেগী বক্তব্য দিচ্ছিলেন (পরে অবশ্য তিনি ব্রিটিশদের দেয়া নাইট উপাধি বর্জন করেছিলেন) তখন কাজী নজরুল ইসলাম ‘আনন্দময়ীর আগমনে’ নামক ইংরেজবিরোধী কবিতা লিখে জেল খাটছিলেন। ‘বিদ্রোহ’ শব্দটি মিশে ছিল তাঁর রক্তে। তিনি ১ম বিশ্বযুদ্ধেও অংশ নিয়েছিলেন। বিবিসি জরিপে সর্বকালের শ্রেষ্ঠ বাঙ্গালির তালিকায় তিনি আছে ৩য় অবস্থানে। বাংলা সাহিত্যের এ মহান সাহিত্যিকের জন্মদিন ছিল ২৫ শে মে। কাকতালীয়ভাবে দিনটি ছিল ঈদের দিন। এই মহান সাহিত্যিক শুরু থেকে শেষ পর্যন্ত ধর্মীয় পরিচয় ধারণ এবং প্রকাশ করে গেছেন। তিনি অন্য সকল সাহিত্যিকদের মত নিরপেক্ষ ও সার্বজনীন সেজে শাসক শ্রেণির সুদৃষ্টির কাছাকাছি থাকার চেষ্টাটি করেন নি। জগতের মায়া কাটিয়ে চলে যাওয়ার পরও তিনি আযানের ধ্বনি শুনতে চেয়েছিলেন। তাঁর ইচ্ছা অনুযায়ী তাঁকে ঢাকা বিশ্ববিদ্যালয়ের মসজিদ প্রাঙ্গণে চিরনিদ্রায় শায়িত করা হয়। 'মসজিদেরই পাশে আমায় কবর দিও ভাই, যেনো গোরে থেকেও মুয়াজ্জিনের আযান শুনতে পাই।' “বিদ্রোহ, বিদ্রোহী ও আমাদের নজরুল” জন রাসেল ২৭/০৫/২০২০
সাপের মত একটি আঁকাবাঁকা 'ঈদ মোবারক' এর ম্যাসেজ এবার বেশ জনপ্রিয়তা পেয়েছে। ম্যাসেজটি একটু পরই পরই আমার ইনবক্সে এসে দংশন করছে। জনৈক ভদ্রলোক কিছুক্ষণ আগে এই ঈদ মোবারকের সাত ফুট লম্বা সর্পটি আমাকে ইনবক্সে প্রেরণ করলেন। ভদ্রলোকের নাম আপাতত বলতে চাচ্ছি না। সর্পরুপী ম্যাসেজটির লেজের দিকে লেখা 'ঈদ মোবারক সখিনা'। আমি ভদ্রলোককে পাল্টা ম্যাসেজে জিজ্ঞেস করলাম, ভাই আপনার গার্লফ্রেন্ডের ছদ্মনাম কি সখিনা? তিনি ক্ষেপে গিয়ে বললেন, কী আবোল তাবোল বলেন! সখিনা তো কাজের বুয়াদের নাম হয়! আমি বললাম, আমিও তো সেটাই জানতাম। ব্যক্তিগতভাবে আপনাকে ভদ্রলোক বলেও মনে করতাম এবং বিশ্বাস করতাম যে নিচে নামলেও এতটা নিচে নামবেন না। ভদ্রলোক আমাকে ব্লক দিলেন। যাই হোক, যারা বিভিন্ন সর্পিল ম্যাসেজ পেয়েই আবেগে আপ্লুত হয়ে সেটি অন্যদেরকে ফরোয়ার্ড করে দিচ্ছেন তাঁরা দয়া করে দেখে নেবেন ম্যাসেজের নিচে 'সখিনা' টাইপের কিছু লেখা আছে কিনা। থাকলে অন্তত সেটি ইডিট করে নিজের নাম বসিয়ে নেবেন। নাহলে আপনার গায়েও 'কাজের বুয়া' ট্যাগ লেগে যেতে পারে যেকোন সময়। (বিঃদ্রঃ ভাবিয়া করিও কাজ, করিয়া ভাবিও না।) পরিশেষে ঈদ মোবারক সবাইকে। এই ঈদে আনন্দের চেয়ে নিরাপত্তা বেশি প্রার্থিত। দুঃখী মানুষ বাংলাদেশে আজীবনই ছিল, এখনও আছে। তবে উন্নয়নের ধাক্কায় এদের সংখ্যাটা বেড়েছে। এদের মুখে হাসি ফোঁটাতে বিশাল আয়োজন করে কিছু করতে হয় না। সামান্য সেলামি আর ভালো ব্যবহারই যথেষ্ট। ওইটুকু করার সামর্থ্য আমাদের সবার আছে। প্রয়োজন শুধু ইচ্ছেটা। ওটা যোগ হলেই ঈদ শব্দের ব্যবহারিক অর্থও হয়ে যাবে 'খুশি'। 
ঢাকা দক্ষিণের বিদায়ী মেয়র সাঈদ খোকন 'মশা নিধনে কামান ব্যবহার' স্লোগানে যে মশার ওষুধ ছিটিয়ে গেছেন ভোঁ ভোঁ করে সেগুলো খুব সম্ভবত ছিল 'মশাদের বায়বীয় হরলিক্স'। কারণ ঢাকা দক্ষিণের মশাগুলো এখন আগের চেয়েও স্ট্রংগার, টলার এবং শার্পার। এমনকি এরা আগের চেয়ে ইন্টেলেকচুয়ালও। আগে এরা হাত-পায়ে কামড় দিত এবং নৃশংস চড়-থাপ্পর খেয়ে প্রায়ই মারা পড়তো। এখন এরা সতর্ক অবস্থান নিয়েছে। এখন কামড় দেয় গলায়, নাকে, কানের লতিতে। কারণ এরা জানে এসব জায়গায় কামড় দিলে মারা পড়ার ভয় নেই। মশক বাহিনীর কাছে বিনা ভোটের সম্রাট সাঈদ খোকনের সাম্রাজ্যের পতনের পর ক্ষমতায় আসেন আরেক জিরো ভোটের সম্রাট তাপস। তাপসীয় সাম্রাজ্যের এই উত্থান ইতিহাসে 'দলীয় খিলাফত' বলে পরিচিত। ক্ষমতায় আসীন হয়েই তিনি দুই রুই কাতলাকে চাকরি থেকে বহিষ্কার করেন এবং মশাদের বিরুদ্ধে বিশ্বযুদ্ধ ঘোষনা দেন। ঢাকা দক্ষিণে আবারও শুরু হয় ভোঁ ভোঁ। ওষুধের চেয়ে শব্দ বেশি, কার্যকারিতার চেয়ে ধোঁয়া বেশি। খোকন যুগে মশারা কানের কাছে ক্লাসিক গান গাইতো যা কিছুটা সহনশীল ছিল। তাপস যুগে এখন শক্তি সঞ্চয় করে এরা মেটাল গান গাইছে। মশাদের প্রজনন অতীতের চেয়ে বেড়েছে কয়েকগুণ। অবস্থাদৃষ্টে মনে হচ্ছে নতুন মেয়র ফজলে নূর তাপস মশক নিধনে যেটি ছিটাচ্ছেন সেটি মশাদের 'মাদার্স হরলিক্স'। 
আয়তনের দিক থেকে মার্কিন যুক্তরাষ্ট্র এবং চীন প্রায় সমান। তবে জনসংখ্যায় চীন মার্কিন যুক্তরাষ্ট্রের প্রায় পাঁচ গুণ। সেই হিসেবে করোনা মোকাবেলায় চীনের অনেক বেশি হিমশিম খাওয়ার কথা। বাস্তবচিত্রে ভিন্ন কিছুই দেখা যাচ্ছে। ডোনাল্ড ট্রাম্পের ‘গ্রেট আমেরিকা’ করোনায় কাঁপছে। অন্যদিকে চীন করোনা পর্ব সমাপ্ত করে বিশাল বড় স্টেডিয়াম বানাচ্ছে। স্টেডিয়ামে বাচ্চারা খেলবে, নাচবে। বাচ্চাদের খেলাধুলায় পারদর্শী করতে চাই স্টেডিয়াম আর হরলিক্স। হরলিক্স বাংলাদেশেও পাওয়া যায়। মাদার,ফাদার, গ্রান্ডমা থেকে শুরু করে আগামী শতাব্দীর মানুষ যে হরলিক্স খেলে ভালো থাকবে সেটিও বাংলাদেশ আগাম বানিয়ে রাখে। চীন সেগুলোর বড় ক্রেতা। তবে আপাতত স্টেডিয়ামেই তাদের মনোযোগ। করোনায় চোখের সামনে রোগীদের নির্মম মৃত্যু দেখে যুক্তরাষ্ট্রের কিছু ডাক্তার আত্মহত্যা করেছেন। অন্যদিকে চীনের ডাক্তাররা বিশ্বের বিভিন্ন দেশে প্রতিনিধি দল হিসেবে গিয়ে করোনা চিকিৎসা দেয়ার প্রস্তুতি নিচ্ছেন। বিশ্বকে মাত্র কয়েক মাসের ব্যবধানে তাঁরা চীননির্ভর বানিয়ে ফেলেছেন। মাত্র কয়েক মাস আগেও কি চীন আমেরিকার চেয়ে কোনদিক থেকে এগিয়ে ছিল? চীন ছিল শুধুই একটি উদীয়মান শক্তি, অন্যদিকে ১৯৯১ সালে সোভিয়েত ইউনিয়নের ভাঙ্গনের পর থেকে আমেরিকা বিশ্বের একতরফাভাবে প্রতিষ্ঠিত শক্তি। রাজনীতি এবং প্রশাসনিক দক্ষতায় বর্তমান গণচীন যে আমেরিকার চেয়ে অনেক বেশি দক্ষ সেটাই এখানে দৃশ্যমান এবং সেটাই এই পার্থক্য গড়ে দিয়েছে। চীন পুরো পরিস্থিতিকে বৈশ্বিক পরিস্থিতি হিসেবে দেখেছে এবং নিজেকে সেভাবে মেলে ধরেছে। অন্যদিকে যুক্তরাস্ট্র এটিকে তাদের অভ্যন্তরীন সমস্যা মনে করে নিজেকে আরো গুটিয়ে নিয়েছে, বিভিন্ন সংস্থায় অনুদান বন্ধ করে দিয়েছে। ডোনাল্ট ট্রাম্পের রাজনৈতিক কিছু ভুল পদক্ষেপ বিশ্বের মোড়ল হিসেবে আমেরিকার যোগ্যতাকে প্রশ্নবিদ্ধ করে দিয়েছে, অথচ আমেরিকার সামর্থ্য প্রশ্নবিদ্ধ নয়। রাজনীতির গণ্ডি কত বিস্তৃত তা এতে বুঝা যায়। রাজনৈতিক ভুল চাল একটি দেশকে নেতৃত্বের আসন থেকে সরিয়ে দিতে পারে, একটি দেশকে দাস বানিয়ে দিতে পারে। ২য় বিশ্বযুদ্ধের পর সুয়েজ খাল নিয়ে ব্রিটেনের ভুল রাজনীতি আমেরিকাকে বিশ্ব মোড়ল হওয়ার পথ খুলে দিয়েছিল। এবার আমাদের দেশের রাজনীতিতে আসি আমরা। আমাদের দেশ চীন বা আমেরিকার চিন্তা চেতনার ধারে কাছে নেই। বিশ্ব নেতা হওয়ার কোন সম্ভাবনা আমাদের নেই, এমনকি আঞ্চলিক নেতা হওয়ারও না। অতোশত দিয়ে কী হবে বাপু – ছেলেপুলে আর একটা ওয়ালটন ফ্রিজ নিয়েই সুখে আছি টাইপ ব্যাপার। এখানে এক বছর পর পর একটা সেতুর পিলার বসলেই আমরা সিঙ্গাপুর হই। মাথাপিছু আয় উন্নত দেশের সমান করার জন্য ব্যাংক লুট করে সেই টাকা মাথাপিছু আয়ের হিসাবে যোগ দিয়ে দেই। হয়ে যাই কাতার, দুবাই। পরে আবার কালো টাকা সাদা করার অপশন দিয়ে সেগুলোকে ফিরিয়ে আনি। অনেকটা সাইফুরসের শর্টকাটে ইংলিশ শেখার পদ্ধতিগুলোর মত - ইংলিশ না শিখেই ইংরেজিতে অনর্গল কথা বলে যাওয়া। করোনা নিয়ে আমাদের রাজনৈতিক নেতৃত্ব শুরুটাই করেছিলেন হুমকি দিয়ে। হই হই করে ধমকে উঠেছিলেন তাঁরা। তাদের ধমকের সারমর্ম হল - উন্নত বিশ্বের চেয়ে আমাদের প্রস্তুতি অনেক ভালো। আমাদের দেশের রাজনীতিবিদদের জ্ঞানের পরিধি শুধু যে রাজনীতিতে সীমাবদ্ধ তা নয়, তাঁরা ধর্ম, অর্থনীতি, সায়েন্স, ফিলোসফি থেকে শুরু করে শিশুস্বাস্থ্য, বুড়াদের স্বাস্থ্য, জীবজন্তুদের স্বাস্থ্য সকল বিষয়ে অগাধ জ্ঞান ধারণ করে থাকেন। স্বাস্থ্যমন্ত্রী জানালেন, আতঙ্কিত হবার কিছুই নেই। তাছাড়া করোনা হল সামান্য জ্বর। দুইটা ঝাঁকি দিলেই সুস্থ। যত ঝাঁকি তত নেকি। জয়নাল হাজারি নামের আরেক ভদ্রলোক চিকিৎসা পদ্ধতিও জানিয়ে দিলেন। করোনা যেহেতু শ্বাসকষ্টের রোগ সেহেতু প্রথমে আগে ফুসফুসটা কেটে বের করতে হবে। এরপর কুসুম গরম পানিতে ব্লিচিং পাউডার মিশিয়ে সেটা দিয়ে ফুসফুসটা ভালো করে ধুয়ে উপর দিয়ে লেমনেটিং করে আবার বসিয়ে সেলাই করে দিলেই ঝামেলা শেষ। বুঝনা কিছু, খালি কীট কীট কর! সায়েন্স কিছু বুঝ শালা? ব্লিচিং পাউডার দিয়ে যেখানে সহজেই চিকিৎসা হয়! কীট একদম পশ্চাতদেশ দিয়া ঢুকায়া…… জয়নাল হাজারির এই টোটকা হৈচৈ ফেলে দেয় পাবনার পাগলা গারদের রোগীদের মধ্যে। করোনা নেই, করোনা নেই, করোনা নেই। সবই গুজব। চলো কেকের অর্ডার দেই। আর শোনো, বিষয়টা ইন্টারন্যাশনালি প্রচারের ব্যবস্থা করো। খরচাপাতি যা লাগে সেটা রাষ্ট্রীয় তহবিল থেকে যাবে। করোনা ফরোনা এইসব কিছু না। ইউনেস্কো না কী একটা আছে। ওদের খবর দাও। বলিউড থেকে কিছু সুপারস্টার আনো। খবরদার পর্ণস্টার আনবা না। ইসলামিক রাষ্ট্রের একটা আলাদা সংস্কৃতি আছে। এখানে বেদাত করলেও তা সীমিত আকারে করবা। তো যাই হোক, এক সময় করোনায় ছেয়ে গেল বাংলাদেশ। এবার নাটকের ২য় পর্ব। জনগণ খেতে পারছেনা, মধ্যবিত্ত ধুঁকছে। ইশ কী কষ্ট। গিন্নী শোনো, আমি আর সইতে পারছিনা। আমানত শাহ লুঙ্গিসহ আমার যত কাপড়-চোপড় আছে সব দান করে দাও গরীব দুঃখীকে। আমি নিজে ভিক্ষা করে এনে কাপড় পড়ব। বাংলাদেশ এক বিশাল অংকের টাকা অনুদান দিল আঞ্চলিক সংস্থা সার্কের (শার্ক) তহবিলে। বিশাল আয়োজন করে সহায়তা পাঠালো ভুটানকে। এরপর নিজেই বিশ্ব দাতা সংস্থাগুলোর কাছে হাত পাতলো। বিশ্ব ব্যাংক সহায়তার হাত বাড়িয়ে দিল বাংলাদেশকে। যে গল্প স্যাটেলাইট দিয়ে শুরু হয়েছিল তা শেষ হল দুঃখিনী মায়ের হাত পাতার গল্প হয়ে। নিয়তি একটা চাপা দীর্ঘশ্বাস ফেলল। এবার ৩য় পর্ব। শোনো গিন্নী, মানুষের কষ্ট আর নিতে পারছিনা। গরীবের জন্য ত্রাণের ব্যবস্থা করব। দুই লক্ষ পরিবারকে মাসে দুই হাজার করে দেব। খাদ্য গুদাম থেকে খাবার দেব অনাহারীদের। রাজনীতি পরে আগে জনগণ। দেশ পরিচালনায় আমার আদর্শ খলিফা উমর। তো শুরু হল ত্রাণ বিতরণ। ত্রাণ আনতে গিয়ে কেউ হলো রক্তাক্ত, কেউ হলো লাঞ্চিত। বড় বড় নেতাদের বাসায় অভিযান চালিয়ে দেখা গেল খাটের নিচে বস্তা। নেতারা হাতেনাতে ধরা পড়েও অস্বীকার করে বললেন, আমি এসবের কিছুই জানি না। জিয়াউর রহমানের ভক্তরাই চক্রান্ত করে আমার খাটের নিচে………… তবে যত যাই হোক, মাননীয় প্রধানমন্ত্রী ছাড় দেয়ার মন মানুষ নন। দুর্নীতিবাজদের ক্ষেত্রে ‘ক্ষমা’ শব্দটি তাঁর ডিকশনারীতে নেই। তিনি এসব নেতাদের দিলেন ইতিহাসের শ্রেষ্ঠ শাস্তি – বহিষ্কার। করোনার কীট দেশে বানানো হয়েছে। জাফরউল্লাহ সাহেবের গণস্বাস্থ্য কেন্দ্র সেটি বানিয়েছে। নিঃসন্দেহে সেটি আইইডিসিয়ারের থার্মোমিটারের চেয়ে অনেক বেশি কার্যকর। তবে সরকার সেটি পরীক্ষা নিরীক্ষা ছাড়া গ্রহণ করবে না। কীটের সক্ষমতা কতটুকু, এটি পরিবেশ বান্ধব কিনা, যৌবনবতী নারীর জন্য ক্ষতিকর কিনা, গ্রীন হাউজ ইফেক্ট ফেলে কিনা, কীট থেকে কোন ইলেকট্রোম্যাকনেটিক রশ্নি নির্গত হয় কিনা, পৃথিবীর মাধ্যাকর্ষণ শক্তিকে প্রভাবিত করে কিনা, বায়ুমন্ডলে কার্বন ডাই অক্সাইডের মাত্রা বাড়াবে কিনা ইত্যাদি যাবতীয় বিষয় সরকার পুঙ্খানুপুঙ্খভাবে খতিয়ে দেখছে। তাই সময় সামান্য বেশি লাগছে। রাজনীতি দিয়ে জনগণকে ঠকিয়ে করোনা মোকাবেলা বাংলাদেশ এভাবেই করছে। করোনায় সবচেয়ে খারাপ সময় পার করছে নিম্ন-মধ্যবিত্ত শ্রেণি। এরা আত্মসম্মানবোধের কারণে ত্রাণের জন্য গিয়ে লাইনেও দাঁড়াতে পারছেনা নিম্নবিত্তের সাথে। আবার মাথা উঁচু করে বাঁচার যে মিথ্যে অভিনয়ে জীবনকেও তাঁরা এতদিন চালিয়ে নিয়েছে সেটিও এখন পারছেনা। ঢাকা শহরে কিছু মানুষ আছে যারা ভয়ংকর লড়াই করে টিকে থাকে। খুব ছোট একটা ভাড়া করা বাসা, ছোট একটা চাকরি, অফিসে সকাল থেকে সন্ধ্যা পর্যন্ত তিরস্কার, মাস শেষে খুব সামান্য বেতন। বাড়ি ভাড়া দিতেই সেটির অর্ধেক শেষ। মাসের শেষ দিনগুলোতে এরা পরিচিতদের ফোন দেয়। অধিকাংশ পরিচিতই ফোন ধরে না। কারণ তাঁরা জানে কেন ফোন দিয়েছে। কিছু টাকা ধার চাইবে। চারদিক থেকে ধার নিতে নিতে এক সময় সব দরজাই বন্ধ হয়ে যায়। আমরা চাঁদা তুলে রাস্তায় থালা নিয়ে বসে থাকা মানুষদের দান করার এক নাটক মঞ্চায়ন করি। ছবি তুলে সেগুলো আবার ফেসবুক ইউটিউবে জাহির করি বাহবা পাওয়ার জন্য। কিন্তু এই মানুষগুলো কোনদিন রাস্তায় থালা নিয়ে বসে থাকবেনা, এরা আমাদের অত্যন্ত ঘনিষ্ঠজনরাই। আমাদের মত মানুষদেরকেই এরা মাসের শেষ তারিখের দিকে ফোন দেয় সামান্য কিছু টাকার জন্য। আমরা ফোনটা রিসিভ করি না। এদের গল্প লেখার অনেকেই আছে, এদের পাশে দাঁড়ানোর কেউ নেই। না সরকার, না মিডিয়া, না এনজিও। ‘মধ্যবিত্ত’ এই শহরের পরিচয়হীন এক অভিশপ্ত শ্রেণির নাম।
মজিদ সাহেবের কথা মনে আছে তো? সেই যে তিনি একবার সিন্ধান্ত নিলেন অনেক টাকার মালিক হবেন। দুনিয়ার সব সুখ তিনি বোতলবন্দী করবেন। অনেকে জোনাকি পোকা এনে বোতলে ভরে রাখে। মজিদ সাহেব সুখ এনে বোতলে ভরে রাখবেন। মাঝে মাঝে বোতলটা নিয়ে নাড়াচাড়া করবেন, সুখগুলো ছুয়ে ছুয়ে দেখবেন। তারপর ছিপি লাগিয়ে বোতলটা আলমারিতে রেখে দেবেন। মজিদ সাহেব দোকান থেকে একটি কাঁচের বোতল কিনে আনলেন। এনে বাসায় রেখে দিলেন। অনেকগুলো বছর কেটে গেল। একদিন তিনি তার ইচ্ছাকে বাস্তবায়ন করলেন। কোটি কোটি টাকার মালিক হলেন। বাড়ি-গাড়ি কিনলেন। সমুদ্রের পাশে বিশাল জায়গা কিনে হোটেল বানালেন। হোটেলের নাম দিলেন, “তন্দ্রা বিলাস”। সেই হোটেলে বিশেষ বিশেষ সময়ে তিনি গিয়ে থাকেন। দুই একটা নিশিকন্যা সাথে নিয়ে যান। মেয়ে ছাড়া হোটেলে থেকে লাভ নেই। কোন আনন্দে নারী ব্যতীত পরিপূর্ণতা আসেনা। মজিদ সাহেব যেখানেই যান সুখবন্দী করার বোতলটা সাথে নিয়ে যান। একদিন তিনি তার হোটেল “তন্দ্রা বিলাসের” একটি কক্ষে বসে মদ খাচ্ছিলেন। এমন সময় তার স্ত্রী'র ফোন এল। তিনি মোবাইলটা ছুড়ে ফেললেন। মেয়ে মানুষকে কিছুদিন ধরে তার অসহ্য লাগছে। হঠাত তার “সুখবন্দী” করার বোতলটার কথা মনে পড়ল। বোতলটা তিনি রেখেছিলেন হোটেল রুমের আলমারীর ভেতর। তিনি দ্রুত আলমারী খুলে দেখলেন তার সুখবন্দী করার বোতলটা ভেঙ্গে টুকরা টুকরা হয়ে আছে। তার মধ্যে হঠাত অপরাধবোধ কাজ করা শুরু করলো। তার কাছে মনে হল, তিনি যখন গরীব ছিলেন তখনই সুখী ছিলেন। একটা ছোট বাড়িতে তিনি ভাড়া থাকতেন। তার স্ত্রী-র সাথে রাতে বসে ভাত খেতেন। খাবারে লবন কম হলে তিনি রেগে যেতেন। তার স্ত্রী লবনের বদলে তাকে চিনির বয়াম এনে দিয়ে বলতেন, লবন দিয়ে তো অনেক খেলে, আজ চিনি দিয়া খাও। মজিদ সাহেবও হেসে ফেলতেন। তখন তিনি সুখী ছিলেন বলেই সুখবন্দী করার বোতল কেনার মত হাস্যকর কাজ করার ইচ্ছা তার হয়েছিল। এখন অনেক টাকার মালিক হয়েছেন। সেই টাকার বেশীরভাগই অন্যের ক্ষতি করে তিনি উপার্জন করেছেন। কয়েকটা খুনও তাকে করতে হয়েছে। দুই একটা খুন ছাড়া আজকাল ধনী হয়ে টিকে থাকা কঠিন। কিন্তু, এখন তার মনে হচ্ছে এই টাকায় কোন সুখ নেই। আর সুখ নেই বলেই তার সুখবন্দী করার বোতলটা ভেঙ্গে চুরমার হয়ে গেছে। মজিদ সাহেব একটি সিগারেট খেলেন। তারপর তিনি “তন্দ্রা বিলাস” হোটেলের ছাদে উঠলেন। গুন গুন করে বললেন, পৃথিবী আমাকে ক্ষমা কোরো, আমি ভুল করেছি। আমি সুখ কিনতে চেয়েছিলাম। আমি বুঝতে পারিনি, সুখ কেনার ইচ্ছাটার নামই সুখ। এই ইচ্ছে পূরণ করতে গিয়ে আমি শত শত মানুষকে পথে বসিয়েছি। আমাকে ক্ষমা করে দিও। মজিদ সাহেব “তন্দ্রা বিলাস” হোটেলের ছাদ থেকে লাফ দিলেন। তার ঘড়িতে তখন রাত ১২টা বাজতে এক মিনিট বাকি। তার মোবাইল ফোনটা আবার বাজছে। ফোনটা করেছেন তার স্ত্রী। তিনি মজিদ সাহেবের জন্য রাতের খাবার নিয়ে টেবিলে অপেক্ষা করছিলেন। এটা একটা গল্প। গল্পের শুরুতে বলা হয়েছে – মজিদ সাহেবের কথা মনে আছে তো? এই কথাটা আসলে একটু ভড়কে দেয়ার জন্য বলা হয়েছে। বাঙ্গালী সহজে ভড়কায় না। যাই হোক, উপরের গল্পটিতে একজন মানুষের জীবনের হতাশার কথা বলা হয়েছে। সেই হতাশায় তিনি আত্মহত্যা করেছেন। হতাশা বড় কঠিন রোগ। এই রোগের চিকিৎসা নেই। হতাশার বসবাস মানুষের দার্শনিক সত্তায়। দার্শনিক সত্তা জেগে উঠলেই একজন সফল মানুষের কাছেও মনে হবে, জীবনের কোন অর্থই নেই। আজকে লোকটা সবার সাথে হৈ হুল্লোড় করলো, কাল হয়তো তার লাশ ঝুলে থাকবে তার বাসায় সিলিং ফ্যানে। বিখ্যাত নোবেল জয়ী সাহিত্যিক আরনেস্ট হেমিংওয়ে বলেছিলেন, মানুষকে মেরে ফেলা যায় কিন্তু হারানো যায় না। এই সাহিত্যিক নিজেই একদিন জীবনের কাছে হেরে গিয়েছিলেন। প্রচণ্ড হতাশায় আত্মহত্যা করেছিলেন। হতাশা জীবনে কেন আসে? এর থেকে বাঁচার উপায় কী? যুগ যুগ ঘরে গবেষণা চলছে। কখনও ধরে নেয়া হয়েছে হতাশা আসে অপরাধবোধ থেকে, কারো কারো মতে হতাশা আসে ব্যর্থতা থেকে। কিন্তু তাহলে সফল মানুষেরা কেন আত্মহত্যা করেন? আরনেস্ট হেমিংওয়ে কেন আত্মহত্যা করলেন, সিগমুন ফ্রয়েড কেন বেঁছে নিয়েছিলেন স্বেচ্ছামৃত্যুকে? তাঁরা তো ব্যর্থ মানুষ না। মানুষ যুগ যুগ ধরে এর সমাধান খুঁজেছে। হতাশার কোন ওষুধ চিকিৎসাশাস্ত্রে নেই। বিজ্ঞান এসব ব্যাপারে কিছু তত্ত্ব দাঁড় করালেও চিকিৎসা উদ্ভাবন করতে পারেনি। এসব সমস্যার সমাধান আছে শুধু ধর্মগ্রন্থে। তবে সেখানে সরাসরি বলা নেই। সমাধানের ইঙ্গিত শুধু দেয়া আছে। একজন শিক্ষক তাঁর ছাত্রকে যেমন জ্ঞানের পথ চিনিয়ে দেন, কিন্তু নিজ হাতে সমস্যা সমাধান করে দেন না, ঠিক এভাবে বলা আছে এখানেও। আজ থেকে দেড় হাজার বছর আগের এক বইতে মানবজাতির এসব সমস্যার সমাধানের কথা বলা হয়েছিল। মানুষকে বিশ্বাস করতে বলা হয়েছে অনন্ত এক জীবনে, যে জীবনের শেষ নেই। তুমি হতাশ হয়ো না, হাল ছেড়োনা, সামনে অনেক সময় পড়ে আছে। জীবনে কেউ হারে না, শুধু কখনও কখনও ফলাফলটা বিপক্ষে যায়। প্রতিটি সমস্যার সমাধান আছে। তুমি সেটি অন্বেষণ কর। সেটি অবশ্যই তোমার নাগালের বাইরে নয়। মৃত্যু কোন কিছুর শেষ নয়। মৃত্যু সেই অনন্ত জীবনের শুরু। দেড় হাজার বছরে বদলে গেছে পৃথিবীর অনেক কিছু। হারিয়ে গেছে অসংখ্য সাহিত্য ও সাহিত্যিক, মুছে গেছে অজস্র মহাকাব্য ও তাঁর নায়ক-নায়িকারা, ধুলোয় মিশে গেছে কতশত সাম্রাজ্য। কিন্তু এই বইটি অক্ষত রয়েছে তাঁর প্রতিটি অক্ষর অপরিবর্তিত রেখে। কালের ইতিহাস তাঁর একটি অক্ষরও মুছতে পারে নি। এই বইটির নাম আল-কুরআন।
পৃথিবীতে এখনও স্রষ্টায় বিশ্বাসী (আস্তিক) মানুষের সংখ্যাই বেশি। সেই হিসেবে পৃথিবীর অধিকাংশ মানুষ 'ভালো মানুষ' হওয়ার কথা। কারণ স্রষ্টার একটি নির্দেশেও কোন খারাপ কাজ করার অনুমতি নেই।  কিন্তু পৃথিবীতে খারাপ মানুষের সংখ্যাই বেশি। এর কারণ স্রষ্টায় বিশ্বাসী মানুষগুলোর একটি বড় অংশ অন্যকে ধর্ম পালনের নির্দেশ দেয়, গুরুত্ব বোঝায়, ধর্মের পক্ষে তর্ক করে, রক্তারক্তি করে, কিন্তু নিজে উপলব্ধি করে না।
দেশে সরকারিভাবে করোনা শিথিল করা হয়েছে। গার্মেন্টস, মন্ত্রনালয় এবং শপিংমলগুলোতে সীমিত আকারে করোনা আক্রান্ত হওয়ার সুযোগ থাকছে তবে তা যথাযথ স্বাস্থ্যবিধি মেনে আক্রান্ত হতে হবে। রাত আটটার পরে করোনা আক্রান্ত হওয়ার সুযোগ থাকছে না। কেউ আক্রান্ত হলে তাঁর বিরুদ্ধে আইনগত পদক্ষেপ গ্রহণ। এ ঘোষনা আসার সাথে সাথে একটি গায়েবী চিৎকার শোনা যায় - আমি সীমিত আকারে আক্রান্ত হইলে আমারে কেউ সুস্থ হওয়ার লোভ দেখায়া হাসপাতালে নিয়া চিকিৎসা দিস না, সরাসরি আজিমপুরে নিয়া মাটি দিস। আমি ডায়রেক্ট মৃত্যু চাই, যন্ত্রনাদায়ক মৃত্যু না। (একটি প্রাণঘাতী সরকারী অনুগল্প।)
নেটফ্লিক্সে আলোড়ন সৃষ্টি করা মুভি ‘এক্সট্রাকশন’। মুভিটি নেটফিক্সের অতীতের সকল রেকর্ড চুরমার করা শুরু করেছে। চারদিকে ভাঙা কাঁচের গুড়া ছড়িয়ে পড়েছে। সেগুলোতে পা লেগে নেটফ্লিক্সের কিছু দর্শক রক্তাক্তও হয়েছে। এক্সট্রাকশন মুভিতে বাংলাদেশকে যেভাবে দেখানো হয়েছে তা দেখে অনেক দেশপ্রেমিকেরই কষ্টে চোখে পানি এসে গেছে। এই ছবিতে বাংলাদেশকে হেয় করা হয়েছে, বাংলাদেশের মিথ্যা এক চিত্র বিশ্ববাসীকে দেখানো হয়েছে, ইতিহাসের সাথে বিশ্বাসঘাতকতা করা হয়েছে। বিষয়টি অসৌজন্যমূলক এবং শিষ্টাচার বহির্ভূত। এই সিনেমা বের না হলে জানাই যেত না দেশপ্রেমিকের প্রকৃত সংখ্যা। বাংলাদেশ সরকার এই সংখ্যা অনেকদিন ধরেই গোপন করে আসছিল। চলুন তাহলে দেখে আসি মুভিটি। মুম্বাই এর মাফিয়াপ্রধানের ছেলেকে অপহরণ করে ঢাকার মাফিয়াপ্রধান। অপহরণ করে সেই ছেলেকে বাংলা সিনেমার গোডাউনে এনে আলীবাবার ড্রামে ভরে রেখে দেয়। এরপর ছেলের মুক্তিপণ চেয়ে ঢাকার মাফিয়াপ্রধান ভিডিও বার্তায় মুম্বাই এর মাফিয়াপ্রধানের উদ্দেশ্যে ফেসবুক লাইভে ওহী নাযিল করতে থাকে। উপায় না দেখে মুম্বাই এর মাফিয়াপ্রধান অস্ট্রেলিয়া থেকে এক কমান্ডোকে আইপিএলে খেলার লোভ দেখিয়ে ভাড়া করে আনে। এই কমান্ডোর নাম ‘টাইলার’। টাকার লোভে নির্লজ্জের মত ইংল্যান্ডের বিরুদ্ধে অ্যাশেজ সিরিজ থেকে নিজের নাম প্রত্যাহার করে টাইলার বাংলাদেশে আসে গোডাউন থেকে মুম্বাই এর মাফিয়াপ্রধানের ছেলেকে উদ্ধার করতে। বাংলাদেশে প্রবেশ করে গোডাউন খুঁজতে গিয়ে কাপ্তান বাজারের এক আরতের ভেতরে ঢুকে টাইলার পথ হারিয়ে ফেলে। নির্জন এক গলির ভেতর একদল ছিনতাইকারী এসে তাঁর সব হরণ করে নিয়ে যায়। শুধুমাত্র ইজ্জত ঢেকে রাখার জন্য যে সামান্য বস্ত্র প্রয়োজন সেটুকু মানবতার খাতিরে রেখে যায়। যাওয়ার সময় বলে, ‘যাহ! এইবারের মত তোরে ছাইড়া দিলাম। নেক্সট টাইম একটা সুতাও রাখুম না।‘ টাইলার বলে, তোরা আমার বস্ত্র পাবি কিন্তু মন পাবি না। ছিনতাইকারীরা চলে যাওয়ার পর টাইলার পুলিশের কাছে বিচার চাইতে যায়। পুলিশ তাকে ‘মাদক ব্যবসায়ের মূল হোতা’ সন্দেহে তিনদিন হাজতে রেখে দেয়। সেখান থেকে বের হওয়ামাত্র তাকে করোনা রোগী সন্দেহে তুলে নিয়ে গিয়ে হাত পা বেঁধে কিছুদিন হাসপাতালে রেখে দেয় একদল গায়েপড়া সমাজসেবক। এদিকে ভারত থেকে মুম্বাই এর মাফিয়াপ্রধান কল দিয়ে টাইলারের কাছে জানতে চায় যে তাঁর ছেলেকে উদ্ধারের কাজ কতটুকু হয়েছে। জবাবে অস্ট্রেলিয়ান কমান্ডো টাইলার পদ্মাসেতু স্টাইলে বলে, কাজ প্রায় শেষের দিকে। আপনার ছেলে এখন আমার সাথে বসে কফি খাচ্ছে। ২৪ ঘন্টার মধ্যে আপনার ছেলেকে নিয়ে ফেসবুক লাইভে আসছি। এরপর একটানা সাতদিন টাইলারকে মুম্বাই এর মাফিয়াপ্রধান কল দিয়ে তাঁর মোবাইল বিজি পায় এবং খোঁজ নিয়ে জানতে পারে টাইলার ঢালিউডের হিরোইন ময়ুরীকে নিয়ে কক্সবাজার ঘুরতে গেছে। কমান্ডো টাইলারের এসব ধানাই পানাই দেখে এক পর্যায়ে মুম্বাই এর মাফিয়াপ্রধান কল করে বলে, আমার ছেলেকে তোমার উদ্ধার করা লাগবেনা। তুমি বরং বাংলাদেশ পুলিশের গোয়েন্দা বিভাগের সাথে যোগ দিয়ে রোমহর্ষক অভিযান চালিয়ে হরকাতুল জিহাদ আর জামাতে ইসলামের জিহাদি বই উদ্ধার কর বসে বসে। আর আইপিএলে তোমার চুক্তি বাতিল। সিনেমার এই অংশটি খুবই আবেগী। জীবিকার শেষ চেষ্টা হিসেবে টাইলার বিপিএলে খেলার জন্য আবেদন করলে পাপন বলে, ওইখানে সব আমার লোক খেলবে। তোমারে তো চিনি না। তুমি কই থেকা আইছো চান্দু? অস্ট্রেলিয়ান কমান্ডোর আর যাওয়ার কোন জায়গা থাকে না। সে আইপিএলও খেলতে পারবেনা, বিপিএলও না, আবার নিজের দেশের হয়ে অ্যাশেজও মিস। এই জীবন আর রেখে লাভ কী? জীবন যখন একজন মানুষকে নিয়ে এমন জুয়া খেলে তখন তাঁর কী করা উচিত? এখানেই টুইস্ট। ঠিকই ধরেছেন প্রিয় পাঠক – তাঁর উচিত ব্রিজের উপর থেকে লাফ দেয়া। অস্ট্রেলিয়ান এই কমান্ডো এবার কাঁচপুরের সুলতানা কামাল সেতুর উপরে উঠে দাঁড়ায়। জীবনকে বিদায় জানানোর জন্য টাইলার যেই নদীতে লাফ দিতে যায় তাঁর আগেই কে যেন তাকে পেছন থেকে ধাক্কা দিয়ে নদীতে ফেলে দেয়। শেষ দৃশ্যে নদীতে পড়ার সময় টাইলারকে বলতে শোনা যায়, কাজটা কোন শালায় করলো? খাড়া সুটিং শেষে আমি আইতাছি। একেকটারে বাইন্দা পিটামু। এক্সট্রাকশন মুভি নিয়ে বাংলাদেশে প্রচুর প্রতিক্রিয়া লক্ষ করা গেছে। প্রথমত, ঢাকা শহরকে একটি মাফিয়া শহর হিসেবে দেখানো হয়েছে, যা খুবই আপত্তিকর। যদিও বিভিন্ন চ্যানেলের রিপোর্টে দেখা গেছে এই দেশের বিভিন্ন ভিক্ষুক, টোকাই, বিকলাঙ্গ এবং হিজড়া সম্প্রদায়কে আড়াল থেকে পরিচালনা করে কিছু গডফাদারই। এটা ঢাকা শহরে জালের মত ছড়িয়ে থাকা এক বিজনেস। পথশিশু এবং বখে যাওয়া তরুণদের ব্যবহার করে দেশের অধিকাংশ চাঁদাবাজি এরাই পরিচালনা করে। অবশ্য এসব গডফাদাররা আন্তজাতিক মানের না - টোটালি থার্ড ক্লাস জিনিস। আরেকটা জিনিস আপত্তিকর। বিশ্বকাপের কোয়ার্টার ফাইনাল, এশিয়াকাপের ফাইনালসহ বিভিন্ন ম্যাচে ভারত যেভাবে আমাদের চুরি চামারি করে হারিয়ে কাপ হাতিয়ে নেয়, একইভাবে এই মুভিতে মুম্বাই এর মাফিয়াপ্রধানের কাছে ঢাকার মাফিয়াপ্রধানের পরাজয় লক্ষ করা গেছে। সেখানে ভারতকে জেতাতে পাকিস্তানি আম্পায়ার আলিমদার যে ভূমিকা নেন এই ছবিতে একই ভূমিকায় দেখা গেছে অস্ট্রেলিয়ান কমান্ডো টাইলারকে। অনেকের মতে এই সিনেমায় বাংলাদেশের অনেক পজেটিভ জিনিসও দেখাতে পারতো। এই দেশে এমন কত ঘটনাই ঘটে যা বিশ্বের কোন দেশেই ঘটে না। এক্সট্রাকশন মুভিতে সেগুলোর কিছুই দেখায়নি বলতে গেলে। এই দেশে বড় বড় মন্ত্রী-এম্পিরা মাঠে গিয়ে ধান কাটে। এই দেশে ছাত্রলীগ নামের একটি দল গোল টুপি পড়ে কাস্তে হাতে নিয়ে কৃষকের গোলায় ধান তুলে দিয়ে আসে। এই দেশে যুবলীগ নামের একটি দল গরুর গাড়ি করে সেই ধান শহরে এনে বিক্রি করে দিয়ে বিক্রির টাকা কৃষককে বিকাশ করে দেয়। এক্সট্রাকশন মুভিতে এসবের একটি স্ক্রিণশটও দেখা যায় নি। সব মিলিয়ে অনেকেই হতাশ। ব্যক্তিগতভাবে আমি মনে করি, এই মুভির কাহিনিতে বাংলাদেশকে ব্যবহার করা হয়েছে শুধু। যেহেতু এটি কাল্পনিক গল্প, এখানে দেখানো ঘটনাকে আমাদের সংস্কৃতির চিত্র হিসেবে নিয়ে ধার্মিক না সাজলেও রোযা কবুল হয়ে যাবে। আর যদি এটিকে বাস্তবতা হিসেবে সিরিয়াসলিও দেখিয়ে থাকে তাতেও খুব বেশি দোষ ওদের দেয়া যাবে না। সারাবিশ্ব বাংলাদেশকে যেভাবে চিনে তাঁরা সেভাবেই দেখাবে। বাংলাদেশের মানুষ শুনলে মিডল ইস্টের মানুষ পর্যন্ত শিউরে উঠে এবং সবচেয়ে নিম্নশ্রেণির কাজটি তাকে দেয়। আন্তর্জাতিক সব রিপোর্টে বাংলাদেশের অবস্থান ভয়ংকর। একনায়কতান্ত্রিক বিশ্বের পাঁচটি দেশের তালিকায় বাংলাদেশের নাম এসেছে, প্রতিবছর বাংলাদেশে আনজাস্টিফাইড কিলিং এর সংখ্যা চমকে উঠার মত, নারীর প্রতি সহিংসতায় বাংলাদেশ এগিয়ে, জঙ্গীবাদে আক্রান্ত দেশের তালিকায় আছে বাংলাদেশ, শিশুদের দিয়ে ভয়ংকর ভয়ংকর ক্রাইম করানোর তালিকায় আছে বাংলাদেশ, ঢাকা বিশ্বের বসবাসের অযোগ্য নগরীর তালিকায় আছে অন্যতম শীর্ষে, বাংলাদেশ আছে জলবায়ু হুমকিতে। এমন একটি দেশের শীর্ষ দূষিত একটি নগরীকে খুব শান্তিপূর্ণ নগরী, সভ্য মানুষের নগরী, শিক্ষিত মানুষের নগরী, নিরাপদ নগরী হিসেবে এক্সট্রাকশন মুভিতে দেখাবে এমনটা যারা আশা করেছিলেন তারা কেন আশা করেছিলেন আমার জানা নেই। তবু নির্মাতাকে ধন্যবাদ তিনি আমাদের ইতিহাস নিয়ে টান দেন নি। বলিউডের ‘গুন্ডে’ ছবিতে আমাদের মুক্তিযুদ্ধের ইতিহাসও কেড়ে নিয়েছিল সেটিকে ইন্দো-পাক যুদ্ধ নাম দিয়ে। নিজের দেশকে নিয়ে ভালো কিছু দেখার আশা করলে দেশকে সেখানে নিয়ে যেতে হবে। না পারলে অযথা সিনেমা দেখে কষ্ট পেয়ে লাভ নেই। হলিউডের মুভি আমাদের উন্নয়নের সাইনবোর্ড দেখে বানাবে না। তবে একটা ব্যাপারে আমারও আক্ষেপ আছে। ছাত্রলীগের ধানকাটার দৃশ্যটি এই মুভিতে দেখানো উচিত ছিল বলেই মনে করি। সেই সাথে ধানের শীষ হাতে নেয়া সাবেক হাতুরী কিংবদন্তী রব্বানী সাহেবের একটি হাসিমুখের ছবি। আমার ধারণা এটি দেশের ভাবমূর্তি না হলেও সরকারের ভাবমূর্তি আন্তর্জাতিকভাবে কিছুটা উজ্জ্বল করতো। 
মহান আল্লাহ্‌র অন্যতম শ্রেষ্ঠ ও সুন্দরতম নিয়ামত ‘বৃষ্টি’-তে সিক্ত হয়ে এলো রোযার মাস। তেতে ওঠা ক্লান্ত নগরী হঠাত যেন যেন হাঁফ ছেড়ে বাঁচলো।চারদিকে অদ্ভুত স্নিগ্ধতা। না, আমি আধ্ন্যাতিকতা খুঁজছিনা এতে। আমার কাছে প্রকৃতির প্রতিটি নিয়মকেই ব্যাখ্যার ঊর্ধ্বে মনে হয়। বৃষ্টি সেই মহা-অলৌকিকতার একটি নিদর্শন মাত্র। রমযানের অন্যতম একটি অংশ তারাবীহের নামায। এই নামায পড়তে প্রথমদিকে ছেলে-বুড়ো সবাই ছুটে আসে। মসজিদে জায়গা দেয়া কঠিন হয়ে দাঁড়ায়। ছোট ছোট বাচ্চাদের আগ্রহ একটু বেশিই থাকে। এরা নামাযের আধ্ন্যাতিক দিকটা তেমন বুঝে না, নামাযের অঙ্গভঙ্গিগুলোই এদের কাছে বেশি জরুরি। নামাযে এদের কাছে সবচেয়ে প্রিয় ‘সিজদাহ’। বিশ রাকাত নামাযে সিজদাহ এর সংখ্যা ৪০টি হওয়ার কথা হলেও এদেরকে ন্যুনতম ৮০টি কিংবা ততোধিক সিজদাহতে অবতীর্ণ হতে দেখা যায়। এবারের রমযান মাসটি অবশ্য ইতিহাসের এক বিরল সময়ের সাক্ষী হতে যাচ্ছে। মানুষ যখন চরম বিপর্যয়ের সামনে নিরুপায় হয়ে দাঁড়ায় তখন তাঁর শেষ আশ্রয় ‘ভাগ্য’। বিশ্বাসীরা মনে করে এই ভাগ্যের নিয়ন্ত্রক পরম শক্তিশালী একজন। মানবজাতির তুচ্ছ আবেগে তিনি বিচলিত হন না। অত্যন্ত বিচক্ষণতার সাথে তিনি অদৃশ্য কালিতে লিখে চলেন জীবজগতের গল্পগুলো। তিনিই মহান স্রষ্টা। জীবজগতের ভাগ্য তিনিই লিখেন। বর্তমান সময়ে বিশ্বমানবতা ভয়ংকর হুমকির মুখে। বিজ্ঞানের সর্বাধুনিক আবিষ্কার পারমানবিক বোমা, ব্যালিস্টিক মিসাইল, ড্রোন কোন কিছুই কাজে আসছে না। শত্রু আকাশ পথে আসছেনা, নৌপথেও নয়। সে অদৃশ্য ক্ষমতা দিয়ে বিষ ছড়িয়ে দিচ্ছে ফুসফুসে, রক্তে। মানুষের ভবিষ্যত ঝুলছে ‘ভাগ্যের’ উপর। শেষ আশ্রয় হিসেবে বিশ্বাসীরা যার যার ধর্মবিশ্বাস অনুযায়ী হাত তুলবে মহা শক্তিধর স্রষ্টার কাছে, ছুটে যাবে ধর্মীয় স্থাপনাগুলোতে। কিন্তু সেই প্রার্থনালয়গুলোও এবার বন্ধ। এবারের রোযায় বাড়ির ভেতরেই তারাবীহের নামাযের আয়োজন করা হয়েছে অধিকাংশ বাসায়। ঘরে বসেই পরম করুণাময় আল্লাহর কাছে মানুষ মুক্তি চাইবে। এটা হবে অন্যরকম এক অভিজ্ঞতা। এবার অন্য বিষয়ে বলি। ফেসবুকে ইদানীং একটি ছবি ভাইরাল হয়েছে। একদল তরুণ-তরুণী বলছে যে, এবারের মত যদি করোনার হাত থেকে আমরা বেঁচে যাই তাহলে আমাদের মনে রাখতে হবে আমাদের জন্য লড়াই করেছিল বিজ্ঞান, মসজিদ কিংবা মন্দির নয়। "যদি বেঁচে যাও এবারের মতো, যদি কেটে যায় এ মৃত্যুর ভয়! তবে মনে রেখো বাঁচিয়েছিল বিজ্ঞান, মন্দির মসজিদ নয়।" এই তরুণ-তরুণীগুলো খুব সম্ভবত ভারতের। আমি নিশ্চিত নই যদিও, বাংলাদেশেরও হতে পারে। তাদের দেয়া এই পোস্ট তীব্র প্রতিক্রিয়ার সৃষ্টি করেছে। সবাই শেয়ার দিচ্ছে এবং এসব তরুণ-তরুণীদের ফেসবুকে জীবন্ত পুড়িয়ে হত্যা করে ফেলেছে। মানুষ যখন একটি দুর্বল যুক্তি অথবা মন্তব্য নিয়ে অনেক বেশি প্রতিক্রিয়া দেখায় তখন সেটি আর দুর্বল থাকে না, শক্তিশালী হয়ে ওঠে। মন্তব্যটি শক্তিশালী করে তোলার পেছনে মন্তব্যকারীর কোন অবদান থাকে না, পুরো অবদানই থাকে প্রতিক্রিয়া দেখানো দলটির। তরুণ-তরুণীদের মন্তব্যটির ক্ষেত্রেই তাই হয়েছে। খুব অপ্রাসঙ্গিক দু’টি ব্যাপারকে তাঁরা তুলনা করে খোঁচা দিতে চেয়েছে একটি সম্প্রদায়কে। মসজিদ-মন্দির প্রায়োগিক কোন ব্যাপারের সাথে জড়িত নয়। এটি জড়িত আধ্ন্যাতিক জগতের সাথে যা মানুষকে প্রায়োগিক ক্ষেত্রে নৈতিক হতে শেখাবে। একজন মানুষ যখন মারা যেতে থাকবে, তখন তাকে কী ওষুধ দিয়ে সুস্থ করতে হবে তা শেখানো মসজিদ-মন্দিরের কাজ নয়। কিন্তু সে যতক্ষণ মারা না যাবে তাকে বাঁচানোর জন্য লড়ে যেতে হবে যেকোন মূল্যে - এই মানবিক শিক্ষাটিই দেবে ধর্ম। ডাক্তারের চিকিৎসা পদ্ধতি ধর্মের অংশ নয়, কাজেই এখানে মসজিদ-মন্দিরের কিছু করার নেই। ডাক্তারের মানবিক দিকটিই ধর্ম। সেটি ধর্ম শিক্ষা দিয়েছে বলেই ডাক্তাররা জীবনবাজি রেখে লড়ছে। করোনা ভাইরাস মানুষেরই তৈরি – এমন গল্পও প্রচলিত আছে। যদি তা হয়ে থাকে তবে এটি তৈরির সাথে মেডিকেল সায়েন্সের সবচেয়ে তুখোড় বিজ্ঞানীগুলো জড়িত ছিল, এটা নিশ্চিত। এবার যদি বাক্যটি উলটো করে বলা হয়? "যদি মরে যাই এবারের মতো, যদি এ যুদ্ধ হয় মৃত্যুময় ! তবে জেনে যাবো আমায় হত্যা করেছিল বিজ্ঞান, মন্দির মসজিদ নয়।" একজন বিশ্বাসীর কখনও এসব ঠুনকো মন্তব্য শুনে বিচলিত হওয়া উচিত নয়। হলে বুঝতে হবে তাঁর বিশ্বাস নড়বড়ে। এসব জিনিস শেয়ার করে সবাইকে জানানোও নির্বুদ্ধিতা। যাইহোক, পেছনের হিসেব বাদ দিয়ে সামনের দিকে আগানোই শ্রেষ। ২০২০ সালের রমযান মাসের শুরুটি হয়েছে অপূর্ব সুন্দর একটি দিনের মধ্য দিয়ে। প্রতীক্ষিত এ বর্ষণ ধুয়ে নিয়ে গেছে ক্লান্তি, ক্ষোভ, হতাশা সবকিছু। এ শান্তি যেন সারাটি বছর স্থায়ী হয় সেই প্রত্যাশাই সবার মনে। তবে রমযান পরিবর্তন এনে দেবে না। এটি শুধু পরিবর্তনের শিক্ষা আর উপলক্ষটাই এনে দেবে, বাকি কাজ মানুষের।
সারা দেশে সাধারণ ছুটি ঘোষনার ঠিক আগেরদিন সন্ধ্যায় সেলুনে গিয়ে চুল কাটিয়ে এসেছিলাম। চারপাশে বনমানুষের মত কিছু মানুষকে ঘুর ঘুর করতে দেখে বুঝতে পারি ২০২০ সালে এটিই ছিল আমার নেয়া সেরা সিদ্ধান্ত। #একটি_সিদ্ধান্তই_বদলে_দিতে_পারে_জীবন #বনমানুষেরাও_মানুষ #চলো_বদলে_যাই
করোনাকালে মজার মজার বক্তব্য দিয়ে মানুষকে চাঙ্গা রাখছেন সরকারি দলের নেতারা। এবারের রোযায় মসজিদে তারাবীহ হবেনা বিধায় ধর্মপ্রাণ মানুষের মনে কিছুটা আক্ষেপ কাজ করছে। সরকারি দলের এক নেতা জানালেন অভিনব কায়দার কথা। টেলিভিশনে তারাবীহ প্রচার করা হবে। টেলিভিশনে অন করে কানে হেডফোন লাগিয়ে জায়নামাযে দাঁড়িয়ে ঘরে বসেই তারাবীহ পড়া যাবে। অনেকটা হোমডেলিভারীর মত। ঘরে ঘরে বিদ্যুতের মত, ঘরে ঘরে এবার পৌঁছে যাবে নামায। তবে টেলি-তারাবীহ এর মাঝখানে কারেন্ট চলে গেলে নামাযের বাকি অংশ কী হবে তা অবশ্য জানাননি। একটি নির্বোধ জাতিকে চাঙ্গা রাখার জন্য এসব বিনোদন অবশ্য প্রয়োজন আছে। করোনা ইস্যুতে বাঙালি বিরক্ত হয়ে গেছে। এটি এখন তাঁরা নানাভাবে প্রকাশও করছে। করোনা নিয়ে একমাস ট্রল আর হায়-হুতাশ করার পর জাতি কিছুটা ক্লান্ত। মারা যাচ্ছি, আর দেখা হবে না, মাফ করে দিস হেন তেন ডায়লগও পুরোনো হয়ে গেছে। নতুন কিছু প্রয়োজন। ব্রাহ্মণবাড়িয়া ইস্যু সেই প্রয়োজনের পালে কিছুটা হাওয়া দিয়েছে। দুইগ্রুপের সংঘর্ষ, পা কেটে নিয়ে উল্লাস। করোনাকালে ধর্মীয় আলেমের জানাযায় লাখো মানুষের ঢল। ইস্যু এই দু’টিই। ইস্যু দু’টিতে ট্রল করার মত তেমন কিছু নেই। গঠনমূলক সমালোচনা হতে পারে। সেটিও ব্যক্তিকেন্দ্রিক বা প্রশাসন কেন্দ্রিক হওয়ার কথা, জেলাকেন্দ্রিক নয়। তবে আগেই বলেছি বাঙালি ইস্যুর জন্য ক্ষুধার্ত। এতই ক্ষুধার্ত যে, অপ্রাসঙ্গিক এক ইস্যু নিয়ে ট্রল এবং নোংরা যুদ্ধে লিপ্ত হয়েছে বিভিন্ন সেলিব্রেটিরাও। ক্ষুধার্ত থাকলে মানুষ হাতের সামনে যা পায় তা-ই খায়, এর এক উজ্জ্বল দৃষ্টান্ত ঘটনাটি। যেকোন ইস্যুতেই দু’টি গ্রুপ দাঁড়িয়ে যায়। একটি ধর্ষণের ঘটনা ঘটলে একপক্ষ পুরুষতান্ত্রিক সমাজের দোষ খোঁজে, আরেক পক্ষ খোঁজে নারীর পোশাকের দোষ। ধর্ষক মাঝখান দিয়ে পার। সে ফেসবুকে বসে দুইপক্ষের স্ট্যাটাসই শেয়ার দেয়। ব্রাহ্মণবাড়িয়ার ইস্যুতেও একই। যারা ঘটনার জন্য দায়ী তাঁরা আলোচনায় নেই। ব্রাহ্মণবাড়িয়া জেলাটিই আলোচনায়। ফলে দু’টি গ্রুপ দাঁড়িয়ে গেল। এই জেলা বাংলাদেশের মানচিত্রে থাকবে কিনা সেটিই উপজীব্য। যে দলটি পুরো ঘটনায় ব্রাহ্মণবাড়িয়া জেলাটির দোষ দেখছেন তাঁরা ভয়াবহ ক্ষোভ উগরে দিচ্ছেন তাদের প্রতিক্রিয়ায়। তারা মনে করেন, এই জেলা এবং জেলার মানুষগুলোকে বাংলাদেশ থেকে কোয়ারেন্টাইন করে দেয়া উচিত। এই জেলাটি অভিশপ্ত। এই দলে আছেন দেশের সবচেয়ে ‘যৌনপ্রিয় কবি!’ মারজুক রাসেলও। তিনি যে ভাষায় ব্রাহ্মণবাড়িয়াকে আক্রমণ করেছেন তাতে তাকে মনুষ্য সম্প্রদায়ে ফেলাই কঠিন হয়ে দাঁড়িয়েছে। ফেললেও ‘নিপাতনে সিদ্ধ’ নিয়মে ফেলতে হবে। ব্রাহ্মণবাড়িয়ার বিপক্ষে যারা তাদের বর্ণনায় যেটি পাওয়া যায়ঃ পৃথিবীর গহীন এবং দুর্গমতম এলাকার একটি। দিনেরবেলা সূর্যের আলো সেখানে পৌঁছায় না, রাতের বেলা চাঁদের আলো ম্রিয়মাণ।সভ্যতার আলো আদিমতাকে ভেদ করে সেখানে পৌঁছায় নি। মানুষগুলো এখনও সেই বর্বর যুগে রয়ে গেছে। ট্যাটা, বল্লম নিয়ে চলাফেরা করে। মাঝে মাঝে একজন আরেকজনের পা কেটে নিয়ে উল্লাস করে। বিচারের বাণী সেখানে নীরবে কাঁদে, কারণ জেলাটি সাউন্ড গ্রুফ। পর্যটক ইবনে বতুতা তাঁর ‘কিতাবুল বাঙ্গালি’ গ্রন্থে ব্রাহ্মণবাড়িয়াকে পৃথিবীর অন্যতম অন্ধকার নগরী বলে উল্লেখ করেন। খুবই ভালো কথা। জানলাম, শিখলাম। এদিকে ওই জেলার যারা আছে তাঁরা ঢাকায় এবং দেশের বাইরে বসে চায়ে ডুবিয়ে বিস্কুট খেতে খেতে – আমি গর্বিত ব্রাহ্মণবাড়িয়ায় জন্মে, প্রয়োজনে প্রাণ দেব, ব্রাহ্মণবাড়িয়ার মাটি সোনার চেয়ে খাটি, এটি অমুক পীরের জন্মস্থান ইত্যাদি বলে ঝাঁপিয়ে পড়লো। মোটামুটি দেশ একটি যুদ্ধের সামনে দাঁড়িয়ে গেল। ইতিহাসবিদদের হাতে চলে গেল পুরো বিষয়টি। তাঁরা লিখতে শুরু করলেন। অতিরিক্ত সত্য বলতে গিয়ে কল্পনাশক্তি ব্যবহার করে কিছু মিথ্যাও ঢুকিয়ে দিলেন ইতিহাসে। বাংলাদেশে তখন ২০২০ সাল। বিশ্বে চলছে ভয়ংকর মহামারী। মানুষ মারা যাচ্ছে অগণিত। বাংলাদেশ অবশ্য এ মহামারীরে বাইরে ছিল। কারণ তাদের রোগ নির্ণয়ের মেশিন ছিল না। নো মেশিন, নো ডিজিজ, নো ডেথ, জাস্ট চিল – স্লোগানে দেশটি এগিয়ে যাচ্ছিল। দেশ যখন সুখে ভেসে যাচ্ছিল তখনই ব্রাহ্মণবাড়িয়ায় এক সংঘর্ষ হয়। সংঘর্ষ ঠেকাতে প্রশাসনের কেউই এগিয়ে আসে না কারণ তাঁরা আলগোছে রিলিফের চাল-ডাল গোডাউন থেকে সরাচ্ছিল। পুরো ঘটনায় বাংলাদেশের জনগণ দায়ী করে দেয় ব্রাহ্মণবাড়িয়া জেলাটিকে। তাঁর কিছুদিন পর এক আলেমের জানাযায় কোয়ারেন্টাইন/লকডাউন ভেঙ্গে ব্রাহ্মণবারিয়ার জনগণ অযুতে-নিযুতে অংশগ্রহন করে। এইসময়ও প্রশাসন নীরব ছিল। কারণ তাঁরা এবার নীরবে গোডাউন থেকে রিলিফের তেল সরাচ্ছিল। বাংলাদেশবাসী এই ঘটনায়ও দায়ী করে দেয় ব্রাহ্মণবাড়িয়া জেলাটিকে। ব্রাহ্মণবাড়িয়ার মুক্তিকামী জনগণ বাংলাদেশের জনগণের এ আচরণ মেনে নিতে পারে নি। তাঁরা ‘রেডিওমুন্না’ পেজ থেকে ঘোষনা দেয় স্বাধীনতা যুদ্ধের। ফেসবুকে শুরু হয় লিবারেশন ওয়ার। আয় এইবার! বাংলাদেশের গৌণ-তান্ত্রিক সরকার রাতের অন্ধকারে ঝাঁপিয়ে পড়ার সিদ্ধান্ত নেয় ব্রাহ্মণবাড়িয়ার ঘুমন্ত মানুষের উপর। সেনাবাহিনীকে সেভাবে নির্দেশ দেয়া হয়। এই মিশনটির নাম ‘অপারেশন এনার্জি সেভিং লাইট’। তবে টাকা খেয়ে ম্যাচ ফিক্সিং করার স্বভাব যেহেতু আছে, তাই মিশনটি শুধুমাত্র কাগজে কলমেই বাস্তবায়ন হয় ‘মাথাপিছু আয়ের’ হিসাবের মত। সেনাবাহিনী লোকাল যুদ্ধ বাদ দিয়ে দেশের সুনাম বাড়াতে জাতিসংঘের শান্তিরক্ষা মিশনে রওনা হয়। অন্যদিকে ব্রাহ্মণবাড়িয়ার তরুণেরা মুক্তিফৌজ গঠন করে। তাঁরা বাংলাদেশ সরকারের একটি ‘রণ ডিঙ্গিনৌকা’ ডুবিয়ে দেয়ার জন্য এক দুঃসাহসিক ‘গরিলা’ অভিযান পরিচালনার পরিকল্পনা করে। মিশনটির নাম ‘অপারেশন হটপট’। ব্রাহ্মণবাড়িয়াকে এই অভিযানে অনুদান ও রসদ দিয়ে সহায়তা করে আরেক বিদ্রোহী জেলা নোয়াখালি। অতীতে বাংলাদেশ সরকারের পক্ষপাতদুষ্ট আচরণে নোয়াখালির জনগণ সরকারের উপর আগে থেকেই ‘বিলা’। যুদ্ধের এক পর্যায়ে বাংলাদেশ সরকারের রসদ ফুরিয়ে আসে। হাসপাতালের ডাক্তারদের পিপিই এর মত সেনাবাহিনির ইউনিফর্ম সংকট দেখা দেয়। কারণ মহাকাশে স্যাটেলাইট পাঠিয়ে আর সার্কের তহবিলে অনুদান দিয়ে নিজেদের কাপড় চোপড়ের যে বাজেট ছিল সেটি ফুরিয়ে গেছে। তবু সরকারের কিছু ঘাউরা মন্ত্রী জোর করে বলতে থাকে, আমাদের পর্যাপ্ত রসদ ও সেনা মজুদ আছে। সেনাবাহিনির ইউনিফর্ম সংকট থাকলেও পর্যাপ্ত হাফপ্যান্ট মজুদ আছে। এই যুদ্ধবিজয় নিশ্চিত। আরেক মন্ত্রী বলেন, ব্রাহ্মণবাড়িয়াকে বাংলাদেশের মূল ভুখন্ড থেকে আলাদা করার উসকানি যিনি দিয়েছেন তিনি আর কেউ নন, তিনি জিয়াউর রহমান। তিনি নোয়াখালির যোগসাজসে এই কাজটি করছেন। তিনি দেশটাকে নোয়াখালি বানাতে চান। যুদ্ধের বাকি ইতিহাস ফেসবুকে নিয়মিত বসলেই পাওয়া যাবে। বাঙালিদের মধ্যে কর্মহীন বা ‘আকাইমা’ লোকের সংখ্যা মাত্রাতিরিক্ত। কাজেই যুদ্ধটি তাঁরা চালিয়ে নিয়ে যাবেন এটা আশা করাই যায়। তাই যুদ্ধের বাকিটা আগেই বললাম না। বললে স্পয়লার হয়ে যাবে।
দেশে ভয়াবহ কোন বিপর্যয় দেখা দিলে বিদেশি সহায়তা আসে। সেই সহায়তা মূলত ভিকটিমদের জন্য আন্তর্জাতিক সম্প্রদায়ের পক্ষ থেকে মানবিক উপহার। তবে সেই উপহার গ্রহণ করে শাসকশ্রেণি। তাঁরা আন্তর্জাতিক সম্প্রদায়কে বার বার ধন্যবাদ জানায়, এরপর দরজা লাগিয়ে সেই উপহার বাটোয়ারা শুরু করে নিজেদের মধ্যে। নিজেদের মধ্যে বন্টনের পর যে সিকি পরিমাণ অবশিষ্ট রয়ে যায় সেটিকে ‘সরকারি বরাদ্দ’ নাম দিয়ে মহা সমারোহে তাঁরা ভিকটিমদের সামনে হাজির হয়। তবে ভিকটিমরা বড়ই দুর্ভাগা। সেই সিকি অংশও আবার ভাগ হয় স্থানীয় চড়ুই (পাতি) নেতাদের মধ্যে। গত পরশু রাস্তায় এক মজার দৃশ্য দেখা গেল। করোনার জন্য কোয়ারেন্টাইনে থাকা নিম্নবিত্তদের জন্য ট্রাকে করে ত্রাণ বিতরণ করা হচ্ছে। সামনে গিয়ে দেখা গেল ট্রাকটি সরকারি নয়, সেখানে ত্রাণ বিতরণও হচ্ছে না। ত্রাণ বিক্রি হচ্ছে গুলিস্তান স্টাইলে। মিডিয়ার কিছু ‘সাংঘাধানিক’ খোঁজ নিয়ে জানলেন এগুলো বিক্রি করছে আওয়ামী লীগের দুই নেতা। যথারীতি খবর চলে গেল মাননীয় প্রধানমন্ত্রীর কাছে। তিনি ঘটনা শুনে আগুন। ‘ম্যাডাম, আওয়ামী লীগের কিছু স্থানীয় নেতা ত্রাণের জিনিস লোপাট করে নিজেরাই ট্রাকে বিক্রি করছে। ১০ টাকার চাল প্রতি কেজি মাত্র ৫০ টাকা।’ ‘এগুলো তো গরীবের হক, এতিমের অধিকার, নিপীড়িত মানুষের প্রাপ্য।’ ‘জি জানি।’ ‘যারা গরীবের সম্পদে ভাগ বসায় এরা অমানুষ।’ ‘তা তো অবশ্যই। ভাগ তো আমরা করেই দিয়েছিলাম। এরপর যে আবার সেকেন্ড টাইম ভাগ করে তাঁর মনুষ্যত্ব প্রশ্নবিদ্ধ। তবে যেহেতু দলীয় লোক, এবারের মত ক্ষমা………।’ ‘খবরদার, ক্ষমা শব্দটি আমার অভিধানে নেই। এদের আমি দৃষ্টান্তমূলক শাস্তি দিতে চাই। ব্যবস্থা করো।’ ‘ক্রসফায়ারে দেবেন?’ ‘না, আরো কঠিন সাজা।’ ‘ফাঁসি দিয়ে দেই।’ ‘না, আরো কঠিন।’ ‘এর চেয়ে কঠিন শাস্তি আর কী আছে?’ ‘ওদেরকে দল থেকে বহিষ্কার করে দাও।’ অনাথ, এতিমের ত্রাণ ভক্ষণের দায়ে আওয়ামী লীগের দুই নেতাকে দল থেকে বহিষ্কার করা হয়। ন্যায়বিচার আবারও প্রতিষ্ঠিত হয়। এভাবে প্রতিদিনই ত্রাণ সামগ্রী লোপাট হচ্ছে এবং বহিষ্কার করে দিয়ে ন্যায়বিচার প্রতিষ্ঠিত হচ্ছে। এই যখন পরিস্থিতি তখন এক ফাঁক দিয়ে খুনী মাজেদের ফাঁসি কার্যকর করা হয়েছে। খুনি মাজেদের ধরা পড়া, প্রাণ ভিক্ষা চাওয়া, ফাঁসি হওয়া সবই ঘটলো রাতের অন্ধকারে। নিশি রাতে তিনি রিকশায় করে ঘুরছিলেন। পুলিশ রিকশা থামিয়ে তাকে জিজ্ঞেস করে, আপনি কে? লোকটি বলে, আমি খুনী মাজেদ, কোলকাতায় ছিলাম, ছেলে বিদেশ থাকে, বউ থাকে বাংলাদেশ। পুলিশ বিরক্ত হয়ে বলে, এত কিছু তো জানতে চাই নাই। শালা চল এইবার তোরে আরেক দেশ দেখাই। বড় বড় ক্রিমিনালদের ধরতে স্কটল্যান্ড ইয়ার্ড, ইন্টারপোল যেখানে নাজেহাল সেখানে বাংলাদেশি ক্রিমিনালরা জিজ্ঞাসাবাদ ছাড়াই গড় গড় করে তাঁর অপরাধের বর্ণনা এত সুন্দর করে দিতে থাকে যে তা দিয়ে আনিসুল হক মার্কা একটি ইতিহাসের বই লেখা যায় অনায়াসে। কোন এক পূর্ণিমার রাতে মাজেদের ফাঁসি হয়ে গেল। মিডিয়া তেমন কাভার করলো না এই নিউজ। ‘টান টান উত্তেজনাহীনতায়’ শেষ হল পুরো বিষয়টি। শর্ট ফিল্মের দৈর্ঘ্যও আরেকটু বড় হয়। তবে ফিল্ম শেষ হওয়ার পরও কয়েকজন অভিনয় চালিয়ে যেতে থাকলেন। তাঁরা লক্ষ করেননি যে ক্যামেরা অফ। গতকালকে মাজেদের কবরে গিয়ে লাঠি দিয়ে পিঠিয়েছেন কিছু ব্যক্তি।এরা খুব সম্ভবত পরকালের শাস্তিও ইহকাল থেকেই দিতে মরিয়া। এই দেশে মইরাও শান্তি নাই রে পাগল। করোনায় দেশবাসি যখন যার যার বাসায় শীতনিদ্রায় মত্ত তখন ব্রাহ্মণবাড়িয়ার নবীনগরে করোনাকে উপেক্ষা করে দুই পক্ষের সংঘর্ষে অনেক লোক আহত হয়েছে। সেখানে এক ব্যক্তির পা কুপিয়ে কেটে নিয়ে একটি পক্ষ উল্লাস করেছে। পুলিশ গিয়ে দুইপক্ষের ৪০ জনকে গ্রেপ্তার করেছে। তবে বিচার করা যাচ্ছেনা। ৪০ জনই রাজনৈতিক। আদালত অপেক্ষায় আছে কবে মাননীয় প্রধানমন্ত্রী বলবেন ‘বিচার অবশ্যই হবে’। তিনি এটি বলামাত্রই আইন তাঁর নিজস্ব গতিতে ছুটবে। প্রয়োজনে নিজস্ব গতির চেয়েও জোরে ছুটবে। কোয়ারেন্টাইনের প্রথম দিনগুলোতে বাংলাদেশ থমকে গিয়েছিল। এই দেশে প্রতিদিন ১৫-২০ জন করে মারা যায় গড়ে। কেউ গাড়ি চাপা পড়ে, কেউ বন্দুকযুদ্ধে, কেউ ক্রসফায়ারে, এমনকি বিশ্ববিদ্যালয়ের হলেও কেউ কেউ মারা যায়। করোনার আগমনে আচমকা এসব অপমৃত্যুর খবর আর শোনা যাচ্ছিল না। নিস্তব্ধ বাংলাদেশ হঠাত শান্ত হয়ে গেছিল। তবে বাংলাদেশ আবার ফিরেছে তাঁর চেনা রুপে। গত দুই তিনদিনে দেশের বিভিন্ন জায়গায় যুবতীর লাশ পাওয়া গেছে, এক শিশুকে ধর্ষণ করেছে বৃদ্ধ, গাড়ি চাপায় মৃত্যু হয়েছে কয়েকজনের, দুই গ্রুপের রক্তক্ষয়ী সংঘর্ষে মারা গেছে অনেকজন। ত্রাণের চাল আনতে গিয়ে রক্তাক্ত হয়েছেন বৃদ্ধা, ছবি তুলতে রাজি না হওয়ায় লাঞ্চিত হয়েছেন এক ব্যক্তি। আতঙ্ক আর নেই, করোনা এখন ব্যবসার অংশ। এর নামে বরাদ্দ হয় টাকা, এর নামে বরাদ্দ হয় ত্রাণ। আর ‘বরাদ্দ’ শব্দটার প্রতিশব্দই তো এই দেশে ‘লুটপাট’। করোনা এখন অনেকের জন্যই আশীর্বাদ। সব মিলিয়ে এই তো সেই পুরোনো বাংলাদেশ। বাংলাদেশের মত দেশগুলোতে করোনা খুব বেশি আতঙ্ক ছড়াতে পারে না। কারণ এই দেশে প্রতিটি মানুষ অপমৃত্যুর প্রস্তুতি নিয়েই রাখে। করোনা জানে না, বেঁচে থাকা এই দেশে বিস্ময়। মহামারির চেয়েও এই দেশে নৈমিত্তিক মৃত্যুহার বেশি।
আজকে থেকে মসজিদগুলো বন্ধ ঘোষনা করা হয়েছে। এতে কোন সমস্যা নেই। ইসলাম যেহেতু জীবন বিধান, জীবনরক্ষার তাগিদে গৃহীত পদক্ষেপ ইসলাম সমর্থন করবে অবশ্যই। সাধারণ মানুষ এটি মেনেও নিয়েছে। সবাই সব মেনে নিচ্ছে। শুধু মানতে পারলোনা ব্যবসায়ীরা। শ্রমিকের জীবন এই দেশে তাঁর শ্রমের চেয়েও সস্তা। একদিক দিয়ে দিক নির্দেশনামূলক ভাষন, প্যাকেজ, আর সংবাদ সম্মেলন করে আরেকদিক দিয়ে গার্মেন্টসগুলো খুলে দেয়ার নাটকটি না করলেও লুটপাট, দুর্নীতি দিয়ে ফুলে ফেপে ওঠা একটি অসুস্থ অর্থনীতি আগের মতই থাকতো। গার্মেন্টস খুলে দেয়ার পর দিনই আইইডিসিয়ার এর ডাইনোসর আমলের কীট দিয়ে একদিনেই ৩৫ জন আক্রান্ত ব্যক্তি শনাক্ত এবং ৩ জনের মৃত্যু। মৃতদের একজন দুদক এর পরিচালক। এখন অর্থনীতিকে বাঁচাতে আমরা যেটি করতে পারি সেটি হল আবার গার্মেন্টস খুলে দেয়া, সম্ভব হলে আদমজী পাটকলটিও খুলে দেয়া। প্রচুর বৈদেশিক মুদ্রা আয়ের পথ সুগম হবে। করোনার প্রকোপ শেষ হতে হতে দেশ উচ্চ আয়ের হয়ে যাবে। জনসংখ্যাও অর্ধেকে নেমে আসবে।
বাংলাদেশে করোনা আক্রান্ত এবং করোনায় মৃত ব্যক্তির হিসাব করে আইইডিসিয়ার। তাঁরা ঘোষনা করার আগ পর্যন্ত কারো অধিকার নেই করোনায় আক্রান্ত হওয়ার কিংবা মারা যাওয়ার। তাদের কথা হল, আগে আমরা ঘোষনা করব, এরপর মরলে মরো, বাঁচলে বাঁচো। এই প্রতিষ্ঠানটির বিশেষজ্ঞ কর্মী ৯ জন। এই ৯ জন দিয়ে সারাদেশের সকল মানুষকে তাঁরা শনাক্ত করছেন। মোটামুটি বিশ্বাসযোগ্য ব্যাপারই যদি কল্পনাশক্তি একটু প্রখর থাকে। এরা এদের থার্মোমিটার নিয়ে পৌঁছাতে পৌঁছাতে অনেক আক্রান্ত ব্যক্তি মরে ভ্যানিশ হয়ে গেছে বলেও জানা যায়। যেহেতু তাঁরা পৌঁছানোর আগেই ভ্যানিশ হয়ে গেছে, এটি করোনার আওতায় পড়বে না। তাদের হিসাবে করোনায় বাংলাদেশে মৃত্যু হয়েছে পাঁচজনের মাত্র। এই পাঁচ সংখ্যাটি অনেকদিন ধরেই আর বাড়ছিল না। অনেকের মতে ‘পাঁচ’ সংখ্যাটিকেও কোয়ারেন্টাইনে পাঠিয়ে দেয়া হয়েছিল। ফলে এটি বাড়তে পারছিল না। জনগণের চাপাচাপিতে সংখ্যাটি আজকে ‘আট’ করা হয়েছে। এই মজার প্রতিষ্ঠানটি হাজার খানের মানুষকে স্যাম্পল হিসেবে নিয়ে অচল থার্মোমিটার দিয়ে পরীক্ষা নিরীক্ষা চালিয়ে যে ফলাফল পায় সেটিকে ১৮ কোটি মানুষের ফলাফল হিসেবে চালিয়ে দেয় নির্দ্বিধায়। এক হাজারে যদি দশজন করোনা আক্রান্ত ব্যক্তিকে তাঁরা পায় তাহলে ‘বাংলাদেশে মাত্র ১০ জন আক্রান্ত’ শিরোনামে ঘোষনা করে থাকে। সরকার এই ফাঁকে একটি তৃপ্তির ঢেকুর তুলে ফেলে - দেশে সঠিক গণতন্ত্র আছে বলেই এটি সম্ভব হয়েছে। তাছাড়া স্বাস্থ্য খাতে আমাদের যে অর্জন তা এশিয়াতে শীর্ষ। কয়েকজন মূর্খ মন্ত্রী ফট করে বলে বসেন, এটি মহাকাশেও শীর্ষ। তাঁরা মনে করেন এই জাতীয় বক্তব্যে নিজের রেটিং পয়েন্ট বাড়ে। দেশের ৮৫ জন বিশিষ্ট নাগরিক মনে করেন আইইডিসিয়ারের দেয়া এসব তথ্যের সাথে বাস্তবতার কোন মিল নেই। ফলে তাঁরা আইইডিসিয়ারের কাছে করোনা আক্রান্ত ব্যক্তি এবং মৃতের প্রকৃত সংখ্যা জানতে চেয়েছেন এবং কাল্পনিক সংখ্যা আবিষ্কার করে করে তাদেরকে ফাতরামি করতে নিষেধ করেছেন। কারণ ফাতরামি আরেকটি ব্যধি। আমাদের মিডিয়া সত্য বাদ দিয়ে দেশের পরিস্থিতি সবসময় ‘উন্নয়নমূলকভাবেই’ তুলে ধরে। মূলধারার মিডিয়া থেকে এই দেশের মানুষ কোনদিনই জানতে পারেনি দেশে কী হচ্ছে, শুধু জানতে পেরেছে সরকার কতটুকু জানাতে চায়। তাঁরা করোনা নিয়ে এই দেশের মানুষ বাদ দিয়ে কোন সেলিব্রেটি কোয়ারেন্টাইনের দিনগুলোতে কী করছে তা তুলে ধরে সিরিজ আকারে। নেইমার ঘরে বসে হাডুডু খেলছেন, তাঁর মন খারাপ। মেসি অনলাইনে লুডু খেলছেন, তাঁর মন আরেকটু বেশি খারাপ। রোনালদো খেলছেন চোর-পুলিশ, তাঁর মন শোকে পাথর। তবে বিসিবি সভাপতি পাপন খেলছেন ক্যাসিনো। তিনি উৎফুল্ল। সেলিব্রেটিদের করোনা উপলক্ষে দান নিয়েও আমাদের মিডিয়া সোচ্চার। শাহরুখ খান তাঁর মোজাটি বিক্রি করে সেই টাকা করোনা রোগীদের দিলেন, রিত্তিক রসুন তাঁর শার্টের বোতামগুলো নিলামে তুলে সেই টাকা সরকারি করোনা ফান্ডে দিলেন, সালমান খান তাঁর কোমরের বেল্টটি খুলে এক করোনা রোগীকে দিয়ে দিলেন। অবশ্য সালমান খানের করোনা বিষয়ক নিউজগুলো একটি এডাল্ট টাইপেরই। ইনি মুভিতে প্রতি আড়াই মিনিট পর পর জামা খুলে ফেলেন। করোনা আক্রান্তদের সাহায্য করতে তিনি কখন কী খুলে ফেলবেন তা অননুমেয়। এসব ‘অপূর্ব দানের’ খবর পড়ে বাংলাদেশে কেউই এগিয়ে আসে না। মন্ত্রী-এম্পিরা ঘরে বসে নেটফ্লিক্সে মুভি দেখেন, পপকর্ন চাবান আর রগরগে অন্তরঙ্গ দৃশ্য দেখে সামান্য উত্তেজিত হন। দিনশেষে একটি সংবাদ সম্মেলন করে জানান, আমরা সফল হয়েছি। এই সফলতা এমনি এমনি আসেনি, প্রধানমন্ত্রীর চেষ্টায়ই এসেছে, আমরা ছিলাম উছিলা। দেশে গণতন্ত্র দীর্ঘদিন কারারুদ্ধ থাকলেও বর্তমানে তা বাইরে অবস্থান করছে। গণতন্ত্রের মাতা বলে যিনি পরিচিত তিনি এখন কারাগারের বাইরে। করোনার প্রকোপ দেশে সীমিত আকারে থাকার এটিও অন্যতম কারণ হতে পারে বলে অভিমত কিছু মানুষের। করোনার উৎপত্তির কারণ নিয়ে দু’টি মতামত প্রচলিত। একটি আন্তজাতিক, আরেকটি লোকাল। বিশ্বের সবচেয়ে শক্তিশালী গোয়েন্দা সংস্থা মোসাদ (ইসরায়েল) এর সাবেক একজন কর্মকর্তার দাবি চীনের একটি গবেষণাগার থেকে এটি ছড়িয়েছে। এই মতবাদটি মোটামুটি গ্রহনযোগ্যতা পেয়েছে আন্তজাতিকভাবে। তবে আমাদের দেশে প্রচলিত লোকাল মতবাদটি বলছে ভিন্ন কথা। এই মতবাদটি প্রথমে ছিল এমন – এরা সাপ ব্যাঙসহ হারাম জিনিস খায়, সেগুলো থেকেই এসেছে এই ভাইরাস। এরপর মতবাদটি হয় – মুসলমানদের উপর অত্যাচার করো বলেই এই গজব, এইবার বুঝো। মুসলিম দেশে এইসব গজব কোনদিন ঢুকে না। সৌদি আরব আক্রান্ত হওয়ার পর এই মতবাদটি দাঁড়ায় - সৌদি আরব আমেরিকার বন্ধু দেশ। এই কারণে আক্রান্ত হইছে। বাংলাদেশ আক্রান্ত হওয়ার পর এই মতবাদের সর্বশেষ ভার্শনটি হল – আক্রান্তের কারণ খুঁজে লাভ নাই, আল্লাহরে ডাকো আর হাত ধোও। মহামারী নিয়ে একটি দার্শনিক তত্ত্বও আছে। প্রকৃতি যখন মনে করে পৃথিবীর জনসংখ্যা এত বেশি হয়ে গেছে যে এই জনসংখ্যার চাহিদা মেটানোর ক্ষমতা পৃথিবীর নেই, তখন পৃথিবীর বুকে আসে ভয়ংকর মহামারী। সবকিছু তছনছ হয়ে আবার গড়ে ওঠে নতুন পৃথিবী। পৃথিবীর ইতিহাসে সবচেয়ে ভয়ংকর মহামারীর নাম ‘প্লেগ’। এটি ছড়িয়েছিল ইদুর থেকে। অনেকের মতে এতে মারা গিয়েছিল দশ কোটি মানুষ। এই মহামারী পৃথিবীর বুকে টিকে ছিল দীর্ঘ ৫০ বছর। প্রাচীন পৃথিবীর সবচেয়ে ভয়ংকর এই মহামারীই ইউরোপে শুরু করেছিল ‘অন্ধকার যুগের’। অনেক অনেক বছর পর এই ভয়ংকর অভিশাপের বিরুদ্ধে রুখে দাঁড়াতে সক্ষম হন এক রাশিয়ান ইহুদি বিজ্ঞানী। ফ্রান্সের কিংবদন্তী বিজ্ঞানী লুই পাস্তুরের (জীবানুবিদ্যার জনক) ল্যাবরেটরির একজন সহকারি গবেষকের কাজ করতেন তিনি। এই বিজ্ঞানীর নাম ওয়াল্ডিমার হাভকিন। তিনি প্লেগের টিকা আবিষ্কার করেন। ভয়ংকর এক অভিশাপের বিরুদ্ধে মানবজাতি ঘোষনা করে বিজয়। পৃথিবীর বুক থেকে মুছে যায় অভিশপ্ত প্লেগ। করোনা আস্তে আস্তে তাঁর পরিধি বাড়াচ্ছে, জেনেটিক কাঠামো বদল করছে। মৃত্যুর মিছিলে যোগ হচ্ছে নতুন নতুন মানুষ। সংখ্যাটা প্রতিদিন বদলাচ্ছে। এটি প্লেগের মত হয়ে উঠবে কিনা তা এখনই বলা যাচ্ছে না। তবে, বিশ্বের বড় বড় বিজ্ঞানীরাও বসে নেই। তাঁরা কাজ চালিয়ে যাচ্ছে। এদের মধ্য থেকেই বের হয়ে আসবেন ‘ওয়াল্ডিমার হাভকিন’ এর মত কেউ। আমরা মুছে ফেলব এই ভাইরাসকেও। মানুষ কখনও হার মানেনি। মানুষের মধ্যে হার না মানা একটা দল সব সময়ই ছিল। এরা রাজনীতি বুঝে না, অর্থনীতি বুঝে না, এরা শুধু জানে লড়তে হবে। এই দলটি আজো আছে, ভবিষ্যতেও থাকবে।
"সীতার তবু আগুন ছিল, আমার আছে ছাই, পোড়ার কোন উপায় নেই, শুধুই গর্জাই।" মূল গানটি গেয়েছেন রুপম ইসলাম। ধাধাময় লিরিক্স আর দুর্দান্ত কম্পোজিশানের এই গানটি আমার অসম্ভব পছন্দের। আমি গানটির আংশিক গাওয়ার চেষ্টা করেছি। গানটি উৎসর্গ করা হল প্রাণপ্রিয় শিক্ষার্থী, সহকর্মী, বন্ধু, পাঠক এবং শুভাকাঙ্ক্ষীদেরকে, যাদের জন্য গৃহবন্দী থেকেও অসাধারণ একটি জন্মদিন উপহার পেলাম। আর হ্যাঁ, গানটি নেলির জন্যও যে আমাকে জন্মদিনে সবচেয়ে মূল্যবান উপহারটি দিয়েছে। কৃতজ্ঞতা সবার প্রতি। সবাই ভালো ও নিরাপদ থাকুক। 
আমার জন্মদিন নিয়ে আমার ছাত্ররা প্রতিবারই বিরাট আয়োজন করে, রাত ১২.০১ মিনিটে আমার নাম লেখা কেক নিয়ে হাজির হয়| দেশের পরিস্থিতির কারণে এই বছর কেক জোগাড় করতে পারেনি ওরা| তবু তারা বসে নেই| তারা নিয়ে এসেছে আইসক্রিম কেক| অনেকে মাইডেতে আমার ছবি দিয়েছে, কেউ বা নিজের ওয়ালে| এই ছাত্রদের ভালোবাসার প্রতিদান দেয়ার যোগ্যতা আমার নেই| নিজেকে বার বার ভাগ্যবান মনে হয়| ভালো থেকো সবাই|
জন্মদিন মানে আমার কাছে হই-হুল্লোড় নয়। জন্মদিন মানে স্মৃতিচারণ। ফেলে আসা সময়ের রোমন্থন। জীবন থেকে কতটুকু সময় ভালোবাসা, যুদ্ধ আর শিল্পে অপচয় হলো তাঁর হিসেব মেলানো। কতটুকু পথ হাঁটা হল, আর কতটুকু বাকি রয়ে গেল সেই গোলমেলে হিসাবটা বোধহয় জগতের জটিলতম হিসাব। এই হিসাব কোনদিনই মিলে না। আমার সবচেয়ে পুরোনো ছবিটি সম্ভবত ক্লাস ফাইভে থাকতে তোলা। নতুন স্কুলে ভর্তি, নতুন ইউনিফর্ম, আর হ্যাঁ স্টুডিওতে গিয়ে জীবনের প্রথম ছবি তোলার চাপা উত্তেজনা। জীবন তো সবে শুরু। জীবনের শ্রেষ্ঠ সময়টা গোপনে ফুরিয়ে যাচ্ছিল বুঝিনি। ছবিটা যতবার দেখি ততবার চমকে উঠি। একটা ট্রেন কত দ্রুত হারিয়ে গেল। আমার শৈশব, আহা আমার শৈশব! আজ ১ এপ্রিল, ২০২০। হারিয়ে গেল ত্রিশটি বছর। এই ত্রিশটি বছরে কত কিছুই করে ফেলার কথা ছিল। কিছুই করা হল না।
করোনা ভাইরাস প্রতিরোধে বাংলাদেশ শুরু থেকেই সাফল্য দেখিয়ে আসছে। কোয়ারেন্টাইন, লক ডাউন, আইসোলেশন ইত্যাদি শব্দ ব্যবহার করেই ভাইরাস অর্ধেক শেষ করে ফেলেছে। এ সাফল্যের মিডিয়া পার্টনার হিসেবে আছে প্রথম আলো। তাঁরা সারা বিশ্বের সাথে বাংলাদেশের পরিস্থিতির তুলনামূলক লাইভ আপডেটের ব্যবস্থা করেছে। সারাবিশ্বে আক্রান্ত ৪,২৮,৪০৫ জন, এদিকে বাংলাদেশে মাত্র ৩৯ জন। অস্থির সাফল্য। সারাবিশ্বে মারা গিয়েছে ১৯,১২০ জন, বাংলাদেশে মারা গেছে মাত্র ৫ জন। পুরাই মাথা নষ্ট। এমন একটি সত্যবাদী মিডিয়া থাকলে মিথ্যা ছড়ানোর জন্য আর কিছু দরকারই হয় না। বাংলাদেশে করোনা ভাইরাসে আক্রান্ত এবং মৃতের সংখ্যা (প্রথম আলো অনুযায়ী) একেবারেই নগণ্য হলেও দেশের পরিস্থিতি তা বলছে না। চারদিকে থমথমে। অফিস, আদালত, স্কুল, কলেজ সব বন্ধ ঘোষনা করা হয়েছে। এত নগণ্য সংখ্যার পরও যখন সব বন্ধ ঘোষনা করে আয়োজন করে সতর্কতা নেয়া হয় তখন সত্যিকার সংখ্যাটা নিয়ে মানুষের মনে বিভ্রান্তি থাকাই স্বাভাবিক। জাতি যখন দিশেহারা তখনই একজন যোগ্য কান্ডারী হয়ে এলেন মাননীয় প্রধানমন্ত্রী। আসন্ন স্বাধীনতা দিবসকে সামনে রেখে তিনি জাতির উদ্দেশ্যে দিলেন এক দিক-নির্দেশনামূলক ভাষণ। ধর্ম বর্ণ ভুলে একযোগে কাজ করতে হবে। বিএনপি আর জাতীয় পার্টি বলে আজ কোন বিভেদ নেই, প্রয়োজনে হরকাতুল জিহাদ এবং জামাত-নেজামে পার্টিও আসতে পারে। তবে জাসদ আনা যাবে না। এরা ঘাতক। সবাইকে ঘরে থাকতে হবে। প্রয়োজনে খাটের নিচে ঢুকে যেতে হবে। আর মুক্তিযুদ্ধের চেতনা তো থাকবেই। প্রধানমন্ত্রী অতীতেও দেশের বিভিন্ন ক্রান্তিলগ্নে দেশকে খাদের কিনার থেকে তুলে এনেছেন। বাংলাদেশে এক সময় গণতন্ত্র যায় যায় অবস্থা। জিয়াউর রহমান ৫০% শেষ করে দিয়েছেন। এরশাদ দিলেন আরো ৪০%। অতঃপর প্রধানমন্ত্রী খাদের কিনার থেকে তুলে আনলেন পুরো জিনিসটি। যদিও তুলে আনার সময় অতিরিক্ত চাপে গণতন্ত্রের অঙ্গ-প্রত্যঙ্গ বেশিরভাগই গুড়া হয়ে গেছে। আজও ঠিক একইভাবে জাতির ক্রান্তিলগ্নে জাতিকে উদ্ধার করলেন দিক-নির্দেশনা দিয়ে। দেশে সেনা মোতায়েন করা হয়েছে। করোনা ভাইরাস কোন প্রকার নাশকতার চেষ্টা করলে সেনাবাহিনি ট্যাংক, মর্টার ব্যবহার করার সকল প্রস্তুতি নিয়ে রেখেছে। রাস্তায় কাউকে ঘুরঘুর করতে দেখলে আর্মিরা তাদের ধরে নিয়ে কানে ধরে উঠবস করিয়ে ছেড়ে দিচ্ছে। মানুষ এতে বেশ মজা পাচ্ছে। আমাকে একজন জানালেন, তিনি এইমাত্র কান ধরে উঠবস করে এলেন। পুরো ব্যাপারটি বেশ নাকি আনন্দের। প্রথমে লাইন ধরানো হয়। এরপর একজন একজন করে উঠবস। সেনাবাহিনি নাকি জানিয়েছে আরেকবার রাস্তায় দেখলে কাপড়-চোপড় খুলে ছেড়ে দেয়া হবে। এই ঘটনায়ও ভদ্রলোক দারুণ খুশি। আমি তাঁর কাছে খুশির কারণ জানতে চাইলে তিনি বললেন, একই শাস্তি তো মেয়েদের জন্যও হবে। হেভী মজা। আমি বললাম, তা তো বটেই। বাঙালি মজা খোঁজার এক অলৌকিক ক্ষমতা নিয়েই জন্মায়। আকাশে মজা, বাতাসে মজা, বাঁচলে মজা, মরলেও মজা। করোনা ভাইরাস প্রতিরোধে বাংলাদেশ যখন অভাবনীয় সাফল্যের মধ্য দিয়ে যাচ্ছে ঠিক এই সময়ে জেল থেকে মুক্তি পেলেন ‘গণতন্ত্রের মা’ বেগম খালেদা জিয়া। মাদার অফ হিউম্যানিটি আর মাদার অফ ডেমোক্রেসি দুইজনকে একসাথে দেখে করোনা ভাইরাস কিছুটা ভড়কে যেতে পারে বলে ধারনা করা হচ্ছে। বিএনপি জানিয়েছে, এটি বিএনপির রাজপথের কঠোর আন্দোলনের ফসল। তবে অনেকেই বলছে এটি করোনা ভাইরাসের সংক্রমণের ফসল। কারণ বিএনপি কোন আন্দোলনই করেনি। দলটি ‘ঈদের পরে’ ছাড়া আন্দোলন করতে অক্ষম। করোনা ভাইরাস প্রতিরোধে কিছু কোয়ারেন্টাইন সেন্টার খোলা হয়েছে। সেগুলোর অবস্থা দেখে সেখান থেকে সবাই পালাচ্ছে। পালানোর সময় লাইট, ফ্যান এবং টয়লেটের বদনাগুলো নিয়ে যাচ্ছে। কেউ কেউ টয়লেটে রাখা 'বাংলা টিস্যু'র বান্ডিল খুলেও নিয়ে যাচ্ছে। প্রতিদিন রাতেরবেলা হেলিকপ্টার দিয়ে এক কাল্পনিক ওষুধ ছিটানো হচ্ছে পুরো দেশে। সেই জীবনরক্ষাকারী ওষুধটি আকাশে ছিটিয়ে কী লাভ তা জানা যায় নি। গবেষনা বলছে করোনা মহাকাশে এখনও বিস্তার লাভ করেনি। বাংলাদেশের মানুষ যে কতটা ধর্মপ্রাণ তা করোনা না এলে অজানাই থেকে যেত। তাঁরা ইনবক্সে চব্বিশ ঘন্টা অন্যকে সুরা, দোয়া ইত্যাদি পাঠাচ্ছে ফরোয়ার্ড করে। যে পাচ্ছে সে আবার দ্রুত আরেকজনকে ফরোয়ার্ড করে দিচ্ছে। সবাই ধরে নিচ্ছে আরেকজন ইবাদত করে দুনিয়াকে রক্ষা করবে। আর দুনিয়া রক্ষা পেয়ে গেলে আমি নিজে তো রক্ষা পাচ্ছিই। কারণ আমিও দুনিয়ার ভেতরেই আছি। এটা কোন কঠিন হিসাব না। এটা অতি সরল হিসাব। নানান ধরনের কায়দা কানুন করে করোনাকে যখন কব্জায় আনার চেষ্টা করা হচ্ছে তখনই বের হলেন এক সূফী সাধক। নাম তাঁর ইব্রাহীম, তবে মেডিকেল সায়েন্সে তাকে ডাকা হয় ‘দ্যা গ্রেট ইব্রাহিম সিনা’ বলে। তিনি স্বপ্নে পেয়েছেন এক অলৌকিক চিকিৎসা। তিন পিস থানকুনি পাতা ব্লেন্ডার দিয়ে জুশ করে খেলে করোনা নিপাত হয় মাত্র পৌনে তিন মিনিটে। যুগান্তকারী এ আবিষ্কার চিকিৎসাশাস্ত্রকে দিয়েছে প্রবল ঝাঁকুনি। বাংলাদেশের এতবড় আবিষ্কার দেখে বসে নেই প্রতিবেশি দেশ ভারত। সেখানেও এক গুরুদেব দেখে বসেছেন আরেক অলৌকিক স্বপ্ন। বাতলে দিয়েছেন করোনা থেকে বাঁচার অভিনব ফর্মুলা। মাম পানির বোতলে এক লিটার গো-মূত্র সেবনই মানবজাতিকে বাঁচাতে পারে এই অভিশাপ থেকে। এরপর থেকেই সবাই লাইন দিয়ে লিটারে লিটারে গো-মূত্র কিনছে। মহামতী নরেদ্র মোদি এবং অমিত শাহও এক বোতল করে কিনে ফ্রিজে রেখেছেন বলে জানিয়েছে দ্যা হিন্দুস্তান টাইমস। ‘মানসিকতা’ উন্নত বিশ্ব আর তৃতীয় বিশ্বে বোধহয় পার্থক্য এই এক জায়গাতেই। আমরা আতঙ্কের অভিনয় করে আনন্দ পাই। আনন্দ যে পাচ্ছি সেটা প্রকাশ পায় সমাধান খোঁজার উছিলায় আমাদের নাটকীয় কার্যাবলীতে। উন্নত বিশ্ব করছে গবেষণা। আমরা হাত গুটিয়ে বসে সেদিকে তাকিয়ে আছি। তাঁরা যেই ভ্যাক্সিন আবিষ্কার করে ফেলবে আমরা চিৎকার করে সফলতার ঘোষনা দেব।
করোনা ভাইরাস আতঙ্কে থমথমে পরিস্থিতি – আপনারা কেউ ঘর থেকে বের হবেন না, কারো সাথে হাত মিলাবেন না, বাচ্চারা শিক্ষাপ্রতিষ্ঠানে যাবে না, এমনকি মসজিদেও কেউ যাবেন না। ঘরে বসে আল্লাহ-খোদাকে ডাকুন। হে প্রভু, মোরে রক্ষে করো ভগবান। এসব দেখে এটি ধরে নেয়াই শ্রেয় যে আর বাঁচার কোন আশা নেই। যমরাজ এসে উপস্থিত হয়েছেন। আধ্ন্যাতিক লাইনই শেষ ভরসা। বাংলাদেশ অবশ্য সুপ্রাচীনকাল থেকে আধ্ন্যাতিক লাইনেরই দেশ। বর্তমান প্রধানমন্ত্রী দায়িত্ব নেয়ার আগে গায়েবীভাবেই এই দেশ পরিচালিত হতো বলে বইপত্রে পাওয়া যায়। দেশে যখন অশুভ ছায়া, আরেকদিকে ভিন্ন চিত্র। আতঙ্কের মধ্যেও আতশবাজির উৎসব দেখা গেল ঢাকা শহরে। প্রচুর লোক নিয়ে আয়োজন করে বেলি ডান্স দিতে দেখা গেল কিছু মানুষকে।দেশে কি আতঙ্কের উৎসব পালিত হচ্ছে নাকি উৎসবই আতঙ্ক হয়ে উদযাপিত হচ্ছে বোঝা গেল না। তবে যে মহাপ্রহসনের আয়োজন করা হয়েছিল তা আপাতত সম্ভব হয় নি। একজন মহান ব্যক্তিকে শ্রদ্ধা জানানোর ব্যয়ের চেয়ে শ্রদ্ধা জানানোর মঞ্চ নির্মাণের ব্যয় যখন কয়েকশো গুন বেশি হয়ে যায় তখন তা প্রহসন তো বটেই। মাইকেল মধুসূদন বেঁচে থাকলে এই প্রহসনের নাম দিতেন ‘একেই কি বলে অসভ্যতা’। করোনা ভাইরাস বাংলাদেশে ঢুকেছে কি ঢুকেনি এটি নিয়ে প্রথম কিছুদিন কানাঘুষা চলে। কেউ কেউ বলেন ইতালি থেকে তিনজন এই ভাইরাস নিয়ে দেশে ঢুকেছে। তবে ইতালি ফেরত সেই ব্যক্তিরা ক্ষুব্ধ প্রতিক্রিয়া জানান। তাঁরা বলেন, বাংলাদেশে ঢুকেই তাঁরা জোরপূর্বক আক্রান্ত হয়েছেন এই ভাইরাসে। এসব টাল্টিবাল্টি কথা শুনে প্রধানমন্ত্রী ধমক দিয়ে বলেন, করোনা প্রতিরোধের প্রস্তুতি বাংলাদেশের আছে। এসব নিয়ে চিন্তার কিছু নেই। করোনার প্রতিষেধক পকেটে নিয়ে বাংলাদেশি ডাক্তাররা ঘুরছে। তাঁর বক্তব্যে চমকে উঠেন চীনের প্রেসিডেন্ট শি চিন পিং, কারণ চীন এখনও কিছুই আবিষ্কার করতে পারে নি। স্বাস্থ্যমন্ত্রী জানান, করোনা শনাক্ত করার জন্য ডায়বেটিস মাপার যন্ত্রের মত একটি যন্ত্র আনা হচ্ছে বিদেশ থেকে। সেটি আনার পর তিনবেলা করোনা ধরা পড়বে। আর ভয় নাই। ওবায়দুল কাদের বলেন, করোনার প্রাদুভাব এই দেশে প্রথম হয়েছিল জিয়াউর রহমানের আমলে। কাজেই কেউ মারা গেলে মৃত্যুর দায় বিএনপিকেই নিতে হবে। করোনা যে একটি গুজব সেটিই প্রতিষ্ঠিত হয়ে গেল। এই দেশে এমনিও করোনা ঢুকতে পারবেনা। এটি হযরতের দেশ। পূত পবিত্র দেশ। করোনা বৌদ্ধ-খ্রিষ্টান দেশের ভাইরাস। সুখে শান্তিতেই দিনকাল যাচ্ছিল। ইউনেস্কো রেডি। জনগনের টাকায় আয়োজন শেষ, মঞ্চ প্রস্তুত। মোদিজি আসছেন, ভিরাট কোহলী আসছেন, লদাকালদকি করার জন্য আসছেন আনুশকা। আচমকা অলৌকিক ছায়া, শোকের মাতম। স্কুল, কলেজ, এবং ‘ইউনিবারসিতি’ বন্ধ ঘোষনা। ঘর থেকে বের হওয়া যাবে না। সারাদিন খালি হাত ধুতে হবে। ধুতে থাকো, ধুতে থাকো। ঘটনা কী? দেশে এবার ফাইনালি করোনা ভাইরাস ঢুকেছে। এবার মিডিয়াও শুরু করলো – অমুক হাসপাতালে একশোজন আক্রান্ত রোগী, তমুক জেলায় সহস্রাধিক, কিছু কিছু জেলায় সংখ্যাটা মিলিয়নে পা রেখেছে। বাতাস যখন যেদিকে মিডিয়া তখন সেদিকে। ইউটিউবাররাও ব্যস্ত সময় কাটাতে লাগলো – যেভাবে করোনা থেকে বাঁচবেন, পাঁচটি গাছের পাতা যা করোনা থেকে বাঁচায়, করোনার কথা বাইবেলেও আছে, করোনায় আক্রান্ত হলেন আন্ডারটেকার। তামাশার দেশে নন স্টপ তামাশা চলতেই থাকলো। একদিকে পরিসংখ্যানিক তথ্য দিয়ে দিয়ে আতঙ্ক ছড়িয়ে আরেকদিকে আতশবাজি দিয়ে চলতে থাকলো শোকের উৎসব কিংবা উৎসবের শোক। করোনা ভাইরাসের প্রথম সংক্রমণ হয়েছিল চীনের হান ও ইয়াংসিকিয়াং নদীর মধ্যবর্তী সীমান্তে অবস্থিত নগরী উহানে। চীন সেখান করোনা ভাইরাসকে রুখে দিতে যেসব পদক্ষেপ নিয়েছিল তা বিশ্ববাসীকে করে দিয়েছিল হতবাক। তাঁরা মাত্র ১০ দিনে এক হাজার শয্যার হাসপাতাল নির্মাণ করেছিল। উহান নগরীকে বিছিন্ন করে দিয়েছিল সম্পূর্ণভাবে। পুরো কাজটিই তাঁরা করেছিল একদম নিঃশব্দে। চীনের প্রেসিডেন্ট তাদের এই কাজকে চীনের আধুনিক প্রযুক্তি ও শক্তিমত্তার পরিচায়ক হিসেবে তুলে ধরেন নি। তিনি বিশ্ববাসীকে এই ম্যাসেজ দিয়েছেন যে, জরুরি মুহূর্তে পদক্ষেপ না নিয়ে যে সাফল্যের হিসাব করতে বসে সে মানসিকতায় অনুন্নত ও অযোগ্য। চীন সেই দলে নয়। সবচেয়ে অবাক করা বিষয়, মাত্র কয়েকদিন আগে চীন তাদের উহান নগরীর যাবতীয় কলকারখানা খুলে দিয়েছে। উহানে থাকা সকল জাপানি কোম্পানিগুলোও তাদের কাজ শুরু করেছে। জনজীবন স্বাভাবিক অবস্থায় ফিরেছে। উহানে দীর্ঘসময়ে এই ভাইরাসে আর কেউ আক্রান্ত হয়নি। করোনাকে চীন মুছে ফেলেছে উহান থেকে। পৃথিবীবাসীর পক্ষ থেকে করোনা নামক অভিশাপের বিরুদ্ধে এটিই প্রথম বিজয়ের সংবাদ। মানবজাতি বনাম ঘাতক ব্যধির এই যুদ্ধে নীরব বিজয় ঘোষনা করেছে সুপারপাওয়ার চীন। বাংলাদেশে করোনায় আক্রান্তের সংখ্যা কম নয়। কোয়ারেন্টাইনে আছেন অসংখ্য মানুষ। কোন কার্যকর পদক্ষেপ নেই। চীন তাঁর সাফল্যের ব্যাপারে নীরব থাকলেও তথ্যমন্ত্রী হাসান মাহমুদ আজ এক সংবাদ সম্মেলনে জানিয়েছেন, আমরা করোনা নিয়ন্ত্রনে সফল হয়েছি। কোন মানদন্ডে তিনি সফল হলেন তা অজ্ঞাত। বিশ্বমানবতা যখন সংকটে পড়ে তখন ফাঁকা সাফল্যের হিসাব করতে বসে একদল গোপালভাড়। তাঁরা সমাধান না খুঁজে সংখ্যায় গুণে নিজেকে সফল প্রমাণ করার বাহাসে লিপ্ত হয়। এদের সাফল্য দেখে অবাক হওয়ার জন্য আরেকপাল ভাড়কে এরা আগে থেকেই রেডি করে রাখে। সব মিলিয়েই ভয়ে ভয়ে আতশবাজি পুড়িয়ে চলতে থাকে এক মধ্যম আয়ের সার্কাস।
পাঠক, বন্ধু, প্রাণপ্রিয় শিক্ষার্থী ও শুভাকাঙ্ক্ষীদের নিয়ে কেটে গেল আরেকটি বইমেলা। এবার অনেক পাঠকের সাথেই দেখা হয়ে গেল। অনেকে বই কিনেছেন কিন্তু দেখা হয় নি। কেউ কেউ বই কিনে সুন্দর কিছু ছবি তুলে আমাকে পাঠিয়েছেন। আমি অভিভূত ও আনন্দিত। ধন্যবাদ ও কৃতজ্ঞতা তাদের সকলকে যেসব প্রিয় পাঠকের সাথে দেখা হল এবং যাদের সাথে দেখা হল না, যেসকল বন্ধুকে কাছে পেলাম এবং যেসকল বন্ধুকে পাওয়া হল না। ভালো থাকুক সবাই। #বইমেলা২০২০
২১শে ফেব্রুয়ারি গেল। বইমেলা পা রাখলো তাঁর শেষ দশদিনে। ফেব্রুয়ারি মাসে অবশ্য শেষের দুইদিন আগে থেকেই ছেটে ফেলা হয় ক্যালেন্ডার থেকে। প্রথম একদিনও ছেটে ফেলা হয় ইলেকশন করে। তবে লিপিয়ার এর মাধ্যমে একদিন আবার বাড়িয়ে দেয়া হয়। ধন্যবাদ মাননীয় প্রধানমন্ত্রীকে। যাই হোক, বইমেলায় এবার ভয়াবহ সাহিত্যসংকট দেখা দিয়েছে। ইউটিউবার, ফেসবুকারদের সংক্রামক ‘সা-হি-ত্যে’ বইমেলায় ডায়রিয়ার মত হয়েছে। ওরস্যালাইন দিয়েও কাজ হচ্ছে না। কথা শিল্পী সোলায়মান সুখনের একটি বই এসেছে। শরৎচন্দ্র পরবর্তী সময়ে অনেকেই তাকে বাংলা সাহিত্যের সবচেয়ে জনপ্রিয় কথাশিল্পী হিসেবে গণ্য করেন। গত বইমেলায় তিনি ‘ক্যান্সার’ নিয়ে একটি বই লিখে আলোড়ন সৃষ্টি করেছিলেন। মেডিকেল সায়েন্সকে তিনি কাতুকুতু দিয়ে নাড়িয়ে দিয়েছিলেন। বইটির নাম ‘মস্তিষ্কে ক্যান্সার’। ব্রেইন ক্যান্সারের প্রতিষেধক নিয়ে ধারণাপাত করা এটিই চিকিৎসাশাস্ত্রে প্রথম বই। আধুনিক ইবনে সিনাখ্যাত এই জনপ্রিয় কথাশিল্পী এবার আরেকটি বই নিয়ে এসেছেন। নাম – সমুদ্র থেকে সমতলে। সমুদ্রতলে ছড়িয়ে থাকা জানা অজানা বিভিন্ন বিষয় তিনি তুলে এনেছেন নিপুনভাবে এবং দেখিয়েছেন এগুলো থেকে কীভাবে মোটিভেশন পাওয়া যায়। একবার সমুদ্রে সাতার কাটতে গিয়ে তিনি দেখলেন, একটি তিমি মাছ খপ করে একটি ছোট সাইজের হাঙ্গরকে গিলে খেলে ফেলল। ঘটনাটি থেকে কোন মোটিভেশন বের করে আনা সম্ভব কিনা? বিষয়টি নিয়ে তিনি তাঁর ক্ষুরধার মস্তিষ্ক দিয়ে ভাবলেন। হাঙ্গরটিকে গিলে খেয়ে ফেলায় সমুদ্রে একটি হিংস্র প্রাণি কমে গেল। এতে সমুদ্রের অন্যান্য অনেক প্রাণির জীবন বাঁচবে। ঢাকা শহরে যদি একটি তিমি মাছ এনে এভাবে সব হিংস্র মানুষকে গুলোকে গিয়ে খাওয়ানো যায় তাহলে ঢাকা শহরেও অনেক মানুষের জীবন বাঁচবে। আইডিয়া! গত বইতে তিনি তাঁর গাড়িকে ফোকাস করেছিলেন। ঘুরে ফিরে তিনি তাঁর মূল্যবান গাড়িটিতে একবার উঠতেন, আরেকবার নামতেন। এইবার তিনি ফোকাস করেছেন একটি ডলফিনকে। সেটির পীঠে উঠে একবার সমুদ্রে ডুব দেন, আরেকবার ভেসে উঠেন। সহজ কথায়, চমৎকার একটি বই এটি। উপকূলীয় অঞ্চলের প্রত্যেকটি জীবিত মানুষের এটি কেনা উচিত। রবীন্দ্রনাথ বেঁচে থাকলে এই অমর কথাশিল্পীকে দেখে হয়তো ফেসবুকে লিখতেন, কিছু প্রজাতীর মনুষ্য সন্তান বহি রচনা করে তাহা বিক্রয় করিয়া কোটিপতি হইবার আকাঙ্ক্ষায়, কেহ কেহ রচনা করে নারীর মন পাইবার তরে। পরিতাপের বিষয় হইলো, বিক্রয় যতই হউক, এই পদের গ্রন্থ লিখিয়া নোবেল পাওয়া নিতান্ত অসম্ভব। পারলে আমার মতো লিখো। বই বিক্রয় না হইলেও, নোবেল এক প্রকার কনফার্ম। প্রিয় পাঠিকারা, আমার ‘নৌকাডুবি’ বইটি গতকাল মেলায় আসিয়াছে। বাংলা একাডেমিতে ঢুকিয়া সোজা গিয়ে ডান দিকে মোড় নিলেই আমার স্টল। বইটি পড়িয়া দেখিতে পারো। নাম শুনিয়া আওয়ামী লীগের বই মনে হইলেও, ইহা পুরাপুরি নিরপেক্ষ সাহিত্য। ইউটিউবারদের সাহিত্য পড়তে পড়তে পাঠকসমাজ যখন ত্যাক্ত বিরক্ত তখন দেহবন্টনের ক্ষুরধার কবিতা নিয়ে হাজির হয়েছেন মারজুক রাসেল। কবিতায় ‘তোমারে খাইতে পারলাম না’ শীর্ষক লাইনে তিনি তুলে ধরেছেন একজন অনাহারীর যন্ত্রনা যা পাঠক হৃদয়কে ক্রমাগত দগ্ধ করে, জাগিয়ে তোলে হাহাকারের বহমান নদী। কেউ কেউ অবশ্য পুরাটা বইটি এক গ্রাসে শেষ করে বলেছেন, হায় রে সমাজ। পুরা জেনারেশন ফিনিশ। পরে তারা আবার ক্ষমা চেয়েছেন ভাষার মাসে ইংরেজি শব্দ বলার জন্য। সেই ক্ষমা তারা চেয়েছেন হিন্দিতে – মাফ কার দে মুজে কালিয়া। কবি কাজী নজরুল ইসলাম বেঁচে থাকলে মারজুক রাসেলের বই বিক্রয় দেখে ফেসবুকে লিখতেন, ভালো লিখিয়াছিস! তোর গ্রন্থে যৌবনের উচ্ছ্বাস দেখিয়াছি, বিদ্রোহের ঝঙ্কার শুনিয়াছি, কিছুটা সুড়সুড়িও প্রত্যক্ষ করিয়াছি। তবে সেইটা তোর ক্রেডিট নহে, যাহারা অকারণে তোর গ্রন্থ নিয়া মাতামাতি করিতেছে তাহাদিগের ক্রেডিট। এইসব বই লিখিয়া জাতীয় কবি হওয়া যায় না। পাঠক বন্ধুরা আমার স্টলে আসিয়া ঘুরিয়া যাইয়ো। রবীন্দ্রবাবুর স্টলের পাশেই আমার এতিম স্টলটি। আমার নতুন বই অগ্নিবীণা গ্রন্থটি পড়িয়া দেখিতে পারো। আগুনের মত গরম বই। হেভি ফিল। এই বছর ভ্রমনকাহিনি নিয়ে উপস্থিত হয়েছে এক ইউটিউবার চেংড়া। সৈয়দ মুজতবা আলীর পরে ভ্রমন কাহিনি নিয়ে বাংলা সাহিত্যে কাউকে কাজ করতে কমই দেখা গেছে। সাহিত্যে ভ্রমন কাহিনির এই করুণ পরিণতি দেখে যে বালকটি এগিয়ে এসেছিল তাঁর নাম এই মুহূর্তে মনে নেই। ইউটিউবে ঢুকে ফানি ভিডিও লিখে সার্চ দিলে হয়তো মনে পড়বে। বাসায় নেট নেই। মুজতবা আলী বেঁচে থাকলে ফেসবুকে তাঁর ভেরিফাইড পেজে লিখতেন, ইহাদিগকে ‘ছ্যাচামাইর’ দেয়া উচিত। পাটক্ষেতে গমনের কাহিনিকে ভ্রমন কাহিনি নামে চালাইবার পূর্বে ভ্রমন কাহিনির সংজ্ঞা জানা আবশ্যক। ‘আমার দেখা কচুক্ষেত, পাটক্ষেত, ধানক্ষেত’ ইত্যাদি বিষয়ে লিখিবার পূর্বে জানা উচিত এই স্থানগুলি বাংলাদেশেই। এগুলি সবাই-ই দেখেছে। এবারের মেলায় প্রবীণ কথাশিল্পী ওবায়দুল কাদেরের একটি শিহরণমূলক বই বের হয়েছে। নাম ‘আমি শিহরিত’। বইটির ইংরেজি অনুবাদের শিরোনাম ‘ফিলিং শিহরণ’। আমার পরিচিত অনেকেই বই লিখেছে এবার। এক মহিলার ২০০ তম বই এবার বের হয়েছে। তবে তিনি সন্তুষ্ট নন। তিনি আমাকে বললেন, এক জীবনে হাজারখানেক বই লিখতে না পারলে সেই জীবন নিয়ে বেঁচে থেকে লাভই কী? আমি মহিলাকে সান্ত্বনা দিয়ে বললাম, ভেঙ্গে পড়বেন না। তিনি আমাকে জিজ্ঞেস করলেন, আপনার কয়টি বই বের হয়েছে? আমি বললাম, পাঁচটি। তিনি অবাক হয়ে বললেন, আপনি এখনও বেঁচে আছেন! আমার পরিচিত এক পিচ্চি ইতিহাসের দু’টি বই বের করেছে। ‘যেভাবে নিহত হলেন বঙ্গবন্ধু ও জিয়াউর রহমান’ নামক এই বইটি পড়লেই জানা যাবে পর্দার অন্তরালের কাহিনি। ‘আমার দেখা তিনটি সেনাবিদ্রোহ’ নামক আরেকটি রোমহর্ষক বই সে রচনা করেছে। এই পিচ্চির জন্ম ২০০৫ সালে। আমার কাছে তাঁর বইটি সায়েন্স ফিকশন জাতীয় মনে হয়েছে। কারণ ২০০৫ সালে জন্মগ্রহন করে ১৯৭৫ সালের ইতিহাসকে ‘আমার দেখা’ বলতে গেলে অবশ্যই তাকে টাইম মেশিনে চড়ে অতীতে ভ্রমন করতে হবে। বই বিক্রি হচ্ছে বেশ। কারো কারো বই প্রকাশ হওয়ার আগেই সব কপি বিক্রি শেষ। কারোটা প্রকাশের তিন মিনিটের মাথায় স্টক শেষ। এমনকি কারো কারো বইটি রচিত হওয়ার আগেই বিক্রি হয়ে গেছে বলেও জানা গেছে। সাহিত্যশূন্যতার এই বাজারে জাফর ইকবালই সেরা সাহিত্যিক। ‘গর্তে বসবাস’ নামে তিনি মুক্তিযুদ্ধের উপর একটি আত্মজৈবনিক গ্রন্থ রচনায় নিবিষ্ট আছেন বলে জানা গেছে। সেই সাথে টুনটুনি আর ছোটচাচ্চু তো আছেই। আমার ব্যক্তিগতভাবে মনে হয় এপার বাংলার সর্বশেষ সাহিত্যিকের নাম ‘হুমায়ূন আহমেদ’। তাঁর পরে আর কেউ আসেন নি। আসার সম্ভাবনাও ক্ষীণ। বছরের পর বছর তিনি বইমেলায় একক আধিপত্য বজায়ে রেখেছিলেন। জনপ্রিয়তায় বাংলা সাহিত্যে তাঁর ধারে কাছে কেউ ছিলেন বলে জানা যায় না। সুনীল গঙ্গোপাধ্যায় বলেছিলেন, আমার কাছে মনে হয়েছে হুমায়ূন আহমেদ শরৎচন্দ্রের চেয়েও বেশি জনপ্রিয়। হুমায়ূন আহমেদের জনপ্রিয়তা এতই বেশি ছিল যে তাঁর সমকালীন সাহিত্যিকদের মধ্যে জনপ্রিয়তায় ২য় অবস্থানে কে ছিলেন সেটির খবর কেউ জানতোই না। অনেকের মতে ২য় অবস্থানে থাকা সেই মহান ব্যক্তিটির নাম ‘ইমদাদুল হক মিলন’। ‘ইমদাদুল হক মিলন’ ভদ্রলোককে নিয়ে কিছু কথা বলে শেষ করব। এই ভদ্রলোক তাঁর জনপ্রিয়তা বুঝাতে নিজের বই এর লেখক পরিচিতিতেই লিখে দেন যে, তাঁর অটোগ্রাফ নিতে একবার এত পাঠক এসেছিলেন যে স্টলটাই ধ্বসে পড়েছিল। স্টল ধ্বসে পড়ার দিক থেকে বাংলা সাহিত্যে খুব সম্ভবত তিনিই সবচেয়ে জনপ্রিয়। আমার পরিচিত এক কবি কিছু অসাধারণ কবিতা নিয়ে পথে পথে ঘুরছে কয়েক বছর ধরে। কয়েকটি প্রকাশনীতে সে গিয়েছিল কবিতার পাণ্ডলিপি নিয়ে। কাজ হয় নি। বর্তমানে সে একটি অদ্ভুত কাজ করছে। রাস্তার বিভিন্ন দেয়ালে রাতের অন্ধকারে কবিতাগুলো লিখে আসছে। কবির নাম উল্লেখ করছে না। কবিতার শেষে একটি ছোট্ট নোটঃ কবিতা বিক্রি হয় না। অনুভূতি আর ভালোবাসা এই দু’টি জিনিস বিক্রির জন্য নয়।
মহান আল্লাহ্‌র ইচ্ছায় প্রকাশিত হল আমার ৫ম উপন্যাস 'অহর্নিশ'। বইটি আজ থেকে বইমেলায় পাওয়া যাবে। বইঃ অহর্নিশ লেখকঃ জন রাসেল প্রচ্ছদঃ সুমী আহমেদ ধরণঃ সমকালীন উপন্যাস প্রকাশনীঃ তৃণলতা প্রকাশ স্টল নাম্বারঃ ৩৪৬-৩৪৭ সকল বন্ধু, পাঠক ও শুভাকাঙ্ক্ষীর আমন্ত্রন রইলো স্টলে।
নির্বাচন কমিশন কর্তৃক জনগণের ‘ভূতাধিকার’ নিশ্চিত প্রসঙ্গে – সিটি কর্পোরেশন নির্বাচন উপলক্ষে এই বছর পিছিয়ে গেছে বইমেলা এবং এস.এস.সি পরীক্ষা। দু'টি উল্লেখযোগ্য ইস্যু থাকায় ইলেকশনের মত জনগণের সাথে সম্পর্কবিহীন একটি ব্যাপারকে মানুষ সহজেই ভুলে গেছে। সদ্য নির্বাচিত মেয়রেরা অবশ্য শুরুতেই সফল। ইলেকশন শেষে ঢাকাবাসীর সবচেয়ে বড় প্রাপ্তি ছিল – ‘শব্দ দূষন’ থেকে মুক্তি পাওয়া। এটিই সম্ভবত নতুন মেয়রদের প্রথম সফলতা কারণ এটি তারা নিজেরাই সৃষ্টি করে যাচ্ছিলেন। নির্বাচনের ফলাফলে যথারীতি কোন চমক নেই। রেফারি, আম্পায়ার, দর্শক সবই ভাড়া করে একটি দলই খেলতে এসেছিল। সাথে তারা এনেছিল ইভিএম নামক ‘ডিসিশন রিভিউ’ প্রযুক্তি। সেই দল একাই বোলিং-ব্যাটিং সব করেছে, ডিসিশন রিভিউ নিয়ে আম্পায়ারের সিদ্ধান্ত ইচ্ছেমত বদলেছে এবং জিতেছে। জিতে তারা আবার ট্রাকে উঠে কোমড় দুলিয়ে বেলি ডান্স দিয়ে গেয়েছে – মুককালা, মুকাবালা…………… এবারের সিটি কর্পোরেশন নির্বাচনে নির্বাচন কমিশনের একটি জোরালো দাবী ছিল, এবার কোন ভূত ভোট দিতে পারবে না। মৃত ব্যক্তি, ভূত, জ্বীন, এলিয়েন এবং রাক্ষস এই পাঁচ প্রজাতীর জিনিস এবার কোনভাবেই আর ভোট দিয়ে ফলাফল বদলে ফেলতে পারবে না, যা অতীতে অনেকবারই দেখা গেছে। এমনকি আন্ডারটেকারও ভোট দিতে পারবে না। কারণ উনাকে ‘ডেড ম্যান’ ধরা হয়। এবার আনা হয়েছে বিশেষ প্রযুক্তির ইভিএম, যা শুধু জীবিত মানুষের আঙ্গুলে ছাপই নেয়। এটির শক্তিশালী ফিঙ্গারপ্রিন্ট ব্যবস্থা রুখে দেবে যেকোন অশরীরী শক্তিকে। কাজেই এবারের সিটি কর্পোরেশন ইলেকশনে ভোট জালিয়াতির কোন সুযোগ নেই। এবার এমন এক প্রযুক্তি আনা হয়েছে যে, মানুষ মেশিনকে চালাবে না, উল্টা মেশিনই মানুষকে চালাবে। দুনিয়ার এমন কোন শক্তি নেই যে জাল ভোট দিতে পারবে। প্রতিসম্প্রতি চীন এই মেশিন বাংলাদেশ থেকে কেনার আগ্রহ প্রকাশ করেছে। কারণ তারাও তাদের দেশে চায় স্বচ্ছ নির্বাচন। মেশিনটি বানিয়েছে বাংলাদেশ সেনাবাহিনি। তবে ধন্যবাদ প্রধানমন্ত্রীকে। এই স্বচ্ছতাই চাইছিলাম। ইভিএমে ভোট জালিয়াতির অভিযোগ পুরোনো। ইভিএম মেশিনের প্রথম উদ্ভাবনকারী ও প্রয়োগকারী দেশ জার্মানি। তাদের দেশেই এটি তারা নিষিদ্ধ করেছে। কারণ তারা খুব দ্রুতই উপলব্ধি করেছে – স্বচ্ছতা ব্যাপারটার সাথে প্রযুক্তিগত ব্যাপার জড়িত নয়, বিবেক জড়িত। প্রযুক্তি শুধু একটি ব্যাপারকে সহজ করতে পারে, নিরপেক্ষ নয়। চুরি করার ইচ্ছা থাকলে মেশিন দিয়ে সেটি করা আরো সহজ। কারণ মেশিন প্রতিবাদও করতে পারে না, রুখেও দিতে পারে না। যথারীতি ভোট অনুষ্ঠিত হলো। ইভিএমের প্রাপ্ত ফলাফলে ঢাকা দক্ষিণ থেকে ব্যারিস্টার ফজলে নূর তাপস জিতেছেন। সরকারের দাবী, এতেই প্রমাণ হয়েছে মেশিন স্বচ্ছ। বিএনপির দাবী, এতেই প্রমাণ হয়েছে মেশিনের কলকব্জায় গ্যাঞ্জাম আচ্ছে। জনগণের ভাবনা ভিন্ন। ভোটকেন্দ্রে যারা ডিউটি করেছেন তারা দেখেছেন যে অধিকাংশ কেন্দ্রে বিএনপি প্রার্থী একটি ভোটও পায় নি কিংবা তাকে দিতে দেয়া হয়নি। কিন্তু ফলাফল গণনায় দেখা গেল তিনিও কয়েক লক্ষ ভোট পেয়েছেন। প্রশ্ন হল – যিনি খেলার মাঠেই আসেননি, তিনি কীভাবে ব্রায়ান লারার রেকর্ড ভেঙ্গে ফেললেন? জ্বীন-ভূতের বিষয়টি আবারও ঘুরে ফিরে আসে। এবারের ভোটকেন্দ্রে যে ‘বুথ’ ছিল সেগুলোকে অনেকেই বলছেন ‘ভূত’। কারণ অধিকাংশ বুথেই দেখা গেছে ভোটারের সাথে সাথে একটি ‘ভূত’ গিয়ে সেখানে ঢুকছে এবং নির্দিষ্ট মার্কায় ভোট দিতে বাধ্য করছে। কোন কোন বুথে ভোট শুরু হওয়া থেকে শেষ হওয়া পর্যন্ত এই ‘ভূতটি’ দাঁড়িয়ে ছিল। ইভিএম দিয়ে এভাবেই ইলেকশন কমিশন জনগণের ‘ভূতাধিকার’ নিশ্চিত করেছে। বাংলাদেশের রাজনীতিতে ‘এরশাদকে’ এক সময় বিশ্ববেহায়া বলা হতো। না, আমি বলতে চাচ্ছি না বর্তমান ইলেকশন কমিশনের বেহায়াপনা সেটিকে ছাড়িয়ে গেছে। তবে বললেও মারাত্নক ধরনের কোন ভুল হবে না। বাংলাদেশ সেনাবাহিনির সারাবিশ্বে সুনাম রয়েছে। তারা যুদ্ধ থামায়, ক্ষুধার্তকে খাদ্য দেয়, তৃষ্ণার্তকে এনার্জি ড্রিকং দেয়। কিন্তু নিজ দেশের ভোটকেন্দ্রে দাঁড়িয়ে তারা একটি সম্পূর্ণ সুস্থ মানুষের ভোটাধিকার নিশ্চিতে ব্যর্থ হয়। এটা বোধহয় ব্যর্থতা না, এটা আমাদের দুর্ভাগ্য। ইলেকশনের আগে এবং পরে জনজীবনে কোন পরিবর্তন নেই। কে জিতলো, কে হারলো এসব কেউ জানতেও চায় না। প্রতিদিন সকালে ঢাকাবাসীর ঘুম ভাঙ্গে অনিশ্চয়তা নিয়ে। আমরা জানি যেই জিতুক, সে এসে মাঝে মাঝে রাস্তা খুড়বে, রাস্তা মেরামত করবে। এরপর আবার রাস্তা খুড়বে, আবারও মেরামত করবে। মাঝে মাঝে ঢাকা শহর ঝাড়ু দেবে। সেটা শহরকে পরিচ্ছন্ন করার জন্য নয়, গিনেস বুকে নাম উঠানোর জন্য। বিভিন্ন রোগ মহামারী আকার ধারণ করবে। অগণিত প্রাণ ঝরে যাবে। মেয়র এসে লিফলেট বিতরণ করবেন বাড়ি বাড়ি এবং ধমক দিয়ে বলবেন, আমি সফল হয়েছি রোগ নির্মূল করতে। আমার পক্ষে চীনের মত করে সাতদিনে ১০০০ শয্যার হাসপাতাল তৈরি সম্ভব নয়। তবে আমি ইট বসানো শুরু করেছি। পদ্মাসেতু আর হাসপাতাল এক সাথেই কমপ্লিট হবে। ততদিন যদি রোগটি বেঁচে থাকে তাহলে চিকিৎসা দেয়া হবে। আমাদের নেতারা আমাদের প্রতিনিধি নয়। কাজেই আমাদের জন্য তারা কিছুই কোনদিন করবে না। তারা করবে তার চেয়ে উপরে থাকা নেতৃত্বের গোলামী। আমরা আমাদের পুরোনো সংস্কৃতি ও ঐতিহ্যের কিছুই ধরে রাখতে পারি নি। শুধু দুর্নীতি, গোলামি, দাসত্ব এগুলোকে সযত্নে ধরে রেখেছি। আমার পূর্ব পুরুষ দাস ছিল, তার পূর্ব পুরুষও ছিল। সেই ধারাবাহিকতায় আজ আমিও। 
ভোটকেন্দ্রে ইভিএম মেশিনে দুইদিন পরীক্ষামূলক ভোট গ্রহণ করলাম। একদিন ডেমোন্সট্রেটর হিসেবে, আরেকদিন পোলিং অফিসার হিসেবে। প্রথমদিন মেশিন নিয়ে ৬ ঘণ্টা ভোটকেন্দ্রে বসে থেকে সর্বমোট ১টি ভোট সংগ্রহ করতে সক্ষম হই। সেই ভোটটি এক কাউন্সিলর প্রার্থীর কর্মী এসে দয়া করে দিয়ে যায়। আজ ছিল ২য় দিন। আজ ভোট গ্রহণ শুরু হওয়া থেকেই তক্কে তক্কে রইলাম। চোখ-কান খাড়া করে বসে থাকলাম। ভোটারের ছায়া দেখামাত্রই ঝাপিয়ে পড়ে হাত পা বেঁধে ফেলতে হবে। এরপর নল ঠেকিয়ে বলতে হবে – হিসাব বোঝ না ভাতিজা? সিল মাইরা দিমু। কোন ভোটার দেখামাত্রই আমরা সবাই মিলে ঘিরে ধরি, টানা-হেঁচড়া শুরু করি। এক পর্যায়ে জানা যায় ইনি ভোটার নন, ইনি কল মিস্ত্রি। বাথরুমের কল এবং বদনা মেরামত করতে এসেছেন। আমরা অতিদ্রুত সেই ব্যক্তিকে ছুড়ে ফেলে নেক্সট ‘শিকারের’ প্রতি মনোনিবেশ করি। একটা যদি পাই-অমনি ধরে ঘাপুস ঘুপুস ভোট নেই – টাইপের অবস্থা। দুর্ভাগ্যজনকভাবে আমার ভোটকেন্দ্রটি ছিল মহিলা ভোটারকেন্দ্র। ফলে হাত পা বাধা গেল না। দিনশেষে আজও প্রাপ্ত ভোটের সংখ্যা ছিল ১টি। বহু প্রত্যাশিত সেই ভোটারটি যখন আমার কক্ষের দিকে এগিয়ে আসছিল আমি এক প্রকার শিহরণ অনুভব করা শুরু করি। দেখে যেন মনে হয় চিনি উহারে। তবে আর কাউকে পাওয়া যায় নি। শুধু একজন কৌতূহলী হয়ে জানতে এসেছিল, ধানে দিলে নৌকায় ভুট পরে কুন সুইচ দিয়া? ভদ্রলোককে সেনাবাহিনির সদস্যরা কোলে করে তুলে নিয়ে যায়। যাই হোক, এভাবেই নির্বাচন পূর্ববর্তী ‘ডেমো’ভোট গ্রহণ প্রক্রিয়া সমাপ্ত হল। বিশাল জনশক্তি নিয়োগ করে ‘ইভিএম’ নামক একটি খেলনা দিয়ে বসিয়ে রেখে দিনশেষে সম্মানী দিয়ে নির্বাচন কমিশন তাঁর দায়িত্ব পালন করেছে। এই ভোটের উদ্দেশ্য ছিল জনগণকে ইভিএমে ভোট দেয়া শেখানো। জনগণ এসব দেখতে অনীহা প্রকাশ করেছে। তাঁরা বুঝে গেছে স্লোগান এখন – তোমার ভোট আমরা দেব, যাকে খুশি তাকে দেব। ইলেকশনের প্রচারণায় এবার এসেছে নতুনত্ব। এসেছে এসেছে আবার সিলেকশন – গানটি আওয়ামী লীগ সমর্থিত প্রার্থীরা নিজেদের নাম বসিয়ে রিমিক্স করে বাজারে ছেড়েছে। এছাড়াও আছে সংসদীয় কোকিলকণ্ঠী শিল্পী মমতাজের গান। তবে বিএনপিপন্থি কোন গান বাজলেই প্রতিবাদ শুরু। শালায় শব্দ দূষন শুরু করছে। কানসা বরাবর দে ধইরা। নির্বাচনী আচরণবিধিতে স্পষ্ট আছে যে শব্দ দূষন নিষেধ। সবার আগে আইন। ঠিক আছে? প্রচারণার এক ব্যতীক্রমী পদ্ধতি অবলম্বন করেছেন ঢাকা উত্তরের মেয়র প্রার্থী আতিকুল ইসলাম। তিনি নিজের জীবনযাত্রাই বদলে ফেলেছেন। আর নয় বিলাসিতা, আর নয় ক্ষমতার দাপট, আর নয় দুর্নীতি। এবার জনগণের কাতারে দাড়াতে হবে, বলতে হবে সাম্যের কথা, পড়তে হবে তেনার মত পাতলা লুঙ্গি, শ্রমিকের ঘামে ভেজা গামছা গলায় সাপের মত পেঁচিয়ে বসে থাকতে হবে। এই ভদ্রলোক বর্তমানে অতি সাধারণ জামা গায়ে দিয়ে গলায় ফুটপাতের গামছা পেঁচিয়ে চা বিক্রি করছেন। জনগণকে কাপের পর কাপ চা খাইয়ে যাচ্ছেন নিজ হাতে বানিয়ে। প্রতি কাপ মাত্র পাঁচ টাকা। তবে মালাই চা-র দাম দশ টাকা করে নিচ্ছেন। বেশি দরদ দেখাতে গিয়ে ব্যবসায় লালবাতি জ্বালালে তো হবে না। সাবাস ম্যান, তুমিই আসল নেতা। আজ বলতে কোন দ্বিধা নাই - তোমারেই জাতি চায়। সাধারণ মানুষের কষ্ট তুমিই বুঝবা। মেয়র আতিকুল ইসলামের কাছে দল-মত বলে আলাদা কিছু নেই। সবাই মানুষ, সবাই এক আল্লাহর সৃষ্টি - এই পরিচয়ই বড়। তাই তিনি বিএনপির মহাসচিব মির্জা ফখরুলকেও আমন্ত্রন জানান এবং অতি বিনয়ের সাথে বলেন, দয়া করে ভোটটা নৌকায় দিয়েন, নির্বাচিত হলে চায়ের পাশাপাশি কফিও চালু করব দোকানে। বিএনপির লোকেরাও খেতে পারবে। আমার কাছে বিএনপি-আওয়ামী লীগ বলে কিছু নেই, সব মানুষ। তাঁর এই মহানুভবতায় অনেকেই মুগ্ধ। অনেকে তাকে বলেছেন, ‘লোকাল মহত্মা গান্ধী’। কেউ কেউ তাকে শুধু ‘গান্ধী’ বলেছেন। এটা কোন ‘গান্ধী’ তা জানা যায় নি। বিশ্লেষকরা জানিয়েছেন, এটি মহত্মা গান্ধীই। তবে ‘মহত্মা’ শব্দটি এখানে উহ্য আছে। সব কিছু সবার বুঝার দরকারও নাই। তাঁর প্রতিদ্বন্দ্বী প্রার্থীর প্রতিও তাঁর কোন ক্ষোভ নেই। সবাই-ই তো মানুষ। তাঁর প্রতিদ্বন্দ্বী প্রার্থী তাবিথ আউয়াল একদিন প্রচারণায় নামলেন রাস্তায়। কিছুক্ষণ পর তিনি বাসায় ফিরলেন মাথায় কয়েকটি আলু নিয়ে। আতিকুল ইসলাম ঘটনার কিছুই জানতেন না। জানার পর কোনভাবেই তিনি মেনে নিতে পারলেন না। এভাবে হামলা মানা যায় না। তিনি ঘোষনা দিলেন যারা এই ঘটনা ঘটিয়েছে এদেরকে তিনি তাঁর দোকানে মালাই চা আর খাওয়াবেন না কোনোদিন। তবে নরমালটা খেতে পারবে। ঢাকা দক্ষিণ থেকে নৌকা প্রতীকে দাঁড়িয়েছেন ব্যারিস্টার ফজলে নূর তাপস। প্রচারণাও চালাচ্ছেন। পোস্টার ব্যানারে ছেয়ে গেছে চারদিক। তাঁর প্রতিদ্বন্দ্বী হিসেবে কে দাঁড়িয়েছেন তা গুগল করার পর পাওয়া গেছে। ভদ্রলোকের নাম ইশরাক হোসেন। তাকে জিজ্ঞাসা করা হয়েছিল যে, প্রচার প্রচারণার কাজে কোন সমস্যা হচ্ছে কিনা। তিনি জানিয়েছেন, তিনি জীবিত আছেন। হাজারো নাটকীয়তার মধ্য দিয়ে আগামী ১ ফেব্রুয়ারি অনুষ্ঠিত হতে যাচ্ছে ঢাকা সিটি কর্পোরেশন নির্বাচন। প্রথমবারের মত এই নির্বাচন ইভিএম দিয়ে হচ্ছে। এটি নিয়ে কারো কোন আগ্রহ না থাকলেও সরকারের খুব আগ্রহ। সরকার বার বারই প্রমাণ করার চেষ্টা করছে এটি দিয়ে কোনভাবেই দুই নম্বরী সম্ভব না। নিজের প্রমাণে নিজেই সন্তুষ্ট না হয়ে নতুন নতুন প্রমাণ হাজির করছে। নির্বাচন একটি দেশের জনগণের সবচেয়ে শক্তিশালি নৈতিক হাতিয়ার যা তাঁরা শাসকশ্রেণির প্রতি নির্দিষ্ট সময় ব্যবহার করে। বাংলাদেশে নির্বাচন শাসকদের হাতিয়ার যা তাঁরা নির্দিষ্ট সময় জনগণের বিরুদ্ধে ব্যবহার করে। ব্যালট বাক্স বদলায়, প্রযুক্তি বদলায়, কৌশল বদলায়, শুধু বদলায় না আমাদের ভাগ্য।
প্রথম আলোর 'ছুটির দিনেতে' আমার প্রকাশিত লেখাঃ নাজমা ম্যাডামকে আমরা খুব পছন্দ করতাম। এই পছন্দের একটা বড় কারণ তাঁর অপরুপ সৌন্দর্য । অন্য কারণটা খুব সম্ভবত তাঁর ব্যক্তিত্ব।তিনি একটি কালো গাড়িতে করে স্কুলে আসতেন। তিনি স্কুলে পা রাখলেই পরিবেশটা বদলে যেত। নাজমা ম্যাডাম বাংলা পড়াতেন। স্কুল লেভেলে বাংলাকে একটি নখদন্তহীন নিরীহ গোবেচারা টাইপের সাবজেক্ট হিসেবেই ধরা হয়।এই সাবজেক্টে ভালো নাম্বার পাওয়া কঠিন হলেও ফেল নিতান্তই অসম্ভব ব্যাপার। নাজমা ম্যাডাম এই গোবেচারা বিষয়টি যখন পড়াতেন আমরা হারিয়ে যেতাম অন্য জগতে। তিনি যেদিন যে গল্প বা কবিতাটি পড়াবেন সেদিন তেমন করে সেজে আসতেন। গল্প-কবিতার চরিত্রগুলো আমাদের সামনে জীবন্ত হয়ে উঠতো। তিনি শাড়ি পরতেন অদ্ভুত সুন্দর করে। প্রতিটি ভাঁজে ভাঁজে লুকিয়ে থাকতো ব্যক্তিত্ব আর এক অদ্ভুত পবিত্রতা। আমরা প্রত্যেকেই চেষ্টা করতাম নাজমা ম্যাডামের ক্লাসের সেরা ছাত্র হতে। কারণ উনার প্রশংসা হাতছাড়া করার মত বোকা আমরা কেউই ছিলাম না। ক্লাসের সবচেয়ে হাবাগোবা ছাত্র সাইফুলও শরৎচন্দ্রের ছদ্মনাম মুখস্ত করে আসতো। ফলে এই একটা ক্লাসে সবাই ভালো ছাত্র ছিলাম। পড়া না পারলে নাজমা ম্যাডাম কোনদিন বকা দিতেন না। শুধু বলতেন, অনেক বিখ্যাত ব্যক্তিরাই পড়া পারতেন না। তবু তাঁরা বিখ্যাত হয়েছিলেন। কিন্তু এটাকে তুমি উদাহরণ হিসেবে নেবে না। সৃষ্টিকর্তা যাকে বিশেষত্ব দিয়ে পাঠান সে এমনিতেই বিখ্যাত হয়। আমরা সাধারণ মানুষ। আমাদের বড় হতে হলে পড়া শিখতে হবে। প্রতিটি শিক্ষা তোমাকে বড় হওয়ার পথে এক ধাপ এগিয়ে নেবে। আমরা অবাক হয়ে ভাবতাম, নাজমা ম্যাডামও সাধারণ মানুষ! এটা কীভাবে সম্ভব! এক বৃষ্টির দিনে তিনি ক্লাসে এসে ঢুকলেন। আমাদের বললেন, তোমরা কি জানো আজ বাংলা কত তারিখ? আমরা বললাম, না। আজ ২২শে শ্রাবণ। কবিগুরু এই দিনে জগতের মায়া ছেড়ে চলে গিয়েছিলেন। আজ আমরা তাঁরই একটি কবিতা পড়ব। আমরা লক্ষ করলাম তিনি একটি নীল শাড়ি পড়ে এসেছেন। তাঁর চোখে কাজল, চুলগুলো ছড়ানো এবং ঈষৎ ভেজা। তিনি কি ইচ্ছে করেই এই আয়োজনটি করেছেন? বাইরে বৃষ্টি হচ্ছে প্রচণ্ড বেগে। আমরা মুগ্ধ হয়ে তাকিয়ে রইলাম। তিনি বাংলা বইটি হাতে নিয়ে বললেন, আজ পড়াব ‘বর্ষার দিনে’ কবিতাটি। বৃষ্টিরদিনে মানব-মানবীর মনে যে সুতীব্র হাহাকার জাগ্রত হয় তা নিয়ে রচিত কবিতার মধ্যে এটি বাংলা সাহিত্যের অন্যতম শ্রেষ্ঠ কবিতা। তিনি পড়াতে শুরু করলেন। বৃষ্টি বাড়ছে। প্রচন্ড বেগে বাতাস বইছে। জানালা দিয়ে বৃষ্টির ঝাঁপটা আসছে। নাজমা ম্যাডাম পড়াচ্ছেন - যে কথা এ জীবনে রহিয়া গেল মনে সে কথা আজি যেন বলা যায় এমন ঘনঘোর বরিষায়। শ্রাবনের অবাধ্য মেঘ কবিগুরুর কবিতার মধ্য দিয়ে যেন প্রাণ পেয়েছে নাজমা ম্যাডামের ব্যক্তিত্বে। পড়ানো শেষ করে তিনি বললেন, এই কবিতা নিয়ে আমার নিজের জীবনের একটা হাহাকারের গল্প আছে। গল্পটা আমি কাউকে কোনদিন বলিনি, কিন্তু তোমাদের আগামীকাল বলব। পরদিন আমরা নাজমা ম্যাডামের জীবনের গল্প শোনার জন্য অধীর আগ্রহে অপেক্ষা করতে লাগলাম। বাংলা ক্লাসের সময় হয়ে এল। তিনি এলেন না।খবর নিয়ে জানা গেল তিনি স্কুলে আসেন নি। তিনি পরেরদিনও এলেন না। নাজমা ম্যাডাম আর কোনদিনই আসেন নি। সড়ক দুর্ঘটনায় প্রতিদিন এই শহরে হারিয়ে যাওয়া মানুষের সংখ্যাটা মোট কত? সেদিন একটা নীল শাড়ি পড়া রক্তাক্ত শরীর পড়েছিল রাস্তায়। কবিগুরুর কবিতা নিয়ে নাজমা ম্যাডামের জীবনের গল্পটি আমাদের আর জানা হয়নি। একটি না বলা গল্পকে ধারণ করে তিনি হারিয়ে গেছেন। কল্পনায় ম্যাডামকে ভেবে আমি অসংখ্যবার আকাশের দিকে তাকিয়ে থেকেছি। একটা আবছা বিষন্ন অবয়ব ভেসে উঠেছে। সেখানে একজন শিক্ষিকা চক দিয়ে বোর্ডে জীবনের ব্যাকরণ লিখছেন। চকের সাদা গুড়োগুলো তাঁর চুলে এসে জমছে, তিনি বৃদ্ধ হয়ে যাচ্ছেন। একটি ছেলে মনোযোগ দিয়ে খাতায় তুলছে বোর্ডের লেখাগুলো।ছেলেটির চুলের মধ্যিখানে সিঁথি করা। এক সময় আমার মধ্যে হাহাকার তৈরি হয়। জানালার ওপাশে একটি নীল আকাশ ছড়িয়ে আছে। এই আকাশটা যদি হঠাত মেঘ হয়ে যেত তবে আমার একটা বৃষ্টির গল্প সেই কবেই জানা হয়ে যেত। কিন্তু হয় না কেন? লেখাটির লিংকঃ 
এক ভদ্রলোক আমাকে বললেন, তিনি নিজের জন্য দোয়া করতে চান যে নতুন বছরে একটি পরীর মত সুন্দরী মেয়ে যেন তাঁর বউ হয়। আমি ভদ্রলোককে বললাম, দোয়া করে ফেলেন। সমস্যা কী? তিনি বললেন, এই জাতীয় দোয়া করতে ভাই লজ্জা লাগে। সারাদিন ফেসবুকে লিখি যে জীবনে বিয়ে করলে কালো মেয়েকেই করবো। সেই লেখাগুলোতে আমার লিস্টের সব কালো কালো মেয়েরা এসে ভালোবাসা দিয়ে সিক্ত করে ফেলে। মাঝে মাঝে লিখি বিয়ে করলে কোন ধর্ষিত মেয়েকে করবো। তাকে স্বাভাবিক জীবন দেব। এখন স্বার্থপরের মত নিজের জন্য নিজেই সুন্দরী ফ্রেশ মেয়ে চাচ্ছি। শরমের কথা না? 'শরমের কথা তো অবশ্যই।' 'এখন উপায়? আমি তো এক সুন্দরী মেয়েও ঠিক করে ফেলেছি। সেই মেয়েকে টার্গেট করেই দোয়াটা করতে চাচ্ছি।' আমি ভদ্রলোককে বললাম, আপনি দোয়াটা বরং ঘুরিয়ে করুন যাতে নিজের উপর না পড়ে। কিন্তু দোয়ার রেজাল্ট একই থাকে। অর্থাৎ অন্যের উপর দিয়ে চালিয়ে দেবেন। 'সেটা কীভাবে?' 'দোয়াটা হবে - নতুন বছরে নিজের জন্য কিছুই চাইনা। শুধু চাই একটা অপূর্ব রুপবতী মেয়ে যেন এই বছর আমাকে তাঁর স্বামী হিসেবে পায়। এটুকুই চাওয়া। তাঁর সুখই আমার সুখ।' ভদ্রলোক হাঁফ ছেড়ে বাঁচলেন।
অতিসম্প্রতি ডাকসু ভিপি নূরুল হক মার খেয়েছেন। মুক্তিযুদ্ধের চেতনায় ভরা এই ধরনের মাইরকে বলে ‘ছ্যাচা’। কাজেই ব্যাকরণগতভাবে তিনি মার নয় ‘ছ্যাচা’ খেয়েছেন। বিজয়ের মাসে আমরা ভাষাগত ভুল করতে চাইনা। ‘মুক্তিযুদ্ধ মঞ্চ’ নামের একটি চেতনায় ভরা গ্রুপ শীতের কনকনে ঠাণ্ডায় তাকে একটি ঘরে রুদ্ধ করে আলো নিভিয়ে পিটায়। পিটানোর সময় তাঁরা সমবেত কণ্ঠে গায় - জীবন কাটে যুদ্ধ করে প্রাণের মায়া সাঙ্গ করে জীবনের স্বাদ নাহি পাই। ওওওওওওও বলে বারান্দা থেকে চিৎকার দিয়ে ওঠে আরেক সহযোদ্ধা। তিনিও আরেকজনকে রড দিয়ে পিটিয়ে মুক্তিযুদ্ধ চালিয়ে যাচ্ছিলেন। লিবারেশন ওয়ার একটি কন্টিনিয়াস প্রসেস। তাঁরা একজনকে ছাদের উপর থেকে পাজাকোলা করে ফেলে দেয়। উদ্দেশ্য তাকে দিয়ে আগামী অলিম্পিকে স্বর্ণপদক জেতানো। অবশ্য বেঁচে থাকে যদি। মরে গেলে ‘বিচার চাই’। ফারাবী নামের আরেকজন আছেন বর্তমানে আইসিইউতে। মরে গেলে ফেসবুকে একটা পেজ খুলে বিচার চাইতে হবে। পেজের নাম ‘ফারাবীর জন্য ন্যায়বিচার’। অবশ্য আবরারের নামে যে পেজটা আছে সেটা রিনেম করে দিলেও হয়।ওটার ক্রেজ তো শেষই। নতুন পেজ খোলার অতশত ঝামেলায় গিয়ে লাভ কী বাপু? দু’দিন পর পর মরে এগুলা। ঢাবির সমুচা ভিসি বলেন, আমি সিসি ক্যামেরায় সব দেখেছি দিবালোকের মত স্পষ্ট। আক্রমণকারীরা বহিরাগত। ঢাকা বিশ্ববিদ্যালয়ে এত মুক্তিযোদ্ধা নেই, ছিল না কোনকালে, ভাড়াটেরাই ছিল যুদ্ধের অন্তরালে। এক পর্যায়ে তিনি জাফর ইকবাল স্টাইলে কাঁদতে শুরু করেন গ্লিসারিন মেখে। হায় আমার ‘তুড়ুণ পজন্ম’। সমুচার দোকানের মেসিয়ার তাকে একটি বাংলা টিস্যু এগিয়ে দিয়ে বলে, স্যার চোখ মুছেন। ডাক্তার আপনারে ফাতরামি করতে নিষেধ করছে। ফাতরামি করলে হার্টের ঝুঁকি বাড়ে। এবার দেশের সংস্কৃতি ও ক্রীড়াজগত নিয়ে নিয়ে একটু বলি। বিপিএল নামক এক আজব খেলা প্রতিবছর হয়। উদ্দেশ্য তুখোড় খেলোয়াড় তুলে আনা। আগের রাতে খেলার রেজাল্ট নির্ধারণ করে তুখোড় খেলোয়াড় তুলে আনার এই প্রক্রিয়ার স্বচ্ছতা নিয়ে কোন প্রশ্ন নেই। প্রথম থেকেই শিরোনামগুলো থাকে –গ্যালারি ফাঁকা, টোকাইদের ফ্রি এন্ট্রি দেয়ার পরও তাঁরা বের হয়ে আসছে, তেলাপোকারাও বের হয়ে গেল ইত্যাদি। দৃষ্টি আকর্ষণের জন্য নানান চটকদার শিরোনামে সংবাদ প্রকাশ করা হয় – এবার অবসর নিলেন মুশফিক, মুস্তাফিজ নয় আশরাফুলই ক্রিকেটের আসল পুরুষ, খেলার মাঠে পাওয়া গেল ক্রিকেটের মেসির আন্ডারওয়্যার। তাও লাভ হয় না। বিপিএলের উদ্ভোধনী অনুষ্ঠানে প্রতিবছর গর্ব করে ভারতীয় সংস্কৃতি তুলে ধরা হয়। ভারতে যেসব আর্টিস্টদের ডাস্টবিনে ফেলে দেয়া হয় বাংলাদেশ পদলেহন করে তাদেরই নিয়ে আসে। কমদামে পচা গম আনার মত কমদামে অচল শিল্পী এনে এক জমকালো অনুষ্ঠান করাটা বিপিএলের কালচার হয়ে দাড়িয়েছে। যথারীতি এবার এনেছে সনু নিগমকে। ভদ্রলোক আযান নিয়ে বিরুপ মন্তব্য করে এমনিই চাপে আছেন। ওদিক তাঁর গানও পাব্লিক খাচ্ছেনা। অনুষ্ঠানেও কেউ ডাকেনা। ফলে তাকেই আনা হল। দেশের কিংবদন্তি ফোক শিল্পীদের বাদ দিয়ে কেলার ক্ষেরকে এনে ক্লাসিক মিউজিক যে কি জিনিস তা শেখানো হল। মমতাজের গায়ে সরকারি গন্ধ না থাকলে হয়তো ভদ্রমহিলা বাদ পড়তেন। সব কারণ বুঝা গেলেও সালমান খানকে কেন আনা হল তা অজানা। কথায় কথায় শার্ট খুলে নিজের বেখাপ্পা শরীর প্রদর্শনের লোক বাংলাদেশে একজনও নেই সেটা বিপিএল আয়োজনের আগে কেউ জানতোই না। এবার আসি উন্নয়নে। ঢাকা শহরে হঠাত বড় পরিসরে খোঁড়াখুঁড়ি শুরু হয়েছে। ধুলাবালি দিয়ে আকাশসহ ঢেকে যাবার যোগাড়। বিকেলবেলা মশার ওষুধ ছিটিয়ে পুনরায় এলাকা অন্ধকার করে দেয়া হচ্ছে। বার বার বলা হচ্ছে, এইবার একদম খাঁটি ওষুধ দেয়া হচ্ছে, কোন ভেজাল নেই। বিশ্বাস না হলে খেয়ে দেখুন। জিবে ছোয়ালেই মারা যাবেন। সার্বিক আয়োজন দেখে বুঝা যাচ্ছে দেশে আবার এসেছে ইলেকশন মৌসুম। বিশ্বের চতুর্থ শীর্ষে থাকা দূষিত নগরী ঢাকা নির্বাচন করবে কী হবে তাঁর পৈত্রিক পরিচয় কিংবা কে হবে তাঁর প্রকৃত পিতা অর্থাৎ নগরপিতা বা মেয়র। ইলেকশনে ঢাকা শহরের মোট দু’টি পিতা নির্বাচিত হবেন। একজন ঢাকা উত্তরের আরেকজন দক্ষিণের।পিতা হওয়ার আশায় প্রার্থীরা আগেভাগেই ঢাকা শহরকে ব্যবচ্ছেদ করে শুরু করে দিয়েছেন উন্নয়নের লীলাখেলা। বাংলাদেশকে ঘিরে বলা হয়ে থাকে – উন্নয়নের জোয়ারে ভাসছে দেশ। কেউ কেউ বলে থাকেন উন্নয়নের মহাপ্লাবনে প্লাবিত হয়েছে বসুধা। কারো কারো ভাষ্যমতে, উন্নয়নের জলস্ফীতিতে দেশ পরিণত হয়েছে ডুবন্ত টাইটানিকে। আবার কেউ কেউ বলেন, অদ্ভু্ত উন্নয়নের পীঠে চলেছে স্বদেশ। শেষ লাইনটি যারা বলেন এরা চোর, কারণ মূল লাইনটি শামসুর রাহমানের। স্যার সাঈদ খোকন সব সময়েই চমক উপহার দিয়ে থাকেন। আগামীবার মেয়র হলে তিনি কী চমক নিয়ে আসছেন তা জানার জন্য ঢাকাবাসী অপেক্ষায় আছে। হয়তো এসেই তিনি ঘোষনা দেবেন ডালঘুটনি দিয়ে আমেরিকার সাথে পারমানবিক যুদ্ধের। জানার অপেক্ষায় আছে আমেরিকার পেন্টাগণও। বাংলাদেশে আর কিছু না হোক, উন্নয়ন হচ্ছে – এই একটা জিনিস মানতেই হবে। মানাটা বাধ্যতামূল করা হয়েছে। এই উন্নয়নের মাপকাঠি হল সাকো, ব্রিজ, কিছু বহুতল ভবন, মাথার পিছু আয় (লুটপাট), সাইনবোর্ড আর কিছু জরিপ। ওই দেখো সেতু, এই দেখো স্যাটেলাইট, ওই দেখো সিংগাপুরকে ছাড়িয়ে গেলাম। দিনশেষে আমরা হাতেপায়ে ধরে পিয়াজ আনি পাকিস্তান থেকে। এটাই বিজয়ের চূড়ান্ত স্বরূপ। মাত্র অল্প কয়েকদিন আগে আমাদের বিজয় দিবস গেল। সেই দিবসে সারাদিন বাজলো – যদি রাত পোহালেই শোনা যেত……… দিনটির সাথে এই গানের তাৎপর্য বুঝা প্রায় অসম্ভব ছিল। আমি তরুণ প্রজন্মের এক মুক্তিযোদ্ধাকে জিজ্ঞেস করেছিলাম যে বিজয়ের দিনে শোকের গান বাজানোর শানে নুযুল কী? সে বলল, এখন সবই শোক। বিজয়ও এক প্রকার শোক। সেদিন রাতে বিজয় দিবসের কন্সার্টে যখন ‘মুন্নী বদনাম’ গান গাওয়া হল তখন আমার নিজের ভেতরেও এক প্রকার শোক অনুভব করলাম। সেটা যদিও দেশপ্রেম থেকে নয়। বমির ট্যাবলেট ঘরে একটাও নেই ভেবে। কয়েকদিন আগে আওয়ামী লীগের নতুন কমিটি ঘোষিত হল। রাজপথে থাকা শত শত শিক্ষার্থীকে বুড়ো আঙ্গুল দেখিয়ে দলের প্রেসিডিয়াম সদস্য হলেন শাহজাহান খান। ১৯৭৫ সালে গণবাহিনির কমান্ডার হয়ে বঙ্গবন্ধুর বিরুদ্ধে থাকা শাহজাহান আজ প্রধানমন্ত্রীর পাশে বসে আওয়ামী লীগের অনেক বড় বড় সিদ্ধান্ত নেবেন।সময় সব কিছু বদলে দেয়। শুধু মুছতে পারেনা নির্বাক ইতিহাস। এবার ভিন্ন একটি বিষয়ে বলি। ‘যে দেশ গুণীর কদর করতে জানেনা সেই দেশে গুণীরা জন্মায় না’ বলে যে কথাটি প্রচলিত তা একটি তাৎপর্যপূর্ণ কথা। কিন্তু এটি বাংলাদেশের ক্ষেত্রে খাটেনি। এই দেশে যুগে যুগে অনেক গুনীই জন্মেছেন। নীরবে চলে গেছেন কিছু জীবন্ত গল্প রেখে।এই দেশের কাছ থেকে তাঁরা মূল্যায়ন পাবার আশা করেনওনি কারণ আমরা না জানলেও সারা পৃথিবী মেনে নিয়েছিল তাদের শ্রেষ্ঠত্ব। তিনদিন আগে মারা গেলেন এই সময়ে দেশের সবচেয়ে বড় কিংবদন্তী ফজলে হাসান আবেদ। এই ব্যক্তিটি পৃথিবীর বুকে বাংলাদেশকে আলাদা করে চিনিয়ে গেছেন। বিল গেটস, বারাক ওবামা সহ বিশ্বের বড় বড় কিংবদন্তীরা তাঁর গুণমুগ্ধ ছিলেন এবং প্রতিনিয়ত ভিডিও বার্তায় তাকে শুভেচ্ছা জানাতেন। ফজলে হাসান আবেদের অবদান সম্পর্কে এই দেশে জানে খুব অল্প মানুষই। জাতীয় পত্রিকাগুলোর প্রথমপাতার এক কোনায় ছোট করে এলো তাঁর মৃত্যুখবরটি। মূল নিউজ – নেতৃত্বে শেখ হাসিনা, সাধারণ সম্পাদক কাদের, প্রেসিডিয়াম সদস্য শাহজাহান। মুক্তিযুদ্ধের পরে যুদ্ধবিধ্বস্ত দেশে যিনি পুনর্বাসনের কাজ শুরু করেছিলেন সেই আবেদভাই আর নেই। নিউজটি ‘পাত্র চাই’ বিজ্ঞাপনের’ মত এক কোণে পড়ে রইলো অবহেলায়।
ডাক, টেলিযোগাযোগ ও তথ্যপ্রযুক্তিমন্ত্রী মোস্তফা জব্বার বলেছেন, শেখ হাসিনা পৃথিবীর শ্রেষ্ঠ রাষ্ট্রনায়ক। তাঁর সাথে তুলনা করার মত এখন অন্তত কোন রাষ্ট্রনায়ক এই পৃথিবীতে খুঁজে পাওয়া যাবেনা। যুগ যুগ ধরে পৃথিবীর ইতিহাসের শ্রেষ্ঠ রাস্ট্রনায়ক ধরা হয় আলেকজান্ডার দ্যা গ্রেটকে। তিনি মেসিডোনিয়ার রাজা ছিলেন। মোস্তফা জব্বারের এই ঘোষনার মধ্য দিয়ে আলেকজান্ডার তাঁর শীর্ষস্থান হারিয়ে রেংকিং-এ দুইয়ে নেমে গেলেন। রেংকিং-এ তিন নাম্বারে আছেন ভারতীয় উপমহাদেশের শ্রেষ্ঠ শাসক আকবর দি গ্রেট। রেংকিং এর চতুর্থ নামটি যথারীতি নিষিদ্ধ ক্রিকেটার সাকিব আল হাসান কিংবা এই জাতীয় কিছু। চতুর্থদের হিসাব কেউ রাখেও না। ফালতু জিনিস। দেশে ‘পিয়াজকাণ্ড’ হুলস্থুল রুপ নিয়েছে। জনগণ ভান করছে বিষয়টিতে তারা বিরাট ক্ষুব্ধ। ক্ষুদ্ধ মানুষ প্রতিবাদ করার কথা, ফানি ভিডিও বানানোর কথা নয়। দু’একদিন আগে এক বিয়েতে বাক্সে করে ‘পিয়াজ’ উপহার দেয়া হয়েছে। পুরো বিষয়টিই তামাশা। তামাশাও এক ধরনের প্রতিবাদ। তবে এই দেশে প্রতিবাদ করে কেউ পরিবর্তন চায় না, লাইক ভিউ চায়। সব তামাশাকে হার মানিয়ে দিয়ে সবচেয়ে বড় তামাশাটি করলেন প্রধানমন্ত্রী নিজে। তিনি বললেন, আমি পিয়াজ খাওয়া বন্ধ করে দিয়েছি। আলহামদুলিল্লাহ্। এরচেয়ে বড় সমাধান আর কেইবা দিতে পারতো! অন্যকে কোন কিছু উপদেশ দেয়ার আগে নিজে সেটা পালন করতে হয়। এই কাজ সবাই পারে না। পেয়াজ প্লেনে উঠেছে বলেও আশ্বস্ত করেছেন তিনি। পেয়াজ প্লেন থেকে নামার আগেই গেছে বেড়ে লবনের দাম। কেজি ‘মাত্র’ সত্তুর টাকা। প্রধানমন্ত্রী হয়তো আগামীকালই সমাধান দিয়ে বলবেন, আমি লবন খাওয়াও বাদ দিয়েছি।এভাবে একদিন পুরা খাওয়া দাওয়াই বাদ দেয়ার ফর্মুলা দিলেও অবাক হওয়ার কিছু নেই। আগামীকাল থেকেই হয়তো দেশের প্রধান হলুদ দৈনিকগুলো আর্টিকেল লিখবে – যে পাঁচ কারণে যৌবনবতীদের লবন খাওয়া উচিত নয়। দৈনিকগুলো আজকাল যেকোন রিপোর্টেই নিষিদ্ধ ফ্লেভার দেয়। শুধু ‘যৌবনবতী’ শব্দটা যোগ করার কারণে এই আর্টিকেল মাত্রারিতিক্ত গুরুত্ব পাবে। লবনের চেয়ে যৌবন বড়। লবনই আমাদেরকে ভুলিয়ে দেবে যে ২৮০ টাকা করেই আমরা এখনও পিয়াজ কিনে যাচ্ছি। ঠিক যেমন ক্যাসিনো আমাদের ভুলিয়ে দিয়েছিল শেয়ার বাজারের কথা। ঠিক যেমন প্রতিদিন সড়কে বাস-ট্রেন দুর্ঘটনায় অগণিত মানুষ মারা গেলেও আমরা ভুলে গেছি এই সড়ককে নিরাপদ করার জন্যই আমরা একদিন রাজপথে নেমেছিলাম। ইদানীং দেশের প্রতিটি ভার্সিটিতে ভিসিকে নিয়ে চলছে টানা হেচড়া।রাজনৈতিকভাবে নিয়োগ পাওয়া এই অমেরুদন্ডী গৃহপালিত জীবগুলোকে পিটানোর জন্য সবাই লাঠিসোটা নিয়ে প্রস্তুত। কিছুদিন আগে রাজশাহী পলিটেকনিক্যালের অধ্যক্ষকে তুলে নিয়ে পুকুরে ফেলে দিয়েছে ছাত্রলীগ।এজন্য দলটির একটি ধন্যবাদ অবশ্যই প্রাপ্য। দেশের প্রতিটি বিশ্ববিদ্যালয়ের ভিসিই এখন পুকুরে নিক্ষেপণযোগ্য।ছাত্রলীগ এই মহান কাজটির সূচনা করার জন্য তাদের সাধুবাদ।আর ধন্যবাদ অবশ্যই প্রধানমন্ত্রীকে। ঘটনা যাই ঘটুক ধন্যবাদ একজনই পাবেন। তো যাইহোক, আবরার এখন অতীত।শেয়ারবাজার একটি ফটকাবাজার। ক্যাসিনোর চাকায় ঘুরে দেশ এগিয়েছে বেশ। মিডেল ইস্ট থেকে আসা লাশের মিছিলকে আমরা জনসংখ্যা সমস্যা সমাধানের বৈদেশিক সাহায্য ধরে নিয়েছি। কাজেই আমরা সামনের দিকে আগাবো। কথায় কথায় গর্বিত হওয়ার একটি অভ্যাস অর্জনের চেষ্টা করব। পেয়াজ খেলে খাব, ভাতে লবন ছিটালে ছিটাব। চিল্লাফাল্লার কিছু নেই। রাজনীতি জিনিসটি এই দেশে তিতা হয়ে গেছে।আগে চুরি হতো আড়ালে। এখন চুরি আড়াল করাটাই লজ্জার বিষয় হয়ে দাড়িয়েছে। ভিন্ন বিষয়ে বলি। অতি সম্প্রতি দেশে হুমায়ূন আহমেদ পুরস্কার চালু হয়েছে। এই পুরষ্কার এমন সব ব্যক্তিদের দেয়া হয়েছে যারা হুমায়ূন আহমেদের চেয়েও সিনিয়র। অনেকটা আকরাম খানকে ডেকে এনে ‘তামিম ইকবাল পদক’ দেয়ার মত। বাংলাদেশে বুদ্ধিবৃত্তিক পুরস্কারগুলো দেয়ার জন্য সাধারণত যেকোন ক্ষেত্রেই সবচেয়ে অযোগ্য লোকটিকেই খুঁজে আনা হয়ে থাকে। যে পায় সবচেয়ে অবাক হয় সে নিজে। এ বছর হুমায়ূন আহমেদ পুরস্কার কাকে দেয়া হবে এ নিয়ে চললো ব্যাপক গবেষনা। বর্তমানে দেশে লেখক বলতে কিছু নেই।যা আছে সব ‘আলহামদুলিল্লাহ্’ পার্টি। বইমেলা চলাকালে সারাদিন ফেসবুকে বসে এরা স্ট্যাটাস দেবে- আলহামদুলিল্লাহ্ বই এর প্রথম সংস্করণ শেষ। এরা এতই বড় লেখক যে প্রতি কপি বই বিক্রি হওয়ার পর স্ট্যাটাস দিয়ে দিয়ে সবাইকে জানাতে হয় কী তুমুল পরিমাণ বেচা-বিক্রি হচ্ছে। এদের মধ্য থেকে ‘হুমায়ূন আহমেদ পুরস্কারের’ যোগ্য ব্যক্তি বাছাই করা কঠিন। কাজেই বিষয়টি বেশ জটিল হয়ে দাড়ালো। শেষে সাদাত হোসাইন নামের এক লেখককে বেছে বের করা হল। তিনিই পেলেন চিরআরাধ্য মহামূল্যবান হুমায়ূন আহমেদ পুরস্কার। তিনি পুরস্কার পেয়েছেন এটি দোষের কিছু নয়। সমস্যা দেখা দিল পাঠকদের মধ্যে। পাঠকদের কেউ কেউ হুংকার দিয়ে উঠলো - নারীদের মন ভোলানো লতাপাতা-ফুলফল টাইপের লাতুপুত লেখা লেখলেই হুমায়ূন আহমেদ পুরস্কার দেয়া যায়? পুরস্কার ফিরিয়ে নেয়া হোক। প্রয়োজনে রক্ত দেব। ব্যস গেলো লেগে গ্যাঞ্জাম। সাদাত হোসাইনেরও কিছু নিজস্ব পাঠক আছে। এদের ছদ্দনাম ‘সাদাত লীগ’। এই ‘সাদাত লীগ’ লাঠি, কুড়াল বৈঠা নিয়ে ফেসবুকে ঝাপিয়ে পড়লো এন্টি সাদাত গ্রুপের উপর। দেশ যখন আরেকটি ‘সাহিত্যযুদ্ধের’ দ্বারপ্রান্তে তখন একটি আজব ঘটনা ঘটলো। মিথিলার সাথে চাপদাড়িওয়ালা পরিচালক ফাহমির কিছু ছবি ফাঁস হল। আমরা সাদাত হোসাইনও বাদ দিলাম। সাদাতের চেয়ে মিথিলা বড়। আমরা বুঝে ফেলেছি সকল সমস্যার সমাধানই হল – আগের সমস্যা ভুলে নতুন সমস্যার দিকে মনযোগ দেয়া।
দীর্ঘদিন পর এক বৃষ্টিস্নাত সন্ধ্যায় প্রিয় ব্যান্ড মেম্বারদের সাথে আড্ডার সুযোগ মিলল। অল্প কিছু গল্প, আড্ডা আর একটি পুরোনো গিটারের নতুন করে বেজে ওঠা...............
বাংলাদেশ ক্রিকেট টিম নিয়ে নোংরা বিজ্ঞাপন বানিয়ে হেয় করার পর প্রথম টি-টুয়েন্টিতে বাঘের থাবায় ইন্ডিয়া ঘায়েলের মুহূর্ত থেকে নিখোঁজ আছেন কিংবদন্তী ব্যাটসম্যান 'গান্ডু শেবাগ'। হোয়্যার আর ইউ স্যার?
এক এক গেরস্তের বাড়িতে রাতের বেলা এক ডাকাত এলো। সে দরজায় ঠক ঠক করে টোকা দিল। গেরস্ত ঘুমিয়ে ছিল। সে দরজা খুলল না। ডাকাত পরেরদিনও এলো। গেরস্ত দরজা খুলল না। ডাকাতটি তারপরের দিনও এলো। গেরস্ত দরজা খুলল না। দুই মধ্যরাতে এক ডাকাতকে ধরে থানায় আনা হয়েছে। ডাকাতটিকে জেরা করে জানা গেল সে এক গেরস্তের বাড়িতে পরপর তিনদিন ডাকাতি করতে গিয়েছিল। তবে ডাকাতি করতে পারেনি। কারণ গেরস্ত দরজাই খুলে নি। পুলিশ ডাকাতের কাছ থেকে গেরস্তের বাড়িটা চিনে নিল এবং ডাকাতটিকে ছেড়ে দিল। তিন মধ্যরাতে গেরস্তের বাড়ির দরজায় ঠক ঠক শব্দ। বাইরে থেকে বলা হচ্ছে, দরজা খুলেন, আমরা পুলিশের লোক। গেরস্ত দরজা খুলে বাইরে এলো। পুলিশ বলল, আপনার বাড়িতে নাকি পর পর তিনদিন ডাকাত এসেছিল? 'আসতে পারে।' 'আপনি বিষয়টি থানায় জানিয়েছিলেন?' 'জি না।' 'না জানানোর কারণ?' 'আমি অনিরাপদবোধ করি নি। আর যেহেতু আমার কিছু ডাকাতি হয়নি, বিষয়টি জানানোর কিছুই নেই।' 'আপনি কি জানেন যে লোকটি চুরি করতে এসেছিল যে একজন মাফিয়া?' 'জি, না। বড় বড় গুন্ডা বদমাসদের খবর থাকবে পুলিশের কাছে। আমি সাধারণ মানুষ।' 'কিন্তু বিষয়টি পুলিশকে না জানিয়ে আপনি সত্য গোপন করেছেন।' 'আপনারা যে অপরাধীদের নির্মূল না করে অপরাধচক্রকে রক্ষা করেন সেই সত্য কি প্রকাশ করেন?' পুলিশ গেরস্তকে গ্রেপ্তার করে নিয়ে গেল। 'গু-রুত্বপূর্ণ তথ্য' আড়াল করে রাষ্ট্রের নিরাপত্তাব্যবস্থাকে হুমকির মুখে ফেলার দায়ে আদালত তার সাজা দিল এক বছরের জেল। বিঃদ্রঃ গল্পটির সাথে আইসিসি, সাকিব-আল-হাসান কিংবা জিল্লুপুত্র পাপুনের সাথে কোন মিল পাওয়া গেলে তা নিতান্তই কাকতালীয়।
এ সপ্তাহের প্রথম আলোর ছুটির দিনেতে আমার প্রকাশিত লেখাঃ ক্লাস ফোরে পড়ার সময় হঠাত করে রাশেদ একটা কালো সাইকেল কিনে ফেলল। টুং টুং শব্দ করে সাইকেল চালিয়ে সে গর্বিত ভঙ্গিতে স্কুলে আসে। রাশেদ ক্লাসের লাস্ট বয়, মাথায় গোবর। কেউ দাম দেয় না। কিন্তু সাইকেল কেনার পর তাঁর দাম আকাশছোঁয়া হয়ে গেল। আমি বাসায় ফিরে ঘোষনা করে দিলাম - সাইকেল না হলে আর স্কুলে যাব না। এটা প্রেস্টিজের বিষয়। স্কুলে সবার সাইকেল আছে। তারা সাইকেলে করে হেলতে দুলতে স্কুলে আসে। ঘটনা যদিও সত্য নয়।তবে মিথ্যাটা বলে আমার কোন অনুশোচনা হল না। ছোটদের পাপ নেই। বাসা থেকে জানানো হল, যদি বার্ষিক পরীক্ষায় প্রথম হতে পারি তবেই সাইকেল পাওয়া যাবে, অন্যথায় নয়। আমি মন খারাপের একটি ভাব নিয়ে বাড়িময় ঘুরে বেড়াতে লাগলাম। যাকেই দেখি সাইকেল বিষয়ক একটি গল্প বলে এর গুরুত্ব বুঝানোর চেষ্টা করি। মা একদিন ধরে দিলেন কঠিন মার। আমি ঘোষনা করলাম আজ থেকে খাওয়া দাওয়া বন্ধ। এই ঘোষনাকে হালকাভাবে নেয়ার কিছু নেই। পৃথিবী ধ্বংস হয়ে গেলেও আমি না খেয়ে থাকব। বাবা আমাকে ডেকে বললেন, তুই নাকি কিছু খাবিনা শুনলাম? আমি গম্ভীর গলায় বললাম, হু। ‘এতে লাভ?’ আমি চুপ করে রইলাম। ফুঁপিয়ে ফুঁপিয়ে কাঁদতে লাগলাম। বাবা বললেন, তোর একটা সাইকেলের খুব শখ? ‘হু।কালো সাইকেল।’ ‘আচ্ছা যা কিনে দেব।’ বাবার একটা সাইকেল ছিল। বাবা বললেন, চল আজ তোকে সাইকেলে করে ঢাকা শহর ঘুরিয়ে আনি। আমি সাইকেলে চড়লাম। সাইকেল চলতে শুরু করলো। বাবা গতি বাড়াতে লাগলেন। এক সময় আমার ভয় ভয় লাগতে শুরু করলো। সাই সাই করে পাশ দিয়ে বড় বড় গাড়ি যাচ্ছে। আমি বললাম, বাবা আস্তে চালাও, ভয় লাগে। বাবা বললেন, তাই নাকি? তুই তো দেখি ভীতু! শক্ত করে আমাকে জড়িয়ে ধরে থাক। সাইকেল চলছে। কেমন ঢেউ এর মত একটা রেশ হচ্ছে শরীরে। এক সময় ভয়টা ভুলে গেলাম। চলতে চলতে হঠাত বাবা সাইকেল থামালেন। আমি ভারসাম্য হারিয়ে পড়ে গেলাম। বাবা হাত বাড়িয়ে আমাকে তাড়াতাড়ি ধরে ফেললেন। ‘ভয় পেয়েছিস?’ ‘হু।’ ‘ভয়ের কিছুই নেই।লালবাতি জ্বললে থামতে হয়। সব গাড়ি থেমেছে, আমরাও থামলাম। হঠাত থেমেছি বলে ধাক্কার মত লেগেছে।’ ‘লালবাতি কেন জ্বলে?’ ‘এটা সিগনাল। থামার সিগনাল। জীবনটাও একটা সাইকেলের মত। হেলেদুলে চলতে চলতে এটাও এক সময় থামবে।সামান্য ঝাঁকিতে ভয় পেয়ে গেলে তো হবে না। আজ আমি তোকে ধরে ফেললাম। একদিন আমি থাকবো না, সেদিন তোকে ধরে ফেলার কেউ থাকবে না। কাজেই ভয় পাওয়া যাবে না। বাবা পরদিনই আমাকে একটা কালো সাইকেল কিনে দিলেন। মা বাবাকে বললেন, ছেলেকে নষ্ট করার মূল কারিগর হলে তুমি। বাবা হেসে বললেন, এই ছেলের পেছনে তোমারও অবদান আছে। কাজেই অর্ধেক কারিগর তুমি।নাকি ভুল বললাম? পরদিন বাবা আমাকে কীভাবে সাইকেল চালাতে হবে বুঝিয়ে দিলেন। আমি অল্পকিছুদিনের মধ্যেই সাইকেল চালানো শিখে ফেললাম। চোখ বন্ধ করেও সাইকেল চালাতে পারি।আমার সাইকেলটা রাশেদের সাইকেলের চেয়েও সুন্দর। এরপর কতটা বছর কেটে গেল। একদিন জীবনের সিগনালে বাবা থেমে গেলেন চিরতরে।বারান্দায় পড়ে রইলো তাঁর মলিন সাইকেল। আমার সাইকেলটা তখনও চকচকে। শেষ হল একটা গল্প। হায়রে সোনালী শৈশব! দুই চাকার সাইকেল জীবনে অসংখ্যবার চালিয়েছি। হঠাত থামাতে গিয়ে বেশ কয়েকবার পড়েও গেছি। আমাকে আর কেউ উঠানোর ছিল না। প্রতিবার পড়ে যাওয়ার সময় মনে হয়েছে, অদেখা এক জগত থেকে বাবা বলছেন, খোকা ভয় পাওয়া চলবে না কিন্তু। সাইকেলটা নিয়ে এক ঝটকায় উঠে দাঁড়া। এটাই জীবন। 
প্রথম আলো তে সাইকেলের ডানা পড়লাম, ভেতরে ধাক্কা দিলো লেখাটা ❤💖
আমার অ্যাকাউন্ট হ্যাকড হয়েছে আজ সন্ধ্যায়। অনেক কষ্টে রিকভার করলেও যেকোন মুহূর্তে আবার চলে যাবে বলে মনে হচ্ছে। প্রিয় ছাত্র, বন্ধু আর শুভাকাঙ্ক্ষীদের কাছে অগ্রিম বিদায় নিয়ে রাখছি যদি আর ফিরতে না পারি। সবার কাছে আমি কৃতজ্ঞ। ফেসবুকের এই ভার্চুয়াল জগতে পেয়েছি অনেক বেশি, জমে আছে অনেক আবেগ। এর প্রতিদান দেয়া আমার পক্ষে সম্ভব নয়। যদি ফিরতে না পারি সেটি জানিয়ে যাওয়া জরুরি বলে মনে হয়েছে আমার কাছে। আর অ্যাকাউন্ট যদি বাঁচাতে পারি তাহলে আবার ফিরব অবশ্যই। সবাই ভালো থাকবেন।
ঢাকা বিশ্ববিদ্যালয়, বুয়েট, ঢাকা মেডিকেল এক সময় গর্ব করার মত শিক্ষা প্রতিষ্ঠান ছিল। প্রতিটি তরুণের লালিত স্বপ্নই ছিল এসব প্রতিষ্ঠানে পড়া। ভালো রেজাল্ট না হোক, অন্তত পড়তে পারলেও আজীবন বলার মত একটা গল্প তৈরি হয়ে যায়। এসব প্রতিষ্ঠান শিক্ষায় যতটা দ্যুতি ছড়িয়েছে তারচেয়ে অনেক বেশি ছড়িয়েছে ঐতিহ্যে। এখন আর সেই দিন নেই। দেশের সবচেয়ে হিংস্র জীবগুলোর আঁতুড়ঘরই এখন এই প্রতিষ্ঠানগুলো। ফলে বিশ্বের সেরা এক হাজার বিশ্ববিদ্যালয়ের তালিকায় এদের নাম নেই। বিশ্বের সেরা এক হাজার ‘সমুচা বিপনীর’ তালিকায় নিজেকে আবিষ্কার করতে মরিয়া ঢাবির ভিসি। স্বাস্থ্যমন্ত্রী নাসিম ঢাকা মেডিকেলে ভর্তি করিয়ে দিয়ে গেছেন কিছু গৃহপালিত কর্মীকে যারা খুব শীঘ্রই ডাক্তার হয়ে বের হবে এবং অপারেশন করবে কিরিচ, চায়নিজ চাকু এবং চাপাতি দিয়ে। সেই ভয়েই সম্ভবত নাসিম সাহেব বাংলাদেশে কোন চিকিৎসা নেন না। পেট মোচড় দিলেও বদনা হাতে ছুটে যান 'গরীবের মাউন্ট এলিজাবেথ' চেন্নাইতে। আজ বুয়েটে এক ছাত্রকে পিটিয়ে হত্যার ঘটনায় ফেসবুকে প্রতিবাদ হচ্ছে। যারা তাকে পিটিয়ে মেরেছে তারাও বুয়েটের মেধাবী ছাত্র। এতে বুঝা যায় বুয়েটেও এখন মেধাবীরা ঢুকে পড়েছে। ফেসবুকের প্রতিবাদে গুটি কয়েক 'গর্তবাসী' ছাড়া সবাই শামিল হচ্ছে। যারা লেখালেখিতে অভ্যস্ত না তারা শুধু শেয়ার দিচ্ছে। যারা শেয়ার করতেও অভ্যস্ত না তারা লাভ রিয়েক্ট দিচ্ছে। ক্যাম্পাস উত্তাল, প্রতিবাদে মুখর বিশ্ববিদ্যালয় এলাকা। এমনকি ছাত্রলীগও প্রতিবাদ করছে – এসব মানা যায় না। বিচার চাই। যে ভদ্রলোক পিটিয়ে হত্যা করলেন একটি নিরীহ ছাত্রকে তাকে আর ছাত্রলীগ বলে ডাকা হচ্ছে না। তিনি এখন ‘অপরাধী’। অপরাধীর কোন দল থাকে না রে পাগল। যে অপরাধ করে তাকেই অপরাধী বলে। আসুন একসাথে এদের প্রতিহত করি। এদের সর্বোচ্চ শাস্তি ‘বহিষ্কার’। এটা শাস্তি না উপহার তাও বুঝা কঠিন। ১৯৭৫ সালে বঙ্গবন্ধু হত্যার পর খন্দকার মোশতাক আচমকা হয়ে গেছিলেন একজন বিপথগামী সেনাসদস্য। অথচ তিনি আওয়ামী লীগের একজন মন্ত্রী ছিলেন বঙ্গবন্ধুর সময়েই। কিন্তু তার পরিচয় রাজনীতির স্বার্থে বদলে গেল। খন্দকার মোশতাকের নাম হয়ে গেল 'বিপথগামী মোশতাক'। ‘খন্দকার’ অংশটি ছেটে ফেলা হল। বর্তমানে ছাত্রলীগের অবস্থাও একই। ক্রাইম করার পর সে আর ছাত্রলীগ নয় কারণ তাকে বহিষ্কার করা হয়েছে। তাকে যে ছাত্রলীগ বলবে তারই উলটা বিচার হবে। we want justice. আমাদের দেশে গর্ব করার মত এখন আর তেমন কিছুই অবশিষ্ট নেই। দুই একটি প্রাকৃতিক সম্পদ ছিল, সেগুলোও এখন কুকুর-শেয়ালের খাদ্য হয়ে গেছে। কাজেই আমরা এখন সব কিছুতেই গর্বিত হই। স্বীকৃতির অপেক্ষায় ওঁত পেতে থাকি। উন্নত দেশগুলো আমাদের লুটে নিয়ে গিয়ে কাগজে কলমে কিছু স্বীকৃতি ধরিয়ে দেয় – আজ থেকে তুমি মধ্যম আয়ের, আজ থেকে তুমি সিংগাপুর, সুন্দরবন আজ থেকে বিশ্ব ঐতিহ্য, আজ থেকে তোমার মাথার পেছনে আয় বাড়লো। গর্বে আমাদের শ্বাসকষ্ট শুরু হয়। রাষ্ট্রপ্রধানরা মুচকি হাসি দেন। এই হাসির অর্থ সাধারণ মানুষের পক্ষে বোঝা সম্ভব নয়। মাঝে মাঝে দুই একটি দুর্নীতিবিরোধী অভিযান চলে। ক্যাসিনো ব্যবসায়ীরা ধরা পড়েন। তাদের ধরতে যে পরিমাণ নাটক করা হয় সেটির সুটিং এর ব্যয় 'বাহুবলী ২' এর চেয়ে বেশি পড়ে। প্রধানমন্ত্রী আফসোস করে বলেন, ইশ জিয়াউর রহমানকে ধরতে পারলাম না। বাংলাদেশে ক্যাসিনো তিনি এনেছিলেন। মূল হোতাকে গ্রেপ্তার করতে না পারার আক্ষেপই প্রমাণ করে তিনি কতটা দুর্নীতি বিরোধী। মেধা পাচারে আমরা বর্তমানে বিশ্বে অন্যতম শীর্ষ দেশ। বুয়েট, ঢাকা মেডিকেল, ঢাকা বিশ্ববিদ্যালয়ের সবচেয়ে সেরা ছাত্র-ছাত্রীগুলো কত দ্রুত বিদেশে পাড়ি জমাবে সেই চিন্তায় মগ্ন। কারণ তারা জানে ডিপার্টমেন্টে প্রথম হয়েও জুটবে না শিক্ষকতার সুযোগ, বিসিএস পরীক্ষায় লক্ষ লক্ষ পরীক্ষার্থীর পাশে বসে গোল্লা ভরাট করে যখন দুই নাম্বার কায়দায় চাকরি পেয়ে যাওয়া লাঞ্চ বেঞ্চের ছাত্রটির কাছে সে হেরে যাবে তখন তার শিক্ষাজীবন নিজের কাছেই বোঝা হয়ে দাঁড়াবে। কাজেই সে বিসিএসের গোল্লা ভরাট না করে বিদেশে গিয়ে চাকরি করে নাসায় অথবা মাইক্রোসফটে। ঢাবির শিক্ষক হতে না পেরে সে শিক্ষক হয় অক্সফোর্ড কিংবা কেম্ব্রিজের। আমরা আচমকা গর্বিত হই। ভাবটা এমন যে, জানতাম তুমি একদিন এতবড় হবা, দেশ চাকরি দেয়নি তোমাকে অক্সফোর্ডের শিক্ষক বানানোর জন্যই। প্রধানমন্ত্রী তাকে অভিনন্দন জানান। সাবাস বেটা, চাকরি কেন দেইনি এবার তো বুঝেছ নিশ্চয়? তোমার ভালো চেয়েছিলাম বলেই......... বুয়েটে যে ছেলেটিকে পিটিয়ে মেরে ফেলা হল সেও নিশ্চয় অনেক বড় স্বপ্ন নিয়েই এসেছিল দেশের শ্রেষ্ঠ বিদ্যাপীঠটিতে। শ্রেষ্ঠ বিদ্যাপীঠে পড়া শিক্ষার্থী শুধু প্রতিনিয়ত একশোতে নিরানব্বুই পেয়ে গেলেই তাকে মেধাবী বলা যাবে তা নয়। সে আদর্শগতভাবেও হবে প্রতিবাদি - এটিও কাম্য। সরকারের সমালোচনা সে করতেই পারে বিভিন্ন ইস্যুতে। ভারতের কাছে বাংলাদেশ সরকারের নতজানু নীতি যে মুক্তিযুদ্ধের চাদরে নৈতিকভাবে মেনে নেয় সে বাংলাদেশি পরিচয় বহন করার কোন যোগ্যতা রাখে না। অতি সম্প্রতি বাংলাদেশ সরকার ভারতের সাথে যে ধরনের লেনাদেনা করেছে তা ‘হাজী মোহসিন’ নিজে হলেও করতেন কিনা তা অজ্ঞাত। সেটির সমালোচনা করায় এই শিক্ষার্থীকে ‘বিপথগামী শিবির’ বানিয়ে পিটিয়ে হত্যা করার মধ্যে কতটুকু মুক্তিযুদ্ধ নিহিত আছে তা সময়ই বলে দেবে। শেষ করব ভিন্ন একটি বিষয় দিয়ে। ইংরেজি ২য় পত্রে একটি কমপ্লিটিং স্টোরি আছে – এ ফ্রেন্ড ইন নিড ইজ অ্যা ফ্রেন্ড ইনডিড। গল্পটি দুই বন্ধু বিষয়ক। ভাল্লুকীয় গল্প। ভালুক আসে আচমকা। এক বন্ধু লাফ দিয়ে গাছে ওঠে, আরেক বন্ধু মরার অভিনয় করে পড়ে থাকে। ভালুকটি তাকে মরা মনে করে চলে যায়। এসব গল্প এখন ব্যাক ডেটেড। উপরের শিরোনামে বন্ধুত্ব নিয়ে সবচেয়ে সুন্দর আবেগী গল্প হল বাংলাদেশ-ভারতের প্রেমের গল্পটি। এক বন্ধু আরেক বন্ধুকে ইলিশ মাছ উপহার দিল। সেই বন্ধু ইলিশ মাছ খেয়ে ১ম বন্ধুর কাছে পেয়াজ বিক্রি দিল বন্ধ করে। এবার ১ম বন্ধু নিজে পিপাসার্ত থেকে ফেনী নদীর পানি দিল, ২য় বন্ধু সেই পানি নিয়ে ফারাক্কা বাধ খুলে দিল। তলিয়ে গেল প্রথম বন্ধুর কুড়েঘর। প্রথম বন্ধুর ঘরে কিছু দখলদার (রোহিঙ্গা) এসে জুটলো, গ্রাম্য সালিশে ২য় বন্ধু দখলদারদের (রোহিঙ্গা) পক্ষই নিল। ৩য় আরেক বন্ধু ২য় বন্ধুর এসব নিষ্ঠুর কাজের সমালোচনা করায় ১ম বন্ধু তাকেই পিটিয়ে মেরে ফেলল। এভাবেই তারা দু’জন আজীবন বন্ধু থাকলো। এটাই আধুনিক ‘এ ফ্রেন্ড ইন নিড ইজ অ্যা ফ্রেন্ড ইনডিড’ গল্প। গল্পটি কারো কাছে ‘বন্ধুত্বের গল্প’ মনে না হলে তাকেও যেকোন সময় পিটিয়ে মেরে ফেলা হতে পারে।
প্রয়াত আইয়ুব বাচ্চুর স্মরণে প্রিয় গানের কিছু অংশ গাওয়ার চেষ্টা। টাইটেলঃ কিছু চাইবো না ব্যান্ডঃ এল.আর.বি অ্যালবামঃ স্ক্রু ড্রাইভার কাভারঃ জন রাসেল
এ সপ্তাহের প্রথম আলোর ছুটির দিনেতে আমার প্রকাশিত লেখাঃ জীবনে প্রথমবার কোন মেয়েকে ভালো লাগাটাই সম্ভবত একটা ছেলের হঠাত করে বড় হয়ে যাওয়ার গল্প। সাধারণত ক্লাস টেনে থাকার সময় এই ব্যাপারটা ঘটে। এই ব্যাপারটা ঘটার পর ছেলেটা কিছু সময় একটা মোহের মধ্যে থাকে। বাংলা বইতে মাইকেল মধুসূদন দত্তের চেহারার বদলে তার সামনে ফুটে ওঠে ওই মেয়ের চেহারা। ছেলেটা আয়নার সামনে দীর্ঘসময় পার করে, টিউশনির টাকা দিয়ে গোপনে একটি পারফিউম কিনে আনে। এইসব কাজ গোপনে করতে হয়, সবার সামনে করা যায়না। সে নিজেকে নানান ধরনের সৃষ্টিশীল ব্যাপারেও সংযুক্ত করে। যেমনঃ আজকে গীটার কেনা, কালকে কবিতা লেখা, পরশু ক্যামেরা কিনে ফটোগ্রাফার সাজা - সবই মেয়েটাকে বুঝিয়ে দেয়ার জন্য যে সে অন্যান্য ছেলেদের মত না, সে একজন শিল্পী ঘরানার মানুষ, প্রতিভাই তাকে জোর করে এসব করাচ্ছে। কলেজ লাইফ পর্যন্ত এই মেয়ের সাথে তার টুকটাক যোগাযোগ থাকবে। তারপর এই মেয়ে হুট করে একদিন অদৃশ্য হয়ে যাবে। ছেলেটা এই সময়ে সামান্য কিছু পাগলামি করবে। বিষ খাবো, জীবনে কোনোদিন বিয়ে করব না ইত্যাদি হাবিজাবি। এইসব পাগলামি গুরুত্বপূর্ণ কিছু না। ফলে এইসব পাগলামি দিয়ে অদৃশ্য মেয়েটাকে আর ফিরিয়ে আনা সম্ভব হবেনা। মেয়েটার দেয়া টুক টাক গিফটগুলো ছেলেটা তার ড্রয়ারে এক কোনায় রেখে দেবে কাগজ দিয়ে পেচিয়ে। গিফট বলতে, কয়েকটা ডায়েরি আর কলম। এটা ছেলেদের জীবনের খুব ছোট একটা গল্প। শর্ট ফিল্মের মত। তবে ছোট হলেও গুরুত্বপূর্ণ। এই ছেলেটা জীবনে যতবার পিছু ফিরে তাকাবে, ততবারই সেই মেয়েটা এসে একবার টুক করে উঁকি দিয়ে অদৃশ্য হয়ে যাবে। ছেলেটা জীবনে চলার পথে আরো অনেক মেয়ের সংস্পর্শে আসবে, তাদেরকেও তার ভালো লাগবে। কিন্তু এদের সামনে সে আর হিরো সাজার চেষ্টাটা সেভাবে করবেনা। কারণ এবার সে বড় হয়ে গেছে। আমি ক্লাস এইটে থাকতে কচি হাতে একজনকে একটা প্রেমপত্র লিখে দিয়েছিলাম। আমার সেই প্রেমপত্র দিয়ে সে সফলতা পেল। মেয়েরা সম্ভবত দুর্বোধ্য উচু দরের উপমা পছন্দ করে না। তাদের পছন্দের উপমা চাঁদ-পাহাড়-নদী-সূর্যের মধ্যে সীমাবদ্ধ। ফলে আমার কচি হাতের প্রেমপত্রে ভালো কাজ হল। ছেলেটির সম্পর্ক হয়ে গেল। স্কুল পড়ুয়া ছেলের সম্পর্ক বড়জোর কলেজ পর্যন্তই গড়ায়, এর বেশী না। এই নিয়ম এই ক্ষেত্রেও খাটলো। সেই মেয়ে হঠাত একদিন উধাও হয়ে গেল। এরপর ছেলেটা টুকটাক পাগলামি করলো। সম্পর্ক চলাকালীন সময়ে মেয়েটা তাকে কিছু চিঠি দিয়েছিল। সে চিঠিগুলো পকেটে নিয়ে ঘোরা শুরু করল। আমার সাথে দেখা হলেই ছেলেটা বলতো, চিঠিগুলো পুড়িয়ে ফেলব। যে মেয়ে এমন প্রতারক, তার চিঠি পুড়িয়ে ফেলা উচিত। আমি বলতাম, তা তো অবশ্যই উচিত। সাধারণ আগুনে পোড়ালে হবে না। কেরোসিন ঢেলে আয়োজন করে পুড়াতে হবে। পুড়ে ছাই হওয়ার আগ পর্যন্ত বিরতিহীনভাবে কেরোসিন ঢেলে যেতে হবে আগুনে। দহনের চূড়ান্ত কষ্ট দিতে হবে চিঠিগুলোকে। দুই তিন বছর পার হল। দুই তিন বছর পর সেই ছেলের সাথে আবারও আমার দেখা। সে ওই মেয়ের কথা অনেকখানি ভুলে গেছে। অনেক কথার পর এল সেই চিঠি প্রসঙ্গ। সে বলল, বুঝলে, চিঠিগুলো পুড়িয়ে ফেলতে হবে। আমি বললাম, এখনই পুড়িয়ে ফেল। আমার কাছে ম্যাচ আছে। সে বলল, এখন তো সম্ভব না, চিঠিগুলো বাসায়, আমি নিয়ে আসিনি। ‘ও আচ্ছা।’ কিছুক্ষন তার সাথে নানান বিষয়ে আলোচনা চলল। এক পর্যায়ে সে তার মানিব্যাগ বের করে কী যেন খুজলো। আমি দেখলাম মানিব্যাগের এক কোনায় সেই অদৃশ্য হয়ে যাওয়া মেয়ের চিঠিগুলো যত্ন করে রাখা। মানিব্যাগটা পকেটে রেখে সে বলল, চিঠিগুলো বাসায় ফেলে এসেছি বুঝলে? আমি একটি দীর্ঘশ্বাস ছেড়ে বললাম, আচ্ছা।
আর্টসেলের প্রেমে প্রথম পড়ি কলেজে পড়ার সময়। অদ্ভুত ধাধাময় লিরিক্স আর কম্পোজিশন। অনেক খুঁজে পাটুয়াটুলি থেকে 'অন্য সময়' অ্যালবামটা কিনে আনলাম। বাসায় নেটের লাইন তখনও নেই। তাতে কোন কিছুই আটকে নেই। এখান ওখান থেকে সব কিছুই সংগ্রহ করে আনছি। এরপর তো জীবনের সেরা সময়গুলো হারিয়েই গেল। সময়গুলো ধূসর হয়েছে, গ্রাস করেছে লীন জড়তা, তোমার জন্য পৃথিবী আজ নিয়েছে বিদায় মৃত্যু নামক এক অনিকেত প্রান্তরে। আর্টসেলের 'দুঃখ বিলাস' গানটা মাদকের মত টানতো এক সময়। গানটা প্রথম শুনেছিলাম কোন এক রেডিওতে। খুব ইচ্ছে করতো গানটা কাভার করার। অবশেষে করেই ফেললাম।
ভারত লো-বাজেট (মধ্যয় আয়ের) স্পেসশীপ চন্দ্রযান-২ চাঁদে পাঠিয়ে বিশ্বের চতুর্থ দেশ হিসেবে আত্মপ্রকাশ করতে গিয়েছিল মাত্র কয়েকদিন আগে। পাঠানোর আগে চলে তর্জন গর্জন। শালা আয় পারলে এইবার। তামা তামা কইরা ফালামু। আমরা বিশ্বের চতুর্থ দেশ। ফ্রান্স, জার্মানি, ইতালি সব আমগো পেছনে। চন্দ্রযান-২ এর উৎক্ষেপণও হয় বীরের মতই। তবে কিছুদূর গিয়ে সেটি একদিকে হালকা ‘কান্নি’ খেয়ে যায়। সস্তার তিন অবস্থা। এক পর্যায়ে মালয়শিয়ান এয়ারলাইন্সের বিমানের মতই গুম হয়ে যায় আচমকা। অভিযান ব্যর্থ হওয়ার পর সুর আস্তে আস্তে নরম থাকে। এক পর্যায়ে বাংলাদেশ ক্রিকেট টিমের মত সুর হয়ে যায়। হারছি কিন্তু ভালো খেলছি। কাপ জিততে পারি নাই, কিন্তু জনগণের আবেগ জিতছি। এই অভিযান ‘প্রায়’ সফল। চাঁদের খুব কাছাকাছি গেছি। চন্দ্রযান-২ চাঁদের কানের লতি ঘেইসা গেছে। আরেকটু হলেই...... এক পর্যায়ে হাউমাউ কান্না। চাঁদে যাইতে পারি নাই। প্যারাসুটের সুতা ছিড়া চন্দ্রযান-২ চইলা গেছে নেপচুনে। ভারত-বাংলাদেশ সম্পর্ক যেকোন সময়ের চেয়ে ভালো – এই জাতীয় গল্প সরকার ভারতকে শুনিয়ে খুশি রাখতে চাইলেও ভারত ইতোমধ্যে জেনে গেছে তাঁরা যেকোন কিছুতে ব্যর্থ হলে তাতে বাংলাদেশের চেয়ে বেশি খুশি আর কেউ হয় না। এমনকি পাকিস্তানও না। চন্দ্রযান-২ ব্যর্থ হওয়ার খবর মোদি জানার আগেই বঙ্গবন্ধু স্যাটেলাইট দিয়ে জেনে গেছে বাংলাদেশের কিছু মানুষ। ফলে সকাল নয়টার দিক থেকে হাসাহাসি শুরু হয়েছে। আচমকা তখন এই দেশের কিছু ভারতপ্রেমি সভ্য সেজে বসলো। এইখানে হাসাহাসির কী আছে? নিজেরা তো পারো না। অসভ্য জাতি হেন তেন। দেশ নিয়ে দেশবাসির তেমন কোন মাথা ব্যথা নেই। কাজেই দেশবাসি চিন্তিত অন্য ইস্যু নিয়ে। প্রশ্ন এখন একটাই – কে হবে মাসুদ রানা। হে পরওয়ারদেগার তুমি সঠিক ব্যক্তিরেই মাসুদ রানা বানায়ো যাতে সে দেশটারে সিংগাপুর-ব্যাংকক বানাইতে পারে। মাসুদ রানা নির্বাচনে যদি সামান্যতম ভুল হয় তবে জাতি ভুল পথে পরিচালিত হবে। একটি দুর্ঘটনাই হতে পারে সারাজীবনের কান্না। তো শুরু হল মাসুদ রানাকে খোঁজা। ইন্টারভিউতে অনেক জটিল জটিল প্রশ্ন করা হল। তোমাকে যদি হোয়াইট হাউজের ছাদে একদল সন্ত্রাসীরা আটকে ফেলে এবং একবাটি কাঁচা গু খেতে বলে তবে তুমি কী করবে? ‘আমি স্যার সেদিন রোযা রাখব।’ ‘সরি, এটা কোন ধর্মীয় শো না। তুমি বাদ।’ আমেরিকান গোয়েন্দারাও মাসুদ রানাকে গুরু মানে। কিন্তু বর্তমানে সময়ের ছেলেপুলেরা বইবিমুখ হওয়ার কারণে অনেকেই মাসুদ রানাকে চেনে না। কে এই মাসুদ রানা? তাঁর সংক্ষিপ্ত পরিচয় এভাবেই দেয়া যায়ঃ নাইন ইলেভেনে আমেরিকার টুইন টাওয়ারে যে হামলা হয়েছিল তা রুখে দিতে হাফপ্যান্ট পড়ে প্যারাসুট নিয়ে গিয়েছিল এক দুর্ধর্ষ মুসলমান গোয়েন্দা। সে আর কেউ নয়, মাসুদ রানা। সে বুর্জ খলিফার ছাদ থেকে লাফ দিয়ে লাদেনের টিকি ধরে ঝুলে পড়েছিল। তাঁর শরীরের বইছে বাঙালি রক্ত। তবে ছোটবেলায় পড়ালেখার নাম করে স্টুডেন্ট ভিসায় আমেরিকায় গিয়ে বসবাসের পর বাঙালি রক্ত এখন কয় পারসেন্ট আছে তা অজ্ঞাত। মৃত্যুকে সে ভয় পায় না। টাকার মোহ, নারীর দেহ এসবের মায়ায় সে ধরা দেয় না। রহস্যই তাঁর জীবন। রহস্য উন্মোচনে সে চলে আসে চ্যানেল আইতে। বর্তমানে ‘কে হবে মাসুদ রানা’ নামক তেনা প্যাচানো শো-তে সে একজন বিচারক। ভারতের চন্দ্রযান – ২ খুঁজে বের করতেও মাসুদ রানা ভূমিকা পালন করতে পারে। চন্দ্রযান – ২ অভিযান ব্যর্থ হওয়ার পর ভারত যেমন বিভিন্ন সফলতার গল্প ফেঁদে বুঝানোর চেষ্টা করছে যে তারা ব্যর্থ হয়নি, ঠিক একই অবস্থা বাংলাদেশ ক্রিকেট টিমেরও। আফগানিস্তানের সাথে টেস্টে হেরে গাইগুই করে তারাও বোঝাতে চাচ্ছে যে এটা ঠিক হার নয়। ভিন্নভাবে চিন্তা করলে এটাকে পরাজয় হিসেবে ধরা যায় না। যাই হোক, ঘোড়ারোগ সাধারণত গরীবেরই হয়ে থাকে। মহামতী নরেন্দ্র মোদি যখন মহাকাশ বিজয় করছেন তখন ভারতের শেয়ার বাজার থেকে ১২ লক্ষ কোটি রুপি গায়েব হয়েছে। সেই হিসেবে বাংলাদেশ বেশ উন্নত। ডেঙ্গুর ফাঁকে মাত্র ২৭ হাজার কোটি গায়েব হয়েছে। সম্প্রতি ভারতেও বিটিভি চালু হয়েছে। বিটিভিতে আমাদের উন্নয়নের চিত্র দেখে তারা ঠিক ততটাই মুগ্ধ, ঠিক যতটা আমরা স্টার জলসার পরকীয়া দেখে মুগ্ধ। জনগণের টাকায় বাংলাদেশ উড়ায় স্যাটেলাইট, বন্ধু রাষ্ট্র উড়ায় চন্দ্রযান-২। দুই দেশেই কৃষক মরে না খেয়ে, ফসলের ক্ষেতে দেয় আগুন। ব্যবসায়ীরা কোটি কোটি টাকার চামড়া পুড়িয়ে ফেলে। বেকারত্ব হু হু করে বাড়ে। স্বপ্নভঙ্গের বেদনা নিয়ে কোটি কোটি মানুষ জীবন বাজি রেখে অবৈধ পথে পাড়ি জমায় অন্য কোন রাষ্ট্রে। আমরা সিংগাপুর-ব্যাংকক হই রাত আটটার বিটিভির খবরে।
আর নয় বিদেশী, এবার দেশেই হচ্ছে আন্তঃজাতিক মানের………. ফেসবুকে নিয়মিত না বসলে দেশবাসী কী নিয়ে ব্যস্ত তা বুঝাই কঠিন। দেখা যায় দু’দিন আগে যে বিষয় নিয়ে সবাই বলছিল – লাইক শেয়ার করে অশেষ সওয়াব হাসিল করুন, আজ সেটি নিয়েই সবাই বলছে – এদের জায়গা জাহান্নামেও হবে না। লাগাতার দু’একদিন ফেসবুকে অনুপস্থিত থাকলে সামগ্রিক ঘটনা কোনদিকে মোড় নিয়ে তা আঁচ করা অসম্ভব। আমাকে মাঝে মাঝে বিভিন্নজন বিভিন্ন বিষয় নিয়ে লেখার অনুরোধ করে। আমি অতি বিনয়ের সাথে বলি, জি লিখব। ‘জি’ শব্দটি বলার সময় সতর্ক থাকি যে বিনয়ের লেভেল ঠিকঠাক পর্যায়ে আছে কিনা। নিজেকে অতি নগণ্য হিসেবে উপস্থাপন করতে হবে। এই ভণ্ডামিটি আমি জাফর ইকবাল স্যারের কাছ থেকে শিখেছিলাম। আমাকে গতকাল আচমকা এক অচেনা আইডি থেকে ম্যাসেজ দিয়ে এক ভদ্রলোক বললেন, ভাই দেশের মান ইজ্জত তো আর রইলো না। বিষয়টি নিয়ে যদি লিখতেন। আমি বিনয়ের সাথে বললাম, জি লিখব। ভদ্রলোক একটি লিংক দিলেন। দিয়ে বললেন, দেখেন ভাই অবস্থা। আপনার মত কী? আমি লিংকে ক্লিক দিলাম। যে নিউজটি এলো সেটির শিরোনাম – এ কী করলেন জামালপুরের ডিসি! (ভিডিওসহ)। আমি তাড়াতাড়ি ভিডিওতে ক্লিক দিলাম। কোন জিনিস ঘুরিয়ে খাওয়া আমি সমর্থন করি না। যাই হোক, ভিডিওতে কিছুই নেই। একটা মেয়ে শুধু এসে বলছে, আমি এখন কনফিডেন্ট। আমি ভিডিওটি কেটে দিলাম। সবখানে ধোঁকাবাজি। আমি ভদ্রলোককে আবার নক দিয়ে বললাম, দেশের মান ইজ্জত আসলেই শেষ। বলেই তাকে ব্লক করলাম। ধোঁকাবাজের সাথে কোন কথা নেই। এক ‘ফেসবুক বাবার’ কাছ থেকে জানলাম বিস্তারিত। জামালপুরের ডিসির ভিডিও রিলিজ হয়েছে। ফিল্মটির দৈর্ঘ্য ২৪ মিনিট। প্রস্থ জানা যায় নি। ফিল্মটি রিলিজ হওয়ামাত্র তা ব্যাপক জনপ্রিয়তা পায়। অযুতে নিযুতে লাইক, শেয়ার পেয়ে জামালপুরের ডিসি যখন ইউটিউব থেকে মিলিয়ন ডলার আয় করার দ্বারপ্রান্তে ঠিক তখনই তাকে ‘ওএসডি’ করা হয়েছে। তবে ইউটিউব ইনকাম দিয়ে ক্ষতি তিনি পুষিয়ে নেবেন বলেই ধারণা করা হচ্ছে। তাঁর ভিডিওটি বিভিন্ন নামে শেয়ার হচ্ছে – ধিক্কার জানানোর ভাষা নেই। একেই কি বলে সভ্যতা? এই জানোয়ারটার জন্য কয়টি জুতার বারি হবে? দেখুন, রাষ্ট্রের কাছে নারীরা কত অসহায়! ফুল ভিডিও কারো কাছে থাকলে দিয়েন। আমারটা সতেরো মিনিটের। জামালপুরের ডিসি অবশ্য এই ঘটনায় ক্ষোভ প্রকাশ করে বলেন, তোমরা করলে আসল পুরুষ, আর আমি করলেই ওএসডি। তোমরা নিজেরা এত ভদ্রলোক হইলে ভিডিও না দেখলেই পারো। সেটা তো আবার ঠিকই দেখবা ক্লিক দিয়া। সরকার কিছুদিন আগেই পর্ণ সাইট বন্ধ করেছে। উদ্দেশ্য দেশের মানুষকে সভ্য করা। বন্ধের পর এই প্রথম রাষ্ট্রীয় পর্ণ মুভি রিলিজ হলো। পর্ণ বন্ধের ইতিবাচক দিক নিয়ে সাদা মনের মানুষেরা নানান আবেগী বক্তব্য দিলেও বাসায় ফিরে তাদেরকেও মাথা চাপরাতে দেখা গেছে। সরকারের এ অগণতান্ত্রিক পদক্ষেপে জনমনে যে হাহাকার তৈরি হয়েছিল তা দূর করতেই মূলত এই অ্যান্টি পদক্ষেপ। এবার আর বিদেশি নয়, দেশেই তৈরি হচ্ছে আন্তজাতিক মানের সরকারি পর্ণ। ঢাকা বিশ্ববিদ্যালয়ের মনোবিজ্ঞান বিভাগের এক শিক্ষক নাম গোপন রাখার শর্তে বলেন, রাষ্ট্রীয় পর্ণ একটি অভিনব ব্যাপার। আমি ভিডিওটি দেখেছি এবং মানের দিক থেকে আমি সন্তুষ্ট। সরকারের এই উদ্যোগকে সাধুবাদ জানাই। জামালপুরের ডিসিকে নোবেল প্রাইজ দেয়ার আর্জি রইলো। বাংলাদেশ ব্যাংকের সাবেক গভর্নর বলেন, অর্থনৈতিকভাবে দেখলে এটি ইকোনমির জন্য একটি দারুণ রেভিনিউ খাত হতে পারে। উন্নত বিশ্বে এ জাতীয় পর্ণের যথেষ্ঠ চাহিদা রয়েছে। জামালপুরের ডিসি প্রমাণ করে দিয়েছেন যে আমরাও চাইলে পারি এবং সেটা নিজস্ব অর্থায়নেই সম্ভব। আমরা এই জাতীয় ভিডিও বিদেশে রপ্তানি করে প্রচুর বৈদেশিক মুদ্রা আয় করে উন্নয়নে দেশ ভাসিয়ে ফেলতে পারি। বাংলা সিনেমার জনপ্রিয় ধর্ষক ডিপজল বলেন, ওর মরনের চুলকানি উঠছে। এখনও কি সন্দ আছে? আহো ভাতিজা আহো। মাগার চোখ বন্ধ করবার পারবানা।
ডেঙ্গুর সাথে লড়াই করতে এবার এলো ‘স্টপ ডেঙ্গু’ অ্যাপ। সরকারের পাঁচটি মন্ত্রণালয় ও বিভাগ এবং চারটি সংস্থা একত্রে অ্যাপটি তৈরি করেছে। অ্যাপটি উদ্ভোধন করেছেন ঢাকা উত্তর সিটি কর্পোরেশনের মেয়র আতিকুল ইসলাম। কিংবদন্তী প্রযুক্তিবিদ মোস্তফা জব্বারও অ্যাপটি তৈরিতে কোচ হিসেবে কাজ করেছেন। উল্লেখ্য স্টিভ জবসের পর বিশ্বের সবচেয়ে প্রথিতযশা প্রযুক্তিবিদ তাকেই ধরা হয়। অনেকে তাকে ‘স্টিভ জব্বার’ নামেও ডেকে থাকেন। মশা মারতে কামান আনো – স্লোগান দিয়ে দুই মেয়র যখন মশার বিরুদ্ধে বিশ্বযুদ্ধ ঘোষনা করেছিলেন ঠিক সেই সময়ে ‘স্টপ ডেঙ্গু’ অ্যাপটি অনেকটা জাতিসংঘের যুদ্ধ বিরতি পদক্ষেপ হিসেবে কাজ করেছে। অনেকে এটিকে শিমলা চুক্তির সাথে তুলনা করেছেন। অ্যাপটি দিয়ে মশা মারা যাবে কিনা জানতে চাইলে মেয়র আতিকুল ইসলাম বলেন, এটি দিয়ে আপনি খুব সহজেই এডিস মশার রক্তের গ্রুপ জানতে পারবেন। দেশের কোথায় কোথায় এরা জঙ্গি ঘাঁটি গেড়েছে তা ম্যাপিং এর মাধ্যমে অ্যাপটি আপনার কাছে তুলে ধরবে। সবচেয়ে মজার যে বিষয়টি সেটি হল, মশারা গোপনে কী কী চক্রান্ত করছে সেটিও অ্যাপের মাধ্যমে জানা যাবে। তাছাড়া এই অ্যাপে আছে সেলফি অপশন। চাইলে যেকোন সময় মশার সাথে দাঁড়িয়ে তাৎক্ষণিক সেলফি তোলা যাবে। আয়োজনে উপস্থিত ছিলেন বিটিভির অভিনেত্রী শমী কায়সার। তিনি প্রযুক্তি বিষয়ে কিছু না বুঝলেও অ্যাপটির ব্যাপারে ব্যাখ্যা শুরু করেন অবুঝের মতই। ‘অ্যাপটি ব্যবহার খুবই সহজ যদিও আমি ওপেন করতে পারছি না। অ্যাপে তিনটি অপশন আছে। অপশন তিনটি হল এক, দুই এবং তিন। এক চাপলে এডিস মশা জন্মগ্রহন করবে, দুই চাপলে এডিস মশারা মারা যাবে। তিন চাপলে কী হবে সেটা পরে জানানো হবে।’ সঙ্গত কারণেই তিন চাপলে কী ঘটবে সেটি নিয়ে উপস্থিত সকলের মধ্যে দেখা যায় কৌতূহল। এই কৌতূহল দূর করেন যাদুকরী মেয়র সাঈদ খোকন। তিনি বলেন, অ্যাপ থেকে কেউ দয়া করে তিন চাপবেন না। কারণ এই অপশনটি খুবই বিপজ্জনক। এটি চাপলে মশারা মারা যাবে ঠিকই। তবে মরে গিয়ে তাঁরা অমর হয়ে যাবে। তাদের নাম তখন স্বর্ণাক্ষরে লেখা হয়ে যাবে বাংলার মাটিতে। এই ভুল কাজ আপনারা ভুলেও করবেন না। জাতীয় পার্টি থেকে রসুন এরশাদ বলেন, এই অ্যাপ একটি যুগান্তকারী পদক্ষেপ। আমি এই অ্যাপ দিয়ে একটু আগে একটা গৃহপালিত মশা মেরেছি। ‘এডিস মশা নিপাত যাক, গণতন্ত্র মুক্তি পাক’ এই স্লোগানকে সামনে রেখে ‘গৌণ-তান্ত্রিক’ বিরোধীদল বিএনপি ‘স্টপ ডেঙ্গু’ অ্যাপ নিয়ে প্রতিক্রিয়া জানিয়েছে। তাঁরা বলেন, অ্যাপ দিয়ে সরকার মশার ‘চুলও’ ছিঁড়তে পারবে না। আগামী ঈদে বিএনপি নিয়ে আসছে আরেকটি অ্যাপ। নাম ‘স্টপ ফাইজলামি’। জনগণ অ্যাপটির দিকে অধীর আগ্রহ নিয়ে তাকিয়ে আছে। সেটি দিয়ে খালি মশাই নয়, সমাজে এমনকি রাষ্ট্রে যত কীটপতঙ্গ আছে সব শনাক্ত করা হবে। অ্যাপটি ঠিক কোন ঈদের পরে বাজারে ছাড়া হবে বিএনপির পক্ষ থেকে জানানো হয় নি। এই অ্যাপ নিয়ে জামাতের পক্ষ থেকে বলা হয়, ডেঙ্গু তো বহুত দূর কী বাত, ইস অ্যাপসে মাক্ষী ভি নেহি মরেগিং। আসলি অ্যাপ তো জামাত লে আয়েংগে। বাম সংগঠনের এক নেতা বলেন, রাষ্ট্রযন্ত্র যখন শাসকশ্রেণির দাস হয়ে চাবুকের আঘাত হানে কৃষক-শ্রমীকের পীঠে তখন তাদের অসহায়ত্বে বুর্জোয়া সমাজ উপহাস করে হাত তালি দিয়ে। মৌলিক চাহিদা থেকে বঞ্চিত হয়ে তাঁরা হয়ে ওঠে মশার খাদ্য। রাষ্ট্রযন্ত্র তখনই জন্ম দেয় ‘স্টপ ডেঙ্গু’ অ্যাপ নামক সান্ত্বনার অ্যাপ। 
ভূ-স্বর্গ কাশ্মীর - নাম আর উপমার মধ্যেই এক ধরনের প্রশান্তির স্পর্শ। সেই ভূ-স্বর্গ এখন হঠাত করে মৃত্যুপুরীতে পরিণত হয়েছে। নীরব রাস্তাঘাট, গৃহবন্দী জীবন, প্রতি মুহূর্তে সেনাবাহিনির টহল। অনিশ্চিত ভবিষ্যত আর নিজ ভূমি থেকে বিতারিত হওয়ার শংকা নিয়ে শান্তিপ্রিয় কিন্তু অধিকার সচেতন মানুষগুলো দিন গুনছে। মুসলমানদের বৃহত্তম উৎসব দু’টি ঈদ। ঈদুল আযহা কিছুটা ব্যতিক্রম। এ ঈদ খুশির সাথে নিয়ে আসে ত্যাগের মহিমা। বিসর্জনের মাধ্যমে মানুষ মেনে নেয় নিজের প্রিয় আর মমতার জিনিসগুলো এভাবেই একদিন সব বিসর্জন দিতে হবে। কাশ্মীরের বাসিন্দাদের এবার সেই বিসর্জনে শরীক হওয়ার সুযোগ নেই। ভূতুড়ে নগরীর নিস্তদ্ধতায় গুমোট বেঁধে আছে চাপা ক্ষোভ। একটি শব্দই তাদের কানে বাজছে - বিপ্লব। মাথা উঁচু করে বেঁচে থাকার আরেক নামই তো ‘বিপ্লব’। ইতিহাসবিদরা সাধারণত ইতিহাস রচনা করে থাকেন রাজনৈতিক নেতাদের খুশি করার জন্য। তাঁরা ক্ষমতাসীনদের সুদৃষ্টি কামনা করেন। ফলে ইতিহাসের কিছু রসদ তাঁরা যোগান কল্পনা থেকে। ইতিহাসকে নানান রঙ্গে রাঙ্গিয়ে চমক তৈরি করে গল্পে রূপ দেন। ইতিহাসবিদরা রবীন্দ্রনাথকে নিয়ে কত বীরত্বগাঁথা লিখে গেছেন। তাঁর মহানুভবতা, তাঁর মানবতাবাদ, তাঁর নাইট উপাধী বর্জন নিয়ে চুটিয়ে প্রশংসা করে গেছেন। ক’জন লিখে গেছেন যে, ১৯১২ সালে কোলকাতার গড়ের মাঠে একটি বিশাল জনসভার আয়োজন করা হয়েছিল? সেই জনসভার বিষয়বস্তু ছিল ‘ঢাকা বিশ্ববিদ্যালয়’ যেন স্থাপিত হতে না পারে। সবাইকে অবাক করে দিয়ে সেই আয়োজনের প্রধান অতিথি ছিলেন আমাদের বিশ্বকবি রবীন্দ্রনাথ ঠাকুর। অতি মহান এই মানুষটি সেদিন পূর্ব বাংলার অসহায় মানুষগুলোকে অবাক করে দিয়ে মঞ্চে দাঁড়িয়ে বলেছিলেন, চাষাভুষাদের পড়ালেখা শেখার কোন দরকার নেই। কাজেই ঢাকায় বিশ্ববিদ্যালয় স্থাপনেরও কোন প্রয়োজন নেই। (সূত্রঃ ইতিহাসের নিরিখে রবীন্দ্র-নজরুল চরিত, বাংলাদেশ কো-অপারেটিভ সোসাইটি ঢাকা, জুলাই ১৯৯৮, পৃঃ ২৩) সত্য বলার সাহস যাদের থাকে তাঁরা হয়তো ইতিহাসবিদ হয় না, তাঁরা হয় বিপ্লবী। ইতিহাসবিদরা কাশ্মীর নিয়ে অনেক বই লিখেছেন। সেই বইতে কাশ্মীর ভারতের না পাকিস্তানের সেই ইস্যু নিয়ে বিস্তর গবেষণা করেছেন। বলিউডে নির্মিত হয়েছে অসংখ্য মুভি। সেই মুভিতে ভারত তাঁর সেনাবাহিনির ঐতিহাসিক বীরত্ব দেখানোর আপ্রাণ চেষ্টা করেছে। মানুষ যে সাহসিকতাকে ধারণ করার যোগ্যতা রাখে না সাধারণত সেটিই অন্যকে দেখানোর চেষ্টা করে। কাশ্মীরের ইতিহাসের দিকে ফিরে তাকালে দেখা যায় এটির সর্বপ্রথম রাজা ছিলেন সম্রাট অশোকের পুত্র জালক। তখন কাশ্মীরে বৌদ্ধ ধর্ম বিস্তার লাভ করে। পরবর্তীতে এটি আসে হিন্দু রাজবংশের দখলে। তখন সেখানে গড়ে ওঠে বেশ কিছু মন্দির। এরপর শাহ মির্জা কাশ্মীর দখল করেন। এর মধ্য দিয়ে কাশ্মীরে গোড়াপত্তন ঘটে মুসলিম সাম্রাজ্যের। ১৫৮৬ সালে ভারতীয় উপমহাদেশের সর্বশক্তিমান শাসক ‘আকবর দি গ্রেট’ কাশ্মীরকে মোঘল সাম্রাজের আওতায় আনেন। এক সময় আফগান শাসক আহমদ শাহ আবদালির অধীনে আসে কাশ্মীর। সেই থেকে আজ অবধি কাশ্মীরের সাথে আফগানদের স্মৃতি ও আবেগ জড়িয়ে আছে। পরবর্তীতে কাশ্মীর চলে যায় শিখদের হাতে। সাম্রাজ্য কারোই নয়, সে সময়ের সাথে সাথে হাত বদল হয়। এক সময় ব্রিটিশরা ভারতবর্ষ দখল করে নেয়। তবে কাশ্মীর অত্যন্ত দুর্গম একটি জায়গা বলে ব্রিটিশরা এটিকে এক কোটি টাকায় বিক্রয় করে দেয় রাজ গুলাব সিং এর কাছে। ইতিহাসের একটি গুরুত্বপূর্ণ অংশ এটি যে, কাশ্মীর কোনদিনই ব্রিটিশদের অধীন ছিল না। ভারতবর্ষ শাসন-শোষনের সেই সময়েও এটি একটি স্বাধীন এবং অসাম্প্রদায়িক রাষ্ট্র ছিল। ব্রিটিশ শাসনের অবসানের পর কাশ্মীরের পরিণতি নিয়ে সুস্পষ্ট কোন দিক নির্দেশনা ছিল না, যেহেতু এটি ব্রিটিশ উপনিবেশের আওতাধীন নয়। সেই সুযোগটিই গ্রহন করেছিল ভারত এবং পাকিস্তান নামক দু’টি নবগঠিত রাষ্ট্র। ভারত কাশ্মীরের একটি অংশ (জম্মু-কাশ্মীর) এবং পাকিস্তান আরেকটি অংশ (আজাদ-কাশ্মীর) দখল করে নেয় এবং সারা বিশ্বে প্রচার করে যে কাশ্মীর ইস্যুতে ভারত আর পাকিস্তান বাদে আর কোন পক্ষ নেই। কাশ্মীরীদের পরিচয় হয় ভারতীয় হবে নাহলে পাকিস্তানী হবে। সম্পূর্ণ কাশ্মীর নিজেদের করার আশায় দুই দেশই বেশ কয়েকটি রক্তক্ষয়ী যুদ্ধে লিপ্ত হয়েছে। এর মধ্যে ১৯৬৫ সালের ইন্দো-পাক যুদ্ধ এবং ১৯৯৯ সালের কারগিল যুদ্ধ অন্যতম। বর্তমানে এই দুই কাশ্মীরের মাঝখানেই অবস্থিত বিশ্বের সবচেয়ে ভয়ংকর রক্ত পিপাসু সীমান্ত ‘লাইন অফ কন্ট্রোল’। কাশ্মীরের একটি অংশের সাথে ভারত এবং চীনের সীমান্তও আছে। সেই অংশের বিরোধ নিয়ে ঐতিহাসিক ইন্দো-চীন যুদ্ধ হয় ১৯৬২ সালে। সেই যুদ্ধে ভারতের শোচনীয় পরাজয় হয়। চীন দখল করে নেয় চীন-ভারতের সীমান্তবর্তী কাশ্মীর এবং অরুণাচল। পরে চীন অরুণাচল ভারতকে ফেরত দিলেও কাশ্মীর নিজেদের দখলেই রাখে যেটি বর্তমানে ‘আকসাই চীন’ নামে পরিচিত। বর্তমানে কাশ্মীরের তিনটি অংশ রয়েছে। জম্বু-কাশ্মীর, আজাদ-কাশ্মীর এবং আকসাই চীন। সেই থেকে কাশ্মীর একটি পরাধীন রাজ্য। এ রাজ্যকে ভারত এবং পাকিস্তান তাদের নিজের খেয়াল খুশিমত সংজ্ঞায়িত করেছে। তবে এই পরাধীনতা তাঁরা মেনে নেয় নি কখনও, তাঁরা স্বাধীনতার সংগ্রাম অব্যাহত রেখেছে। তাঁরা বিশ্বাস করে তাঁরা ভারতীয় নয়, পাকিস্তানীও নয়, তাঁরা কাশ্মীরী। তাদের আলাদা পতাকা আছে, পরিচয় আছে, সংস্কৃতি আছে। তাঁরা গাছ, আগাছা নয়। কাশ্মীরের বড় দখলদার ভারত কাশ্মীরীদের শেষ অধিকারটুকুও ছিনিয়ে নিয়েছে। বিজেপির উন্মাদ ধর্মান্ধতা ইহুদীবাদী ইসরায়েলের মত ভারতকেও গ্রেট ইন্ডিয়ার পরিবর্তে ‘সেফ হিন্দু জোন’ বানানোর দিকে নিয়ে যাচ্ছে। আরেক দখলদার পাকিস্তান এবং চীন এর বিরোধীতা করছে কিন্তু তাঁরা নিজেরাও যে এই দখলদারীর অংশ তা চেপে যাচ্ছে। ভারতের কাশ্মীর নীতি নিয়ে উত্তাল সারা বিশ্ব। কাশ্মীর মুসলমান অধ্যুষিত বলেই যে এই পদক্ষেপ তা আর এখন গোপন কোন খবর নয়। বিশ্বকে অবাক করে অনেকগুলো মুসলিম রাষ্ট্র ভারতের পক্ষ নিয়েছে। সংযুক্ত আরব আমিরাত ভারতের পাশে থাকার কথা জানিয়েছে। তবে এশিয়ার পাওয়ার হাউজ গণচীন এক্ষেত্রে ভারতের বিরুদ্ধে অবস্থান নিয়েছে। তাঁরা কাশ্মীর ইস্যুতে পাকিস্তানের অবস্থানের পক্ষে থাকার আশ্বাস দিয়েছে। সময়টা ন্যায়ের পক্ষে নয়। পা থেকে মাথা পর্যন্ত যারা দুর্নীতিতে ডুবে আছে দেশপ্রেমের সংজ্ঞা আজ তারাই লেখে। ভারত এবং পাকিস্তান দুই দেশের রাজনীতিবিদরাই তাদের জনগণের সামনে কাশ্মীর ইস্যুকে দেশপ্রেমের মোড়কে উপস্থাপন করেছে। ফলে শাসকদের স্বার্থ উদ্ধারের এই ইস্যুকে জনগণও ভাবছে দেশপ্রেমের ইস্যু। একটি রাষ্ট্র জবর দখল কোনোদিন দেশপ্রেমের স্তম্ভ হতে পারে না – এই সহজ শিক্ষাই আজ বইপত্রে বিলুপ্ত। দখলদাররা যার যার মত করে সুবিধাবাদী অবস্থান নিয়েছে। স্বার্থ আড়াল করে ন্যায়ের পক্ষে কথা বলার সুর তুলেছে। মুসলিম রাষ্ট্রগুলোও যে ধর্মের পক্ষে নয়, তাঁরা নিজ সিংহাসন রক্ষার জন্য মুসলিম নিধনেও কাজ করতে পিছপা হয় না এ কথাটা ইতিহাস বার বারই প্রমাণ করেছে। যারা কাশ্মীরের বাসিন্দা তাঁরা শুধু মুসলমান পরিচয় নিয়েই বাঁচতে চায় না। তাঁরা চায় কাশ্মীরী মুসলমান হিসেবে বাঁচতে। তাঁরা চায় মাথা তুলে দাঁড়িয়ে সন্তানকে শিখিয়ে যেতে যে, এই যে দেখছো স্বর্গের মত জায়গাটা এটাই তোমার দেশ। এর নাম ভারত নয়, পাকিস্তান নয়, এর নাম কাশ্মীর। এখানকার আলো, বাতাস, সৌন্দর্য সব আমাদের। রক্তে অর্জিত এই পবিত্র ভূমিতে তুমি নিজ পরিচয়েই বড় হবে। No man’s land জন রাসেল ১৩/০৮/১৯
বাংলার কিংবদন্তী শিক্ষামন্ত্রী নুরুল ইসলাম নাহিদের হাত ধরেই বাংলাদেশ শিক্ষায় অর্জন করেছিল স্বয়ংসম্পূর্ণতা। তিনিই প্রথম চালু করেছিলেন 'গণ পাশ' মেথড। 'প্রশ্ন ফাঁস' আর 'গুজব' ক্যারিকুলামের আওতায় এই মেথড বাংলাদেশের শিক্ষার হারকে করেছিল জাপান ছুই ছুই। মানুষ থেকে শুরু করে গরু-ছাগল এমনকি চেয়ার টেবিলের মত জড় পদার্থও হয়ে উঠেছিল শিক্ষিত। দেশে শিক্ষার চাহিদা মিটিয়ে কিছু কিছু শিক্ষা বিদেশেও রপ্তানি শুরু হয়েছিল। তাকে আরো একবার শিক্ষামন্ত্রী করার ‘গণ দাবীর’ পরও শিক্ষামন্ত্রী পদে আনা হয় ‘দীপু মণিকে’ যা অনেকটাই সরকারের অগণতান্ত্রিক মনোভাবের উৎকৃষ্ট উদাহরণ রচনা করে। ধারণা করা হয় নুরুল ইসলাম নাহিদ এখনও শিক্ষামন্ত্রী থাকলে দেশের মশাগুলোও শিক্ষিত হয়ে উঠতো। তখন এই মশারা পড়তে পারতো দুই সিটি মেয়রের ছাপানো হাস্যকর লিফলেট, ব্যানার আর পোস্টারগুলো। সেগুলো পড়ার পর তাঁরা নিজেরাই সুইসাইড করতো বলে ধারণা করা হয়। দেশে ডেঙ্গু যখন চরম পর্যায়ে তখন ভারত সংবিধানের ৩৭০ ধারা বাতিল করে দিয়েছে। যদিও এতে মশাদের কোন হাত নেই। বাংলাদেশে কয়েকজনকে আন্দোলন করতে দেখা গেছে। নিজের দেশে বিনা ইলেকশনে সরকার ক্ষমতায় বসে জনগনকে প্রতিনিয়ত চড় থাপ্পর দিয়ে যাচ্ছে, নিজের ইচ্ছামত সংবিধানে ফ্লুয়িড দিয়ে নানান ধারা যোগ বিয়োগ করে বলছে ‘এক চুলও নড়বো না সংবিধান থেকে।’ এতে তাদের কোন মাথা ব্যথা দেখা যায় নি। ভারতের সংবিধানের ধারা পরিবর্তন গণতান্ত্রিক কিনা তা নিয়ে চলছে বিস্তর গবেষনা। নাহ গণতন্ত্র বোধহয় আর ধইরা রাখতে পারলো না দেশটা। আফসোস। কাশ্মীরের ইতিহাস পর্যালোচনা করলে দেখা যায় এটি ভারত এবং পাকিস্তান জোর করে দখল করে নিয়েছে। কিন্তু দুই দেশই ভাবছে তাঁরা ন্যায্য কাজ করেছে। পুরাটা নিতে পারলে আরো ন্যায্য হতো। ওদিকে চীনও ন্যায্যভাবে একটি অংশ দখল করে বসে আছে। তবে কাশ্মীরকে সংবিধানে বিশেষ মর্যাদা দেয়া হয়েছিল। ভারতের জম্বু কাশ্মির এবং পাকিস্তানের আজাদ কাশ্মীরের জনগণের উপর রাজনৈতিক হস্তক্ষেপ দুই দেশের কেউই খুব একটা করতো না একটা সময় পর্যন্ত। তবে দখলের চেষ্টা ছিল দুই দেশেরই। নরেন্দ্র মোদি সরকার সংবিধানে কাশ্মীরের বিশেষ মর্যাদার ৩৭০ নং ধারাটি বাতিল করে দিয়েছে। এতে কট্টরপন্থি হিন্দু ভারতীয়রা বিশ্বযুদ্ধ জয়ের আনন্দ উদযাপন করে ফেলেছে। ভারতের স্বরাষ্ট্রমন্ত্রী অমিত শাহ বলেছেন, পাকিস্তান দখলকৃত আজাদ কাশ্মীর এবং চীন দখলকৃত কাশ্মীর ‘আকসাই চীন’ এই দু’টিও ভারতের অংশ। ভারত এগুলো পুণরায় দখল করবে এবং এজন্য রক্ত দিতেও প্রস্তুত। অমিত শাহের এসব কথা শুনে চটেছেন চীনের প্রেসিডেন্ট শি জিন পিং। তিনি বলেন, নাকামুকা, আমার লাইসেন্স করা দু’নলা বন্দুকটা দাও তো। দুইটা গুলি ভরে দিও। সবাই অবাক হয়ে বলে, এই আদিম অস্ত্র দিয়ে কী করবেন? এই জিনিস তো বাংলা সিনেমায় নায়িকার বাবারা ইউজ করতো আজ থেকে পনের বছর আগে। শি জিন পিং বলেন, এটা দিয়ে ভারতকে গুলি করব। ওরা নাকি আকসাই চীন দখল করতে আসছে। এরচেয়ে বেশি আধুনিক অস্ত্র ভারতের বিরুদ্ধে ব্যবহার করে অপচয় করার দরকার দেখি না। লেজে গুলি লাগলেই পালাবে। অমিত শাহের বক্তব্যে চটেছেন পাকিস্তানের পররাষ্ট্রমন্ত্রী মাহমুদ কোরেশিও। তিনি বলেন, ভারত যদি কাশ্মীর ইস্যুতে আর এক পা আগায় তবে পাকিস্তান জর্দার ডিব্বা দিয়ে তৈরি ‘পালোমালোবিক বোমা’ দিয়ে ভারতকে উড়িয়ে দেবে। এই বোমা অরিজিনাল বাবা জর্দার ডিব্বা দিয়ে প্রস্তুত করা হয়। নরেন্দ্র মোদি বলেন, অ্যাই কুশান, দেখো তো এরা কী বলে। পাকিস্তানে একটা হামলা চালানোর ব্যবস্থা করতো। তবে ফেরার সময় আবার পাইলট ফেলে এসো না। গতবার........ চীন এবং পাকিস্তানের হুমকিতে ভারত যখন নতুন পদক্ষেপের কথা ভাবছে তখন বাংলাদেশ থেকে নরেন্দ্র মোদিকে ফোন দেন ওবায়দুল কাদের। তিনি বলেন, আমি শিহরিত। তবে আপনি ভয় পাবেন না। কাশ্মীর ইস্যুতে বাংলাদেশ আপনাদের পাশে আছে। আমাদের আছে ঝাড়ু মেয়র। মশার মত প্রতিপক্ষের সাথে তিনি চব্বিশ ঘন্টা ঝাড়ু নিয়ে লড়াই করেন। প্রয়োজনে তাকে আমরা মশাসহ কাশ্মীরে পাঠাবো। একেকটাকে কামড়ে ডেঙ্গু বানিয়ে ফেলবে। মোদি বলেন, সরি রং নাম্বার। 
বর্তমানে ডেঙ্গু মহামারী আঁকার ধারণ করেছে। রাজধানীতে বিভিন্নভাবে চলছে মশকবিরোধী অভিযান। দুই মেয়র এই বিষয়ে চালিয়ে যাচ্ছেন নানান কারিকুরি। প্রথমদিকে মহা উতসাহে মেয়াদ উত্তীর্ণ মশার ওষুধ নিয়ে তাঁরা একমাস ভোঁ ভোঁ শব্দ উৎপাদন করেছেন। পরে দেখা গেল এতে মশারা বরং মজাই পাচ্ছে। মশারা তালে তালে বেলি ডান্স দিচ্ছে। এতবড় হিম্মত! ব্যাপারটা দেখে চটেছেন মেয়রেরা। ফলে এবার তাঁরা চলে গিয়েছেন হার্ডলাইনে, ঘোষণা করেছেন যুদ্ধ। হয় বাঁচব নাহলে মরব। যার যা কিছু আছে নিয়ে ঝাঁপিয়ে পড়ো – বটি, লাঠি, ডাল ঘুটনি, চায়নিজ চাকু, গ্রেনেড, একে ফোরটি সেভেন। ছাত্রলীগ ইতোমধ্যে হাতুরি নিয়ে মাঠে সক্রিয়। মশা মারতে কামানই সবচেয়ে উপযুক্ত অস্ত্র – এ কথা আবারও তাঁরা প্রমাণ করতে যাচ্ছেন। শুধু কামানই নয়, আধুনিক পারমানবিক বোমাও প্রয়োজনে ব্যবহারের হুশিয়ারি জারি করেছেন তাঁরা। এছাড়াও চলছে বিভিন্ন নৈতিক প্ররোচণা। মশাদের নিয়ে বিভিন্ন সভা-সেমিনার চলছে। তাদেরকে পরিবার পরিকল্পনার আওতাও আনার চেষ্টা চলছে। পোয়াতি মশাদের বোঝানো হচ্ছে - দুই সন্তানের বেশি নয়, তিনটা হলে ভালো হয়। অধিক সন্তান নিলে সন্তানকে আদর্শ মশক হিসেবে গড়ে তুলতে পারবেন না। দেখা যাবে তাঁরা মানুষের রক্ত না খেয়ে ভুলে মশারই রক্ত খেয়ে আসছে। মেয়র সাঈদ খোকন সব সময়ই চমকপ্রদ ধারণা নিয়ে হাজির হয়ে জাতিকে চমকে দিয়ে থাকেন। আধুনিক চিন্তা-চেতনা এবং সৃজনশীলতা চর্চায় তিনি নিজেকে নিয়ে গেছেন অন্য এক উচ্চতায়। অ্যাপলের স্টিভ জবসের পরেই উচ্চারিত হয় তাঁর নাম। কিছুদিন আগে একবার ছাপ্পান্ন হাজার বর্গমাইলের সমগ্র বাংলাদেশ ঝাড়ু দিয়ে গিনেস বুকে নাম লিখিয়েছিলেন। এবার ডেঙ্গুর বিরুদ্ধেও তিনি চালু করেছেন অভিনব টেলিসার্ভিস। ডেঙ্গুতে আক্রান্ত হতে চাইলে ‘ইয়েস’ এবং আক্রান্ত হতে না চাইলে ‘নো’ লিখে অমুক নাম্বারে পাঠিয়ে দিন, ব্যস, হয়ে গেল। বিকাশ অ্যাপের চেয়েও সোজা। সাঈদ খোকন আবিষ্কৃত ‘এন্টি ডেঙ্গু এসএমএস’ ফর্মুলা ইতোমধ্যে সারাবিশ্বে আলোড়ন সৃষ্টি করেছে। শুধু এসএমএস দিয়েই ডেঙ্গু প্রতিরোধেই এই ফর্মুলা আমেরিকায় রপ্তানির চিন্তা-ভাবনা করছেন প্রযুক্তিবিদ মোস্তফা জব্বার। উল্লেখ্য এই প্রযুক্তিবিদ আমেরিকায় বাংলাদেশি ল্যাপটপ রপ্তানি করছেন। আমেরিকানরা অ্যাপলের ল্যাপটপ বাদ দিয়ে বাংলাদেশি ‘দুয়েল’ ল্যাপটপ ইউজ শুরু করেছে বলেও তিনি জানান। মেয়র সাঈদ খোকন প্রয়োজনে সেনাবাহিনির সাহায্য নেয়ার কথাও জানিয়েছেন। সেনাবাহিনি সতর্ক অবস্থায় আছে। উড়ন্ত মশাকে ঘায়েল করতে প্রস্তুত আছে বিমানবাহিনি। আধুনিক ‘জাফর ইকবালীয় ড্রোন’ দিয়ে মশার প্রজন্ম সুদ্ধা নিশ্চিহ্ন করে ফেলার প্রত্যয়ে তাঁরা সদা প্রতিজ্ঞাবদ্ধ। তাঁর এসব পদক্ষেপে মুগ্ধ হয়ে অনেকেই তাকে ‘ডিংঙ্গু মেয়র’ বলে অভিহিত করেছেন। উত্তরের মেয়র অবশ্য এতটা আধুনিক হতে পারেন নি। তিনি বলেছেন, দেখুন আমি এনালগ মেয়র, বাটনওয়ালা মোবাইল চালাই। আমাকে সময় দিতে হবে। মশা মারতে সময় প্রয়োজন। একটি মশা বাঁচেই ৫-৭ দিন। ধৈর্য ধরলে এরা এমনিই মারা যাবে। ন্যাচারাল ডেথ। জোর করে মারলে সেটা ‘অ্যাটেমট টু মার্ডার’ হয়ে যাবে। তবে আত্মরক্ষার জন্য আপাতত আপনারা সবাই একটি করে লাইসেন্স করা বন্দুক রাখুন খাটের নিচে। এডিশ মশা দেখামাত্র গুলি চালিয়ে দিন। যে যেমন তাঁর সাথে তেমন আচরণ করুন। তিনি আরো বলেন, আপনারা কেউ দয়া করে ডাস্টবিনে ময়লা আবর্জনা ফেলবেন না। এতে মশা ডিম পারে। ময়লাগুলো সব নিজের ঘরে খাটের নিচে রেখে দিন। সাতদিন পার হলে আপনার ঘরটাই ডাস্টবিন হয়ে যাবে। যাদের ঘরে হেলমেট আছে তাঁরা হেলমেট পরে থাকুন। হেলমেটের উপর দিয়ে কামড় দিলেও ডেঙ্গু হবে না – এটি ক্লিনিকালি পরীক্ষিত। একই ক্লিনিকে প্রমাণ হয়েছিল যে হরলিক্স খেলে বাচ্চারা প্রতিদিন এক ফুট করে লম্বা হয়। আরেকটি দারুণ উপায় আছে। এক শিশি বিষ খেয়ে বসে থাকুন। মশা আপনাকে কামড়ানো মাত্রই আপনার শরীরের বিষ মশার শরীরে চলে যাবে। ফলে সে মারা যাবে। অবশ্য আপনার বাঁচার গ্যারান্টি আমি দিতে পারব না। ডেঙ্গুতে আক্রান্তের সংখ্যাটা যখন চোখ কপালে তোলার মত পর্যায়ে পৌঁছে গেছে তখন আচমকা মেয়রেরা বলছেন, পুরো বিষয়টিই গুজব। সাধারণ জ্বরকেও ডেঙ্গু বলে চালানো হচ্ছে। বিএনপি-জামাত এই প্রপাগান্ডা ছড়িয়ে দেশ ও জাতিকে অস্থিতিশীল করছে। বিএনপি-জামাত একটি ডেঙ্গুবান্ধব দেউলিয়া রাজনৈতিক দল। বিএনপির মহাসচিব মির্জা ফখরুল ইসলাম আলমগীর বলেন, কামড় তো খাও নাই। খাইলে ফটফটানি বন্ধ হয়ে যাবে। একেকটা মশার সাইজ লটকনের সমান। রিজভি বলেন, নমরুদের পতন হয়েছিল মশকবাহিনী দিয়ে। এই সরকারও পতনের খুব কাছাকাছি। মশকবাহিনীর কাছে এদের পরাজয় এখন সময়ের ব্যাপার। আওয়ামী লীগ নেতা নাসিম বলেন, হালুম হালুম হালুম। বিএনপির কথায় এটাই স্পষ্ট যে বিনপির চেয়ে মশার শক্তি বেশি। হাছান মাহমুদ বলেন, বিএনপির সময়ে আমরা মশার চাষাবাদ দেখেছি। তাঁরা বিদেশ থেকেও মশা আমদানি করতো। একেকটা মশার সাইজ ‘ছ্যাংগার’ সমান। ডেঙ্গুতে যখন মানুষ আক্রান্ত হচ্ছে প্রতিনিয়ত তখন রাজনৈতিক তর্কে বিভোর জনগণের সেবকরা। মেয়াদ উত্তীর্ণ ওষুধ দিয়ে নগরী ধোয়াচ্ছন্ন করা এবং ভুল বানানে লেখা লিফলেট বিতরণ করে মশক নিধনের হাস্যকর কর্মসূচি দেখে মশকের একটি বড় অংশ হাসতে হাসতেই মারা গেছে বলে জানা গেছে।
ফেসবুকের এক বন্ধু আমাকে একটি গান দিয়ে বলেছিল, আমি যেন কভার দেই গানটি। আমি সাধারণত এই জাতীয় ক্ষেত্রে অত্যন্ত বিনয়ের সাথে বলি, জি দেব। এরপর আর সেই গান কোনোদিন প্লে করে দেখি না। এই গানটি কোন এক অজানা কারণে আমি প্লে দেই এবং প্রচণ্ড ভালো লেগে যায়। এরপর গানটি কাভারও করে ফেলি। খুবই পছন্দের একটি গান 'ফাগুন হাওয়ায়'। যদিও গানটির শিরোনাম এটি নয়। গানের মূল শিরোনামটি আমার পছন্দ হয় নি। তাই এই নামই ব্যবহার করলাম। মূল গানটি অত্যন্ত গুণী এবং উঁচু দরের শিল্পীরা (সুকন্যা এবং পিন্টু ঘোষ) গেয়েছেন। আমার কাভারে প্রচুর ভুল-ভ্রান্তি হয়েছে। ক্ষমাসুন্দর দৃষ্টিতে দেখার অনুরোধ রইলো।
সাম্প্রতিক সময়ে সবচেয়ে আলোচিত বিষয় হল ‘কল্লা’। বিভিন্নজনের পকেটে কল্লা পাওয়া গেছে। ধরে দেয়া হয়েছে গণপিটুনি। তাতে পদ্মাসেতুর কি যায় আসে? ৮১ পারসেন্ট কমপ্লিট। গণিতের হিসাবে আর মাসখানেক লাগতে পারে। ক একটি কাজ করে ১২ দিনে, খ করে ২০ দিনে। দুইজন একসাথে করে ১০ দিনে। তাহলে পদ্মাসেতু কতদিনে হবে - টাইপের সহজ গণিত। রাজনীতির হিসাবে আবার আগামীবার দেখা হবে। পদ্মা খরস্রোতা নদী। এই নদীর উপর একদিনে সেতু হয় না। পাঁচ বছর মিনিমাম। এগুলা বুঝতে হবে। বুঝানোর সবচেয়ে ভালো কায়দা হল ‘ডলা’। প্রিয়া সাহা নামে আরেক মহিলা মাঝখানে পরিস্থিতি ঘোলাটে করার চেষ্টা করেছেন। ঘোলা পানিতে তিনি মাছ মারতে গিয়ে তিমি মাছের কবলে পড়েছেন। ডোনাল্ট ট্রাম্প বলেছেন বিষয়টি আমি দেখব, তাঁর আগে তুমি কাছে আসো মোর প্রিয়া। মেশি আশিকি আব তুম হি হো। ডোনাল্ড ট্রামের মুখে হিন্দি শুনে জ্ঞান হারান মেলানিয়া ট্রাম্প। এই গেল দু'টি একেবারেই আলোচিত ঘটনা। এসব ঘটনার পরে আলোচনায় ধর্ষণ আছে সবার উপরে। ফেসবুকের ৯০ ভাগ গল্পের প্লটও ধর্ষণ। এইসব গল্প লেখে ছেলেরা। রাত বারোটার পরে এই জাতীয় গল্পগুলো পোস্ট করে এরা আলগোছে। তবে এসব গল্পের প্রধান কাস্টমার মেয়েরা। ‘ভাইয়া শেয়ার অপশনটা কই কিংবা সবাই যদি আপনার মতো হতো’ টাইপের তরল মন্তব্যে ভেসে যাওয়া এসব পোস্ট দেখে যারা আগে ‘রুপা আর হিমু’ নিয়ে লিখতো এরাও আগের ব্যবসা বন্ধ করে এখন ‘ধর্ষণে’ নেমেছে। লেখক মানে শুধু টাইপিস্ট না। লেখক মানে হল জনমনের গোপন কথা তুলে ধরা। সমাজের বিবেককে জাগিয়ে তোলা। বাজার খুবই প্রতিদ্বন্দ্বিতাপূর্ণ। ইকোনোমিক্সের ভাষায় পারফেক্ট কম্পিটিটিভ মার্কেট। কাজেই কাস্টমার যা চায় প্রডাকশন সে অনুযায়ীই হবে। গল্পগুলোতে চমকে দেয়ার মত কিছু শব্দ এবং চূড়ান্ত পর্যায়ের রুচিহীনতার ব্যাপার থাকে। সেগুলো যতটা ধর্ষণীয় তাঁর চেয়ে বেশি সেক্সোনীয়। প্রথম দিকে গালাগালি আর নোংরামি দিয়ে ভরা থাকে। বুকে হাতে দিল, স্তন টেনে ছিঁড়ে ফেলল, শাড়ি খুলে মেঝেতে ফেলে টেনে হিঁচড়ে নিয়ে গেল - এই জাতীয় ঘটনা। তবে লাভ নেই। বাংলা সিনেমায় ভিলেন কোনদিন জিততে পারে নি। এমনকি ডিপজলের মত রিকগনাইজড ভিলেনও শেষে এসে মুরগি মার্কা নায়কের কাছে পরাজয় বরন করতে বাধ্য হয়েছে। ফলে গল্পগুলোর ফিনিশিং এ মেয়েরা জিতে। ধর্ষক হারালো পুরুষত্ব কিংবা খুন করে তাকে ফেলে রাখা হলো। কাজেই গল্পটা শেষে এসে সেক্সোনীয় লাগে না, অনুপ্রেরণাদায়ক লাগে। সাবাস বাঘের বাচ্চা। দেশে যদি সত্যিই এমন হতো! শেয়ার অপশনটা আজ বড় প্রয়োজন। ‘প্রথম আলো’ তাদের অনলাইন সংস্করণে ধর্ষণের একটি সেগমেন্ট খুলে ফেলেছে সম্ভবত। প্রথম আলোতে ঢুকলেই ‘এবার চার বছরের শিশু, এবার ছয় মাসের শিশু, এবার নবজাতক’। এগুলো বয়সভিত্তিক রিপোর্ট। এরপর ফ্যামিলি রেপঃ এবার বাবার হাতে, ভাইয়ের হাত থেকেও রেহাই মিলল না। এরপর অফিশিয়াল রেপঃ বসের রুমে ডেকে নিয়ে, চাকরি দেবার প্রলোভন দেখিয়ে। বিভিন্ন ক্যাটাগরির আছে। যার যেমন ভাল্লাগে সে পড়বে। থ্রিলার, ভৌতিক, প্রেম, ঐতিহাসিক সব এক মোড়কে। এগুলো শেষ হলে শিক্ষা প্রতিষ্ঠানভিত্তিক ধর্ষণ। ‘এবার স্কুল ছাত্রীও রেহাই পেল না, এবার মাদ্রাসার ছাত্রী, এবার ইংলিশ মিডিয়াম, এবার কিন্ডার গারটেন।’ ভেতরের বিষয় সবগুলোতেই একই রকমঃ শিক্ষক ছাত্রীদেরকে তাঁর রুমে ডেকে নিয়ে দরজা লাগিয়ে অনেক বছর ধরেই যৌন নিপীড়ন করে আসছেন। ভিডিও ছড়িয়ে দেয়ার ভয় দেখিয়ে তিনি এসব কাজ করতেন। শুধু ছাত্রীকেই নয় ছাত্রীর অভিভাবককেও তিনি মুঠোফোনে অশ্লীল প্রস্তাব দিতেন। ছাত্রীর মা-কেও তিনি প্রেমের কারেন্ট জালে ফেলে শিকার করার পায়তারা করেছিলেন। পরেরদিন জানা যায় ঘটনা নতুন মোড় নিয়েছে। শুধু সেই শিক্ষকই নয় এসবে জড়িত প্রতিষ্ঠানের প্রধানও। তিনি বেঁছে বেঁছে তুলতুলে ছাত্রীদেরকে তাঁর রুমে নিতেন। নিয়ে শরীরে হাত দিয়ে আশীর্বাদ করতেন অকারণে। এই আশীর্বাদ তিনি কোন ছাত্রকে কোনদিন করেন নি। গল্পগুলো ডালপালা ছড়াতে ছড়াতে যখন বটবৃক্ষের আকৃতি নিচ্ছে আচমকা জানা যায় রেবের সাথে বন্দুকযুদ্ধে মারা গেছে এক বিখ্যাত ‘ধর্ষক’। পদ্মাসেতুর পিলার আর মাত্র একটি বাকি। জাতিসংঘও মধ্যম আয়ের দেশ হিসেবে স্বীকৃতি দিয়ে ফেলেছে। স্যাটেলাইট আরেকটা উড়াল দেয়ার জন্য রেডি। দেশে নারীর ক্ষমতায়ন ঈর্ষনীয়। তাঁরা পাইলট হচ্ছে, উকিল হচ্ছে, ডাক্তার হচ্ছে, ফেয়ার এন্ড লাভলীর মডেল হচ্ছে। আর নারীদের কেউ ছোট করতে পারবে না। আলহামদুলিল্লাহ্‌, দেশে আইনের শাসন থাকলে সবই সম্ভব। দেশ আজ কোথায় গিয়ে ঠেকেছে বিশ্ববাসী তা আবার দেখলো। প্রধানমন্ত্রী অতি সম্প্রতি পুরুষদের প্রতি আহবান জানিয়েছেন। তিনি বলেছেন ধর্ষণ বন্ধ করতে পারে একমাত্র পুরুষই। সন্দেহ নেই অতি লেহ্য কথা। খুন বন্ধ করতে পারবে একমাত্র খুনিই, স্বৈরতন্ত্র বন্ধ করতে পারবে একমাত্র.........। প্রধানমন্ত্রীর কথা অনুযায়ী অপরাধীরা চললে দেশে আইন-পুলিশ এসবের আর দরকারই নেই। যেহেতু সম্মাণিত অপরাধীসমাজ নিজেই অপরাধ বন্ধ করবে। পর্ণ সাইটও বন্ধ করা হয়েছে। আর ভয় নাই। নারীর নিরাপত্তা নিশ্চিত হয়েছে। সালাম তোমায় গুরু। নুসরাতের যৌন নিপীড়ক ও হত্যাকারীদের কোন বিচার হয়নি। আলামত খোঁজা হচ্ছে, সাক্ষী যোগাড় করা হচ্ছে। যুক্তি-তর্ক চলছে। সব দোষ যে অধ্যক্ষ সিরাজ সাহেবের তাও তো না, এমনও তো হতে পারে মেয়েটির জামা ছোট ছিল, এমনও তো হতে পারে মেয়েটি নিজেই নিজের গায়ে আগুন দিয়ে মরে গেছে। এমনও তো হতে পারে যে মেয়েটি ঘটনার আগে থেকেই মৃত ছিল। পরে সিআইডি কায়দায় নাটক সাজানো হয়েছে। কত কিছুই তো হতে পারে। চুল পরিমাণ তথ্যও অগ্রাহ্য করা যাবে না। সব দেখা হবে আতসী কাজ দিয়ে। সবকিছু বিবেচনায় নিয়ে বিচার আগাচ্ছে নিখুত ভাবে। এতো হাই লেভেলের বিচার এন্টারটিকা মহাদেশেও নেই। আইনি প্রক্রিয়া যেভাবে আগাচ্ছে তাতে এটি যে একটি হত্যাকাণ্ড ছিল তা নিখুতভাবে প্রমাণে বিশ বছরও লেগে যেতে পারে। সেই বিশ বছরে বাংলার শেষ স্বাধীন নবাব সিরাজউদ্দোউলা এমনিই ‘অটো ফাঁসি’ হয়ে মারা যাবেন। আমাদের দেশে ‘রেপিড একশন ব্যাটেলিয়ন’ নামের একটি এলিটফোর্স আছে। বর্তমানে তাদের একমাত্র কাজ গোলাগুলি করা এবং সাফল্যের সাথে বড় বড় অপরাধীদের মেরে ফেলা। যারা মারা যায় এরা সবাই শীর্ষ সন্ত্রাসী। কেউ দাউদ ইব্রাহীম, কেউ গব্বর সিং, কেউ পিচ্চি হান্নান। এরা অপরাধী ছিল বলেই মারা গেল নাকি মারা গেল বলেই অপরাধী হল সেটি আর জানা যায় না। গোলাগুলির ধরণও বেশ উদ্ভট। দুই পক্ষই গুলি ছোড়ে কিন্তু সব সময় গায়ে লাগে এক পক্ষের। গুলি লাগা ব্যক্তিটি কোনদিন আহত হয় না, সরাসরি নিহত হয়। এই ঘটনাটি বিজ্ঞানের কোন সূত্রের সাথেই মিল খায় না। তুখোড় বিজ্ঞানী জাফর ইকবাল সাহেবও জাতিকে কোন ব্যাখ্যা দিচ্ছেন না। সুবিচার, সুশাসন, মানবাধিকার এসবের কোন নাম চিহ্ন না থাকলেও খোড়াখুড়ি, আলোকসজ্জা এসবে ব্যাপক কাজের পরিচয় দেখা যাচ্ছে। ঢাকা শহর অর্ধেক ‘গাত্থা’ করে ফেলা হয়েছে। ড্রেনেজ সিস্টেম উন্নয়ন, টেলিফোনের লাইন টানা, মেট্রোরেলের টানেল তৈরি, গুপ্তধন খোঁজা ইত্যাদি বিবিধ উদ্দেশ্যে চলছে এই খোঁড়াখুঁড়ি। চাইলে কিছু শিং মাছ এনেও ছাড়া যায় অফ সিজনে। এরা খলবল খলবল করে সাঁতার কাটবে। অন্য রকম ফিলিংস। স্বরাষ্ট্রমন্ত্রী জানিয়েছেন, টেমস নদীর সৌন্দর্য দেখার জন্য আর যেতে হবে না লন্ডনে। সদরঘাটের বুড়িগঙ্গাই হয়ে যাচ্ছে টেমস নদী। ঘাটের নামও প্রয়োজনে ‘টেমসঘাট’ করা হবে। টাইটানিক-২ মুভির সুটিং হতে পারে এই টেমসঘাটেই। মানুষের ভোগান্তি নিয়ে প্রতিনিয়ত হাসি তামাশা করে বক্তব্য দিয়ে আমাদের দেশের রাজনীতিবিদরা এক ধরনের পৈশাচিক আনন্দ পান। রাস্তা দিয়ে হেঁটে যাওয়ার সময় নেড়ি কুকুরের পাছায় অকারণে একটি লাথি দিয়ে আমরা যে আনন্দ পাই এই আনন্দ অনেকটাই তেমন। একটি অপরাধেরও বিচার করতে না পেরে সব প্রকৃতির হাতে ছেড়ে দিলে বিচার ব্যবস্থার কোন দরকার কি আছে দেশে? সব বিচারই তো একদিন এমনিই হবে। প্রকৃতি করবে সেই বিচার। হে মহারাজ, তোমার স্বার্থ উদ্ধারের বিচার তুমি করেছ হাজারো যুক্তি বানিয়ে। আর জনতার বিচারগুলো রেখে দিয়েছিলে। আজ সেই বিচারে সবচেয়ে বড় আসামী তুমি নিজে। আজকের বিচারকও সেদিন আসামীর তালিকায় থাকবেন। সেদিন তাকে কে বাঁচাবে? ঢাকার তিনটি সড়কে রিকশা বন্ধ করা হয়েছে। উন্নত শহরের সাথে অবশ্য এই যানবাহনটি যায় না। মন্ত্রী এম্পিদের চার চাকার গাড়ি আছে, ট্যাক্সবিহীন গাড়ি। মাখনের মত এসব গাড়িতে বসে সানগ্লাস পড়ে গাড়ির কাঁচের ফাঁক দিয়ে তাঁরা যখন আকাশ দেখেন তখন জীবনটা মন্দ লাগার কথা না। ঠিক এই সময়ে যখন বিদঘুটে আকৃতির একটি রিকশা এসে তাঁর গাড়ির সামনে দাঁড়ায় তখন জিনিসটি উপদ্রবের মতই মনে হওয়ার কথা। এই রিকশাওয়ালা-ভ্যানওয়ালা ছোটলোকগুলোই নগরীর সৌন্দর্য নষ্ট করে। বিনা কারণে বেল বাজিয়ে শব্দ দূষণ করে। দুই একটা শুয়ারের বাচ্চাকে চাপা দিয়ে মেরে ফেললে কেমন হয়? রাজপথে লেগে থাকবে চটচটে রক্ত। সবার মনে ভয় ঢুকে যাবে। বিশেষ কোন ক্ষতি কি হবে? নাহ, কিছুই হবে না। রাজপথ রাজাদের জন্যই চিরজীবন, আইন শক্তিশালীদের হাতিয়ারই আজীবন। এই নিয়ম অনন্তকালের। রাজা আসে, রাজা যায়।
এ সপ্তাহের প্রথম আলোর 'ছুটির দিনে' - তে আমার প্রকাশিত লেখাঃ ছোটবেলায় রাতে ভূতের গল্পের বই পড়া হতো বিশেষ আয়োজন করে। ঘরে অল্প পাওয়ারের বাতি জ্বালানো হতো। এই বাতি জ্বালানোর উদ্দেশ্য একটি আমেজ তৈরি করা। আলগোছে জানালার পর্দাটা সরানো হতো যাতে বাইরের অন্ধকারটা চোখে পড়ে। বই নিয়ে বসতাম জানালার সামনে। অনেকটা ভূতদের লোভ দেখিয়ে ডেকে আনার মত ব্যাপার। ঘুষের বিষয়টা সবখানে আছে। গল্প পড়া শুরু হতো। গল্পে গুড়া সাইজের একটি রাজকন্যা আছে। একে ঘিরেই কাহিনি। এই গুড়া রাজকন্যা সারাদিন খালি শুয়ে শুয়ে বই পড়ে। এত বই পড়ে হবে কী? গল্পে একটু পর পরই ভয়ংকর ভূত-পেত্নি এসে হাজির হচ্ছে। রাজকণ্যাকে এরা তুলে নিয়ে যাবার ধান্দায় আছে। লেখক এতো ভূত-পেত্নি কোথায় পেতেন কে জানে! সাত বছরের রাজকন্যার রুপের বর্ণনা পড়ে জানতে ইচ্ছে করতো এই পিচ্চি কোন ক্লাসে পড়ে। একদিন দেখা করে ছোট একটা চিরকুট ধরিয়ে দিতে হবে। তাতে লেখা থাকবে - ভূতটা আবার যেদিন আসবে সেদিন দুইজনে মিলে সেটাকে ধরে একটা ছোট শিশিতে ভরে ফেলব। রাজি? রাজি থাকলে বুড়ো আঙ্গুল মিলাও আর রাজি না থাকলে কাট্টি নাও ছোট আঙ্গুল দিয়ে। খবরদার, বিষয়টা যেন আর কেউ না জানে। জানালার কার্নিশে হঠাত হঠাত কিসের যেন আলো এসে পড়তো। চমকে উঠতাম। এই আলো কিসের? ভূত কি সত্যিই এসে গেল? হঠাত চলে যেত কারেন্ট। 'বাবা গো' বলে বিকট এক চিৎকার দিতে গিয়েও কোনমতে সামলে নিতাম। সবাই বলেছে, আমি বড় হচ্ছি। এই তো আমি ফাইভে উঠেছি, একা একা স্কুলে যাই। এই অবস্থায় ভূতের ভয়ে চিৎকার দিয়ে বসলে আবার ছোট হয়ে যাব। এতবড় বোকামি করার কোন মানে হয় না। কিছুক্ষণ পর কারেন্ট চলে আসতো। আমি আর বই নিয়ে বসার সাহস পেতাম না। বার বার মনে হতো ভূতটা খাটের নিচে আছে। খুটুর মুটুর শব্দও শোনা যাচ্ছে। চুপচাপ কাঁথার নিচে ঢুকে শুয়ে থাকতাম। যদিও বার বার মনে হত গুড়া রাজকন্যাটা বই এর ভেতরে বসে আছে একলা। আমার সেখানে যাওয়া বিশেষ দায়িত্ব। তবে এই দায়িত্ব পালন আপাতত সম্ভব নয়। পরদিন সকালে উঠেই খাটের নিচে আলো ফেলে দেখতাম ভূতটা গেছে কিনা। হ্যাঁ, চলে গেছে। অনেক কষ্টে জমানো মাটির ব্যাংকে সর্বমোট সাতান্ন টাকা জমেছিল। ব্যাংক ভাঙ্গার পর টাকাগুলো দেখে কী যে আনন্দ! এত টাকা দিয়ে কী করা যায়? ভূতের বই কেনা যায় অনেকগুলো। অবশ্য Casio কোম্পানির একটা ছোট ঘড়িও কেনা যায়। যে বাচ্চাগুলো ঘড়ি পড়ে বাবার হাত ধরে স্কুলে আসে তাদের দেখতে বেশি সুন্দর লাগে। আমার অবশ্য বাবা নেই। কোনটা কিনি? ভাবতে ভাবতে বিশটা বছর চলে গেল অতি দ্রুত। কতগুলো বছর ধরে ভূতের গল্পগুলো সেলফে ঘুমিয়ে আছে। আর ভূতটা? হয়তো সে বেঁচে নেই। কিংবা হয়তো সে সিদ্ধান্ত নিয়েছে আর কোনদিন ভয় দেখাবে না। একটি যান্ত্রিক নগরী ছেড়ে সে হয়তো ফিরে গেছে, ঠিক যেমন মানুষগুলো একদিন ফিরে যায় আপন আঁধারে। বিশেষ বিশেষ সময় আমার খুব ইচ্ছে করে সেই ছোট্ট রাজকণ্যাটির সাথে কথা বলতে। তাঁর বয়স এখন কত? বই এর রাজকন্যার বয়স কি বাড়ে? আমাকে দেখলে কি সে চিনতে পারবে? আমি উঠে গিয়ে সেলফ থেকে বইগুলো হাতে নেই। হাতে নিয়ে চুপচাপ বসে থাকি। কত বছরের পুরোনো এক গল্প! দমকা হাওয়ায় জানালার পর্দা উড়তে থাকে। কার্নিশে হঠাত একটা আলো এসে পড়ে। জীবনের শ্রেষ্ঠ সময়গুলো কি দ্বিতীয়বার ফিরে আসছে? এক সময় কারেন্ট চলে যায়। আমি চমকে উঠি না, নীরবে অপেক্ষা করতে থাকি। এই অপেক্ষা কারো জন্য না।
বেন স্টোকসের ক্ষমা প্রার্থনা, সাকিব-রোহিতকে টপকে উইলিয়ামসনের টুরনামেন্ট সেরা হওয়ার বিতর্ক প্রসঙ্গেঃ পরাজয় সব সময়ই বেদনার। কিন্তু সব পরাজয় হয়তো লজ্জার নয়। কিছুক্ষেত্রে বিজয়ী দলই লজ্জায় পড়ে। এবারের ক্রিকেট বিশ্বকাপের ফাইনাল এর এক দারুণ উদাহরণ ছিল। ফাইনালে আম্পায়ারের অনেকগুলো ডিসিশনই ভুল ছিল। অভিযোগের অনেকগুলো জায়গা ছিল। কিন্তু প্রতিটি ডিসিশনই নীরবে মেনে নিয়ে ক্রিকেটীয় চেতনা নিয়েই লড়াই চালিয়ে যান কেন উইলিয়ামসন। ছেলেদের তিনি বার বার উজ্জীবিত করেছেন - আমরাই জিতব, এখনও সব শেষ হয়ে যায় নি, নিজেদের সেরাটা দিয়ে লড়াই চালিয়ে যেতে হবে। এরপরই যেন জ্বলে উঠলো বিশ্বের সবচেয়ে ভয়ংকর পেস আক্রমণভাগ। একের পর এক আগুনের গোলা ছুড়তে লাগলেন ট্রেন্ট বোল্ট, ফারগুসন। বিধ্বংসী বাটলারকে অসময়ে হারিয়ে ইংল্যান্ড তখন ধুঁকছে। বিশ্বকাপ যখন নিউজিল্যান্ডের হাতে প্রায় ধরা দিয়ে ফেলেছে সেই সময় বেন স্টোকস দুই রান নেয়ার জন্য বেপোরোয়াভাবে ডাইভ দেন। তাঁর ব্যাটে লেগে নিউজিল্যান্ডের থ্রো করা বল চলে যায় সীমানা ছাড়িয়ে। বিতর্কিত আম্পায়ার ধর্মসেনা ছয় রান হিসেবে ঘোষনা করেন। ক্রিকেটের আইনে এই রকম পরিস্থিতিতে থ্রো থেকে ব্যাটিং দলের চার রান পাওয়ার ক্ষেত্রে যে নিয়মের কথা বলা আছে সেটি বেন স্টোকস পূরণ করতে পারেন নি। এ পরিস্থিতিতে নিয়ম অনুযায়ী ব্যাটিং দল রান পাবে তখনই যদি এক ব্যাটসম্যান আরেক ব্যাটসম্যানকে থ্রো এর সময়ে দৌড়ে পার করে যায়। গাপটিল থ্রো করার সময় ইংল্যান্ডের দুই ব্যাটসম্যান বেন স্টোকস ও আদিল রশিদ দ্বিতীয় রান নেওয়ার জন্য একে অপরকে পার করেননি। অর্থাৎ গাপটিল যখন থ্রোয়ের জন্য বল তুলছিলেন, স্টোকস ননস্ট্রাইক প্রান্তে আর আদিল রশিদ স্ট্রাইকারের প্রান্তে ছিলেন। ইংল্যান্ডের ঝুলিয়ে যোগ হল ছয়টি রান। ম্যাচের ভাগ্য হয়তো অনেকখানি রচিত হয়ে গেছে তখনই। পুরো বিষয়টিতে যে বিতর্ক এবং ভাগ্যের নির্মমতা রয়েছে সেটিও মেনে নিয়ে নিঃসঙ্গ পাহাড়ের মতই অবিচল থাকলেন উইলিয়ামসন। ছেলেদের বললেন, এখনও আমরা হারিনি। আমরা সেরাটা দিয়েই চেষ্টা করব। তাঁর এই আস্থার প্রতিদান দিলেন ট্রেন্ট বোল্ট। আগুনে বোলিং দিয়ে ইংল্যান্ডকে অতি সহজ সমীকরণও মিলাতে দিলেন না। ম্যাচ টাই। সুপার ওভারে ইংল্যান্ড পাঠালো ভয়ংকর দুই বিগ হিটারকে। কেন উইলিয়ামসন পরম নির্ভরতায় বল তুলে দিলেন ট্রেন্ট বোল্টের হাতে। দারুণ সব ডেলিভারী দিয়েও তিনি ইংল্যান্ডকে অল্পতে রুখতে পারলেন না। প্রয়োজন ১৬ রান। বল মাত্র ৬টি। নিউজিল্যান্ড পাঠালো গাপটিল আর নিশামকে। জফরা আরচারকে ছক্কা মেরে তাঁরা নিউজিল্যান্ডকে আবারও শিরোপার অনেক কাছে নিয়ে গেল। তবুও মিলল না সমীকরণ। আবার ম্যাচ টাই। অদ্ভুত এক হিসাব মিলিয়ে বিশ্বকাপ জিতে নিল ইংল্যান্ড। ইংল্যান্ড জিতল, কিন্তু নিউজিল্যান্ড হারলো না। এমন দৃশ্য ক্রিকেট কি এর আগে কোনদিন দেখেছে? কেন উইলিয়ামসন মেনে নিলেন ভাগ্যকে। নীরবে মাঠ ছাড়লেন ছেলেদের নিয়ে। খেলার বিভিন্ন সময়ে দেয়া আম্পায়ারের ভুল সিদ্ধান্ত নিয়ে একটি বারের জন্য অভিযোগ করলেন না। ক্রিকেটের মহাকাব্য তাঁর ক্রিকেটীয় বীরত্বগাঁথা লিখে রাখলো না। কিন্তু তাঁর অধিনায়কত্ব, তাঁর ব্যক্তিত্বকে মুছে দেয়ার সাধ্য বোধহয় ইতিহাসেরও নেই। ম্যাচ অফ দ্যা সিরিজ পুরস্কার পেলেন তিনি। অনেকেই প্রশ্ন তুলল, সাকিব কিংবা রোহিত শর্মা এই পুরস্কার পাওয়ার যোগ্য বেশি। কারণ রান এবং উইকেটে এরা এগিয়ে। ওয়ান ম্যান আর্মি হয়ে লড়াই করে যিনি দলকে বিশ্বকাপের ফাইনালে তুলেছেন তাকে রান কিংবা উইকেটের সমীকরণ দিয়ে মাপা যায় না। ক্রিকেটের সভ্য যুগ শেষ হয়েছে অনেক আগে। টেন্ডুলকার, সাইদ আনোয়ার, রাহুল দ্রাবির, ইনজামাম-উল-হক কিংবা অরবিন্দ ডি সিলভাদের যুগ নেই। কোহলী, আমীর, চাহালদের মত আদিম আচরণের নোংরা অঙ্গ ভঙ্গির ক্রিকেটারের যুগে কেন উইলিয়ামসন তাঁর দলকে নিয়ে রেখে গেলেন ভিন্ন এক দৃষ্টান্ত। তুমি জেতার নিশ্চয়তা নিয়ে খেলতে পারো না। তুমি শুধু চেষ্টা করতে পারো নিজের সেরাটা দিয়ে। এরপর যদি তুমি জিততে না পারো তবে ইতিহাস তোমাকে হয়তো মনে রাখবে না। কিন্তু তুমি মাথা উঁচু করে বলতে পারবে, আমি হেরে গেছি, কিন্তু হার মানিনি। ইংল্যান্ডের বিশ্বকাপ জয়ের নায়ক বেন স্টোকস তাই সরাসরিই বলেছেন, আমি যতদিন বেঁচে থাকব কেন উলিয়ামসনের কাছে ক্ষমা চেয়ে যাব। কারণ সেদিনের কাকতালীয় ঘটনাগুলো না ঘটলে এই কাপ হাতে নিত কেন উইলিয়ামসনই। সেই ম্যাচের ফলাফল হয়তো অন্যলোকে লেখা হয়েছিল। ~জন রাসেল~ ১৬/০৭/২০১৯ 
অভিনন্দন নিউজিল্যান্ডকে। পুরো খেলায় দাপট এবং শৈল্পিক ছোঁয়া দেখিয়েছে নিউজিল্যান্ড। ভারতের শুরুর তিন ব্যাটসম্যানকে তাঁরা আফগানিস্তান লেভেলে নামিয়ে এনেছে গতি সুইং মেশানো পেস আক্রমণ দিয়ে। আগুনের মত ফিল্ডিং দিয়ে শুরুতেই জানিয়ে দিয়েছে ২৩৯ রানের ছোট এক টার্গেটকে তাঁরা কঠিন করে তুলবে। আজকে যখন ৯২ রানে ভারত তাদের ৬ষ্ঠ উইকেট হারায় তখন কোহলী উঠে গিয়ে কোচ রবি শাস্ত্রীর সাথে সলাপরামর্শ শুরু করেন। জিজ্ঞেস করেন আর কোন উপায় আছে কিনা। বৈধ পথে তো সম্ভব না। ওদিকে আলিমদারের ফোন নাম্বারও বন্ধ। টিএন্ডটি নাম্বার ডেড। রবি শাস্ত্রী বলেন, আশা তো দেখি না। আলিমদারের চাকরি নট করতে হবে সবার আগে। আর আইসিসিকে জরিমানা করা হবে। তাঁরা যথাযথভাবে ম্যাচ পরিচালনা করতে ব্যর্থ হয়েছে। তারপরও ফোন দিয়ে দেখি আর কোন আশা আছে কিনা। রবি শাস্ত্রী আইসিসির এয়ারটেল নাম্বারে ফোন দিয়ে জিজ্ঞেস করেন যে কী কী ঘটনা ঘটলে ভারত ফাইনালে উঠতে পারবে। আইসিসি থেকে জানানো হয়, ভারতের ফাইনাল খেলা এখনও সম্ভব। তবে কিছু সমীকরণ মিলাতে হবে। রবি শাস্ত্রী জানতে চান কী সেই সমীকরণ। উত্তরে বলা হয়, প্রথমে বৃষ্টি নামতে হবে কিন্তু আবার রোদও উঠতে হবে। খেলা বন্ধ হতে হবে কিন্তু থামতে পারবে না। আগামীকালকের ম্যাচে অস্ট্রেলিয়াকে জিততে হবে কিন্তু ইংল্যান্ড হারা চলবে না। ভারত-পাকিস্তান যুদ্ধ লাগতে হবে কিন্তু জিতবে বাংলাদেশ। রবি শাস্ত্রী বিরক্ত হয়ে বলেন, শালা ফোন রাখ খাটাশ। হাবিজাবি কথা বলার জায়গা পাস না! বাকিটা ট্রাজেডি। ধোনী আর জাদেজা মিলে একটু আশা জাগালেও সেই আশা অনেকটা পদ্মাসেতুর মতই। একটু পরেই একের পর এক টপাটপ শুরু হয় উইকেট পড়া। ট্রেন্ট বোল্ট হাজির হন তাঁর আগুনে ইয়োরকার নিয়ে। লেজ গুটিয়ে যেতে সময় লাগে মোট তিন মিনিট। লেজের একদম শেষ প্রান্তে অবস্থান করছিলেন ভারতীয় স্পিনার চাহাল। তিনি আউট হওয়ামাত্র লেজচ্যুতি ঘটে। ড্রেসিংরুমে কোহলীকে গালে হাত দিয়ে বসে থাকতে দেখা যায়। কোহলীর এই নীরবতা টিভিতে দেখে কেঁদে ফেলেন চাকরি হারানো আলিমদার। তিনি মনে মনে বলেন, আমার তো খালি চাকরি নাই, তোর তো ইজ্জতও নাই। বিমানের টিকেট পাবি কিনা সন্দেহ। ক্রিকেট ইতিহাসের সবচেয়ে বাজে কমেন্ট্রি বোধহয় আজই ছিল। পুরো খেলার কমেন্ট্রিতে চলছিল ভারতের একচেটিয়ে প্রশংসা। একটা সময় স্পষ্টই বুঝা যাচ্ছিল ভারত এই ম্যাচে ফিরতে পারবে না। পুরো ইনিংসের কোন সময়েই মনে হয়নি ভারত জিততে পারে। বল আর রানের ব্যবধান বিশাল ছিল। আর ট্রেন্ড বোল্টকে নিয়ে সাজানো লাইন আপে ডেথ বোলিং এর জন্য নিউজিল্যান্ডে আছে বিশ্বের সেরা তিনজন পেসার। এরা ক্রমাগত ১৪৫ কিলোমিটার বেগে বল করে যেতে সক্ষম। লেজের দিকের ‘দ’ জাতীয় ব্যাটসম্যান দিয়ে ভারত এদের সামলে নিয়ে ম্যাচ জিতবে এমন স্বপ্ন সৌরভ গাংগুলি, হারসা ভোগলে আর সঞ্জমাঞ্জরেকারের মত লোকের পক্ষেই দেখা সম্ভব। এরপরও ভারতীয় কমেন্টেটররা এমনভাবে বলছিল যে ভারত তো জিতেই গেছে, ধোনী যেহেতু আছে। কাজেই ফাইনাল নিয়েই তাদের ভাবা উচিত। এক সময় দেখা গেল ধোনীও পারছে না। তখন তাঁরা পরিসংখ্যান টেনে আনতে শুরু করলেন। অমুক সালে ধোনী জিতিয়েছিল, তমুক সালে শেষ বলে ছক্কা মেরেছিল। নিউজিল্যান্ড তাদের সেরাটা আজ দিলেও পুরো খেলায় একবারও তাদের কোন প্রশংসা করা হয় নি। কমেন্ট্রি শুনে মনে হয়েছে ভারত একাই খেলছে। ছক্কা মারলে ভারতের প্লেয়াররা দুর্দান্ত, আউট হলে আনলাকি।মনে হচ্ছিল বিটিভির নিউজ দেখছি। বিটিভিতে প্রায়ই দেখা যায় খুন-গুম-হত্যা বাদ দিয়ে সংবাদপাঠক আমের বাগানে আসা নতুন মুকুল নিয়ে ব্যস্ত হয়ে পড়েছেন। ভারতের পতন গতবারের মত এবারও একইভাবে হল সেমিতেই। স্টার স্পোর্টস প্রতি ম্যাচের আগে ভারতীয় চেতনায় উদ্বুদ্ধ হয়ে বিভিন্ন দেশকে হেয় করে বিজ্ঞাপন বানিয়েছে। আজকে চাইলে সেগুলো পানি দিয়ে গুলে খেতে পারে। ভারতের প্লেয়ারদেরও আজকের পর পারফিউমের বিজ্ঞাপনের সুটিং-এ যোগ দিতে আর কোন বাধা রইলো না। খেলা শেষে যখন নিউজিল্যান্ড দুর্দান্তভাবে ক্রিকেটের অপশক্তি ভারতকে উড়িয়ে ফাইনালে চলে গেল গাঙ্গুলি তখন ওল্ড ট্রাফোর্টের সৌন্দর্য বর্ণনা করে যাচ্ছেন। আকাশে নদী, পাহাড়ে মাঠ, হেসে খেলে ভেসে যায় এক ডিংগি নৌকা, সেই নৌকায় জাদেজা নামের এক রাজপুত্তুর। যে যেন এক স্বপ্নপুরী। আফসোস ভারত ভালো খেলে প্লেন ধরলো, আর নিউজিল্যান্ড ফাইনালে গেল খারাপ খেলে।
দুর্দান্ত খেলে কোপা আমেরিকার চ্যাম্পিয়ন হওয়ায় অভিনন্দন ব্রাজিলকে। নেইমারবিহীন ব্রাজিলকে নিয়ে সংশয় তো ছিলই। বড় আসরে ঘরের মাঠে প্রত্যাশার চাপে ভেঙ্গে পড়ার করুণ ইতিহাসও ছিল দলটির সঙ্গী। কুতিনহো, গ্যাব্রিয়েল জেসুস, ফিরমিনো, এভারটনরা এবার আর কোন শোকগাথা রচিত হওয়ার সুযোগ দেন নি। ব্রাজিল নিজেদের সেরাটা খেলেই চ্যাম্পিয়ন হয়েছে। এবারের আসরে ব্রাজিলকে সবচেয়ে বড় পরীক্ষায় ফেলেছিল প্যারাগুয়ে। টাই ব্রেকারে ভাগ্য পরীক্ষার সেই নার্ভাস সময়টা ব্রাজিল উতরে গেছে অ্যালিসন বেকারের বিশ্বস্ত দু'টি হাতে ভর করে। এবারের কোপা আমেরিকায় সবচেয়ে আলোচিত ছিল বাজে রেফারিং। এই বাজে রেফারিং এর শিকারের তালিকায় লিওলেন মেসির লাল কার্ড সবার উপরে স্থান পাবে। কোন কারণ ছাড়াই তাকে দেখানো হয় লাল কার্ড। যদিও মেসির অনুপস্থিতিতে আর্জেন্টিনাকে হারাতে পারেনি চিলি। লিওনেল মেসির লাল কার্ড যতটা প্রশ্নবিদ্ধ করেছে তাঁর ক্যারিয়ারকে তারচেয়ে বেশি প্রশ্নবিদ্ধ করেছে ফুটবলের নিয়ম কানুন ও প্রযুক্তির হাস্যকর ব্যবহারকে। ব্রাজিল আর্জেন্টিনা ম্যাচেও রেফারির দু'টি সিদ্ধান্ত বিতর্কিত বলে মনে করা হচ্ছে। সেখানে আর্জেন্টিনা পেনাল্টি পেত বলে দাবী করা হচ্ছে। সেই ম্যাচে ব্রাজিল ফুলবলীয় কারুকাজে আর্জেন্টিনার চেয়ে অনেক এগিয়ে থেকেই জিতেছে। তবে, সেই পেনাল্টি দু'টো আর্জেন্টিনা পেলে ফল কী হত তা বলা যায় না। ফুটবলে ফলাফল সব সময়ই নানন্দিক ফুটবল প্রদর্শনীর পক্ষে যায় না। ফাইনালেও বাজে রেফারিং এর কারণে লাল কার্ড প্রদর্শনের ধারা অব্যাহত থেকেছে। গতকালকের ফাইনালে ব্রাজিলের মূল নায়ক গ্যাব্রিয়েল জেসুস। তাকে অতি তুচ্ছ কারণে লাল কার্ড দেখানো হয়। তখন খেলার বাকি ছিল আর বিশ মিনিট। ব্রাজিল তাকে হারিয়ে কিছুটা রক্ষণাত্নক কৌশল বেঁছে নিতে বাধ্য হয়েছিল। সব মিলিয়ে দারুণ এক আসর পার করেছে ব্রাজিল। তবে ফুটবলে প্রযুক্তির ব্যবহার ও প্রয়োগ নিয়ে ওঠা প্রশ্নটা আরো ঘোলাটে হচ্ছে। প্রযুক্তি আনাই হয় খেলাকে ত্রুটিমুক্ত করার জন্য। এটিকে যথাযথভাবে ব্যবহার করতে না পারলে এই অপশন থাকার কোন মানেই হয় না। প্রযুক্তির অপব্যবহার যে কীভাবে একটি খেলার বিভিন্ন সিদ্ধান্তকে নিখুত করার বদলে অবৈধতাকে বৈধতা দিয়ে হালাল করে ক্রিকেটই তো তাঁর প্রমাণ। 
শুরুর দিকে একটানা ম্যাচ হেরে শেষদিকে জিতেও বিশ্বকাপ থেকে ছিটকে গেছে পাকিস্তান দল। বর্তমানে তাঁরা কালার টিভিতে বাকি ম্যাচগুলো দেখার জন্য কঠোর অনুশীলন করছে। দলের ব্যাটিং লাইন আপের অন্যতম স্তম্ভ বাবর আজম ইতোমধ্যে তাঁর পাঁচ ইঞ্চির ভিশন টেলিভিশনটি বদলে ৪৯ ইঞ্চির কালার টিভি নিয়ে গেছেন রুমে। পেমেন্ট করেছেন বিকাশ অ্যাপ দিয়ে। বিকাশ অ্যাপ দিয়ে এখন সব করা যায়। এমনকি ভিক্ষুককে ভিক্ষা দেয়ার অপশনও আছে। দলের এ পরাজয়ের দায়ভার অবশ্য সরাসরিই নিয়েছেন পাকিস্তান অধিনায়ক সরফরাজ আহমেদ। পাকিস্তানের জিও টিভিকে দেয়া এক সাক্ষাৎকারে তিনি বলেন, একজন অধিনায়ক পরাজয়ের দায়ভার কখনোই এড়াতে পারে না। তাছাড়া বিশ্বকাপে আম্পায়ার ম্যানেজ করার দায়িত্বও ছিল আমার উপর। আমি গুলিস্তানের ভ্যানগাড়ি থেকে কমদামে ডেট এক্সপায়ারড আম্পায়ার ম্যানেজ করেছিলাম। সেজন্যই দল হেরেছে। তিনি পুরো বিষয়টি পরে অবশ্য খোলাসা করেছেন। সরফরাজ জানান, এখন ক্রিকেট অনেকটাই আম্পায়ারদের খেলা হয়ে গেছে। আপনারা ২০১৫ এর বিশ্বকাপে দেখেছেন যে আম্পায়াররা কী অসাধারণ খেলে দলকে জয় এনে দিয়েছিল। সেজন্য ২০১৫ বিশ্বকাপের পর থেকেই আমরা আম্পায়ার কেনায় আগ্রহী হই। ২০১৫ এর বিশ্বকাপে পাকিস্তানি আম্পায়ার আলিমদারের পারফরম্যান্স ছিল ইর্ষনীয়। কাজেই আমাদের মূল টার্গেট ছিল আলিমদারকে দলে ভেড়ানো, দাম যতই হোক। জিনিস যেটি ভালো দাম তো তাঁর একটু বেশিই। জিও টিভির সাংবাদিক জানতে চান যে এরপরে কী হল। সরফরাজ বলেন, আমরা রেকর্ড পরিমাণ ট্রান্সফার ফি দিয়ে আলিমদারকে ভারতের মুম্বাই নু ক্যাম্প থেকে থেকে পাকিস্তানের লাহোর বার্নাবুতে আনার প্রস্তাব দিলাম। ‘তারপর?’ ‘আলিমদার আসতে রাজি হল না। সে বলল, এখানে আইসিসির নিষেধাজ্ঞা আছে।’ ‘চোরামি কাজে আবার আইসিসির কিসের নিষেধাজ্ঞা?’ ‘সেখানেও আইসিসির রুলস আছে। তাদের আইনের একটি ধারা অনুযায়ী কোন আম্পায়ার যদি একবার ভারতের হয়ে চোরামি করে ফেলে তাহলে সে অন্য কোন দলের হয়ে আর চোরামি করতে পারবে না। কেউ করলে তা হবে আইনের সুস্পষ্ট লঙ্ঘন।’ সরফরাজ দাবি করেন, আলিমদারকে দলে ভেড়াতে পারলে পাকিস্তান বিশ্বকাপ জিততো। আলিমদারের সেই ক্ষমতা আছে। সে একজন গেম চেঞ্জার। আলিমদারকে আনতে না পারার জন্য তিনি পরোক্ষভাবে ভারতীয় ক্রিকেট বোর্ড বিসিসিআইকে দায়ী করেন। তবে সরফরাজের এসব দাবীকে নাকচ করে দেন বিসিসিআই এর অন্তর্বর্তীকালীন সভাপতি বিনোদ রাই। তিনি বিসিসিআই এর ফেসবুক পেজ থেকে লিখেন, মাঠে খেলা না পারলে এসব বলে লাভ নেই। আর ভারত আম্পায়ার নির্ভর দল নয়। তাঁরা মাঠের খেলায় বিশ্বাসী। ভারত সব সময় ফেয়ার ক্রিকেট খেলে। তাঁরা ফুলের মত পবিত্র, তাঁরা গঙ্গার জলে সিক্ত ভেজা বিলাই। স্ট্যাটাসটিতে বাংলাদেশের সাবেক ক্রিকেটার জাভেদ ওমর বেলিম মন্তব্য করেন, ভারত আবার কবে থেকে ফেয়ার খেলে? আমি নিজে ডাইনোসর যুগের প্লেয়ার। সেই আমলেও তো ভারতকে ফেয়ার খেলতে কোনদিন দেখি নাই। পারলে আম্পায়ার ছাড়া আসো। জাভেদ ওমর বেলিমের কমেন্টটিতে ফেক আইডি দিয়ে লাভ রিয়েক্ট দেন পাকিস্তানি ব্যাটসম্যান হারিস সোহেল এবং লিখেন, বেলিভাই, এইজন্যই আপনারে আমার এত ভালো লাগে। আপনার মত সত্য কেউ বলতে পারে না। একদিন পাকিস্তানে আসেন। একসাথে চা খাই। জাভেদ ওমর জবাবে লিখেন, চা বাংলাদেশেই পাওয়া যায়। লাগলে তুমি এসে খেয়ে যেও। এবারের বিশ্বকাপে কোন চারটি দল সেমিফাইনালে যাবে তা অনুমিতই ছিল। খেলা সাজানোও হয়েছে সেভাবে। খালি মঞ্চায়ন বাকি ছিল। লীগ পদ্ধতিতে হলে অনিশ্চয়তার সম্ভাবনা কম, বড় দলগুলোই উঠবে। দুর্ঘটনাবশত ছোট দলের কাছে হেরে গেলেও পরের ম্যাচগুলো জিতে তাঁরা উঠবেই। ঠিক যেমন স্প্যানিশ লীগ কেয়ামতের আগ পর্যন্ত রিয়াল মাদ্রিদ আর বার্সেলোনাই জিতবে। আইসিসিকে অভিনন্দন। এখন পর্যন্ত মঞ্চায়ন যথাযথ হয়েছে। এবারের বিশ্বকাপে ভারতের প্রায় প্রতিটি ম্যাচেই কাকতালীয়ভাবে আলিমদার আম্পায়ার হিসেবে থাকছেন। তবে এবারের আসরে আলিমদারকে এখনও ভারতের পক্ষে কোন ডিসিশন দিতে দেখা যায় নি। ইন্ডিপেন্ডেন্ট টিভির তালাশের তদন্তে এই বিষয়ে উঠে আসে রোমহর্ষক তথ্য। একটি অন্ধকার রুমে ভিরাট কোহলী এবং আলিমদারকে কথা বলতে শোনা যায় যা গোপন ক্যামেরায় ধারণ করা হয়। সেখানে প্রথমে দেখা যায় কোহলী উত্তেজিত হয়ে বলছেন, আমি যখন বাংলাদেশের সাথে আউট হইলাম তখন নো বল দিলি না ক্যান? টাকা তো তোরে অ্যাডভান্স দিছি। আলিমদারকে বলতে শোনা যায়, ভাই আপনে যে চেক দিছেন সেটা নিয়া এটিএম বুথে গেছিলাম। সেই চেক তো ভাই বাউন্স খাইছে। টাকা তুলতে পারি নাই। কোহলীকে চিৎকার করে বলতে শোনা যায়, হারামজাদা, চেক কি এটিএমবুথে ভাঙ্গায়? জীবনে চেক ভাঙ্গাস নাই? গত বিশ্বকাপে যে চেক দিলাম তখন তো ঠিকই ভাঙ্গাইছিলি। গুটিবাজি করস? এরপর কোহলী একটি কিং সাইজের ঝামা ইট নিয়ে আলিমদারকে ধাওয়া করেন। ইন্ডিপেন্ডেন্ট টিভির রিপোরটারের দাবী, চেক বাউন্স করার কারণেই এবারের বিশ্বকাপে আলিমদারের পারফরম্যান্স বড় বিবর্ণ। এখনও তিনি নিজের সেরাটা দিতে পারছেন না। তবে অনেকেই মনে করছেন, আলিমদার বড় ম্যাচের প্লেয়ার। তিনি ভারতের হয়ে বিশ্বকাপ জিততে নিজের সেরাটা দেবেন ফাইনালে। আলিমদার ক্যারিয়ারে অনেক কিছুই জিতেছেন। শুধু ভারতের হয়ে বিশ্বকাপটা ছুয়ে দেখা হয় নি। আলিমদারের ক্যারিয়ারের এ আপেক্ষ কি পূর্ণ হবে? জানতে হলে ভিশনের রঙ্গিন টিভিতে চোখ রাখতে হবে ১৪ই জুলাই। সেদিন ভারতের বিপক্ষে কোন দল খেলবে তা জানা যায়নি। তবে প্রতিপক্ষ যেই হোক, ভারতকে ৩য় শিরোপা জিতিয়ে আলিমদার আছেন জ্বলে ওঠার অপেক্ষায়। 
সেদিন বাড়ির পাশে পাকিস্তানি সমর্থকদের কান্নাকাটি করতে শুনলাম। আজকে আবার ভারতীয় সমর্থকরা হাউমাউ করে কাঁদছে। এসবের জন্য আফগানিস্তানই দায়ী। এবার এশিয়ার তিন পরাশক্তিকেই আফগানিস্তান ঝাঁকি দিয়েছে। শুধু ঝাঁকি দিতে পারেনি বাংলাদেশকে। সেমিফাইনালের সমীকরণ জটিলতর হচ্ছে। বাংলাদেশের পরবর্তী প্রতিপক্ষ আলিমদারের ইন্ডিয়া। নো বলের উপর বিশেষ ট্রেনিং নিয়ে আলিমদার আছেন ফর্মের তুঙ্গে। বাংলাদেশি আম্পায়ার নাদির শাহও ইঙ্গিত দিয়েছেন নিষেধাজ্ঞা কাটিয়ে ফেয়ার। তবে তিনি বিশ্বকাপে নেই। মাছরাঙ্গা টিভির ক্রিকেট বিশ্লেষক উপস্থাপিকা জানিয়েছেন, এবারের বিশ্বকাপে যেকোন কিছুই হতে পারে। কারণ রবি দিচ্ছে অফেরতযোগ্য ইমারজেন্সি ব্যালেন্স।
তোমরা সবাই লগ আউট করো। কথা বলতে ভালো লাগছে না। এই মাঝরাতে আমি একটু নিজের মত একা ফেসবুকে থাকতে চাই। (বিরহী আফগানিস্তানি স্ট্যাটাস। স্ট্যাটাসটা আরেকটু হলেই ভারতীয় হয়ে যেত।) অটিজম ফ্যাক্ট।
এবারের বিশ্বকাপে শাকিবের ব্যাটিং এ আমি মুগ্ধ। লিটনের সাথে অসাধারণ জুটিতে জিতিয়েছেন বাংলাদেশকে। ছবিতেঃ বামে শাকিব, ডানে লিটন।
পাবলিক পরীক্ষায় এখন আর জিপিএ ফাইভ থাকছে না। কারণ উন্নত বিশ্বে গোল্ডেন, সিলভার, লোহা, তামা কোন জিপিএ ফাইভই নেই। সেখানে আছে ‘সিজিপিএ’। কথায় কথায় ‘উন্নত দেশ’ হয়ে ওঠা বাংলাদেশও এবার যুক্ত হতে যাচ্ছে সিজিপিএর মহাসড়কে। এবার শিক্ষা ব্যবস্থা গা ঝাড়া দিয়ে উঠবে, হয়ে উঠবে তেজি ঘোড়া, আগুনের গোলা, ফুটন্ত কড়াই। জুম্মার মোনাজাতে এইটাই চাইসিলাম। লাখো কোটি শুকরিয়া। সিংগাপুর, দুবাইতেও এবার জিপিএ সিস্টেম উঠে গিয়ে সিজিপিএ চালু হবে। কারণ ওরা আমাদেরই গর্বিত অনুসারী। শিক্ষামন্ত্রী জানিয়েছেন, শিক্ষাব্যবস্থায় এখন ‘আই এম জিপিএ ফাইভ’ বলার সুযোগ আর থাকছে না। কারণ উন্নত বিশ্বে কেউ এই কথাটি ভুলেও বলে না। তাঁরা শুধু বলে, কোনমতে পাস করছি। ঢাকা বোর্ডের প্রধান জানিয়েছেন, তাঁরাও শিক্ষামন্ত্রীর সাথে একমত। পৃথিবীর কোন দেশে বোর্ড পরীক্ষায় জিপিএ পদ্ধতি নেই। বাংলাদেশ পৃথিবীরই একটি দেশ। কাজেই এই দেশেও থাকা উচিত নয়। প্রধানমন্ত্রী জানিয়েছেন, আমাদের বোর্ড পরীক্ষা শেষ করতেই দুই মাস লেগে যায়। এতে বাচ্চাদের ভোগান্তি বাড়ে। অভিভাবকেরা চিন্তিত হয়ে পড়েন। এক পরীক্ষার পর অন্য পরীক্ষার আগে দীর্ঘ বিরতি থাকায় প্রশ্ন ফাঁসের একটি গুজব তৈরি হয়। সব কিছু বিবেচনায় সমাধান একটাই – জিপিএ পদ্ধতি বন্ধ করে সিজিপিএ আনা। এছাড়াও পরীক্ষার মাঝে কোন বন্ধ থাকবে না। দশ দিনেই সব পরীক্ষা শেষ হবে। এতে প্রশ্ন ফাঁস বন্ধ হবে, বেকারত্ব দূর হবে, মেধার সঠিক মূল্যায়ন হবে, আমাদের শিক্ষাপদ্ধতি আন্তঃজাতিক মানের হবে। আলহামদুলিল্লাহ্‌, অবশেষে সত্যিকার সহীহ তরিকার দেখা পাইলাম। . এখন যেটা হবে সেটা হল আমাদের দেশের শিক্ষাবিদ ও বুদ্ধিজীবীরা প্রতিযোগীতা করে বিষয়টির সাথে একমত হওয়া শুরু করবেন। এটির পক্ষে নানান যুক্তি বের করবেন। এই ধরনের একটি চমকপ্রদ সমাধান বের করার জন্য সর্বপ্রথম ধন্যবাদ জ্ঞাপন করবেন মাননীয় প্রধানমন্ত্রীকে। শিক্ষা ব্যবস্থা যে সঠিক পথেই আগাচ্ছে তা পরিসংখ্যানিকভাবে তুলে ধরবেন। ভবিষ্যতে কানাডা এবং অস্ট্রেলিয়ার ছাত্ররা এই দেশে পড়ার জন্য রেলের টিকেটের ক্রেতার মত লাইন দেবে এমন একটি আশাবাদ ব্যক্ত করে সমাপ্তি টানবেন। চাটুকারিতায় বিশ্ববিদ্যালয়ের শিক্ষকসমাজ বর্তমানে অন্যদের চেয়ে এগিয়ে। তাঁরা প্রধানমন্ত্রীকে ধন্যবাদ দেয়া ছাড়া একটা কাশিও দিতে পারেন না। তবে চাটুকারিতা দিয়ে অন্য শিক্ষকদের ছাড়িয়ে গিয়ে ঢাকা বিশ্ববিদ্যালয়ের শিক্ষকসমাজ অতীতের সকল রেকর্ড ভেঙ্গে তছনছ করে দিয়েছে। ঢাকা বিশ্ববিদ্যালয়ের ইংরেজি বিভাগের এক প্রস্তর যুগের অধ্যাপক জানিয়েছেন, আমরা একই দিনে দু’টি করে বোর্ড পরীক্ষা দিয়েছি। প্রশ্ন ফাঁসের কোন সুযোগ ছিল না। কারণ প্রশ্ন ফাঁসের আগেই ২য় পরীক্ষাটি শুরু হয়ে যেত। আর এখন শিক্ষার্থীরা একদিনে পরীক্ষা দেয় মাত্র একটি। এরপর আবার দুই তিনদিন করে ছুটি পায়। সেই ছুটিতে প্রশ্ন পেয়ে সেগুলোর উত্তরও রেডি করে ফেলে। আমাদের সময় এই সুযোগ ছিল না। আমরা বাধ্য হয়েই ফেয়ার পরীক্ষা দিতাম। সু্যোগের অভাবে খুব অনেস্ট ছিলাম আমরা। এই ভদ্রলোক বোধহয় বালতির ফুঁটা বন্ধ করতে আগ্রহী না। তিনি বালতিতে এমন জিনিস ঢালতে আগ্রহী যা ফুঁটার চেয়েও বড়। তাহলেই বের হতে পারবে না। ঢাকা বিশ্ববিদ্যালয় এক সময় আমাদের দেশের গর্বের জায়গা হলেও বর্তমানে এটি ‘প্রাচ্যের সিনেমাহলে’ পরিণত হয়েছে। ভিসি থেকে শুরু করে সাধারণ শিক্ষকেরাও এখন এখান থেকে শিক্ষার বদলে পর্যাপ্ত পরিমাণে বিনোদন সরবরাহ করছেন। কাজটি তাঁরা বিনা পয়সায় সামাজিক দায়বদ্ধতা হিসেবেই করছেন। ভিসি জানিয়েছেন, এখানে দশ টাকায় সিঙ্গারা, সমুচা, চপ, চা পাওয়া যায়। এটি গিনেস বুকে নাম লেখানোর মত ব্যাপার। কারণ বিশ্বের অন্য কোন বিশ্ববিদ্যালয়ে দশ টাকায় এগুলো পাওয়া সম্ভব নয়। এরপর তিনি দুই লাইন কবিতা আবৃত্তি করে নিজের সাহিত্য প্রতিভার স্বাক্ষর রাখেন। সারাবিশ্ব ঢাবি-সমুচার পানে অবাক তাকিয়ে রয়, দুর্নীতিতে ছাড়খাড় তবু গর্বে সমুচাময়। তিনি জানেনই না বিশ্বের কোন বিশ্ববিদ্যালয়ই চা, সিঙ্গারা কিংবা চপ বিক্রয়কেন্দ্র নয়। তাঁরা শিক্ষার গুণগত মান নিয়ে কাজ করে, সিঙ্গারা সমুচার ন্যায্যমূল্য নিয়ে নয়। শিক্ষা তাদের কাছে ব্যবসা নয়। আমাদের দেশের পাবলিক বিশ্ববিদ্যালয়গুলো রাতের অন্ধকারে ‘এভনিং এমবিএ’ নামে একটি মুনাফাভোগী কোর্স চালিয়ে সেই মুনাফা দিয়ে ভার্সিটিতে এসি লাগায়। আর দিনের বেলা মাত্র দশ টাকায় সিঙ্গারা সমুচা বিক্রি করে আবেগী গল্প প্রসব করে। ঢাবির এক শিক্ষক কিছুদিন আগে জানালেন, ঢাকা বিশ্ববিদ্যালয়কে সেরা বিশ্ববিদ্যালয়ের তালিকায় তালিকাভুক্ত করতে ৪৫ হাজার পাউন্ড ঘুষ চেয়েছিল কর্তৃপক্ষ। কিন্তু ঢাকা ভার্সিটির অবস্থা তখন বাংলা সিনেমার নায়ক জসিমের মত ছিল। নুন আনতে পান্তা পুরায়। আবার পান্তা আনলে দেখা যায় বিরিয়ানির প্যাকেট গায়েব। ফলে ৪৫ হাজার পাউন্ড ঘুষ দেয়া ঢাবির পক্ষে সম্ভব হয়নি। আর সেজন্যই গুণে-মানে যেকোন সিঙ্গারা সমুচা বিপনন কেন্দ্রের চেয়ে বেটার হওয়া সত্ত্বেও বিশ্বের ১০০ ভার্সিটির তালিকায় নেই ঢাবি। গরীবের কোন রেংকিং হয় নারে পাগল। পুজিবাদের এই দুনিয়ায় গরীব শুধুই নীরব দর্শক। চোখের জল ফেইলা লাভ কী? তাঁর এই আবেগঘন স্ট্যাটাসটি পড়ে কাউকেই কাঁদতে দেখা যায় নি। ঢাকা বিশ্ববিদ্যালয়ের আরেক শিক্ষক, (তিনি আমারও শিক্ষক, আগে জগন্নাথ বিশ্ববিদ্যালয়ে ছিলেন। এই মহামানবের নাম উল্লেখ করছি না।) একটি রিসার্চ পেপার তৈরি করেছেন। পরে দেখা গেল পুরোটাই তিনি প্লেগিয়ারিজম করেছেন। ধরা পড়ার পর তিনি লজ্জিত হয়েছেন বলে মনে হল না। উল্টা বুক ফুলিয়ে ব্যাখ্যা দিলেন, উন্নত বিশ্বের বড় বড় গবেষকরাও এভাবে অন্যেরটা নিজের নামে চালিয়ে দেয়। এগুলো কিছু না। নিউটনের আপেলের সূত্রটিও চুরি করা। চাইলেই প্রমাণ করে দেয়া যায়। ঢাকা বিশ্ববিদ্যালয়ের শিক্ষকরা এক সময় সত্যিই কিংবদন্তী ছিলেন। হুমায়ূন আহমেদ, হুমায়ুন আজাদ, আহমদ শরীফ এর মত ব্যক্তিরা এখানকার শিক্ষক ছিলেন। এখন এই প্রতিষ্ঠানে কোন কিংবদন্তী ব্যক্তিত্ব নেই। আছেন কিংবদন্তী কিছু চাটুকার। যাদের একমাত্র কাজ হচ্ছে সরকারের প্রতিটি সিদ্ধান্তের সাথে একমত হওয়া এবং সেটির পক্ষে কিছু নির্বোধ যুক্তি আবিষ্কার করে পত্র-পত্রিকায় কলাম লিখে নিজের পদকে সুরক্ষিত করা। এই কাজে ভিসি সাহেব অন্য সবার চেয়ে বেশি মুন্সীয়ানা দেখিয়েছেন। সিঙ্গারা সমুচা বাদ দিয়ে এসব ব্যক্তিবর্গ যখন দেশের শিক্ষাব্যবস্থা নিয়ে মতামত দিতে আসেন তখন ব্যাপারটি হাস্যকর হয়ে দাঁড়ায়। এই ঢাকা বিশ্ববিদ্যালয়ের কোন প্রস্তর যুগের শিক্ষক যখন বলছেন, একদিনে দু’টি বোর্ড পরীক্ষা নেয়া উচিত ঠিক একই সময়ে শাহাজালাল বিশ্ববিদ্যালয়ের আরেক সাদা চুলের শিক্ষক বলছেন, কোমলমতী বাচ্চাদের উপর পরীক্ষার বোঝা চাপিয়ে দেয়া হচ্ছে। আমার কান্না পায়। এই সাদা চুলের শিক্ষকই নবম-দশম শ্রেণির বর্তমান ফিজিক্স বই লিখেছেন। যখন ফিজিক্স বই নিয়ে সমালোচনা হচ্ছে তখন তিনি ছাত্রদের পক্ষ নিয়ে বলছেন, ফিজিক্স বইতে কী লেখা আছে আমি নিজেই বুঝিনা, বাচ্চারা বুঝবে কী? যে বই তিনি নিজেই বুঝেন না সেই বই তিনি লিখলেন কীভাবে? নাকি সায়েন্স ফিকশনের মত এটিও অন্য কারোটাই......... মানুষ জনপ্রিয় হওয়ার জন্য যতগুলো রূপ ধারণ করতে পারেন তাঁর সব অতীত রেকর্ডই এই লোকটি ভেঙ্গে দিয়েছেন। ‘গিরগিটি’ ক্যাটাগরিতে তিনি গিনেস বুকে নাম লেখালে তাঁর যোগ্যতাকে প্রশ্নবিদ্ধ করবে এমন দুঃসাহস বোধহয় আন্ডারটেকারেরও নেই। বাংলাদেশ বিশ্বের সবচেয়ে আশ্চর্যজনক এক ‘উন্নত’ দেশ। এই দেশ নিজেকে তুলনা করে উন্নত বুঝানোর জন্য একেক সময় একেক দেশকে টেনে আনে। তখন যারা আঙ্গুল তুলেছিল তারাই লজ্জায় পড়ে যায়। যখন বলা হয় এই দেশে ড্রাইভাররা ফুটপাথে গাড়ি উঠিয়ে দিয়ে মানুষ হত্যা করলে সেজন্য কঠিন শাস্তির ব্যবস্থা নেই কেন আইনে? তখন নৌ পরিবহনমন্ত্রী বলেন, ড্রাইভারদের বিরুদ্ধে এমন কোন আইন পাকিস্তানেও নেই। ওহো সরি, ভুল হইছে। পাকিস্তানের মত পবিত্র রাষ্ট্রেই এই আইন নাই। বাংলাদেশে থাকার কথা স্বপ্নেও ভাবা ঠিক না। তওবা করে কাফফারা দিতে হবে। বাসে চাপা পড়ে ছাত্র মারা গেলে আমাদের আদর্শ ভারত। কারণ বাসে চাপা পড়ে সেখানে একসাথে ৩৩ জন মারা যায়। অথচ তাঁরা কোন অভিযোগ করে না। ফরগিভ মি, আমি অংকে কাঁচা। এরপর অংক করে অভিযোগ করব। যখন বড় বড় মন্ত্রী এমপি পুকুর চুরি করতে গিয়ে ধরা খায় তখন বলা হয় উগান্ডায় মন্ত্রীরা এরচেয়ে বড় দুর্নীতি করে ধরা পড়েছিল। কই তাদের তো বিচার হয় নি? মাফ চাই গুরু, উগান্ডা নামে মানচিত্রে কোন দেশ আছে সেটাই অনেক পরে জানছি। এরপর ম্যাপ দেখে অভিযোগ করব। বাংলাদেশি মুদ্রার মান নিয়ে প্রশ্ন উঠলে বলা হয় জিম্বাবুয়েতে এক বস্তা টাকা দিয়েও একটা মুরগির ডিম কেনা যায় না। অথচ আমরা মুরগির ডিম কিনি ৯ টাকা দিয়ে। এক্সট্রিমলি সরি বস। তবে জিম্বাবুয়েতে ডিম এক্সপোর্ট করার নতুন বিজনেস আইডিয়া পাইসি। কিন্তু ধন্যবাদ আপনারে না, ধন্যবাদ প্রধানমন্ত্রীরে। গণতন্ত্রের স্বার্থে গণতন্ত্র হরণ করার মধ্যে কি কোন গণতন্ত্র আছে? – এর উত্তরে বলা হয়, চীনে যে সমাজতন্ত্র চলে সেখানেও তো একনায়কই বসে আছে বছরের পর বছর। চ্যাং ব্যাঙ না কী যেন নাম। চীন কি উন্নত না? এই কাহিনি তো জানি না। জ্ঞানের সীমাবদ্ধতা যে কত বেশি তা আজ উপলব্ধি করলাম। মোরে ক্ষমা করো কর্তাবাবু। উন্নত বিশ্বকে যদি অনুসরণই করতে চাই আমরা তাহলে সর্বক্ষেত্রেই করা উচিত। উন্নত বিশ্বে জিপিএ পদ্ধতি যেমন নেই, তেমন সেখানে নেই দুর্নীতি, সেখানে নেই অবিচার, সেখানে নেই নোংরা ছাত্র রাজনীতি, সেখানে নেই রাস্ট্রীয় প্রতিষ্ঠানের দলীয়করন, সেখানে নেই এক তরফা ইলেকশন। অন্য সব আগের মতই থাকবে, শুধু জিপিএ পদ্ধতি পরিবর্তন করে উন্নত বিশ্ব সেজে লাভ কী? বিড়ালের গায়ে কলম দিয়ে ‘সিংহ’ লিখে দিলেই কি সে সিংহ হবে? এগুলো নিয়ে অভিযোগ করার কিছু আছে বলে মনে হয় না। পৃথিবীতে সবচেয়ে ভণ্ড যে মানুষটি তাঁর পেশা কী? – এই প্রশ্ন আমাকে করা হলে আমি চোখ বন্ধ করে বলব ‘রাজনীতি’। পৃথিবীতে সবচেয়ে সৎ যে মানুষটি তিনিও কি রাজনীতিকে এড়িয়ে শতভাগ সৎ হতে পারবেন? আমার মনে হয় এর উত্তরও ‘না’ হবে। রাজনীতিবিদদের কাজ এবং বক্তব্য নিয়ে আমার কোন আপত্তি নেই। কোন ভণ্ড কোনদিন ভণ্ডামির বিরোধীতা করবে না। সে তাঁর চেয়ে বড় ভণ্ডকে তুলনায় এনে নিজেকে ভালো হিসেবে প্রতিষ্ঠিত করতে চাইবে। এটাই স্বাভাবিক। আমার দুঃখ লাগে দেশের বর্তমান বুদ্ধিজীবী এবং শিক্ষাবিদদের দেখলে। যখন বাচ্চাদের উপর ১৪-১৫ টা বই চাপিয়ে দেয়া হয়েছিল তখন শিক্ষাবিদরা এর পক্ষেই ছিল। এখন বলা হচ্ছে এগুলো বাদ দিতে হবে। এখনও শিক্ষাবিদরা একমত। সৃজনশীল আনার সময় তাঁরা এর পক্ষে ছিল। সমালোচনার সময়ও এরা সমালোচনার পক্ষে। এক মাসের মধ্যে বোর্ড পরীক্ষার রেজাল্ট দেয়ার পক্ষে ছিল এরা। এখন যখন বলা হচ্ছে তাড়াহুড়ার কারণে ভুল মূল্যায়ন হচ্ছে এতেও তাঁরা একমত। সত্যিকার অর্থে তাদের কোন মতামত নেই। ‘একমত’ হওয়াটাই তাদের মত। তাঁরা প্রশ্নফাঁস নিয়ে নীরব ছিল, তাঁরা শিক্ষাব্যবস্থার অস্থিরতা নিয়ে নীরব ছিল, তাঁরা চাকুরিতে কোটা সংস্কারের আন্দোলনে নীরব ছিল। কারণ সরকার এসবে নীরব ছিল। কাজেই এখানে ‘নীরবতাই’ তাদের মত। বর্তমান সরকারের সময়ে সবচেয়ে বেশি রক্তাক্ত হয়েছে এদেশের শিক্ষাব্যবস্থা। উদ্ভট উদ্ভট সব থিওরি এনে আবার তারাই সেগুলো সমালোচনা করে বাদ দিয়ে যখন যা মন চাচ্ছে তা করছেন। সকালে উঠে শোনা যায় এক পদ্ধতি, রাতে জানা যায় সেটি আর থাকছে না কারণ উন্নত বিশ্বে সেটি নেই। পরদিন সকালে জানা যায় আগেরটিই থাকছে। আর শিক্ষাবিদরা বিজ্ঞের মত এগুলোর পক্ষে যুক্তি দাঁড় করাচ্ছেন। তাঁরা শুধু নিজের পদে বহাল থাকার জন্য একটি প্রজন্মকে ঠকিয়ে যাচ্ছেন, শাসকশ্রেণির মিথ্যাকে প্রতিষ্ঠা করে যাচ্ছেন, অন্যায়কে নীরব সমর্থন জানাচ্ছেন এবং শাসকশ্রেণির রাজনৈতিক স্বার্থ হাসিলের উপকরণ হিসেবে নিজেরা ব্যবহৃত হচ্ছেন। এতটা ব্যক্তিত্বহীন, বেহায়া শিক্ষাবিদ এবং বুদ্ধিজীবী সমাজ বাংলাদেশ ইতোপূর্বে কখনোই দেখেনি। আমাদের শিক্ষা ব্যবস্থায় জিপিএ পদ্ধতি সমস্যা নয়, পাঠ্য বইতেও সমস্যা ছিল না, পাশের হারও সমস্যা নয়। জ্ঞানগত বিষয় বিশ্বের সব জায়গায়ই এক। রবীন্দ্রনাথের ছুটি গল্প আমি বিশ্বের যে দেশের যে পদ্ধতিতেই পড়াই আমাকে মূল গল্পটাই পড়াতে হবে। নিউটনের গতির সূত্র আমি যে পদ্ধতিতেই পড়াই আমাকে নিউটন যেভাবে বলে গেছেন সেভাবেই পড়াতে হবে। বিশ পঁচিশ বছর ধরে সেভাবেই সবাই পড়ে আসছে। সেভাবে পড়েই এই দেশ থেকে বের হয়েছে অনেক বড় কিংবদন্তীরা। অথচ এসব জায়গায় ব্যাপক নাড়াচাড়া করা হয়েছে। কিছু জায়গায় বিষয়টি অতি সহজ করতে গিয়ে নিউটন এবং রবীন্দ্রনাথকেই ছেটে ফেলে দেয়া হয়েছে। এরাই মূল কালপ্রিট, নাটের গুরু এবং পালের গোদা। গিয়ে জাহান্নামে প্রবেশ করো। দেশে এখন পড়ালেখা বলতে কিছু নেই, তবে বই-পত্রের একটি ব্যাপক আয়োজন আছে। স্কুল-কলেজগুলো হয়েছে ব্যবসায়িক প্রতিষ্ঠান যারা ‘বিদ্যা’ নামক একটি পণ্যের অফার দিয়ে সার্টিফিকেট নামক কুপন ইস্যু করে অর্থের বিনিময়ে। শিক্ষিত আর অশিক্ষিতের মধ্যে কোন জ্ঞানগত কিংবা নৈতিক পার্থক্য নেই এখন, শিক্ষাজীবন শেষ করে কোন ভবিষ্যত নেই, চাকরির সাথে শিক্ষার নেই কোন সম্পর্ক, ডিগ্রি অর্জন করে কেউ হতে পারছে না সত্যিকার মানুষ। শিক্ষাব্যবস্থায় কাজ করার জায়গা ছিল এগুলো। এখানেই শিক্ষাবিদদের একটা বড় ভূমিকা রাখার কথা ছিল। এখানে তাদের খুঁজেই পাওয়া যাচ্ছে না। তাঁরা আছেন কাগজে-কলমে, পরিসংখ্যান আর তুলনায়। ওই দেখো অমুক দেশে স্যাটেলাইট দিয়ে পড়াশোনা করে, ওকে তাইলে কাল থেকা আমরাও। অমুক দেশে বীচে শুয়ে শুয়ে পড়াশোনা করে, ওকে কাল থেকে আমরাও। অমুক দেশে কাপড় চোপড় ছাড়াই পড়ালেখা করে, ওকে তাইলে কাল থেকে আমরাও। ওই দেখো, অমুক দেশে অন্যায় করলে মন্ত্রীরও বিচার হয়,ফাঁসি হয়। ধুর ব্যাটা রাখ, এইটা ফলো করার দরকার নাই। এইটা তো আর অমুক দেশ না। এইটা বাংলাদেশ। পৃথিবীর মহান জ্ঞানীরা অনেক বছর আগেই ভবিষ্যতের কিছু পরিণতি এবং সেই পরিণতিতে যাওয়ার আগে কী কী সংকেত দিয়ে তা বুঝা যাবে সেই ধারণা পৃথিবীকে দিয়ে গিয়েছিলেন। একটু সুক্ষ্ণভাবে তাকালেই সেগুলোর সত্যতা দৃশ্যমান হয় প্রতিটি দেশের ক্ষেত্রেই। হযরত আলী (রা) বলেছিলেন, কখন বুঝবে একটি দেশ ও সমাজ নষ্ট হয়ে গেছে? যখন দেখবে মূর্খরা মঞ্চে বসে আছে, জ্ঞানীরা পালিয়ে যাচ্ছে এবং শাসকরা মিথ্যা কথা বলছে। কথাটি তিনি বলেছিলেন আজ থেকে প্রায় ১৪ শ বছর আগে।
অনেক বছর আগের এক রমযানের কথা – সৌদি আরবে ২৯ রোযা হয়েছে। ফলে বাংলাদেশেও ২৯ রোযা শেষ হওয়ার পরই এলাকায় সবাই রাস্তায় বড় বড় স্পিকার নামালো। বিশিষ্ট শিল্পী আসবেন। শিল্পীর সাথে আসছেন এক নামকরা গিটারিস্ট এবং একজন ড্রামার। এই ড্রামার শুধুমাত্র ছোট একটি হাফপ্যান্ট পড়েই খালি গায়ে ড্রাম বাজান। ড্রামারের সাথে আসছে দু’টি আবেদনময়ী মেয়ে। আধান্যাংটা ড্রামারকে নিয়ে মানুষের কোন আগ্রহ নেই। মূল আকর্ষণ মেয়ে দু’টিই। এরা গান গাইবে না, শুধু আহা উহু করে গান জমাবে। অনেকটা দুধ থেকে দই তৈরির মত ব্যাপার। তো গান হবে, ডিজে পার্টি হবে। আর হালকা পানি-পুনি তো আছেই। আয়োজন মোটামুটি হয়ে গেছে। একটু পরই খবর এলো এবার রোযা ৩০ টাই হবে এবং একটু পরই তারাবীহ শুরু হবে। খবর শুনে এলাকাবাসির ‘বোল্ট ফ্রম দ্যা ব্লু’ টাইপের অবস্থা। দ্রুতই সবাই স্পিকার উপরে উঠিয়ে পাঞ্জাবি পাজামা পড়ে ঈমানের সহিত মসজিদে দৌড় দিল। সৌদি আরবে আজ ঈদ হয়েছে, কাল বাংলাদেশে নিশ্চিত। কাজেই আজও এলাকায় উচ্চস্বরে গান বাজানো শুরু হয়েছিল। যে গানটি বাজছিল সেটির ভাষা স্পষ্ট নয়। যিনি শুনছেন তিনি সম্ভবত গানের কথা বুঝতে আগ্রহী নন। অন্যেরা বুঝলেই হল। আজকাল যেসব গানের কোন কথাই বুঝা যায়না সেসব গানই জনপ্রিয়তা পায়। একবার এক রিকশাওয়ালাকে দেখেছিলাম মোবাইলে আয়রন মেইডেনের এর Ancient Mariner শুনতে। আমি অবাক হয়ে বললাম, আপনি কি জানেন এই গানে কী বলা হচ্ছে? তিনি অবাক হয়ে বললেন, কী বলা হইতেছে সেটা দিয়া আমি কী করব? গানে এট্টু পর পর এক ব্যাডা চিক্কুর দেয়, সেই চিক্কুর শুনি। আলাদা টেস পাই। যাই হোক, একটু পরই জানা গেল রোযা ৩০টিই হবে। স্পিকার গুটিয়ে মুহূর্তে গানবাজেরা গায়েব হলো। তারাবীহ এর নামায হলো। এরপরই ঘোষনা এল ঈদ কালই হবে। ধর্মীয় বিষয়গুলোর সাথে চাঁদ দেখার একটি সম্পর্ক ছিল এক সময়। ছোটবেলায় ২৯ রোযার ইফতার শেষ হওয়ার পরই আমরা বাড়ির সব পিচ্চিগুলো ছাদে উঠে মনোযোগ দিয়ে আকাশের দিকে তাকিয়ে চাঁদ খুঁজতাম। সময় যতই অতিক্রান্ত হতো মনটা খারাপ হতে থাকতো অভিমানে। ইশ কাল ঈদ না! এখন আর চাঁদ লাগে না। ছোটবেলার চাঁদ মামাকে এখন আকাশে আর কেউ খোঁজে না। সরকার যেদিন বলবে সেদিনই। আবার সরকার চাইলে একদিন পিছাতেও পারে। কখনও সৌদির দোহাই দিয়ে একদিন আগে, আবার কখনও চাঁদের দোহাই দিয়ে একদিন পরে। ‘ঈদ কবে কবে করবা? পরশু করি?’ ‘না পরশু কাজ আছে।’ ‘ওকে তাইলে কাল।’ চাঁদ দেখা কমিটিঃ এইমাত্র ঈদের চাঁদ দেখা গেল না। পরক্ষণেইঃ ঈদের চাঁদ পদ্মাসেতুর পিলারের মতই দৃশ্যমান। এ বছর শবে মেরাজ একদিন পিছিয়ে গেছিল। চাঁদ নাকি যথাসময়ে ঘুম থেকে উঠতে পারেনি সেদিন। প্রতি বছর রোযা এলেই ঘোষনা দেয়া হয় জিনিসপত্রের দাম থাকবে স্থিতিশীল এবং নাগালের মধ্যে। ফলফ্রুট থাকবে দুর্নীতি দমন কমিশনের মতই নির্ভেজাল। প্রতিটা জিনিসের দাম বাস্তবে হয় আকাশছোয়া। সবচেয়ে ভয়াবহ অবস্থা হয় ঈদের শপিং করতে গেলে। গামছার কাপড় দিয়ে তৈরি ‘আমানত শাহ জাঙ্গিয়ার’ দামও হয়ে ওঠে হাজার-নিযুত। বড় বড় শপিংমলগুলোতে চলে ডাকাতি। পত্রিকায় ছাপা হয়ঃ ঈদের জামা কিনে দিতে না পেরে দুই সন্তানকে হত্যা করে নিজে আত্মহত্যা করলেন বাবা। মন্ত্রী এমপিরা হাসিমুখে বলেন, জিনিসপত্রের দাম আমরা নাগালের মধ্যে রাখতে সমর্থ হয়েছি। আরেকটি সাফল্যের পালক যোগ হল ক্যারিয়ারে। সম্প্রতি আড়ং এর ঘটনা আলোচনায় এসেছে। ফলে আড়ংকে জরিমানা, ব্রাঞ্চ বন্ধ, ম্যানেজারকে তলব ইত্যাদি শুরু হলো। এই দেশে কোন রুই-কাতলার দুর্নীতি ধরলে সাধারণত যে ধরে তাঁরই খবর হয়। এইক্ষেত্রেও ব্যতিক্রম হল না। যে ব্যক্তি আড়ং-এর অস্বাভাবিক মুল্যবৃদ্ধির ঘটনায় তাদের শাস্তির আওতায় আনেন তিনি ভোক্তা অধিকার সংরক্ষণ অধিদপ্তরের উপ পরিচালক মঞ্জুর মোহাম্মদ শাহরিয়ার। ভদ্রলোক কাজটি করে বেশ বিপদেই পড়লেন। তাকে তৎক্ষণাৎ বদলির অর্ডার দেয়া হল। চান্দু, তোমারে কি দুর্নীতি ধরার জন্য রাখসি? তোমার কাজ হইলো দুর্নীতি পাহাড়া দেয়া। এখন যাও সোজা বান্দরবন ট্রান্সফার। ওইখানে গিয়ে বান্দরের সাথে বইসা থাকো। বাংলাদেশে প্রতিটি ঘটনাই প্রধানমন্ত্রী পর্যন্ত যায়। এরপর ব্যাপারটি একটি নাটকীয় মাত্রা পায়। এইক্ষেত্রেও খবরটি প্রধানমন্ত্রীর কানে গেল।আমাদের প্রধানমন্ত্রী অত্যন্ত বিবেকবান মানুষ। তিনি সেই বদলি বন্ধ করে স্বচ্ছতার এক বিরল দৃষ্টান্ত স্থাপন করলেন। খুবই প্রশংসনীয় একটি পদক্ষেপ। কিন্তু সমস্যা হল, আমাদের দেশের রাজনীতিবিদরা মানুষকে এত বেশি ঠকিয়ে থাকেন যে দুই একটি ভালো কাজ করলেও মানুষ সেগুলোকে আর ভালো কাজ হিসেবে ধরে না। আড়ং এর ঘটনাটি কোন ঘটনার চূড়ান্ত রূপ নয়, এটি একটি নিদর্শনমাত্র। এমন নিদর্শন প্রতিটা শোরুম আর শপিংমলেই আছে। আমাদের দেশের সিস্টেম হল কেউ এমন নিদর্শন আবিষ্কার করলে শুধু সেটির বিরুদ্ধেই পদক্ষেপ নেয়া হয়, সামগ্রিক ব্যবস্থা আগের মতই থাকে। রমযানের প্রতিটা দিনে অফিস শেষে বাসায় ফিরতে জ্যামে বসে থাকতে হয় অভিশপ্ত জীবন নিয়ে। মৃত্যুপথযাত্রী নিয়ে আটকে থাকে অ্যাম্বুলেন্স। ঈদের আগে বাস, ট্রেনের টিকেট নিয়ে চলে হাহাকার। এবার ট্রেনের টিকেটের জন্য ‘মোস্তফা জব্বাবের’ সহায়তায় একটি অ্যাপ বানানো হয়েছে। সেই অ্যাপ দিয়ে মোস্তফা জব্বার তাঁর নিজের টিকেটটিও ক্রয় পারছেন না। তবে তিনি আশা করছেন অন্যেরা পারবে। সমস্যা হওয়ার কথা না। পরিবহন ও সেতু মন্ত্রী জানান, মানুষ নির্বিঘ্নে চলাচলা করছে। দেশে নেই কোন যানযট, নেই কোন রোড এক্সিডেন্ট। সাফল্য মাত্রাতিরিক্ত হয়েছে এবার। আর ভালো কথা, ৬.১৫ কিলোমিটারের পদ্মাসেতুর ২ কিলোমিটারই কমপ্লিট। তাঁর মানে ৭১% কাজ শেষ। আগামী রমযানে এই সেতু দিয়ে বিবাহিতরা শ্বশুর বাড়ি যেতে পারবেন। তিনি সম্ভবত ঘর জামাইদের ইঙ্গিত করেছেন। এবার আসি বিনোদন নিয়ে। ঈদ উপলক্ষে বিনোদনের চূড়ান্ত আয়োজন হয়ে থাকে বাংলাদেশে। প্রতিট চ্যানেলে চলে সাতদিনব্যাপি তুমুল হাসির নাটক। এইসব নাটকে নেতৃত্ব দিয়ে থাকেন মোশারফ করিম। পোলিও আক্রান্ত রোগীর মত মোচড়া মুচড়ি করে তিনি দর্শককে হাসানোর আপ্রাণ চেষ্টা করতে থাকেন। ফাঁকে হঠাত তাহসান এসে হাজির হন তাঁর ‘বিশেষ নাটক’ নিয়ে। সেই নাটকে কায়দা করে নিজের একটি গানও চালিয়ে দেন। তরুণীদের মাথা খারাপের মত হয়ে যায়। ঈদ উপলক্ষে ঢালিউডে বেশ কিছু মুভি রিলিজ হয়। বর্তমানে বাংলা সিনেমার সুটিং উন্নত হয়েছে বেশ। নায়িকার ওজন কোলে নেয়ার মত সহনীয় পর্যায়ে নেমেছে। গানেরও ব্যাপক পরিবর্তন। কোলকাতার গানের মত এখন বাংলা গানেও তুই তোকারি সম্বোধন। তুই নেই, তুই আছিস, তুই থেকেও নেই - টাইপ। সিনেমার সব বদলালেও সংলাপের অবস্থা আগের মতই আছে। এক টানা সাত আটটা শুনলে ডায়রিয়া মাস্ট। তবে বাংলা সিনেমা থেকে একটি ঐতিহ্য হারিয়ে গেছে। সেটি হল হার্ট-অ্যাটাক। বাংলা সিনেমায় হার্ট-অ্যাটাক কিংবদন্তী ছিলেন আনোয়ার হোসেন। ছবির যেকোন পরিস্থিতিতেই তিনি হার্ট অ্যাটাক করে দর্শককে চমকে দিতে পারতেন। কার্যকারণ থিওরিকে তিনি মিথ্যা প্রমাণ করে দিয়েছিলেন। তিনি চলে যাওয়ার পর এই শিল্পটি হারিয়ে গেছে। এবার ঈদে শাকিব খান রিলিজ করেছেন তাঁর নতুন মুভি ‘পাসওয়ার্ড’। শাকিব খান জানান, বলিউড নয়, অনেকটা হলিউডের আদলেই ছবিটি নির্মিত হয়েছে। নায়িকা হিসেবে থাকছে বুবলি। ভিলেন হিসেবে আছেন মিশা সওদাগর। সাংবাদিকরা জানতে চান যে, পাসওয়ার্ড ছবিটির নায়ক কে। শাকিব খান বলেন, আরে ব্যাটা নায়ক তো আমি নিজেই। এতক্ষণ তাইলে কী বললাম? মুভির ট্রেলার দেখে অনেকেই প্রিন্ট কোয়ালিটির প্রশংসা করেছে। আগ্রহী হয়ে আমিও ট্রেলারটা দেখি। আমার কাছে অদ্ভুত লেগেছে। পুরা ছবির প্রতিটি সংলাপেই সিনেমার নামটি ব্যবহার করা হয়েছে। ‘তোর পাসওয়ার্ড কী? বেশি কথা কইলে পাসওয়ার্ড চেঞ্জ কইরা দিমু। আমার পাসওয়ার্ড দে শালারপুত।’ যারা ছলচাতুরী করে অন্যের পাসওয়ার্ড হাতিয়ে নেয় তাদেরকে হ্যাকার বলে। আর যারা অন্যের পাসওয়ার্ড পাওয়ার জন্য বিশ্রি গালিগালাজ করে তাদেরকে কী বলে? - এই প্রশ্নটিই মাথার ঘুরপাক খাচ্ছে ট্রেলারটি দেখার পর। ঈদ উপলক্ষে আয়োজিত বিনোদনের কফিনে শেষ পেরেকটি ঠুকে দেন গায়ক মাহফুজুর রহমান। চাতক পাখির মত অপেক্ষারত শ্রোতাদেরকে তিনি তাঁর রোমান্টিক কণ্ঠ দিয়ে ভিজিয়ে সর্দি লাগিয়ে দেন। এবার ঈদেও তিনি অ্যালবামের কাজ করছেন বলে জানা গেছে। দর্শকের তিনি এবারও বাধ্য করবেন এটিএন বাংলার পর্দায় চোখ ধরে রাখতে। যাই হোক, ঈদের কথায় ফিরে আসি। আমি গত তিনচারদিন আগে থেকেই ঈদের শুভেচ্ছা পাচ্ছি। সেই শুভেচ্ছায় নানান ধরনের সুন্দর ভিডিও। ভিডিওটি ফরোয়ার্ড করা। অর্থাৎ আমার আগেও আরো অনেকজনকে এটা দিয়ে উইশ করা হয়েছে। আমি অবশ্য এসব ভিডিও দেখি না কখনও প্লে করে। আমার কাছে ছেলেবেলার সেই ঈদ কার্ডই গুরুত্বপূর্ণ। কলেজে পড়ার সময় প্রথম মোবাইল হাতে পাওয়ার পর সব বন্ধুদের জন্য আলাদা আলাদা এসএমএস লিখে ঈদের শুভেচ্ছা জানানোর অনুভূতির দাম আমার কাছে অনেক বেশি। প্রাইমারি স্কুলে পড়ার সময় একবার এক পিচ্চি বন্ধু আমাকে একটা ঈদ কার্ড দিয়ে বলেছিল, তোমার জন্য অনেক দামি একটা ঈদ কার্ড কিনতে চেয়েছিলাম। কিন্তু পারলাম না। আগামীবার কিনব। আমি বাসায় এসে ঈদ কার্ডটি খুলে দেখি সেটার ভেতরে লেখা – ঈদ মোবারক। ঈদের দিন আমাদের বাসায় বেড়াতে আসবে। না এলে কাট্টি। আমি জানি এই কথাটি সে শুধু আমার জন্যই লিখেছিল। একই লেখা সবার জন্য লিখেনি। অতি সাদামাটা এই কথার মধ্যে যে অনুভূতি ছিল তা কি ফেসবুকের কোন যান্ত্রিক ভিডিও মানুষের মধ্যে তৈরি করতে পারবে? মানুষ ভালোবাসা প্রকাশ করার জন্য মনকে ব্যবহার না করে প্রযুক্তিকে কেন ব্যবহার করে তা আমার বোধগম্য নয়। ঈদের দিন ওদের বাসায় অবশ্য বেড়াতে যাওয়া হয়নি। পরের বছর আমি অন্য স্কুলে ভর্তি হই। সেই বন্ধুর সাথে আর কোনদিন দেখা হয় নি। সে হারিয়ে গেছে পরম মমতায় একটা শৈশবের ঈদের গল্পকে বাঁচিয়ে রেখে।
১০৫ রানে অলআউট হওয়ার পর একই ভেন্যুতে সবচেয়ে কঠিন দলের বিরুদ্ধে ৩৪৮ রান করার বিষয়টি সত্যিই আনপ্রেডিক্টেবল। কে ভেবেছিল দলটির ব্যাটিং এভাবে ঘুরে দাঁড়াবে? খেলার ফাঁকে ফাঁকে চলছিল ফেয়ার এন্ড লাভলীর বিজ্ঞাপন। গত বিশ্বকাপে এরা দিয়েছিল ত্বকে লেজার লাইটের জেল্লা। অথচ এই বিশ্বকাপে ফেয়ার এন্ড লাভলী নাকি ত্বকে আর কোন উজ্জ্বলতাই দেবে না। কে ভেবেছিল এমন একটি ক্রিমের এভাবে পতন ঘটবে? দু'টি ব্যাপারই খুব আনপ্রেডিক্টেবল ছিল। 
বিশ্বকাপের প্রস্তুতি ম্যাচ শেষে সংবাদ সম্মেলনে পাকিস্তান টানা দশ ম্যাচ হেরেও বাংলাদেশকে ছোট দল হিসাবে ধরে একটি তাচ্ছিল্য ভরা মন্তব্য করেছিল। সেই পাকিস্তান তাদের প্রথম ম্যাচে কিরিচ গেইলের উইন্ডিজের মত মেরুদণ্ড ভাঙ্গা দলের কাছে খেয়েছে ছ্যাচা। বিশ্বকাপের ডার্ক হর্স 'আফগানিস্তান' কেও প্রথম ম্যাচে চানখারপুলের ওখানে দাঁড়িয়ে থাকা এতিম 'কালা ঘোড়ার' মতই মনে হয়েছে। অন্যদিকে ছোট দল বাংলাদেশ ঠিকই আফ্রিকার মত দলকে উড়িয়ে দিয়ে জিতে নিয়েছে তাদের প্রথম ম্যাচ। আজ রাতে পাকিস্তান অধিনায়ক সরফরাজ আহমেদ ঘুমের মধ্যে কোন দুঃস্বপ্ন দেখলে তা ক্রিকেটীয় আইনে অপরাধ হবে না। কারণ পাকিস্তানকেও যে এই ছোট দলটির সাথে খেলতে হবে। ওদিক বন্ধু রাষ্ট্র ভারতের কোহলীরও আজকের ম্যাচ দেখার পর ক্রমাগত 'চুকা' ঢেকুর উঠার কথা। তাদের আছে একজন বিশ্বমানের অটিস্টিক বোলার এবং নো বল স্পেশালিস্ট আম্পায়ার। তারপরও তাঁরা দুশ্চিন্তায়। কারণ অতীত বলছে, বাঘ অটিস্টিক প্রাণির উপরই ঝাঁপিয়ে পড়ে বেশি। দৈত্যবধ দিয়ে শুরুটা দুর্দান্ত। আস্তে আস্তে সবগুলোকে ধরা হবে। হালুম।
আহমদ ছফা, হুমায়ূন আহমেদ এবং হুমায়ুন আজাদ প্রসঙ্গে – প্রখ্যাত বক্তা, অধ্যাপক এবং সাহিত্য বিশ্লেষক স্যার সলিমুল্লাহ খান বলেছেন, নজরুল পরবর্তী সময়ে বাংলা সাহিত্যে আহমদ ছফার মত ক্ষুরধার অথচ সরল লেখনীতে সামাজিক অসঙ্গতি তুলে ধরার মত আর কোন মুসলিম সাহিত্যিক আসেন নি। কাজী নজরুলের সাথে আহমদ ছফার তুলনা হুট করে শুনলে হাস্যকর মনে হতে পারে। সলিমুল্লাহ খান আবেগে এই জাতীয় তুলনা করে বসার মত লোক নন। অনেকগুলো দিক পর্যালোচনা করলে দেখা যায় এই দুইজনের মধ্যে অসম্ভব মিল। কাজী নজরুল ছিলেন বিপ্লবী চিন্তাধারার। তিনি সমাজের অসঙ্গতি সাহিত্যে তুলে ধরা পর্যন্তই নিজের গণ্ডিকে সীমাবদ্ধ রাখেন নি। নিজেও বিপ্লবের অংশ হয়েছিলেন। ট্রেনিং নিয়েছিলেন ১ম বিশ্বযুদ্ধে অংশগ্রহন করার জন্য। এই জায়গাটিতে আহমদ ছফার সাথে তাঁর সবচেয়ে বড় মিল। আহমদ ছফা তাঁর সাহিত্যে স্বার্থান্বেষী সমাজ ব্যবস্থা, রাজনীতি, ধর্মান্ধতা নিয়ে সে বিশ্লেষনগুলো করেছেন সেগুলোর বিরুদ্ধে নিজেও বিপ্লবের অংশ হয়েছেন। অংশ নিয়েছিলেন মুক্তিযুদ্ধেও। মুক্তিযুদ্ধ নিয়ে লেখা বাংলা সাহিত্যের অধিকাংশ বই-ই মারাত্নকভাবে পক্ষপাতদুষ্ট এবং উল্লেখযোগ্য অনেক অংশ বাদ দিয়ে লেখা হয়েছে ইতিহাসকে সুবিধাজনকভাবে ব্যবহার করার জন্য। কেউ মুক্তিযুদ্ধ বিষয়ক বইতে মারাত্নকভাবে আক্রমণ করেছেন ইসলামকে। কেউ মুক্তিযুদ্ধে শেখ মুজিবুর রহমানের ভূমিকাকে অনুপস্থিত রেখেছেন এই যুক্তিতে যে তিনি যুদ্ধের সময় দেশে ছিলেন না এবং ইতিহাসকে কিছুটা পাকিস্তানীদের ফেভারে রাখার চেষ্টা করেছেন। কেউ কেউ জিয়াউর রহমানকে আড়াল করেছেন এবং অতিমাত্রায় মুক্তিযুদ্ধকে ইন্দো-পাক যুদ্ধ আকারে দেখিয়েছেন। মোটকথা, অধিকাংশ ক্ষেত্রেই ইতিহাসকে তাঁরা নিজের পছন্দের হিরোদের দিয়েই সাজিয়েছেন। আহমদ ছফা এই ক্ষেত্রে ছিলেন দারুণ ব্যতীক্রম। তাঁর লেখা মুক্তিযুদ্ধভিত্তিক উপন্যাসে যুদ্ধই প্রধান, জনজীবনের ভোগান্তি, অত্যাচার, প্রতিরোধ, একটি জাতির মনে স্বাধীন দেশ পাওয়ার স্বপ্ন এগুলোই প্রধান। ধর্ম, রাজনীতি এসবকে তিনি ব্যবহার করে কোন মহলকে খুশি করতে চান নি। ফলে তাঁর সাহিত্যকে কোন রাজনৈতিক দলই মুক্তিযুদ্ধের দলিল হিসেবে উপস্থাপন করেনি। কারণ তাঁর বইতে দলীয় উপকরণ নেই। তিনি লিখেছিলেন বাঙালি জাতীর যুদ্ধ নিয়ে। নজরুলের লেখায়ও এমন নিরপেক্ষতা ছিল। তিনি ইসলামের গুণগান, খোদার স্তুতি করলেও কোন রকম ধর্মান্ধতাকে সমর্থন করেন নি। ফলে তিনি তৎকালীন অনেক মুসলিমের কাছেই গ্রহনযোগ্য ছিলেন না। আরেকটি বড় মিল আছে এই দু’জনের মধ্যে। এদেরকে হিন্দু-মুসলিম, আস্তিক-নাস্তিক কেউই নিজেদের দলে ভেড়াতে পারেনি। নজরুল উগ্র আস্তিক কিংবা বিদ্বেষী নাস্তিক কারো কাছেই খুব বেশি গ্রহনযোগ্য ছিলেন না। কারণ তিনি নিজে আস্তিকতায় বিশ্বাস করলেও আস্তিকদের মধ্যে একটি ভণ্ড শ্রেণির প্রতি সর্বদাই তীর ছুড়েছেন। আহমদ ছফা সুবিধাবাদী ধার্মিকদের বিরুদ্ধে ছিলেন সব সময়ই। এতে নাস্তিকদের একটি দল তাকে কাছে টানার চেষ্টা করেছিল। তিনি বলেছিলেন, নাস্তিকদের মধ্যে সংখ্যাগরিষ্ঠ অংশটির উদ্দেশ্যই দৃষ্টি আকর্ষণ এবং সুবিধা আদায় করা। ঈশ্বরে বিশ্বাস-অবিশ্বাস এর সাথে এদের কোন সম্পর্ক নেই। এবার আসি হুমায়ূন আহমেদের কথায়। স্বাধীনতা পরবর্তী সময়ে বাংলা সাহিত্যে হুমায়ূন আহমেদের মত জনপ্রিয় লেখক আর কেউ ছিলেন না। এই সাহিত্যিকের প্রথম উপন্যাস ‘নন্দিত নরকের’ পাণ্ডুলিপি যখন একজন প্রকাশক ছাপতে অনীহা প্রকাশ করেন তখন আহমদ ছফাই সেটি প্রকাশের জন্য হুমায়ূন আহমেদকে অন্য প্রকাশকের কাছে নিয়ে গিয়েছিলেন এবং তাঁর চেষ্টায়ই বইটি প্রকাশিত হয়েছিল। এরপরের গল্প সবারই জানা। আহমদ ছফাকে তেমন কেউই চিনেনি। কিন্তু হুমায়ূন আহমেদকে চিনে না এমন পাঠক বোধহয় বাংলা সাহিত্যে নেই। এই আহমদ ছফাই আবার পরবর্তীতে হুমায়ূন আহমেদের সাহিত্য নিয়ে ধারালো সমালোচনা করেছিলেন। ‘নন্দিত নরকে’ বাদে হুমায়ূন আহমেদের অন্যান্য কোন সাহিত্যই আর তাঁর মন জয় করতে পারেনি। এর সুস্পষ্ট ব্যাখ্যাও তিনি দিয়েছিলেন। তাঁর মতে জনপ্রিয়তা কোন সাহিত্যের মানদণ্ড হতে পারে না। একটি নির্দিষ্ট বয়সের পাঠককে বুঁদ করে রাখতে পারার মানে হল লেখক তাঁর কৌশলে সফল, সাহিত্যগুণে নয়। তাঁর এসব ব্যাখ্যার পক্ষে বিপক্ষে পাঠকদের নানা রকম যুক্তি আছে। একজন পাঠক তাঁর প্রিয় লেখকের লেখার বিরুদ্ধে এমন যুক্তি মানতেই বা যাবেন কেন? আর একজন নিন্দুক তাঁর অপছন্দের লেখককে তুলোধুনো করার সুযোগইবা হাতছাড়া করবেন কেন? তবে আহমদ ছফার হয়তো দুর্ভাগ্য, তাঁর মৃত্যুর (২০০১) পরে হুমায়ূন আহমেদ অমর কিছু উপন্যাস লিখেছিলেন। তাঁর মধ্যে আছে হুমায়ূন সাহিত্যের সেরা দুই সৃষ্টি - জোছনা ও জননীর গল্প (২০০৪) এবং বাদশাহ নামদার। এবার হুমায়ুন আজাদের বিষয়ে সামান্য কিছু বলব। আজাদের উপন্যাসে সাহিত্য খুবই কম, বিদ্বেষের নিচে যে দুই এক ফোঁটা সাহিত্য অবস্থান করে সেই সুধা পান করা অনেক পাঠকের পক্ষেই সম্ভব হয়ে ওঠে না। তবে তাঁর সাহিত্যের মূলশক্তি ছিল একটি অবস্থানে দৃঢ় থাকা, অবস্থা বুঝে নিজের রঙ না বদলানো। আহমদ ছফা এজন্য হুমায়ুন আজাদকে শজারুর সাথে তুলনা করেছিলেন। শজারুর মত কাঁটা দিয়ে তাঁর সাহিত্যে সমাজব্যবস্থাকে আঘাত করতে করতে এগিয়ে চলে হুমায়ূন আজাদ। আহমদ ছফার দেয়া এই উপমা পছন্দ হয়নি হুমায়ুন আজাদের। তিনি তীব্র প্রতিক্রিয়া ব্যক্ত করেছিলেন। তাঁর প্রতিক্রিয়া দেখে আহমদ ছফা পুনরায় বলেছিলেন, শুকরছানা তাঁর দাঁত পরীক্ষা করার জন্য কামড় দেয় তাঁর বাপের পাছায়। হুমায়ুন আজাদের অবস্থা হয়েছে তেমন। হুমায়ুন আজাদ, হুমায়ূন আহমেদ দু’জনই ঢাকা বিশ্ববিদ্যালয়ে শিক্ষকতা করেছেন। দু’জনই পেয়েছেন সাহিত্যে সেরা সম্মাননা। একজন আরেকজনের বন্ধুও ছিলেন, একসাথে আড্ডা দিয়েছেন। আবার এক সময়ে দুইজন দাড়িয়েছিলেন মুখোমুখি। আহমদ ছফাও এদের সাহিত্যের পৃষ্ঠপোষক ছিলেন এক সময়, আবার সমালোচনার তীব্র বাণেও জর্জরিত করেছেন দুইজনকেই। হুমায়ূন তাঁর সহজপাঠ্য জাদুকরি লেখনী দিয়ে চিরকালই বুঁদ করে রাখবেন এই দেশের তরুণ পাঠকদের। হুমায়ূন আজাদ তাঁর প্রথাবিরোধী লেখা দিয়েও আজীবনই একটি শ্রেণির কাছে আদর্শ হয়ে থাকবেন। একজন ক্ষুরধার সাহিত্যিক ও ব্যক্তিত্ব হওয়া সত্ত্বেও পাঠকপ্রিয়তায় আহমদ ছফার অবস্থান হয়তো এদের কাছে কিছুটা ম্লান। কে জানে! হয়তো তিনি জনপ্রিয়তার পেছনে ছোটেনই নি। রচনা করেছেন অতি অল্প সাহিত্য। কেউ কেউ সাহিত্যিক হওয়ার জন্য হয়তো লেখে না। সময়ের প্রয়োজনে লেখে, জীবনের সৌন্দর্য আর বিপ্লবের অগ্নিসুধা ছড়িয়ে দেয়ার জন্য লেখে। এরা জনপ্রিয় হয় না। কিন্তু এদের বাদ দিয়ে সাহিত্য পরিপূর্ণও হয় না। জন রাসেল ২৮/০৫/২০১৯
দেশের সবচেয়ে পরহেযগার ব্যক্তিটি তারাবীহের নামায শেষ করলেন। এখন তিনি দোয়া ইউনুস পড়বেন। এই দোয়াটি খুব কাজের। ইউনুস নবী এই দোয়া পড়ে মাছের পেট থেকে উদ্ধার পেয়েছিলেন। তাঁর নিজের অবশ্য এতবড় বিপদ হয়নি। তবু দোয়াটি পড়ে রাখা ভালো। কখন কোন বিপদ এসে হাজির হয় বলা যায় না। মোনাজাত শেষে তিনি টেলিভিশন ছেড়ে বসলেন। দেশে কী কী হচ্ছে জানা দরকার। টেলিভিশনে আজকাল চব্বিশ ঘণ্টাই খবর চলে। এত খবর এরা পায় কোথায় কে জানে! দেশে যখন কিছুই ঘটেনা সেটাও এরা এমনভাবে উপস্থাপন করে যে, কিছু না ঘটাটাও একটা বিরাট খারাপ খবর। দেশ অন্ধকারের দিকে এগিয়ে যাচ্ছে প্রতিটি নিউজে এমন একটি ফ্লেভার দিয়ে এরা মজা পায়। একাত্তর টিভির নিচে তিনি একটি শিরোনাম দেখলেনঃ রূপপুর পারমানবিক বিদ্যুৎকেন্দ্রের কর্মকর্তা ও কর্মচারীদের থাকার জন্য গ্রিনসিটি প্রকল্পের বিভিন্ন ফ্লাটের জন্য একেকটি বালিশের দাম পড়েছে ৫৯৫৭ টাকা এবং প্রতিটি বালিশ ফ্লাটে উঠাতে খরচ হয়েছে ৭৬০ টাকা। দুর্নীতির অভিযোগে উত্তাল মিডিয়া। খবরটি পড়ে তিনি অবাক হলেন। বালিশ উঠানোর খরচ ৭৬০ টাকা ! কিসের বালিশ এটা? লোহার বালিশ? নাকি ইউরেনিয়াম জাতীয় কোন পদার্থ দিয়ে তৈরি বালিশ? এই বালিশে কি মানুষ ঘুমাবে নাকি আন্ডারটেকার ঘুমাবে? তিনি তাঁর পিএসকে ডাকলেন। পিএস এলো। ‘কিসের যেন বালিশ নিয়ে চিল্লাচিল্লি হচ্ছে দেখলাম। ঘটনা কী?’ ‘সরকারি কর্মকর্তা ও কর্মচারীদের থাকার জন্য যে ফ্লাট বানানো হয়েছে সেখানে তাঁরা প্রতিটি বালিশ ফ্লাটে উঠানোর খরচ বাবদ ৭৬০ টাকা করে দেখিয়েছে। জনগণ বলছে বালিশের উঠানোর ব্যয় পারমানবিক বিদ্যুৎকেন্দ্র ব্যয়ের চেয়ে বেশি হয়ে গেছে।’ ‘বলো কী! এতো ঘোরতর দুর্নীতি। এই দেশে সব থাকতে পারবে কিন্তু দুর্নীতি থাকতে পারবে না। আমাকে ফোনে ধরিয়ে দাও। আমি ওদের ব্যাখ্যা শুনব। শুনে যদি দেখি দুর্নীতি হয়েছে তাহলে দায়িত্ব প্রাপ্ত কর্মকর্তাকে এখনই এনে পানিতে চুবানোর ব্যবস্থা করব।’ পিএস রূপপুর পারমানবিক বিদ্যুতকেন্দ্রের কর্তৃপক্ষকে ফোন দিয়ে ফোনে তাকে ধরিয়ে দিলেন। ‘হ্যালো। কে?’ ‘কে সেটা জেনে লাভ নেই। তোমরা নাকি কোলবালিশ নিয়ে টাল্টিবাল্টি শুরু করেছ? ৭৬০ টাকা দিয়ে ফ্লাটে কোলবালিশ উঠাও? আমি জানতে চাই এসবের মানে কী।’ ‘প্রথমেই এই অধমের সালাম গ্রহন করুন। আপনার ফোন পেয়ে প্রীত হয়েছি।’ ‘প্রীত হওয়া হওয়ি পরে। আগে কোলবালিশের ব্যাখ্যা চাই। এই দেশে সব চলবে, দুর্নীতি চলবে না।’ ‘দেখুন, বালিশগুলো কোন সাধারণ প্রক্রিয়ায় উঠানো হয়নি। বালিশ খুব সেনসেটিভ জিনিস। এটি হাত থেকে পড়ে গেলে ভেঙ্গে যেতে পারে। এজন্য সর্বোচ্চ সতর্কতা অবলম্বন করার সিদ্ধান্ত হয়। প্রথমে বালিশগুলোকে ক্রেন দিয়ে ফ্লাটে তোলার সিদ্ধান্ত হয়। নিরাপত্তা বিশ্লেষকরা জানান এতেও ঝুঁকি আছে। বালিশ একটি নরম জিনিস। ক্রেনের চাপে বালিশের নরম হাড্ডি ভেঙ্গে যেতে পারে। পরে আমেরিকান নিরাপত্তা বিশ্লেষকদের একটি দলকে বাংলাদেশে আনা হয়। তাঁরা বালিশগুলো ফ্লাটে তোলার জন্য সর্বাধুনিক আমেরিকান ড্রোন ব্যবহারের পরামর্শ দেয়। কিন্তু সেটি ব্যয় সাপেক্ষ বিধায় বালিশগুলো ভবনে তোলার জন্য আমরা হলিউড থেকে ভাড়ায় আনি সুপার হিরো হাল্ককে।’ ‘বাহ দারুণ ব্যাপার। এই ব্যাখ্যা আমার পছন্দ হয়েছে। তোমাদের বুদ্ধিমত্তায় আমি মুগ্ধ। তোমাদেরকে আমি পুরস্কার দিতে চাই। হাল্কের বিষয়টি কী? এতবড় সুপার হিরো, ডাকামাত্রই হুট করে চলে এলো, কারণ কী?’ ‘হাল্ক ইদানীং ব্যাটম্যান, সুপারম্যান, স্পাইডারম্যানদের জ্বালায় কোন সিনেমায়ই সুবিধা করতে পারছেন না। চেহারা খ্যাত টাইপের হওয়ার রোমান্টিক সিনেমায়ও ডাক পান না। তাই তিনি বিশ্বের বিভিন্ন দেশে কামলাগিরি করছেন পেটের দায়ে। কিছুদিন মিডেল ইস্টে ঘর-বাড়ি ঝাড়ু দিয়েছেন। বর্তমানে বালিশ তোলার জন্য তিনি বাংলাদেশে। তবে হাল্ককে আনার পর মেডিকেল ফি বাবদ কিছু খরচ হয়েছে।’ ‘কিসের মেডিকেল? হাল্ক কি চকবাজারের ইফতার খেয়ে ডায়রিয়ায় আক্রান্ত হয়েছিল?’ ‘না। রূপপুর পারমানবিক বিদ্যুৎকেন্দ্রের কিছু লোক হাল্ককে ‘মামা’ বলে সম্বোধন করায় শুরুতেই তিনি ক্ষেপে যান এবং কয়েকজনকে মাথায় তুলে আছাড় দেন। পরে তাকে শীতল লাচ্ছি খাইয়ে ঠাণ্ডা করা হয়। যাদেরকে আছাড় দিয়েছেন এরা এখন ঢাকা মেডিকেলে আছে।’ ‘তারপর?’ ‘হাল্ক প্রতিটি বালিশ তোলার জন্য ১০০০ টাকা দাবী করেন। তিনি বলেন, এক পয়সা কম হবে না। কাজ করালে করান, নাহলে মিডেল ইস্টে চলে যাই। ওখানে ঝাড়ু দেয়ার কাজ আছে।’ ‘তোমরা রাজি হলে?’ ‘না, এগুলো জনগণের ট্যাক্সের টাকা। কাজেই আমরা হাল্কের সাথে দামাদামি শুরু করি।’ ‘সাবাস।’ ‘প্রায় আধাঘণ্টা মুলামুলির পর বালিশ প্রতি ৭০০ টাকায় তিনি রাজি হন। তবে শর্ত দেন যে, প্রতি ঘণ্টায় তাকে এক প্যাকেট করে বেনসন সিগারেট দিতে হবে। আমরা রূপপুর পারমানবিক বিদ্যুৎকেন্দ্রের কর্মকর্তারা বেনসনের প্যাকেটে আজিজ বিড়ি ভরে সেগুলো হাল্ককে পাঠাই।’ ‘এই কাজটি কেন করলা?’ ‘আমরা প্রকল্পের ব্যয় কমাতে চেয়েছিলাম। কারণ এই টাকা দেশের টাকা, জনগণের টাকা।’ ‘তোমাদের দেশপ্রেম আমাকে মুগ্ধ করেছে। তবে তোমাদেরকে যে পুরস্কার দিতে চেয়েছিলাম সেই সিদ্ধান্ত বাতিল। দেশের জন্য যাদের এত প্রেম এদের আর পুরস্কার দরকার নেই। সময়মত জনগণই এদের দুইবেলা পুরস্কার দিবে। এরপর কী হল?’ ‘বিড়িতে এক টান দিয়ে পুনরায় রেগে গিয়ে হাল্ক কয়েকজনকে তুলে আছাড় দিয়ে বলেন, শালা এইটা বেনসন? জীবনে খাইছস? মজা লস আমার লগে! যাদেরকে আছাড় দিয়েছে এরাও সবাই ঢাকা মেডিকেলে।’ ‘সব মিলিয়েই বালিশ প্রতি ৭৬০ টাকা খরচ পড়লো উপরে উঠাতে গিয়ে?’ ‘জি। বালিশ নিরাপদে তোলার জন্য গবেষনা খরচ, আমেরিকান নিরাপত্তা বিশ্লেষকদের সম্মানি, হাল্কের মজুরি এবং বেনসন সিগারেটের ব্যয় বাবদ প্রতিটি বালিশে মোট খরচ পরে ৭৬০ টাকা।’ ‘তোমরা তো তাহলে অনেক টাকা সেভ করেছ। বালিশগুলো হাল্ক দিয়ে না উঠিয়ে আমাদের দেশে মন্ত্রী-এম্পিদের দিয়ে উঠালে খরচ আরো দশগুণ বেশি পড়তো।’ ‘তা তো অবশ্যই। এটা গেল বালিশ তোলার খরচের ব্যাখ্যা। এবার আসছে বালিশের দামের ব্যাখ্যা। জনগণ প্রশ্ন তুলেছে একটি বালিশের দাম কীভাবে ৫৯৫৭ টাকা হয়।’ ‘এর পেছনে ব্যাখ্যা কী?’ ‘এ ব্যাপারে আমাদের ব্যাখ্যা আরো পরিষ্কার। আমরা জনগণকে বলেছি, ভ্যানগাড়ি থেকে যে স্যান্ডেল আপনি ৮০ টাকা দিয়ে কেনেন সেটা এডিডাসের শোরুমে গিয়ে ৮০ টাকা দিয়ে কিনতে পারবেন? সেখানে ৮০ টাকা দাম বললে আপনাকেই ‘জোতা’ দিয়ে পিটাবে। আবার ধরুন, আপনি যখন রাস্তা থেকে এক গ্লাস লেবুর শরবত কিনে খান তখন দাম কত পড়ে? ৫ টাকা। কিন্তু একই শরবত যখন আপনি ইফতারের আগে শেরাটনে বসে খান তখন সেটার দাম ১৫০ টাকা। আপনি কি এতে অবাক হন? হন না। কাজেই রূপপুর পারমানবিক বিদ্যুৎকেন্দ্রের গ্রিনসিটি প্রকল্পের ফ্লাটের বালিশের দাম নিয়েও অবাক হবেন না। সাধারণ ফ্লাটের বালিশ আর পারমানবিক বিদ্যুৎকেন্দ্রের ফ্লাটের বালিশ এক জিনিস না।’ ‘বাহ। তাঁর মানে কোন দুর্নীতিই হয়নি। প্রতিটা জিনিসের তোমরা পুঙ্খানুপুঙ্খ হিসাব দেখিয়েছ?’ ‘জি।’ ‘ভালো লাগলো। তোমাদের কাজে আমি সন্তুষ্ট। বালিশ তোলার খরচ আরেকটু বাড়ানো হবে আগামী বাজেটে। আগামীবার বালিশ তোলার জন্য আর হাল্ক নয়। এইসব ডেট এক্সপায়ারড সুপার হিরোকে আনলে ইজ্জত থাকেনা। স্পাইডারম্যানকে আনার ব্যবস্থা করো।’ 'স্পাইডারম্যানের রেট একটু বেশি। তিনি প্রতি বালিশে ১৫০০ টাকা নেন।' 'বাজেটে সেটা বরাদ্দ থাকবে।' ফোন কেটে গেল। তিনি পিএসকে আবার ডাকলেন। পিএস এলো। ‘বুঝলে, যা ভেবেছিলাম, কোন দুর্নীতিই হয়নি।’ ‘জনগণ তো বুঝে না।’ ‘বুঝবে। বালিশ বাদে দেশে তো আর কোন সমস্যা নেই তাই না?’ ‘না আর তেমন কোন সমস্যা নাই। জাস্ট কৃষকেরা ফসলের ন্যায্য দাম না পেয়ে ক্ষেতে আগুন ধরিয়ে দিচ্ছে।’ ‘এগুলো কোন বিষয় না।’ ‘জনগণ তো বুঝে না।’ ‘এক কাজ করো। পদ্মাসেতুর স্প্যান নিয়ে কিছু হেডলাইন করো পত্রিকায়। লিখবা কাজ প্রায় শেষদিকে। আর মেট্রোরেলের জন্য পুরা ঢাকা শহর গর্ত করা হয়ে গেছে। বৃষ্টি নামলেই সেই গর্তে মাছ চাষ করা যাবে।’ ‘আচ্ছা’ তুমি এখন যাও। আমি তাহাজ্জুদ পড়ব। আমি নিজের জন্য কিছুই চাই না। যা চাই সব দেশের জন্য। দেশকে দুর্নীতিমুক্ত করে এরপর অন্য কাজ।’ পিএস চলে গেলো। তিনি আবার জিকিরে বসলেন। সারাক্ষণ জিকিরের উপর থাকতে হবে। দেশ সুন্দর চলছে। প্রতিটি কাজের পেছনে কত সুন্দর ব্যাখ্যা। প্রতিটি খরচের পেছনে ব্যাখ্যা থাকে। এই ব্যাখ্যা শুধু জ্ঞানীরা বুঝে, মূর্খরা ভাবে লুটপাট। আফসোস, দেশে শিক্ষিতের হার বাড়লেও মূর্খের সংখ্যাই বেশি। দেশ যে এত দুর্নীতিমুক্তভাবে চলছে এজন্য শুকরিয়া আদায় না করলে পরকালে জবাব কী দেবেন তা তিনি ভেবে দু’ফোঁটা চোখের জল ফেললেন।
রমযানের প্রথমদিন মসজিদে তারাবীহ পড়ার জায়গা পাওয়া কঠিন। সংখ্যাটা অযুত-নিযুত। যারা সিজনাল তাদের কণ্ঠই বেশি সরব। ভাই, জীবনে তো অনেক কিছুই করছেন, কিন্তু আখেরাতের জন্য কতটুকু মেহনত করছেন? আসেন একটা দিন পরকালের জন্য ব্যয় করি। যতই দিন যায় সিজনালরা আস্তে আস্তে ভাগতে থাকে। মসজিদের উপরের তলা খালি হতে থাকে। এক সময় নিচের তলায়ও লোক খুঁজে পাওয়া কঠিন হয়ে যায়। সিজনালদের অনেকে মসজিদের পাশেই ‘আলুর দমের’ দোকান দিয়ে বসে। এই সময়ে এদেরকে নামাযের বিষয়ে বললে এরা যথেষ্ট বিরক্ত হয়ে বলে – যান তো ভাই। যন্ত্রনা দিয়েন না। নানান দিগদারির মধ্যে আছি। এবার রোযা পড়েছে অত্যধিক গরমে। ঘিলু সুদ্ধা গলে যাবার উপক্রম। ফলে মসজিদের এসি রুমের চাহিদা বেড়েছে। যেখানে পঞ্চাশজন নামায পড়তে পারবে সেখানে জোর করে একশোজন ঢুকে বসে থাকছে। যারা আগে ঢুকেছে এরা বিরক্ত হয়ে বলছে, ভাই একটা কথা বলি, কিছু মনে নিবেন না। আপনার নামায দরকার নাকি এসি দরকার? যদি নামায দরকার হয়ে থাকে তাহলে বারান্দায় গিয়ে ভদ্রভাবে বসেন। আর যদি এসি দরকার থাকে তাহলে ওয়ালটনের শো-রুমে গিয়ে বসে থাকেন। এক ভদ্রলোক মসজিদে দেরী করে ঢোকার কারণে এসি রুমে জায়গা পেলেন না। তিনি বারান্দায় বসে রইলেন মুখ ব্যাজার করে। বসে কিছু ধর্মীয় রুপকথা বানাতে লাগলেন। আমাকে বললেন, বুঝলেন ভাই, মানুষের কাণ্ড-জ্ঞান দেখলে অবাক হয়ে যাই। আমি বললাম, কোন বিষয়ে বলছেন? ‘এসি রুমে ঢোকার জন্য একেকজনের কি দৌড়ঝাঁপ! আমাকে তো লাখ টাকা দিলেও যাবো না। ইবাদত কি আরাম আয়েশের জিনিস? এত আরাম আয়েশ করে ইবাদত করলে সেই ইবাদত পাতলা হয়ে যায়। বারান্দায় গরমটা একটু বেশি হলেও, ইবাদতের সওয়াব অধিক।’ ‘তা তো ঠিকই।’ কিছুক্ষণ পর এসি রুম খালি হল। ভদ্রলোক উঠে এসি রুমের দিকে দৌড় দিলেন। আমি বললাম, কোথায় যান? তিনি বললেন, ঘেমে গেছি ভাই। এসি রুমে যাই। ‘বেশি সওয়াবের জায়গা ছেড়ে এসি রুমে যাওয়া কি ঠিক হচ্ছে?’ তিনি অবাক হয়ে আমার দিকে একটি চাহনি দিলেন যার অর্থ - এসি রুমে নামায পড়লে সওয়াব কম, এই জাতীয় উদ্ভট কথা তিনি জীবনেও শোনেন নি। ধার্মিক সাজার চেষ্টা মানুষের সহজাত। রোযার দিনে এই চেষ্টার মাত্রাটা আরেকটু বাড়ে। তবে মানুষ অভিনয় করতে করতে এক সময় সেটাকেই সত্য ধরে নিয়ে ধারণ করে ফেলে। তাই এই অভিনয়টা মন্দ নয়। বিগত বেশ কয়েকটি রমযানই প্রচণ্ড গরমে পড়েছে। এবারের তীব্রতা আরো বেশি। প্রচণ্ড গরমে ঢাকা শহর যখন এক ফোঁটা পানির জন্য হাহাকার করছে তখন মাঝে মাঝে মধ্যরাতে আকাশ ঝুড়ে বৃষ্টি হয়। তেতে যাওয়া শহর হঠাত যেন জীবিত হয়ে ওঠে। জানালা দিয়ে হাত বাড়িয়ে সেই বৃষ্টি ধরতে ইচ্ছে করে। কারেন্ট চল যায় হঠাত। ঘুটঘুটে অন্ধকারে বিদ্যুতের ঝলকানিতে বৃষ্টির ফোটাগুলো মুক্তার মত দ্যুতি ছড়ায়। প্রকৃতি জানিয়ে দেয় – আমি বড় রহস্যময়। পবিত্র মাসের এই বৃষ্টি পরম করুণাময়ের আশীর্বাদ এমনটিই বিশ্বাস করে কেউ কেউ। আবার কেউ কেউ মনে করে বাতাসে জলীয় বাষ্পের পরিমাণ বেশি ছিল। সেটিই এই বৃষ্টির মূল কারণ। এখানে কোন আধ্ন্যাতিকতা নেই। পরম করুণাময় মানবজাতিকে সব সময় বিশ্বাস-অবিশ্বাসের একটি মাঝামাঝি জায়গায় রাখেন। তাঁর ঘটানো প্রতিটি ঘটনাই অলৌকিক। কিন্তু সেই ঘটনাটি তিনি ঘটান একটি লৌকিক যুক্তির অধীনে। এই অদ্ভুত খেলা তিনি কেন খেলেন কে জানে। রোযার দিন এলে ঢাকা শহরের রুপটা হঠাত বদলে যায়। মানুষ কিছুটা রক্ষনশীল হয়। খুন-ধর্ষণ-হত্যার খবরগুলো কমে আসে। তরুণ ছেলেরা সিগারেট হাতে নিয়ে ধোঁয়া উড়ায় না। ইফতারের আয়োজন শুরু হয় দুপুর থেকেই। স্কুল কলেজ বন্ধ থাকে। ছোট বাচ্চারাও ধর্ম পালনের চেষ্টা করে। ছোট বাচ্চাদের ধর্ম পালনের ব্যাপারটা উৎসবমুখর। তাঁরা একটু পর পর বিভিন্ন জনকে গিয়ে জিজ্ঞেস করে – আপনি কি রোজা? আমি কিন্তু রোজা। দুপুর পর্যন্ত রোজা রেখে এরপর ওরা ঘড়ি দেখতে শুরু করে। দুপুরের পর থেকে ঘড়িটা হঠাত ধীর গতিতে চলতে শুরু করে। এর পেছনে রহস্য কী? সরকারী হিসাবমতে দেশে এখন কোন গরীব নেই। রোযার মাসে ঢাকা শহরে ভিক্ষুকরা দল বেঁধে আসে। এই একটা মাসে কেউ তাদের সাথে খারাপ ব্যবহার করে না, অগ্রাহ্য করে না। প্রত্যেকেই কিছু না কিছু দিয়ে যায়। ব্যস্ত নগরীর এই যান্ত্রিক জীবগুলো হঠাত কেন মানুষ হয়ে ওঠে? আমার পরিচিত এক ভদ্রলোক আছেন। তিনি ভয়ংকর একজন ড্রিংকার। সারাক্ষণ মদের উপরে থাকেন। তাঁর স্ত্রীর নাম ‘রুমা’। রুমাকে তিনি প্রায়ই ঘাড় ধরে বের করে দেন বাসা থেকে। কাজটি তিনি আনন্দের সাথেই করেন। এই ভদ্রলোক রোযার একমাস সব ধরনের বোতল তাকের উপর তুলে রাখেন। এই একমাস তাঁর দাম্পত্য জীবন কাটে বেশ সুখে। স্ত্রীর কাছে ক্ষমা চান। বুকে হাত রেখে প্রতিজ্ঞা করেন - জীবনে যত পাপ করেছি আজ তাঁর জন্য ক্ষমা চাই। তাঁর এই প্রতিজ্ঞার স্থায়িত্বকাল একমাস। একমাস পর তিনি তাক থেকে বোতলগুলো নামান এবং স্ত্রীকে আবারও ঘাড় ধরে বের করে দেন। আমার ধারণা রুমা মেয়েটি অধীর আগ্রহে প্রতীক্ষায় থাকে – কোন একদিন হয়তো এই ভদ্রলোক তাঁর প্রতিজ্ঞাগুলো সত্যিই মেনে চলতে শুরু করবেন। মধ্যরাতে বোতলগুলো ছুড়ে ফেলে দিয়ে বলবেন, এক কাপ চা দাও তো। আজ বারান্দায় বসে তোমাকে নিয়ে চা খাবো আর ভূতের গল্প করব। মধ্যরাত হল ভূতের গল্পের সময়। রুমা মেয়েটি প্রচণ্ড উত্তেজনা নিয়ে চা বানাতে থাকবে টুং টাং শব্দ করে। আনন্দে তাঁর চোখে পানি এসে যাবে। এমন দিন কি সত্যি আসে জীবনে? হয়তো আসে। হয়তো এবার রোযায়ই ভদ্রলোক নিজেকে সত্যি বদলে ফেলবেন। কিছু কিছু স্বপ্ন সত্যি হয় বলেই তো মানুষ স্বপ্ন দেখে। রোযার মাস যে পরিবর্তনটা আনে তা সাময়িক। একমাস পরই সব আবার আগের মত। আবার সেই সমস্যা, জটিলতা, যান্ত্রিকতা। পেপার খুললেই খুন-ধর্ষণ-হত্যা। হতাশায় আত্নহত্যা। ঝরে গেল তাজা প্রাণ। পরকীয়ায় আসক্ত স্বামীর হাতে খুন হল স্ত্রী। নিজের গর্ভের নবজাতককে ড্রেনের সামনে ফেলে গেলেন মা। মসজিদে হামলা, মন্দিরে হামলা। বসবাসের অযোগ্য একটি পৃথিবী। এসবের সমাধান কোথায়? সমাধান খুঁজছেন মনোবিজ্ঞানীরা, সমাধান খুঁজছেন রাজনীতিবিদরা, সমাধান খুঁজছেন বুদ্ধিজীবীরা। কিন্তু সমাধানটা কী? আজ থেকে প্রায় পনেরশো বছর আগের একটি বই – বইটিতে আছে ইতিহাস, ভূগোল, বিজ্ঞান, কসমোলজি, নীতিকথা, চিকিৎসাশাস্ত্রসহ সকল বিষয়। অদ্ভুত সেই বইতে লেখা রয়েছে অতীত, বর্তমান ও ভবিষ্যতের সমস্যাগুলোর সমাধানের কথা। দীর্ঘ পনেরোশ বছরে পৃথিবী থেকে হারিয়ে গেছে অনেক কিছু। কিন্তু এই বইটি ঠিক আগের মতই আছে। বইটির নাম ‘আল-কুরআন’। 
ঘূর্ণিঝড় 'ফণী' নিয়ে একটি উৎসবমূখর পরিবেশের সৃষ্টি হয়েছে। আয়োজন দেখে মনে হচ্ছে আমেরিকার প্রেসিডেন্ট আসছেন বাংলাদেশ ভ্রমনে। গরমে অতিষ্ট হয়ে কেউ যদি বলছে 'আর সহ্য হয় না', সাথে সাথে আরেকজন বলছে, কষ্ট করে আর একটা দিন ধৈর্য ধরেন। ফণী আসছে। ইয়াং জেনারেশনও উত্তেজিত। ফণীর সাথে একটা সেলফি তুলে ফেসবুকে দেয়া গেলে এক ধাক্কায়ই কাজ হয়ে যাবে। বাংলাদেশের আবহাওয়া অধিদপ্তর উল্টাপাল্টা তথ্য দেয়ার জন্য বিখ্যাত। তাঁরা যদি বলে, আজ আকাশ থাকবে কর্দমাক্ত কিন্তু মাঠে অল্প মেঘ দেখা যেতে পারে; এর কিছুক্ষণ পরই ঠাডা পড়া শুরু হবে। তাঁরা ফণী বিষয়ক চাঞ্চল্যকর তথ্য দিয়ে যাচ্ছে প্রতিনিয়ত। সকাল ১০ টাঃ ফণী ভারতের দিক থেকে আসছে। সকাল ১১ টাঃ ফণী দুর্বল হয়ে শুয়ে পড়েছে। দুপুর ১২ টাঃ ফণী মাটিতে শুয়ে গড়াগড়ি খাচ্ছে। দুপুর ১টাঃ মৃত্যুর সাথে পাঞ্জা লড়ছে ফণী। তাকে উন্নত চিকিতসার জন্য বঙ্গবন্ধু মেডিকেলে আনা হচ্ছে। দুপুর ২ টাঃ ফণী শক্তি সঞ্চয় করে বাংলাদেশের দিকে ধেয়ে আসছে। দুপুর ৩ টাঃ ভারতের বর্ডারে আটকে গেছে ফণী। ভিসা সংক্রান্ত জটিলতা। তদন্তে নেমেছে ইন্ডিয়ান সিআইডি। বিকেল ৪ টাঃ বাংলাদেশে প্রবেশ করেছে ফণী। পদ্মা সেতুর পিলারে বসে সে রেস্ট নিচ্ছে। সন্ধ্যায় ৬টাঃ আঘাত হানার জন্য প্রস্তুত ফণী। দুই নলওয়ালা বন্দুক নিয়ে প্রস্তুত সেনাবাহিনিও। ফণীর আঘাত সামলানোর জন্য সর্বোচ্চ নিরাপত্তা নিশ্চিত করেছে সেনাবাহিনি। মিরেজ ২০০০ এবং এফ-১৬ এর আধুনিক বিমান নিয়ে আকাশ পথে টহল দিচ্ছে বিমানবাহিনি। তাঁরা হুশিয়ারি জানিয়ে বলেছে, ফণী যদি বাংলাদেশে কোন আঘাত হানার চেষ্টা করে তবে বিমানবাহিনি তাৎক্ষণিক জবাব দেবে। বাংলাদেশ নৌবাহিনী সম্পূর্ণ উপকূলীয় এলাকা ঘিরে রেখেছে। ফণীকে আত্নসমর্পণ এর প্রস্তাব দেয়া হয়েছে। যদি সে আত্নসমর্পণ না করে তাহলে সাবমেরিন ব্যবহার করে সমুদ্রের তলদেশ দিয়ে একটি মিশন চালানো হবে। মিশনটির নাম 'লোকাল টাইটানিক'। সরকারের পক্ষ থেকে দাবী করা হয়েছে যে, ফণী বিদেশী প্রভুদের পাঠানো ঘূর্ণিঝড়। এর দায় সম্পূর্ণ বিএনপির। অন্য দিকে মির্জা ফখরুল বলেন, ভারতের সব দাবী অবলীলায় গ্রহণ করার পর এই সরকার ভারতীয় ঘূর্ণিঝড়ও গ্রহণ করা শুরু করেছে। জাতি আজ নির্যাতিত। ফ্যাসিবাদি সরকার দেশকে একটি ঘূর্ণিঝড় কবলিত রাষ্ট্রে পরিণত করেছে। ফণী তারই একটি নমুনামাত্র। আরেকটি সুষ্ঠ নির্বাচন দিয়ে গণতান্ত্রিক পরিবেশ ফিরিয়ে আনলেই কেবল এই জাতিয় ঘূর্ণিঝড় থেকে রক্ষা পাওয়া সম্ভব। (একটি কাকতালীয় আংশিক সত্য গল্প।)
বৃহস্পতিবার ছিল আমার বই-ক্রয় দিবস। এই দিন স্কুল ছুটি হয়ে যেত দুপুর আড়াইটা বাজে। হাঁফ ক্লাস। আমি বড় ভাইয়ার হাত ধরে বই কিনতে যেতাম। বাংলাবাজার তখন পুরাতন বই এর স্বর্গ। সমুদ্রের মত বই বিছানো রাস্তায়। আমি যে ভদ্রলোকের দোকান থেকে বই কিনতাম তিনি আমাকে দেখলেই খুশি হতেন। একের পর এক বই বের করে দিতেন। তিনি জানতেন যত বই বের করে দেবেন আমি ভাইয়ার কাছে ততই কেনার আবদার করতে থাকব। অনেক বই কিনতাম। দুই হাত আর স্কুল ব্যাগ ভরে যেত। তবুও মনে হতো দোকানে আরো কত বই রয়ে গেল। সেগুলোর দিকে করুণ চোখে তাকিয়ে থাকতাম। সবগুলো বই কি কিনতে পারব কোনদিন? এক সময় কমিকস দিয়ে বই এর আলমারি ভরে গেল। নন্টে-ফন্টে, হাঁদা-ভোঁদা, বাটুল দি গ্রেট, চাচা চৌধুরী, বিল্লু, পিংকি, রমন, চান্নী চাচি, পটলা ক্যাবলা এসব দিয়ে সয়লাব। মন্টি নামের এক লিকলিকে ছেলে ছিল। বিরাট বদমাইশ। সে ব্যাগে করে তেলাপোকা নিয়ে আসতো। এনে সবার শার্টের ভেতরে ঢুকিয়ে দিত একটা করে। মন্টিকে আমার মনে হতো নন্টে-ফন্টে কমিকসের কেল্টু। নিতাই বাবু যখন ডাস্টার দিয়ে বোর্ডে কারক,সমাস, বিভক্তি লিখতেন তখন চকের গুড়ো দিয়ে তাঁর চুলগুলো সাদা হয়ে যেত। তিনি ব্যাকরণ পড়াতে পড়াতে একদিন বললেন, জীবনেরও ব্যাকরণ আছে। সেই ব্যাকরণ আমরা কেউ জানি না। জানার চেষ্টা করি। চেষ্টা করতে করতেই আমরা মারা যাই। আমার মনে হত তিনিই চাচা চৌধুরী। কত কিছু জানেন। আমি কি কোনদিন তাঁর মত হতে পারব? না বোধহয়। নিতাই বাবু যখন মারা গেলেন আমি তখন অন্য স্কুলে ভর্তি হয়েছি। কমিকসের বই আর ভাল্লাগে না। তিন গোয়েন্দা পড়া শুরু করেছি। প্রতি সপ্তাহে একটা করে কিনি। অর্থ সংকটের কারণে সিংগেলগুলো কেনা হয় কম, ভলিউম কিনি ফুটপাথ থেকে। কিছু ছেলেপেলেও যোগার করেছি। নিজেরাই গোয়েন্দা সংস্থা খুলব। আমার দলনেতা কিশোর পাশা হওয়ার ইচ্ছা ছিল। কিন্তু মাথায় গোবর থাকায় হওয়া হল না। আপাতত রবিন মিলফোর্ড হলাম। তবে তক্কে তক্কে থাকলাম। সুযোগ পেলেই কিশোর পাশার পদটা দখল করব। ইন্টার সেকেন্ড ইয়ারে পড়ি, রাইফেলস কলেজ। কলেজের ক্যান্টিনে হুমায়ূন আহমেদের কিছু বই রাখা। হিমু সিরিজের ‘আঙ্গুল কাঁটা জগলু’ বইটি বের হয়েছে মাত্র। আমি একদিন ক্যান্টিনের মালিকের সাথে কথা বলে আঙ্গুল কাঁটা জগলু বইটি একদিনের জন্য আনলাম। এনে পড়লাম। এইচ এস সি পরীক্ষা সামনে। স্কুল লাইফের বন্ধুদের সাথে যোগাযোগ তেমন নেই। একেকজন একেক কলেজে ভর্তি হয়েছে। একদিন খবর এলো স্কুল লাইফের সেই মন্টি পানিতে ডুবে মারা গেছে। আমার হাতে তখন হুমায়ূন আহমেদের ‘নবনী’ বইটি। তিন গোয়েন্দা আর পড়ি না। নিজের করা শখের গোয়েন্দা সংস্থাটিও নেই আর। কিশোর পাশা আমার আর হওয়া হল না। ভার্সিটি লাইফ প্রায় পুরোটাই কেটেছে হুমায়ূন আহমেদ পড়ে। প্রতিটা বই পড়েই এক ধরনের ঘোরের মধ্যে চলে যাই আর মনে হয় এই লোকটি তো সুবিধার না! আমার বুক সেলফের অধিকাংশ বই-ই তখন হুমায়ূন আহমেদ নামক এক লেখকের। কর্মজীবনের প্রথম বেতন – মাত্র ছয় হাজার টাকা। হাত কাঁপছিল টাকাটা নিতে। কত বড় হয়ে গেলাম সেই আমি। বেতনের টাকা নিয়ে সরাসরি গেলাম বাংলাবাজার, ঠিক সেই দোকানে যেখান থেকে ছোটোবেলায় কমিকসের বই কিনতাম। দুই হাজার টাকার বই কিনলাম। সব হুমায়ূন আহমেদ। আমার একটি হুমায়ূন লাইব্রেরি আছে। আমার কর্মজীবনের প্রথমদিকের কামাইগুলো দিয়ে আমি কিনেছি এই লেখকের প্রায় সমস্ত বই। শুধু একটি বই বাকি ছিল – যখন গিয়েছে ডুবে পঞ্চমীর চাঁদ। একদিন খবর এলো হুমায়ূন আহমেদ মারা গেছেন। কিছুদিন গল্পগুচ্ছ, শরৎচন্দ্র, মানিক বন্দোপাধ্যায় নিয়ে নাড়াচাড়া করলাম। এরপর কতগুলো বছর কেটে গেল। বই আর আগের মত পড়া হয় না। কিছুদিন সমরেশ মজুমদার পড়ার চেষ্টা করলাম। মোটা মোটা বইতে ভদ্রলোক যা লিখেছেন তা আমার কাছে অতিকথন ছাড়া কিছুই মনে হল না। আমার এই জাতীয় মন্তব্য শুনেই অনেকেই আমার উপর খড়্গহস্ত হওয়ার কথা। বাঙালি পাঠকের একটি বড় দুর্বলতা হল, তাঁরা লেখার চেয়ে লেখকের প্রতি বেশি মুগ্ধ থাকে। এটা বোধহয় দুর্বলতাও না, এটা শ্রদ্ধাবোধ, কিংবা অন্ধত্ব। তবে কোলকাতার সাহিত্য নিয়ে এই কথাটি আরো অনেক আগেই বলেছিলেন একজন শক্তিমান সাহিত্যিক। তিনি আহমদ ছফা। আমি বর্তমানে আহমদ ছফা পড়ছি। অনেককাল আগে বাংলা সাহিত্যের কিংবদন্তী ‘হুমায়ূন আহমেদকে’ আবিষ্কার করেছিলেন এই আহমদ ছফাই। হুমায়ূন আহমেদের প্রথম উপন্যাস নন্দিত নরকে প্রকাশিত হয়েছিল আহমদ ছফার প্রচেষ্টায়। অনেকের মতে বাংলা সাহিত্যের শ্রেষ্ঠ সাহিত্য-সমালোচকও তিনিই। একটি সাহিত্য কার কতটুকু ভালো লাগবে তাঁর অনেকটুকুই নির্ভর করে বয়সের উপর। আহমদ ছফার উপন্যাস আজ থেকে দশ বছর আগের জীবনের উত্তাল সময়টায় পড়লে হয়তো ভালো লাগতো না। কারণ তখন উপলদ্ধির বয়স না। তখন ছিল হিমু হওয়ার বয়স, নিয়ম ভাঙ্গার বয়স। জীবনে আরেকটা সময় আসে যখন মানুষ সমাজের অনিয়মগুলোকে রুখে দেয়ার চেষ্টা করে। সেই চেষ্টাটা আহমদ ছফা নিজেও করেছিলেন। তিনি মুক্তিযুদ্ধে অংশ নিয়েছিলেন। কিন্তু মুক্তিযুদ্ধকে কোনদিনই কোন রাজনৈতিক দলের পক্ষে যেতে দেননি। ১৯৭৫ সালে রক্ষীবাহিনি যখন বিভিন্ন মুক্তিযোদ্ধা পরিবারকে বাসা থেকে ঘাড় ধরে বের করে দিয়ে বাসা দখল করেছিল তখন এদেশের দেবতাতুল্য নেতারা টু শব্দ করেনি। এমন এক প্রতিকূল সময়ে কেরোসিন নিয়ে রাস্তায় নেমেছিল এক যুবক। সে বলেছিল, আমি এর বিচার চাই। মুক্তিযোদ্ধা পরিবারকে তাদের বাসা ফিরিয়ে দিতে হবে। নাহলে সবার সামনে আমি নিজের গায়ে আগুন দেব। এই যুবকটির নাম আহমদ ছফা। স্বাধীনতা পরবর্তী সময়েও তিনি বাংলাদেশী সাহিত্যকে রক্ষা করার যুদ্ধে নেমেছিলেন। তাঁর সাহিত্য সরল, কিন্তু তাতে জীবনবোধ ও প্রতিবাদমুখরতা প্রবল। পুষ্প, বৃক্ষ ও বিহঙ্গ পুরাণ এবং অলাতচক্র – এই দু’টি উপন্যাস আহমদ ছফার অনন্য সৃষ্টি। অনেকদিন পর মনে হল জানালা দিয়ে সেই পুরোনো শীতল বাতাস ঢুকছে, অদ্ভুত ফুলের গন্ধে নেশা ধরে যাচ্ছে মস্তিষ্কে, আবারও কোন সাহিত্য আমি আগ্রহ নিয়ে পড়তে শুরু করেছি।
নুসরাতের ধর্ষক (যৌন নির্যাতনকারী) এবং হত্যাকারীদের বিচার হবেই – কথাটি বলেছেন প্রধানমন্ত্রী। প্রধানমন্ত্রী পাঁচ কথার মানুষ নন, তিনি এক কথার মানুষ। কাজেই আশা আছে। অতি সম্প্রতি দেশে আগুনের একটি উৎসব শুরু হয়েছে। সেই আগুন লাগার ঘটনাও ঘটছে হলিউডি কায়দায়। প্রতিটি মুভিতে একটি নায়ক থাকে। সেই নায়কের একটি বিশেষ ক্ষমতা হল, আগুনে পুরা সিনেমাহল পুরে গেলেও সে পুড়বে না। কখনও সে পানির পাইপ ধরে বসে থাকবে, কখনও সে গ্রিল বেয়ে উঠে যাবে তড়তড় করে। আমাদের অগ্নি-মুভিতেও এই জাতীয় হিরো আছে। হিরো আর ভণ্ড – এই দুই শ্রেণির অভাব মধ্যম আয়ের এই পূর্ণ-গণতান্ত্রিক দেশটিতে কোনদিনই পরিলক্ষিত হয় নি। ভয়ংকর শোকের ঘটনাকে উৎসবমুখর আবেগী গল্প বানিয়ে ফেলার অলৌকিক ক্ষমতা এই হিরোদের থাকে। এই হিরোরা টানা তিন চারদিন নতুন নতুন গল্প উপহার দিয়ে ভুলিয়ে দেন শতাধিক প্রাণবিয়োগের শোক। ‘নাঈম’ নামক অগ্নি-হিরোর কথাই ধরা যাক। কে এই নাঈম? সে কেন পাইপ ধরে বসে থাকে? পাইপ ধরে বসে থাকলে কবিরা গুনাহ হয় তা বলছি না। নাঈমের নৈপুণ্য দেখে ইতোমধ্যে এক প্রবাসী তাকে পাঁচ হাজার ডলার দেয়ার প্রতিশ্রুতি দিয়ে ফেলেছেন। এই পাইপবাজ নাঈমকে টক শো-তে নিয়ে যায় আরেক গুটিবাজ উপস্থাপক শাহরিয়ার নাজিম জয়। নিয়ে বার বার জিজ্ঞেস করতে থাকে – এই পাঁচ হাজার ডলার দিয়ে তুমি কী করবা? এতিমখানায় দান টান করবা না তো আবার? খালেদা জিয়ার সাথে যদিও এর কোন সম্পর্ক নাই। নাঈমের উত্তর মাদার তেরেসার মহত্ত্বকেও লজ্জায় ফেলে দেয়। সে বলে, এই টাকা আমি এতিমখানায় দান করব। স্যালুট বস। তুমিই বাংলাদেশ (পশ্চিমবঙ্গসহ)। মাশরাফির পরে তুমিই স্বাধীনতার ঘোষক। এই ‘অপূর্ব দান’ এর কারণ হিসেব নাঈম যে ব্যাখ্যাটি দেয় তা নিউটনের গতির তৃতীয় সূত্রকেও দেয় লজ্জায় ফেলে। সে বলে, খালেদা জিয়া এতিমখানার গরীবের টাকা মেরে খেয়েছে। আমি সেই ক্ষতি পুষিয়ে দেব। আলহামদুলিল্লাহ, গরীব হইলে কী হবে, পোলার দিলটা টলটলা পানির লাহান পরিষ্কার। নিজে গরীব, তাই গরীবের কষ্ট বুঝে। দেশে এমন হাজারো গরীব প্রয়োজন। তাহলেই গরীবের কষ্ট বুঝা সম্ভব। প্রধানমন্ত্রী মাত্র কিছুদিন আগেই বলেছেন, দেশে এখন কোন গরীব নেই। এরপরও এতবড় গরীবটা দেশে কীভাবে ঢুকলো সেটিই এখন জনমনে প্রশ্ন। শালায় কি আসলেই গরীব? নিঃশব্দে তদন্তে নামে যমুনা টিভির ‘থ্রি সিক্সটি ডিগ্রি’। যাই হোক, আমরা ভুলে গেলাম শত শত প্রাণের শোক। ‘পদক্ষেপ’ শব্দটি আমাদের ডিকশনারিতে কোনদিন ছিলও না। আমাদের ডিকশনারিতে আছে শুধু ‘আই ওয়াশ’ শব্দটি। কাজেই প্রশাসন থেকে তিনবেলা পদক্ষেপ নেয়া হতে থাকলো। আগুনও তিনবেলাই লাগতে থাকলো। বাংলাদেশে বুদ্ধিজীবী সমাজের বিশ্লেষনী ক্ষমতা দুর্দান্ত। আগুন-কাণ্ডে তাঁরা হাজির হলেন বিভিন্ন তত্ত্ব নিয়ে। বিল্ডিংটির ভিত্তি প্রস্তর রডের পরিবর্তে বাশ দিয়ে তৈরি করা হয়েছিল, উপযুক্ত অগ্নি নির্বাপক ব্যবস্থা ছিল না, রাজউক এর নকশা মানা হয়নি ইত্যাদি। তাছাড়া বিল্ডিংটির মালিক প্রশাসনের চোখ এড়িয়ে তিনবেলা কাঁচা গু খেতেন যা আগুন লাগার অন্যতম কারণ। ফেসবুক চিন্তাবিদেরা নিয়ে এলো বেশ কিছু বিকল্প সমাধান। যেমনঃ প্রতিটি ভবনে প্যারাসুট রাখতে হবে যাতে আগুন লাগামাত্র প্যারাসুট নিয়ে সবাই ঝাঁপ দিতে পারে। উঁচু বিল্ডিং-এ কাজ করা কর্মীদের এক বিল্ডিং থেকে লাফিয়ে কীভাবে আরেক বিল্ডিং-এ যাওয়া যায় সেই ট্রেনিং নিতে হবে অ্যাকশন মুভি দেখে। এই ক্ষেত্রে তাদের আদর্শ হতে পারে ‘টম কুজ’ যিনি অকারণে বুর্জ খলিফার ছাদে উঠে লাফঝাঁপ দিয়ে থাকেন।। এই দেশে সবাই সমাধান দেয়। সমস্যার চেয়ে সমাধানের পরিমাণ এই দেশে প্রায় দ্বিগুণ। এ কারণে সমাধানগুলোই সবচেয়ে বড় সমস্যা হয়ে ওঠে। আগুন যখন কালচারে পরিণত হয়ে গেছে তখনই অগ্নিদগ্ধ হল নুসরাত নামের এক মাদ্রাসা ছাত্রী। তাঁর গায়ে আগুন ধরিয়ে দিল মাদ্রাসারই কিছু ছাত্র এবং বোরকা পড়ুয়া আরো কিছু মহিলা। এই ঘটনাকেও ‘বনানী ট্রাজেডি’ টাইপের শিরোনাম দিয়ে চালিয়ে দেয়া যেত। কিন্তু ঝামেলা অন্য জায়গায়। অল্প কয়েকদিন আগেই এই মাদ্রাসার অধ্যক্ষ ছাত্রীটির শ্লীলতাহানীর চেষ্টা করেছেন বলে অভিযোগ উঠেছে। তাঁর ইশারাতেই মেয়েটির গায়ে আগুন দেয়া হয় বলে জানা যায়। ফলে বিভোক্ষে ফেটে পড়ে জনতা। নুসরাতের হত্যাকাণ্ডের বিচারে যখন প্রশাসন, পুলিশ, স্থানীয় নেতা কেউই কোন আগ্রহ দেখালো না তখনই এগিয়ে এলেন প্রধানমন্ত্রী। জনগণের পালস বুঝা রাজনীতিতে খুবই জরুরি। তিনি ঘোষনা দিলেন নুসরাতের হত্যাকাণ্ডের সাথে জড়িত সবাইকে বিচারের আওতায় আনা হবে। অপরাধী রুই-কাতলা টাইপের হলে বাংলাদেশের পুলিশ সাধারণত খাটের নিচে লুকিয়ে থাকা অপরাধীও খুঁজে পায় না। পেলেও ধরে না। বলে দেয় উপযুক্ত প্রমাণ নেই। অপরাধী চুনোপুটি হলে ইন্ডিয়ান সিআইডি স্টাইলে অভিযান চালিয়ে তাকে খুঁজে বের করে। সেই অপরাধীকে জিজ্ঞাসাবাদ করে ইন্টারপোল স্টাইলেঃ ‘ঘটনাস্থলে তুমি ছাড়া আর কেউ ছিল?’ ‘জি না।’ ‘অবশ্যই ছিল। তুমি যার গায়ে আগুন দিয়েছ সে তো ছিল। কেউই না থাকলে আগুন দিলা কার গায়ে?’ ‘আসলে আমি...।’ ‘তুমিই আসল ক্রিমিনাল। এরেস্ট হিম। বান্দো শালারে।’ এভাবেই জেরা করে গুরুত্বপূর্ণ রোমহর্ষক তথ্য বের করে আনে। কোন দেশে আইনের শাসন থাকলে বোধহয় ‘বিচার হবেই’ কথাটি আর আলাদা করে বলার দরকার পড়ে না। তনু, নির্ভয়া, রুপা এরা সবাই ধর্ষিত। কিন্তু বিচার এরা পায়নি। তাই এখন দেশের প্রধানমন্ত্রীকে গ্যারান্টি দিতে হয় যে আগেরগুলো নাহলেও এবার বিচার হবে। ধর্ষণের ঘটনা ঘটলেই ফেসবুকের ভণ্ডগুলো রগরগে এডাল্ট গল্প নিয়ে উপস্থিত হয়। কালো লোকটি মেয়েটির বুকে হাত দিল, জোর করে টেনে আনলো ইত্যাদি টাইপের গল্প ফেঁদে মেয়েদের কাছ থেকে কী পরিমাণ লাইক আসে তা গুণতে শুরু করে। কোন নারীবাদীর এসবে কিছু যায় আসে না। রাজনৈতিকভাবে ধর্ষণ এই দেশে অগণিত হচ্ছে। নারীবাদীরা রাজনৈতিক ধর্ষণকে পুরুষতন্ত্র হিসেবে দেখে না। তাঁরা খোঁজে এমন ধর্ষণ যে ধর্ষণ ব্যবহার করে ধর্ম এবং পুরুষতন্ত্রের ধোঁয়া তুলে সে সবার কাছে বিতর্কিত হিরো হতে পারবে, যে ধর্ষণ তাকে পত্রিকার হেডলাইন হতে সাহায্য করবে। নুসরাত ধর্ষণ (যৌন নির্যাতনকারী) ও হত্যার বিচার যখন প্রধানমন্ত্রী নিশ্চিত করে আইনের শাসন প্রতিষ্ঠা করছেন ঠিক একই দিনে নোয়াখালির সুবর্ণচরের ধর্ষক জামিনে মুক্তি পেয়ে পুণরায় ধর্ষিতার বাড়ির দরজায় টোকা দিয়ে বলেছে, আমি ফিরে এসেছি, তোমরা হেরেছ। আমি আবার জিতেছি। উদ্ভট ন্যায়বিচারে হেরেছে ধর্ষিতা, হেরেছে ছাপ্পান্ন হাজার বর্গমাইলের বাংলাদেশ। সেটির প্রতিবাদ কেউই করেনি। না তুমি, না আমি।
ভারতে লোকসভা নির্বাচন দরজায় কড়া নাড়ছে। সভা-সমাবেশ, পোস্টার-ব্যানার, ফেসবুক-টুইটারে আক্রমন পাল্টা আক্রমনে নির্বাচনী উৎসব জমে উঠেছে। বাংলাদেশে এই উৎসব শেষ কবে হয়েছিল তা এই প্রজন্মের মনে থাকার কথা নয়। গল্পটা বেশ আগের। এই প্রজন্মের তখনও আলিফ লায়লা দেখার বয়স। বাংলাদেশের নির্বাচনে ভারতের একটা বিরাট প্রভাব থাকে। ভারত যে দলের পক্ষে থাকে সেই দল মোটামুটি নিশ্চিত। ফলে ইলেকশনের আগে প্রতিটি দল গিয়ে ভারতের সাথে বৈঠক করতে থাকে। এই বৈঠকে বিভিন্ন রকম দামাদামি চলে। ‘কী ব্যাপার কী বিষয়?’ ‘সামনে ইলেকশন। যদি একটু আশীর্বাদ দিতেন।’ ‘দক্ষিণা এনেছ?’ ‘তিস্তার পানি সব আপনাদের। দরকার হইলে আলাদা মিনারেল ওয়াটারও সাপ্লাই দিব ড্রামে করে।’ ‘পানি টানির যুগ শেষ। অন্য কিছু বলো।’ ‘সুন্দরবন নিয়া নেন। কয়লাভিত্তিক বিদ্যুৎকেন্দ্র বানান। আমরা জনগণকে বুঝাব যে এই বিদ্যুৎকেন্দ্র খুব দরকার। ট্রানজিটও দেব।’ ‘এইসব টাল্টি-বাল্টি কথা বাদ দাও। দেশটা লিজ দিতে পারবা? তোমাদের বাজারে সব আমাদের পণ্য থাকবে, আমাদের চ্যানেল থাকবে।’ ‘এটা করলে জনগণ পিটাবে।’ ‘জনগণকে বুঝাও যে ভারতীয় জিনিসের মান ভালো। তাছাড়া মুক্তিযুদ্ধে আমাদের অবদান ভুলে গেলে হবে না। আমাদের কোন স্বার্থ ছিল না। তবুও আমরা যুদ্ধ করেছি তোমাদের হয়ে।’ ‘সমস্যা হল, জনগণ চালাক হয়ে গেছে। এইসব থিওরি এখন আর খেতে চায় না। এরা ইন্টারনেট চালিয়ে ইতিহাস ঘাটে। মুক্তিযুদ্ধে ভারতের মহান অবদানের কথা বলতে গেলে জনগণ আরো ক্ষেপে যায়। ৭১ সালে ভারত তেরদিন যুদ্ধ করে পুরা যুদ্ধের নাম ‘ইন্দো-পাক যুদ্ধ’ নামে চালিয়ে দিয়েছে। ত্রিশ লক্ষ শহীদের নয়মাসের যুদ্ধকে তাঁরা নিজেদের বিজয় হিসেবে দেখিয়েছে।’ ‘শোনো, আমাদের পক্ষে তোমাদেরকে ক্ষমতায় আনা সম্ভব না। তোমরা অকৃতজ্ঞ জাতি। যাও ভাগো।’ ‘না প্লিজ, আপনারা নিঃস্বার্থভাবেই যুদ্ধ করেছেন। যুদ্ধটা ইন্দো-পাক যুদ্ধই। বিষয়টা আমরা বইপত্রে ইনক্লুড করব ক্ষমতায় এলেই। আমাদের দেশে চলবে আপনার চ্যানেল, পণ্য, বিজ্ঞাপন, আরো যা যা চান সব পাবেন।’ ‘এবার বুদ্ধি কিছুটা খুলেছে। একটা কথা শোন, দুই স্বার্থ কখনও একসাথে অর্জিত হয় না। যে শাসক দেশের স্বার্থ দেখে সে তাঁর ব্যক্তিগত স্বার্থ অর্জন করতে পারে না। তবে ইতিহাস এদের মনে রাখে। বুদ্ধিমানেরা নিজের স্বার্থই দেখে। তাঁরা ইতিহাসে অমর হতে চায় না। আমার ধারণা তুমি বুদ্ধিমান। কাজেই তুমি তোমার স্বার্থই দেখবে।’ ‘জি অবশ্যই।’ ‘গুড।’ এরপরই বাংলাদেশে একটি ফেয়ার ইলেকশন হয়। ভারত থেকে কিছু পর্যবেক্ষক পাঠানো হয়। তাঁরা ইলেকশনের পরিস্থিতি দেখে মুগ্ধ হয়। ক্ষমতায় আসে একটি বিশেষ দল। ইলেকশনের ফল ঘোষনার আগেই ভারত থেকে বলা হতে থাকে, ফ্যান্টাস্টিক, বহুত খুব সুরত ইলেকশন হুয়া। আমেরিকায় ভি এতটা নিরপেক্ষ নেহি হোয়েংগা। ভারতের ইলেকশনে বাংলাদেশের কোন প্রভাব নেই। হাঙর আর তিমি মাছের লড়াই এর ক্ষেত্রে পুটি মাছের তেমন কিছুই করার থাকে না। সে দর্শকের ভূমিকা পালন করতেও ভয় পায়। কারণ যার পক্ষে সে তালি দিবে সেই দল যদি হেরে যায় তাহলে বিজয়ী দল এসে তাকে দিবে ‘ঠুয়া’। সেই ঠুয়া কোন সাধারণ ঠুয়া না। তাই বাংলাদেশ এই সময়ে কুলুপ এটে থাকে। যেই ভারতের নির্বাচনের ফল প্রকাশ হয় সাথে সাথে বাংলাদেশ অভিনন্দন জানিয়ে এমন একটা ভাব নেয় যে এই দলকেই মনেপ্রাণে চেয়েছিল। আলহামদুলিল্লাহ্‌, আপনাদেরকেই চাইছিলাম। জীবনের একটা ইচ্ছা অন্তত পুরণ হইলো। এখন দুই রাকাত শোকরানা নামায আদায় করি। ভারতের দুই বৃহত্তম দল কংগ্রেস এবং বিজেপি। দুইদলই দুই দলকে ভয়াবহ আক্রমণে কোণঠাসা করছে। তবে একটি লক্ষণীয় ব্যাপার হল, কোন দলই ভারতের রাজনৈতিক অর্জনের ইতিহাসকে আক্রমণ করছে না। তাদের আক্রমণ বর্তমান প্রেক্ষাপটকেন্দ্রিক। কট্টর হিন্দুত্ববাদের থিওরি দিয়ে সাময়িক জনপ্রিয়তা পেলেও বর্তমানে ইমেজ সংকটে বিজেপি। বিজেপির বিরুদ্ধে কলম ধরেছেন ভারতের দুইশত লেখক। সেই তালিকায় আছেন বুকার পুরস্কার প্রাপ্ত ‘অরুন্ধতী রয়’ এর মত লেখিকা। ইমেজ ফিরে পেতে মোদি বেঁছে নিয়েছেন পাকিস্তানকে। দুই একটি হামলা করে যদি একটু জনপ্রিয় হওয়া যায়। ভারত পাকিস্তানে হামলা করলো। তবে ফাঁকা জায়গায়। বালাকোটের খালি ময়দানে কয়েকটি জর্দার ডিব্বার বিস্ফোরণ ঘটিয়ে তাঁরা ফিরে এলো। দিছি শালাগো উচিত শিক্ষা, তিনশো জঙ্গি ফিনিশ। সংখ্যাটা আরো বেশিও হইতে পারে। পাকিস্তান তাৎক্ষণিক প্রতিক্রিয়ায় জানালো যে, জর্দার ডিব্বা তাদেরও আছে। তাদেরটা বাবা জর্দা। ভারতের হাকিমপুরি জর্দার চেয়ে অনেক শক্তিশালী। আর তিনশো জঙ্গি তো দূরের কথা, তিনশো তেলাপোকাও মরেছে কিনা সন্দেহ। তবে ভারত এই হামলা উদযাপন করতে লাগলো রাস্ট্রীয়ভাবে। অনেকটা বাংলাদেশের ‘মধ্যয় আয়ের’ দেশ উদযাপনের মতই। ব্যাংক লুট, শেয়ার বাজার লুট, মানচিত্র রক্তে রঞ্জিত হয় হোক, তবু যে মধ্যয় মায়ের দেশ হয়েছি এটাই বড় কথা। ওরে কে কোথায় আছিস, বাদ্য বাজা, ব্যান্ড পার্টি খবর দে। নরেন্দ্র মোদির জনপ্রিয়তা তুঙ্গে উঠলো। গ্রেট ইন্ডিয়ার এমন একজন বীরই দরকার। পাকিস্তানকে উপযুক্ত জবাব দেয়া হয়েছে। যুগ যুগ জিও বেটা। ভারত যখন আরেকটি ‘ইন্দো-পাক’ যুদ্ধে বিজয়ের দ্বারপ্রান্তে ঠিক তখনই আচমকা পাকিস্তান জানালো, গুলতি দিয়ে ভারতের এক বিমান বিধ্বস্ত করে এক পাইলটকে তাঁরা আটক করেছে। নরেন্দ্র মোদির কপালে চিন্তার ভাঁজ পড়লো। জনপ্রিয়তা আবার বুঝি তলানিতে নামলো। ওদিকে পাকিস্তানের প্রধানমন্ত্রী ইমরান খান পাকিস্তানের সেনাপ্রধান ও প্রতিরক্ষা মন্ত্রনালয়ের সাথে এক বৈঠক করে বললেন, আমি সিদ্ধান্ত নিয়েছি ভারতীয় এই পাইলটকে ফেরত দেব। তোমরা নোবেল কমিটির সাথে যোগাযোগ কর। ইমরান খান নরেন্দ্র মোদিকে ফোন করে বললেন, পাকিস্তান শান্তি চায়। এই শান্তির নিদর্শন হিসেবে আমরা ভারতীয় পাইলটকে ফেরত দেব। উপহার হিসেবে একজন পাকিস্তানি পাইলটও দেব। তাঁর নাম অভিনন্দন ভবিষ্যত (কনগ্রাচুলেশন ফিউচার)। আর নোবেলের ব্যাপারে আমার কোন আগ্রহ নাই। দিলে দিবে, না দিলে না দিবে। কোন জোরাজুরি নাই। পাকিস্তান ভারতীয় পাইলটকে ফেরত দিল। নোবেল পুরস্কারের যোগ্যদের প্রাথমিক তালিকায় নাম এলো ইমরান খানের। আগামী ইলেকশনে ইমরান খানের জেতার সম্ভাবনা বেড়ে গেল। ওদিকে নরেন্দ্র মোদির মাথায় পড়লো বাজ। জনপ্রিয়তা আবার তলানিতে। এদিকে কংগ্রেস এবার কৃষকবান্ধব নির্বাচনী ইশতেহার ঘোষনা করেছে। কংগ্রেস সভাপতি রাহুল গান্ধী বলেন, আমরা ক্ষমতায় এলে কৃষকদের জন্য আলাদা অর্থ বরাদ্দ রাখবো। ক্ষেতে পানি দেব, সার দেব, লাঙ্গল টানবো। দেশের সকল জনগনকে ক্ষেতে নামিয়ে দেব। কাজ করবি না মানে? তোর বাপ করবে। ইশতেহার ঘোষনার সাথে সাথে কৃষকেরা হাততালি দিয়ে রাহুলকে ‘পল্লী বন্ধু - ২’ হিসেবে আখ্যায়িত করে। উল্লেখ্য পল্লীবন্ধু-১ খেতাবটি অর্জন করে বাংলাদেশের হুসাইন মুহাম্মদ এরশাদ উপমহাদেশে চিরস্মরণীয় হয়ে আছেন। প্রতিক্রিয়ায় মোদি জানান, নির্বাচন এলেই গরীব মানুষের কথা মনে পড়ে কংগ্রেসের। তাদের ইশতেহার হাস্যকর। এই যুগে লাঙ্গল দিয়ে কী হবে? কংগ্রেস দলটি এখনও টু-জি যুগে আছে। কথার লড়াই আর কুটকৌশলে চলছে লোকসভার নির্বাচনের আয়োজন। জেতার জন্য দুই দলই খুঁজছে শর্টকার্ট রাস্তা। বিজেপি এই ব্যাপারে একটু এগিয়ে। এই একটি ব্যাপারে তাঁরা বাংলাদেশ থেকে শিক্ষা নিতে পারে। ভোটার ছাড়াই নিরপেক্ষ নির্বাচন করে শতভাগ ভোট পেয়ে আন্তর্জাতিক স্বীকৃতিসহ শর্টকার্টে ক্ষমতায় আসার কায়দা শিখতে হলে বিজেপিকে যে বাংলাদেশেরই ছাত্র হতে হবে। 