জীবন সায়াহ্নে মানুষের পাঁচটি অনুশোচনাঃ আচ্ছা, কখনো কি মনে ভাবনা জেগেছে-পাকা তরমুজের ভিতরটা রুপালি কিংবা গোলাপি না হয়ে লাল হয় কেন? অনেকেই জানেনা। আমিও না। না জানলেও কোনো ক্ষতি নেই। সব কিছু জানতে হবে-এমন কোনো কথাও নেই। তবে, জীবনের মর্মার্থ কি- এটা না জানলে জীবনের শেষ প্রান্তে পৌঁছে দারুণ এক অনুশোচনা হবে। ব্রনি ও্যয়ার "হসপিস কেয়ারের" একজন সেবিকা । হাসপাতালে যাদের আর কোনো চিকিৎসা নেই। তারাই এখানে থাকে। ব্রনির মনে ভাবনা আসে। অন্তিম যাত্রায় চলে যাওয়া এই সব সাধারণ মানুষের জীবনের অনুশোচনা কি? মৃত্যুগামী প্রায় এক হাজার মানুষের শেষ কথা গুলো বা তাদের অনুশোচনা তিনি তাঁর একটা ব্যক্তিগত ডায়েরিতে লিপিবদ্ধ করেন। এর কয়েকটি পাতা ব্লগ পোস্টে প্রকাশ করলে আট মিলিয়ন পাঠক তার লেখাটি পড়ে। এরপর, প্রকাশিত হয় তার সাড়া জাগানো বইঃ "দ্য টপ ফাইভ রিগ্রেটস অব দ্য ডায়িং"। যে অনুশোচনা বুকে নিয়ে মানুষ অন্তিম যাত্রায় চলে যায়- কি তাদের অনুশোচনা। প্রথম অনুশোচনা হলোঃ নিজের প্রতি শতভাগ সত্য হওয়ার সাহস অর্জন করতে না পারা। মায়া আর মায়া- দুটো আলাদা জিনিস। এক মায়া হলো মমতা। আরেক মায়া হলো -আলেয়া। বৈশ্বয়িক মায়ায় জড়িয়ে পড়ে ঐশ্বরিক মায়াটা ভুলে যাওয়া। দ্বিতীয় অনুশোচনাঃ প্রিয় জনদের পাশে সময় কাটাতে না পারা। একজন মানুষ কর্মক্ষেত্রে কলিগদের সাথে যত সময় কাটায়। আপনজনদের সাথে সেই পরিমান সময় কাটাতে পারেনা। জীবিকার প্রয়োজন-তার জীবনের প্রয়োজনকে হার মানায়। তৃতীয় অনুশোচনাঃ অর্থ আয় করা আর জীবনটাকে অর্থময় করা যে এক কথা না। সেটা অনুধাবন করতে না পারা। আর্থিক উন্নয়ন করতে গিয়ে আত্মিক উন্নয়ন থেকে পিছিয়ে থাকা। চতুর্থ অনুশোচনাঃ কে ভালো বলবে কিংবা কে মন্দ বলবে এটার মাঝে নিজেকে বন্দি করে ফেলা। নিজের অনুভূতিগুলো প্রকাশ করতে না পারা। পণ্চম অনুশোচনাঃ না পাওয়ার জন্য শুধু হাহাকার করে যাওয়া। অন্য জীবনের সাথে নিজের জীবনকে তুলনা করা। অন্যের পাল্লায় সব সময় নিজেকে মাপা। কল্পনা করুন। বাঁচার জন্য আপনার কাছে মাত্র চব্বিশ ঘন্টা সময় আছে। এই সময়ে আপনি কি করবেন? অন্যের সাথে তুলনা, অন্যের সমালোচনা, না পাওয়ার বণ্চনা, খ্যাতির অন্বেষা - বিত্তের বাসনা। না, এর কোনোটাই না। মৃতপ্রায় একজন মানুষও অনুশোচনা করেনি - কেন তার ব্যাংকে আরো বেশি টাকা নেই । কেন সে আরো বেশি কাজ করেনি। কেন সে আরো বেশি বিত্তের মালিক হয়নি। তবে, বিত্তবান হওয়াটা কি অপরাধ। না। ধনী হওয়া অপরাধ না। জীবনের নানা প্রয়োজনে ধনের প্রয়োজন আছে। ধনীর ধন যদি না থাকতো তবে ক্যালিফোর্নিয়ার স্টানফোর্ড ইউনিভার্সিটিও হতোনা। ঢাকার ঢাকা বিশ্ববিদ্যালয়ও হতোনা। ধনটা অপরাধ না। অপরাধ হলো- ধনবান হওয়ার পথটা। এটা সুপথ না কুপথ। অর্থই অনর্থের মূল। কথাটাও ঠিক না। অর্থ মসজিদেও যায় , মন্দিরেও যায়। বাজারেও যায়। মাজারেও যায়। দেবালয়েও যায়। পতিতালয়েও যায়। তবে, অর্থ নিজে এসব জায়গায় যায়না। তাকে নিয়ে যাওয়া হয়। সে তো বাহন মাত্র। সেতো চালক না। কাজও খারাপ না। কাজ মানুষকে চলমান রাখে। তবে, কাজের পিছনে ছুটতে গিয়ে জীবনটা নিঃশেষ করে ফেলাটাই খারাপ। আমরা কাজের পিছনে ছুটি। ছুটতে ছুটতে ছোট ছোট জিনিসের আনন্দ ভুলে যাই। অর্থের পিছনে ছুটি। সুখের অর্থটা ভুলে যাই। ফেইমের পিছনে ছুটি। ফেইথটা ভুলে যাই। পারফেকশনের পিছনে ছুটি। কমপেশান আর ইফেকশানটা ভুলে যাই। সামাজিক কানেকশানের পিছনে ছুটি। রক্তের কানেকশানটাই ভুলে যাই। কি এক গভীর পার্থক্য !! এই পার্থক্যটা কি অনুভব করা যায়??? এই পার্থক্য হৃদয়ঙ্গম করতে না পারলে জীবনের কদর কেউ করতে পারেনা। অর্থ, খ্যাতি, পদবী, বিত্তবানের কদর যেভাবে আমরা করি- নিজের জীবনের কদর আমরা সেভাবে করিনা। তাই, একেবারে অন্তিম মুহুর্ত না আসা পর্যন্ত জীবনের আসল মর্মার্থও বুঝতে পারিনা। আর এটা বুঝতে না পারাটাই হলো জীবনের সবচেয়ে বড় অনুশোচনা।
খুব উপরে ওঠা মানুষের চোখে  নীচের মানুষগুলো আর মানুষ থাকেনা।  অচেনা বিন্দুতেই পরিণত হয়।
না । এটা কোনো মাজারের ভিতরে ছিটিয়ে থাকা টাকার ছবি নয়। অথবা ভুল করে খোয়া যাওয়া কারো টাকাও নয়। এটা হলো সাধারণ মানুষের মানবতা। গত কয়েকদিন থেকে টেক্সাসের কিছু এলাকা প্রাকৃতিক দূর্যোগে বিপর্যস্ত। বিদ্যুত নেই। পানি নেই। বনি বালডেজের ছোট একটা স্টোর আছে। বেচারি রাতে দোকান বন্ধ করে যাওয়ার সময় চিন্তা করে-এই দুঃসময়ের রাতে কেউ যদি পানির জন্য পিপাসার্ত হয়- তাহলে কি করবে। কোথায় পানি পাবে। এটা মনে করে- বনি বালডেজ তাঁর দোকানের বাইরে কয়েক কেইস পানির বোতল রেখে যায়। সকাল স্টোরে এসে বনি বালডেজ দেখে- স্টোরের সামনে পানির বোতল একটাও নেই। বনি খুশি। পিপাসার্ত মানুষের নিশ্চয়ই পানির তৃষ্ণা মিটেছে। এরপর স্টোর খুলে সে আরো অবাক- ভিতরে পড়ে আছে এরকম ছড়িয়ে থাকা অসংখ্য ডলার বিল। আর বনির জন্য অসংখ্য ধন্যবাদ নোট। সবাই পানির বোতলের চেয়ে বেশি মূল্যই দিয়েছে। আর ফ্রি পেয়েছে বলে- কেউ প্রয়োজনের চেয়ে বেশি একটা পানির বোতলও নিয়ে যায়নি। এটাই মানবতা, এটাই ধর্ম, এটাই মানুষের প্রতি মানুষের ভালোবাসা। আর, এই ভালোবাসাই মানুষের সাথে মানুষের বিশ্বাসের সেতুবন্ধন এখনো তৈরি করে। এই ভালোবাসাই পৃথিবীকে আজো সুন্দর করে।
উকিলের গাড়িকে পুলিশ দাঁড় করিয়েছে। সমস্যা কি? সমস্যা হলোঃ আপনি স্পিড লিমেটের ওপরে গাড়ি চালাচ্ছেন। আপনার ড্রাইভার লাইসেন্স দিন। পারবো না। কেন পারবেন না। কারণ-আমার ড্রাইভার লাইসেন্স নেই। তাহলে, আপনার গাড়ীর রেজেস্ট্রেশন বের করুন। তাও পারবোনা। কেন পারবেন না। কারণ এই গাড়ি আমার না। কার গাড়ী। অন্যের গাড়ি। অন্যের গাড়ি আপনি চালাচ্ছেন কেন? কারণ-এই গাড়ি আমি চুরি করেছি। আর এই গাড়ীর মালিককেও খুন করেছি। কি বলেন? হ্যাঁ সঠিক বলছি। খুন না করে উপায় ছিলোনা। ওকে খুন না করলে- ও আমাকে পুলিশে দিতো। এর পর খুনের দায়ে সারা জীবন জেলে থাকতে হতো। তাই, ওকে খুন করে এই গাড়ি নিয়ে পালাচ্ছি। হ্যাণ্ডস আপ। আপনি আর এক চুলও নড়বেন না। পুলিশ অফিসার তার সিনিয়র অফিসারকে কল করলেন। ঘটনা স্থলে এবার সিনিয়র অফিসার উপস্থিত। আমার অফিসার বলছে- আপনি খুন করেছেন। কি আবোল তাবোল বকছেন। আমি কেন খুন করতে যাবো। অফিসার বলছে- এই গাড়িও না কি আপনার না। অবশ্যই এটা আমার গাড়ি। তাহলে গাড়ির রেজিস্ট্রেশন দেখান। এই নিন গাড়ির রেজিস্ট্রেশান। ড্রাইভিং লাইসেন্স বের করুন। এই নিন ড্রাইভিং লাইসেন্স। তাহলে, আমার অফিসার আমাকে এসব মিথ্যা কথা বললো কেন? শুধু কি এসব মিথ্যা কথা বলেছে। এখন, উনি আপনাকে একথাও বলবেন- স্পিড লিমিটের ওপরে আমি গাড়িও চালাচ্ছি। আপনি কিছু মনে করবেন না স্যার। আপনি নিশ্চিন্তে নিরাপদে গন্তব্যে যান। আর অফিসার- আপনি ওভার টাইম কাজ করে উল্টাপাল্টা বকছেন। রেস্ট নিতে এখন সোজা বাসায় চলে যান। ( ইংরেজি কৌতুকের অনুবাদ। দয়া করে কৌতুকের মাঝে রেকর্ড, ক্যামেরা ইত্যাদি কই গেলো প্রশ্ন করে বেরসিক হবেন না 🙂 🙂 🙂 ) 
ভিন্ন সময়ের ব্যবধানে দুটো ঘটনার স্বাক্ষী। খুবই মনোযোগের সাথে খেয়াল করুন। এ দুটো ঘটনায় দারুন একটা সাংসারিক শিক্ষা আছে। ঘটনা একঃ জিম উইলিয়ামস (ছদ্ম নাম) একজন আমেরিকান রিয়েল এস্টেট এজেন্ট। একটা ভালো ডিল খুবই সাফল্যের সাথে সমাপ্ত করলেন। স্ত্রী বললো-জিম তুমি দারুণ ভাবে ডিলটা শেষ করেছো। আমি খুবই গর্বিত। ঘটনা দুইঃ সালাউদ্দীন ভাই( ছদ্ম নাম)।একজন বাংলাদেশি । ইনিও রিয়েল এস্টেট এজেন্ট। ভালো একটা ডীল শেষ করে বাসায় গেলেন। স্ত্রী বললো- এ আর এমন কি। রহিম ভাই দেখো- এই কয়েক বছরে কত কিছু করে ফেলেছেন। তুমি আর এমন কি করলে? আমি গভীরভাবে পর্যবেক্ষণ করে দেখেছি- আমার পর্যবেক্ষণ যে একেবারে সঠিক তা কিন্তু বলছিনা। স্ত্রীর কাছে বেশীরভাগ দেশী স্বামীরা অপদার্থ । সে কিছুই পারেনা। তাকে নিয়ে কোনো কাজই হবেনা। স্বামী সেনাপ্রধান হোন কিংবা ক্যাবিনেট সচিব হোন-তাতে কিছুই আসে যায়না। স্ত্রীর কাছে এ আর এমন কি? তুমিতো আর পুটিন হতে পারোনি। অথচ, এই স্ত্রীরাই কিন্তু আবার স্বামীর ক্ষমতার যত পারে তত অপব্যবহার করে। স্বামীর পরিচয় কাজে লাগিয়ে সব সুযোগ সুবিধা আদায় করে। কিন্তু স্বামীর কোনো একটা কাজের জন্য জীবনেও তাকে সরাসরি এ্যপ্রিশিয়েট করেনা। বোন যেমন করে তার ভাইকে বলে- ভাইয়া তোমার এ কাজটা না খুবই ভালো হয়েছে। এতো আনন্দ লাগছে বুঝাতে পারবোনা। ভাইয়ের প্রতি বোনের একেবারে সরল অভিব্যক্তি। এরকম সরল অভিব্যক্তইটাই কোনোদিনই কোনো বাংগালি স্ত্রী তার স্বামীকে করবেনা । বলদ স্বামীকে এতো পাত্তা দেয়ার কোনো মানে হয়। এর যে ব্যতিক্রম নেই তা নয়। যারা আছে তারা সত্যিকারে মানবী। তারাই সত্যিকারের সংসারী। এর আবার অন্যরুপ আছে। যেমনঃ স্বামীর কাছে- দুনিয়ার সব মেয়েরাই হুরপরি । শুধু নিজের বউটাই ক্ষ্যেত। আনস্মার্ট। সে কিছুই পারেনা। এর উপর, মেয়ে যদি চাকরি না করে শুধু ঘরের কাজ করে তবেতো এই মেয়ে শুধু ক্ষ্যেত না, ক্ষেতের মাঝে পড়ে থাকা নাড়া। তাকে যা ইচ্ছে তাই বলা যাবে। তাকে পা দিয়ে দলা যাবে। সে সর্বংসহা হয়ে শুধু সব কিছু সহ্য করে যাবে। সারাদিন ঘরের নানা কাজ যে কর্পোরেট অফিসের দশজনের কাজের সমান সেটা স্বামী বুঝবেনা। আর বুঝলেও - একেবারে মন থেকে নিখাঁদ প্রশংসা করবেনা। যদি প্রশংসা করে তবে যে স্ত্রীর বাড় বেড়ে যাবে। শব্দের শক্তি আছে। এই শক্তি শুধু মানুষের দুঃখকে হিল করেনা। অনুপ্রাণিত করে। বাইরের মানুষ কতভাবে অনুপ্রেরণা করবে। পাঠ্য বইয়ে অনুপ্রেরণার গল্প থাকবে। সামাজিক যোগাযোগ মাধ্যমে মোটিভেশনের প্লাবন আছে। কিন্তু একজন স্বামীর সবচেয়ে বড় অনুপ্রেরণার আধার হলো তার স্ত্রী। আর স্ত্রীর হলো স্বামী। তাই, আসল অনুপ্রেরণা বাইরে থেকে না, ঘর থেকেই শুরু হতে হবে। লোক দেখানো হানি হানি আর হাবি হাবি বলে জিকির করা এক কথা । আর একেবারে হৃদয় থেকে কাউকে এপ্রিশিয়েট করা সম্পূর্ণ ভিন্ন কথা। ছোট কাজ হোক , কিংবা বড় কাজ হোক হৃদয় থেকে একজন আরেকজনকে এ্যপ্রিশিয়েট করা শুরু করেন, একজনকে আরেকজনকে শুধু বছরে একবার চকলেট, আর ফুল না। একেবারে নিয়মিতভাবে মর্যাদা দিন, ইজ্জত দিন, সম্মান দিন। এগুলোকে দৈনন্দিন অভ্যাসে পরিণত করুন। দেখবেন- সংসারে যে শুধু একটা পজিটিভ পরিবর্তন আসছে তা না। ধীরে ধীরে যেমন মধুর চাক তৈরি হয় ঠিক তেমনি সংসারে সুখের চাক তৈরি হওয়া শুরু হয়েছে। 
যুগান্তরে পড়লাম মিশিগানের পেট্রোলিয়াম ইন্জিনীয়ার ক্রিশ হ্যাগল এখন মেহেরপুরের কৃষক মোঃ আইয়ুব। শৈশবে অভাবের তাড়নায় বাবা- মায়ের সাথে মেহেরপুরের মেয়ে রহিমা পাড়ি জমান ভারতে। বাবা কারখানার শ্রমিক। মা মেয়ে মানুষের বাড়িতে গৃহস্থালি কাজ করেন। চৌদ্দ বছর বয়সে রহিমার বিয়ে হয়। তিন সন্তানের মা হন। তিন সন্তান সহ রহিমাকে ফেলে স্বামী নিখোঁজ হয়ে যায়। ভারতে বিশেষ সুবিধা করতে না পেরে রহিমার বাবা-মা কেশবপুরের গ্রামে নিজ ভিটেতে ফিরে আসেন। সন্তানদের নিয়ে রহিমার আশ্রয় হয় মোম্বাইয়ের এক বস্তিতে। সেখানে তিনি মানুষের ঘরদোর পরিষ্কারের করে জীবিকার পথ বেছে নেন। অনিল আম্বানির রিলায়েন্স ন্যাচারাল রিসোর্সেস লিমিটেড কোম্পানিতে পেট্রোলিয়াম ইঞ্জিনিয়ার পদে চাকরি নিয়ে ক্রিস হ্যাগল মোম্বাই আসেন। কাজের পর মোটর সাইকেলে চড়ে ঘুরতে বের হয়ে রহিমাকে দেখেন। রহিমার দিকে তিনি অপলক চেয়ে থাকেন। ভালো লাগে। পরদিন- তিনি আবার একই জায়গায় আসেন। এবার রহিমাও কিছু একটা বুঝতে পারেন। পরিচয় হয়। ছয়মাসের মাঝেই ক্রিস হ্যাগল রহিমাকে বিয়ে করেন। বিয়ের পর- ক্রিস হ্যাগলের রিলায়েন্সে চাকুরি শেষ হয়। চায়না যান। সেখানেও তিনি রহিমাকে নিয়ে যান। চায়নায় থাকা অবস্থায় রহিমা খবর পান- দেশের গাঁয়ে পিতা অসুস্থ। স্বামীকে নিয়ে তিনি গ্রামে আসেন। রহিমারা দেশে ফিরার কিছুদিন পর রহিমার বাবা মারা যান। ইতোমধ্যে ক্রিস হ্যাগল মুসলমান হয়ে মোঃ আইয়ুব নাম রেখেছেন। নিজ টাকা দিয়ে ধানি জমি কিনেছেন। ধানের চারা রোপন থেকে শুরু করে পাকা ধান কেটে ঘরে নিয়ে এসে মাড়াই দেয়া সবকিছু রপ্ত করেছেন। বাংলা ভাষা শিখেছেন। একজন প্রকৌশলি নিজেকে একেবারে বদলে গ্রাম বাংলায় কৃষকে পরিণত হয়েছেন। চিন্তা করলাম ক্রিশ হ্যাগল এভাবে কেন বদলে গেলেন! এটা কি তার সাময়িক কোনো মোহ। মোহ কেটে গেলে তিনি আবার আমেরিকায় ফিরে যাবেন। মনে হয় না। এটা তার মোহ না। এটা তার শান্তির ঠিকানা। এই শান্তির ঠিকানায় তাঁর কেটে গেছে এগারোটি বছর। ক্রিশ হ্যাগলের মতে -তার জীবনে প্রাচুর্য্যের কোনো অভাব ছিলোনা। বিলাস ছিলো, ভোগ ছিলো, আনন্দও ছিলো। কিন্তু তার জীবনে যে দুটো জিনিসের বড় অভাব ছিলো তা হলো - একেবারে বিশুদ্ধ ভালোবাসা আর অবিরল প্রশান্তি। রহিমা তাকে নিখাদ ভালোবাসা দিয়েছে। আর গ্রাম বাংলায় প্রকৃতি তাকে এতো শান্তি দিয়েছে- পৃথিবীর অনেক দেশ ঘুরে সে শান্তি তিনি পাননি। ক্রিশ হ্যাগল আর রহিমার এই ঘটনা যেন এক বিশাল জীবন দর্শন। শুধুই রুপের মাঝেই ভালোবাসা নেই। আর শুধু প্রাচুর্য্যের মাঝেই শান্তি নেই। এই ভালোবাসা আর শান্তির জন্যই মানুষ হন্য হয়ে ঘুরে। কেউ পায় , কেউ পায় না। আর যে একবার পায়- তার যে আর অন্য কিছুরই দরকার হয়না। বাংলার এক নিভৃত পল্লীতে রহিমা আর মোঃ আইয়ুবের জীবন সুখে, প্রশান্তিতে কানায় কানায় পরিপূর্ণ হোক। আপনাদের জন্য বুকের গহীন থেকে ভালোবাসা। আপনাদের জন্য ভক্তিপূর্ণ শ্রদ্ধা। 
জীবনটা যেন এক গ্রোসারি কার্ট। কোনো কোনো কার্ট উপচে পড়ছে। আর কেউ শুধু দেখছে, কিন্তু নিতে পারছেনা। সাধ আর সাধ্যের বুঝাপড়া করতে করতেই জীবনটা পার করে দিচ্ছে।
এ্যাকটিভ স্যুটার- হাউ টু রেসপণ্ড। মানে হঠাৎ করে গুলাগুলি শুরু হয়ে গেলে কি করবেন? এই বিষয়ের উপর ছোটখাটো একটা আলোচনা ছিলো। একটা মেয়ে এসে একেবারে হালকা ভাবেই বলে গেলো- ফায়ার এণ্ড রেসকিউ চিফ মিঃ আলবার্ট -আলোচনা করবেন। সবাই বসলাম। এই দেশে আপনি কোনোদিনই বুঝবেন না- কে ডাইরেক্টর, কে ম্যানেজার আর কে ক্লার্ক। সবাই এক। সবাই যার যার পাশে বসেছে। মিঃ আলবার্ট বক্তৃতা শুরু করেছেন। প্রজেক্টরে ভিডিও অন করে দিয়েছেন। হঠাৎ করে, তাঁর মনে হলো - কি যেন ভুলে গেছেন। নিজেই হেঁটে গাড়ি থেকে আনতে গেলেন। না, এতো বড় পদবীর লোক হয়েও তাঁর আশে পাশে কোনো সাঙ্গ পাঙ্গ ছিলোনা। কেউ দৌড়ে গাড়িতে গিয়ে তার জিনিসটি নিয়ে এলোনা। তাকে কোনো ফুলের তোড়া দেয়া হলোনা। উনার আলোচনা শুরু করার আগে কেউ লম্বা বক্তৃতাও দিলোনা। এই জাতির উন্নয়নে তিনি কিভাবে দিনরাত পরিশ্রম করে যাচ্ছেন- সেই ফিরিস্তিও কেউ দিলোনা। সেলফি তোলার জন্য লম্বা লাইনও নিলোনা। এমনকি কাজ শেষ করে চলে যাওয়ার সময় দেখলাম- কেউ তাকে একটু এগিয়েও দিতে গেলোনা। তাই বলে তাকে এতোটুকু অসম্মান করা হয়নি। আবার দেবতার মতো অর্চনাও করা হয়নি। কিন্তু, নিজ দেশে যেটা আমরা করি সেটা হলো- হয় পূজা-অর্চনা না হয় গালি, ভর্ৎসনা। যার ক্ষমতা বেশি আমরা তাকে পুজা করি। আর যার কোনো ক্ষমতা নেই -দূর্বল তাকে আমরা ভর্ৎসনা করি। আসল সম্মানটা আমরা তেমন করিনা।সম্মান করা হলো- সার্বজনীন। যে সম্মান করবে সে সবাইকেই করবে। কে সবল আর কে দূর্বল সেটা সে কখনোই চিন্তা করবে না। একজন ডিসি এসপি, সচিব অবশ্যই সম্মানের। তারা মেধাবী। লাখো ছাত্রের সাথে প্রতিযোগিতা করে তারা এই পদে এসেছেন। সম্মান অবশ্যই করতে হবে। কিন্তু , আমরাতো তাদের সম্মান করিনা। আমরা তাদের পূজা করি। আমাদের রক্তের মাঝে মিশে আছে একটা দাস ভাব। আর প্রজা হয়ে থাকার মনোভাব। একজন ডিসি নতুন জেলায় গেলে বিভিন্ন সংঘটন থেকে দলে দলে তাকে ফুল নিয়ে বরণ করতে হবে কেন? উনি উনার কাজ করতে এসেছেন। বর হয়েতো আর আসেননি। যে ফুল দিয়ে বরকে বরণ করতে হবে। সিটি করপোরেশানে যখন নতুন সুইপার আসে- তাকেতো ফুল দিয়ে বরণ করেন না। বলবেন- ডিসি আর সুইপার কি এক হলো? জ্বিনা এক হলো না। তবে, প্রতিটি কাজই সম্মানের , প্রতিটি মানুষই সম্মানের। মানুষ হিসাবে এক মানুষ আরেক মানুষকে সম্মান করবে-সেটাইতো নিয়ম। একবার দেশের এক এয়ারপোর্টে- দেখি মানুষের ভিড়। কোন দলের কোন বড় নেতা না কি ছোট নেতা কে জানে। বিদেশ থেকে দেশে ফিরেছেন। পুরো এয়ারপোর্ট জুড়ে দলে দলে ভীড়। ফুলের মালা দিয়ে বরণ। হ্যান্ডশেক করার জন্য ধাক্কাধাক্কি। বাইডেন প্রেসিডেণ্ট হওয়ার পরও মনে হয় তাকে নিয়ে এতো ধাক্কাধাক্কি হয়নি। এতোগুলো ফুলের মালা তার গলায় ওঠেনি। যে ডিলওয়ার রাজ্যের তিনি অধিবাসী সেখানে মনে হয়- তাকে অভ্যর্থনা জানানোর জন্য কোনো একটা গেটও হয়নি। যে টিকা আবিষ্কার করেছে তার পাশেও মনে হয় এতো মানুষ ভীড় করেনি- দেশে একজন নেতার- টিকা নেয়ার সময়- আশে পাশে তার সাঙ্গ পাঙ্গরা যেভাবে ভিড় করেন। কেউ নাগরিক হয়েই স্বাধীন ভাবে বাঁচতে চায়। আর কেউ সামান্য সুযোগ সুবিধার আশায় একটা দাস জীবনেই অভ্যস্ত হয়ে যায়।
"দেশি ভাইয়ের ফায়ার ট্রাক" কালা আঁধার রাতে নিউ জার্সির এক কারখানা দাউ দাউ করে আগুনে জ্বলছে। আমেরিকার কাজ কারবারই আলাদা। ঘটনা স্থলে হাজির হয়ে গেছে ফায়ার ট্রাক। কিন্তু আগুন নিভছে না। প্রতিষ্ঠানের প্রেসিডেন্টও তড়িঘড়ি করে উপস্থিত। তাঁর ঘোষণা। কারখানা পুড়ে ছাই হয়ে গেলেও সমস্যা নাই। কারখানা নতুন করে বানানো যাবে। কিন্তু যে ম্যানুয়ালের মাধ্যমে কারখানার মেশিনগুলো চলে - সেই ম্যানুয়ালটা যদি পুড়ে যায়। তাহলে সব শেষ। প্রেসিডেন্ট ঘোষনা দিলেন -জ্বলন্ত কারখানার ভিতর থেকে যে ম্যানুয়ালটা উদ্ধার করে নিয়ে আসতে পারবে- তাকে বিশহাজার ডলার পুরষ্কার দেয়া হবে। কিন্তু আগুনের এই নরকের ভিতরে ঢুকার সাহস কারো হচ্ছেনা। নানা জায়গায় ফায়ার ডিপার্টমেন্টকে কল করা হলো। ফায়ার ট্রাকগুলো ছুটে আসছে। পার্ক করছে। ওয়াটার হোস নিয়ে দৌড়াদৌড়ি করছে। কিন্তু কেউ ভিতরে ঢুকার সাহস পাচ্ছেনা। প্রেসিডেন্ট ঘোষনা দিলেন- পুরষ্কার এখন পণ্চাশ হাজার ডলার। ঠিক এমন সময় দেখা গেলো- রকেটের গতিতে আরেকটি ফায়ার ট্রাক এগিয়ে আসছে। অদম্য সাহস। কোনো বাধাই মানছেনা। সব ভয় , বাধা তছনছ করে জ্বলন্ত কারখানার ভিতর ঢুকে গেছে। চারদিক থেকে জয়োল্লাস। এক দেশি ভাইয়ের ফায়ার ট্রাক। আপনার নিশ্চয়ই প্রশ্ন জাগছে- এটা যে দেশি ভাইয়ের ফায়ার ট্রাক সেটা বুঝলেন কেমনে? আমিও প্রথমে বুঝি নাই। ঘটনার একেবারে শেষে গিয়ে বুঝছি। দূর্দান্ত সাহসী ভাই- ম্যানুয়াল নিয়ে বের হয়ে এলেন। প্রেসিডেন্ট বললেন- পণ্চাশ হাজার ডলার দেয়ার কথা বলেছিলাম। সেটা দিবোনা। কারণ- এটা আসলে পণ্চাশ হাজার ডলারের কাজ না। মাত্র এক মিনিট সময় লেগেছে আপনার এই কাজটি করতে। আর এক মিনিট দেরি হলেই এই ম্যানুয়াল আর উদ্ধার করা যেতোনা। আমারও হার্ট এ্যাটাক হয়ে যেতো। এই এক মিনিটে আপনি শুধু ম্যানুয়াল উদ্ধার করেন নি। আমারও জীবন বাঁচিয়েছেন। তাই, আপনাকে পণ্চাশ হাজার ডলার না দিয়ে পুরো এক লক্ষ ডলারই পুরষ্কার দিচ্ছি। টিভি ক্যামেরা এসে গেছে। দূর্দান্ত সাহসী ভাইয়ের চারপাশে ভিড় করেছে। একজন জানতে চাইলেন- প্লিজ টেল মি- হুয়াট আর ইউ গুয়িং টু ডু উইথ অল দ্যাট মানি ? উইল ইউ বায় এ লাক্সারিয়াস কার অর টেইক এ্য ভেকেশন? রাখেন মিয়া-আপনার গাড়ি, বাড়ি, ভেকেশন। এসবের আমি গোষ্ঠি কিলাই। আগে আমি এই গাড়ীর ব্রেক ঠিক করুম। 
কখনো তৃণভূমে, কখনো পাহাড়ি উঁচু -নীচু পথে দৌড়াতে দৌড়াতে ক্লান্ত খরগোশ। বৃক্ষ বলে- কি হয়েছে তোমার? এতো অধীরতা কিসের?? কেন তোমার এই পেরেশানি। আর বলোনা। কচ্ছপের সাথে দৌড়ে হেরে গিয়েছিলো-আমার কোনো এক পূর্বসূরি। কী আজব ব্যাপার বলো- সেই গল্প এখনো মানুষের মুখে ফিরে। এটা মেনে নেয়া যায়না। তাতে কি হয়েছে? সেই হারানো রেস আবার শুরু করেছি। কেন? কারণ- এবার আমি বিজয়ী হতে চাই। কেন বিজয়ী হতে চাও? কারণ জঙ্গলের সবাইকে দেখিয়ে দিতে চাই- আমিই দ্রুতগামী। আমিই প্রথম। আসলে আমিই সেরা। তাতে কি হবে? একটা মেডেল পাবো। মেডেল পেলে কি হবে? স্ট্যাটাস বাড়বে। তাতে কি হবে? স্ট্যাটাস বাড়লে সম্মান বাড়বে। আয় বাড়বে। আয় বাড়লে বেশি বেশি খাবারও জুটবে। বৃক্ষ সবুজ উপত্যকাটা দেখিয়ে বলে- তোমার জন্য ওখানে অনেক খাবার পড়ে আছে। তৃষ্ণা নিবারণের জন্য ঝরণায় জল আছে। তাতে, কি। "এই পৃথিবীতে সবচেয়ে দ্রুতগামী খরগোশ হিসাবে- ইতিহাসে আমি স্মরণীয় হতে চাই। আজ থেকে হাজার বছর আগে সবচেয়ে দ্রুতগামী হরিণের নাম, সবচেয়ে দ্রুতগামী বাঘের নাম, সবচেয়ে দ্রুতগামী হাতির নামটা কেউ স্মরণ করতে পারে। না পারেনা। আজকে তোমাকে কচ্ছপ চ্যালেন্জ জানিয়েছে। কালকে তোমাকে সাপ চ্যালেন্জ জানাবে। পরশু তোমাকে হরিণ চ্যালেণ্জ করবে। তুমি কতজনের চ্যালেণ্জ মোকাবিলা করবে। তুমি কতজনের সাথে রেসে দৌড়াবে। আর কতগুলো রেসে তুমি জিততে পারবে। তোমার জন্মই কি হয়েছে-শুধু রেসে জিতার জন্য। এই রেসে দৌড়াতে দৌড়াতে তোমার গোটা জীবন চলে যাবে। বিনিময়ে জঙ্গলের সবাইর কাছ থেকে শুধু একটা মেডেল আর বাহ্বা পাবে। এই রেসটাই কি তোমার জীবন? আমিতো এভাবে ভেবে দেখিনি। না দেখারই কথা। কারণ- একটা রেসের মধ্যে সবাইকে ব্যতিব্যস্ত রাখাতে পারাটাই যে নিয়ম হয়ে দাঁড়িয়েছে। সবাই ছুটছে। সবাই একটা রেসের ঘোড়া হয়ে দৌড়াচ্ছে। কার আগে কে যাবে। কার আগে কে গন্তব্যে পৌঁছাবে। কে সবচেয়ে সেরা- কার আগে কে এটা প্রমান করবে। কেউ বাড়ি বানিয়ে প্রমাণ করছে-আমিই সেরা। কেউ গাড়ি কিনে প্রমাণ করছে আমি সেরা। কেউ মেডেল পেয়ে বলছে-আমিই সেরা। আমার ছায়ায় একটু বসো। তোমাকে একজনের গল্প বলি। তার নাম -আলেকজান্ডার। আলেকজান্ডার ছুটতে ছুটতে ভারত পর্যন্ত এসেছে। সেখানে এক ঋষির সাথে তার দেখা। ঋষি বলেন- এতো ছুটছো কেন? সময় নেই। দাঁড়াবার সময় নেই। যত দ্রুত পারি -ভারত জয় করতে হবে। তারপর কি হবে? তারপর চীন জয় করবো। তারপর ? তারপর বিশ্রাম নিবো । তা, আপনি কি করছেন? ঋষি হেসে বলেন- আমিতো বিশ্রামই নিচ্ছি। জানো, গ্রেট হতে গিয়ে এতো বেশি সে ছুটেছে- শুধু বিশ্রামটুকুই পায়নি। বিশ্রাম নেয়ার সময় পাওয়ার আগেই সময় তাকে নিয়ে গেছে। আরেকজন নেপোলিয়ান। সে বলেছে--পাঁচ মহাদেশকে হয়তো পায়ের নীচে রাখতে পারি। কিন্তু শুধু একটা রাত নিশ্চিন্তে ঘুমোতে পারিনি। চোখে যখনই ঘুম আসে তখনই মনে হয়- এই বুঝি রাজ্যটা অন্যের হস্তগত হলো। একেকজনের একেক রেস। কারো -যুদ্ধ জয়ের রেস। কারো রাজ্য বাড়ানোর রেস। কারো সবচেয়ে ধনী হবার রেস। কারো জনপ্রিয় হবার রেস। কারো চিরদিন ক্ষমতায় ঠিকে থাকার রেস। এই রেসের মাঝেই সময় হুইসেল বাজিয়ে দেয়। টেন দেয় এমন এক যতির চিহ্ন - এরপর, দুনিয়ার সব রেসের ঘোড়া এক করেও কেউ আর এক কদম সামনে এগোতে পারেনা। তোমাকে এক কবির কথা বলি শুনো। কবির নাম হলো বব মার্লি। বব মার্লির একটা বিখ্যাত লাইনঃ যেই মুহুর্তে তুমি রেস থেকে নিজেকে দূরে রেখেছো- সেই মুহুর্তেই তুমি পৃথিবীর সেরা রেসে বিজয়ী হয়ে গেছো। বাহঃ চমৎকার কথা তো। তা, এখন তুমি কি করতে চাও? আমি বটের ছায়ার নীচে বিশ্রাম নিতে চাই। ঝরণা পাড়ে গিয়ে একটু খেলতে চাই। মলয়নিলয়ে একটু আস্বাদিত হতে চাই। এই রেস বিজয়ের উন্মাদনা থেকে দূরে থাকতে চাই। সেটা তুমি চাইলে এই মহুর্তেই পারো। খরগোশ একটা ঝরণা পারে যায়। গিয়ে দেখে প্রজাপতি ওড়ছে, মৌমাছি গুণ্জরণ করছে, বাতাসের সন্তরণ হচ্ছে, সমীরণ বইছে, ঘুঘু ডাকছে, দুটো পাখি ঝরণার জলে স্নান করছে, বনের ফুলগুলো দুলছে। তারা অবাক হয়ে খরগোশকে দেখে বলে। কি ব্যাপার। তোমার না আজ কচ্ছপের সাথে রেস ছিলো? রেসে না গিয়ে এখানে কি করছো। খরগোশ বলে- এসব বৃথা। বড়ই অর্থহীন। জীবনে এই মুহুর্তটাই আসল। প্রতিটি মুহুর্তের যোগ ফলটাই জীবন। আর এই ছোট এই জীবনে শুধু রেসের মাঠে দৌড়ে দৌড়ে জীবনটা শেষ করতে চাইনা। কে বাহ্বা দিলো , কে বাহ্বা দিলোনা- তাতেও আমার আর কিছুই আসে যায়না। কেউ যে তোমাকে কোনো মেডেল দিবেনা। তাতে কিবা আসে যায়। কোন আম গাছ প্রথম মিষ্ট ফল দিয়েছিলো। সে কি কোনো মেডেল পেয়েছিলো। মেডেল না পেলেও তার কিছু আসে যায়না। তার কথা কেউ মনে রাখলে কিংবা না রাখলেও তার কিছুই আসে যায় না। কিন্তু সবাই যে বলবে খরগোশ হেরে গিয়েছিলো। হ্যাঁ সেটা বলবে। কিন্তু হয়তো এই গল্পটিও একজন আরেকজনের কাছে পৌঁছে দিয়ে বলবে- একটা খরগোশ ছিলো যে রেসে জিততে পারেনি। কিন্তু জীবনে জিতে গেছে। সে মেডেল পায়নি। কিন্তু সে তার জীবনটাই ফিরে পেয়েছে। 
