যে কোনও কারণেই হোক,নিজের দোষে, বা অন্যের দোষে, দুর্ঘটনায় অথবা দুর্ঘটনায় নয়, পশ্চিমবঙ্গের মূখ্যমন্ত্রী মমতা বন্দোপাধ্যায় পায়ে আঘাত পেয়েছেন। হাসপাতালে শুয়ে আছেন পায়ে বিশাল এক ব্যান্ডেজ নিয়ে। দেখে কষ্ট হলো। আমি জানি হাড় ভাঙলে বা অ্যাংকেল স্প্রেইন হলে কী মারাত্মক যন্ত্রণা হয়। দু তিনবার আমার হয়েছে। যন্ত্রণায় আকাশ বাতাস কাঁপিয়ে চিৎকার করার কথাও আমার মনে আছে। মমতা বন্দোপাধ্যায় আমাকে কলকাতায় প্রবেশ করতে দেন না জানি, মুসলিম মৌলবাদীদের সঙ্গে আঁতাত করেন জানি, টিভিতে আমার লেখা মেগা সিরিয়াল প্রচার করতে দেননি --- তারপরও আমি অসুস্থ মমতার প্রতি সহানুভূতি প্রকাশ করেছি। করেছি বলে কেউ ভালো বলছে, কেউ আবার খারাপ বলছে, কেউ কেউ তিরস্কার করছে, বলছে আমি নাকি তৃণমূলে যোগ দিয়েছি। কেউ বলছে মমতা বন্দোপাধ্যায় নাটক করছেন, এমন নাটক তিনি প্রায়ই করেন। বলছে দুর্ঘটনায় তিনি আঘাত পেয়েছেন, কেউ তাঁর ওপর আক্রমণ করেনি। দুর্ঘটনার তথ্যই , আমি মেনে নিচ্ছি, সঠিক। যখন আমি সহানুভূতি প্রকাশ করেছিলাম, তখন পর্যন্ত খবর ছিল যে ভিড়ের মধ্যে তাঁর ওপর কে বা কারা আক্রমণ করেছে। যখন পুলিশ জানালো এ নিতান্তই দুর্ঘটনা, আমি কি সহানুভূতি তুলে নেব? না, নেব না। মমতা বন্দোপাধ্যায়ের সঙ্গে আমার অমিল আছে, তাঁর রাজনীতির কিছু পদ্ধতি আমি অপছন্দ করি, কিন্তু অসুস্থ হয়ে যখন তিনি শয্যাশায়ী, আমি তাঁর আরোগ্য কামনা করবোই, যে যত অপবাদই দিক আমাকে।
মমতা বন্দোপাধ্যায়ের এই করুণ অবস্থা দেখে আমার খুব কষ্ট হচ্ছে। ভিড়ের মধ্যে, শুনেছি, কিছু লোক তাঁকে আক্রমণ করেছে। গোঁড়ালির হাড়, লিগামেন্ট, ডান কাঁধ --- সবখানে আঘাতের চিহ্ন। আমাদের ভোলা উচিত নয় যে পুরো ভারতে তিনিই একমাত্র মূখ্যমন্ত্রী, যিনি পুরুষ নন। তিনি চান বা না-চান, এই পুরুষের সমাজে তাঁর দ্বিগুণ নিরাপত্তা দরকার।
নানান ঘাটের জল খাওয়া সাপ খোপ নিয়ে বিজেপি কী করবে সেটাই ভাবছি। সাপ, তাও আবার পদ্ম গোখরা, কাকে ছোবল মারতে গিয়ে কাকে মারে, কে জানে! কেন যে বেচারারা কেঁচো খুঁড়তে গিয়েছিল!
সেদিন আমাকে এক বন্ধু বললো যে তার করোনা হয়েছিল, কিন্তু সামান্য একটু জ্বর ছিল একদিন, তারপর সেরে গেছে, যদিও টেস্টে দেখা গেছে তার কভিড পজিটিভ। বললো, সুতরাং সে বিশ্বাস করে না করোনা কোনও খারাপ ভাইরাস। কভিডকে রোগ বলেই ধরছে না সে। তো আমি বললাম ‘তুমি কি শুধু তোমার কথাই ভাববে, ২৬ লাখ লোক যে এই রোগে মারা গেল তাদের কথা ভাববে না? তুমি তো এত স্বার্থপর, জানতাম না। তোমার রোগ প্রতিরোধ ক্ষমতা ভালো, তাই তুমি গুরুতর অসুস্থ হয়ে পড়নি। কিন্তু সবার তো তোমার মতো প্রতিরোধ ক্ষমতা নেই। তাদের রক্ষা করার জন্যই তো টিকা নেবে। ‘মানুষ শুধু নিজের গণ্ডিটা দেখে, নিজের গণ্ডিটা ভালো থাকলেই মনে করে সব ভালো। সারা পৃথিবীতে গণকবর কতগুলো খোঁড়া হয়েছে, সে হিসেব কেউ রাখতে চায় না।
২০০৮ সালে যেদিন ফ্রান্সের মন্ত্রণালয় থেকে আমাকে সিমোন দ্য বোভোয়া পুরস্কার দেওয়া হয়েছিল। আমার ডানে জুলিয়া ক্রিস্টেভা, পুরস্কারের প্রতিষ্ঠাতা। আমার বাঁয়ে রামা য়াদে, ফরাসি পররাষ্ট্র এবং মানবাধিকার মন্ত্রণালণের উপ-মন্ত্রী। 
নারী দিবসে আমার আজ আলাদা করে কিছু বলার দরকার নেই। আমার প্রতিটি দিনই নারী দিবস। প্রতিটি দিনই অবহেলিত মানুষ দিবস, প্রতিটি দিনই অবহেলিত পশু দিবস, অবহেলিত শিশু দিবস, অবহেলিত প্রকৃতি দিবস, আমার প্রতিটি দিনই সত্যের জন্য, সুন্দরের জন্য জেগে ওঠার দিবস, আমার প্রতিটি দিনই অসত্য, অন্যায়, অত্যাচার, অনাচার, অসাম্যের বিরুদ্ধে প্রতিবাদের দিবস। 
--মমতা দিদি টোপ দিলে টোপ কে গিলবে? --কে আবার? আব্বাস সিদ্দিকী। --টোপ গেলার আশায় কে বসে আছে? --কে আবার? আব্বাস সিদ্দিকী। --এতে সুবিধে কার? --কার আবার? আব্বাস সিদ্দিকীর। --ও না ব্রিগেডে ছিল! জোটে যোগ দিয়েছে! --দিদি ডাকলে সব ফেলে দিদির কোলে চলে আসবে। ক্ষমতার হাতছানি উপেক্ষা করতে নামকরা বুদ্ধিজীবীরাও পারেননি। --ব্রিগেডে কোন দলের লোক বেশি ছিল? --্কোন দলের আবার? আব্বাস সিদ্দিকীর। --সিপিএম-কংগ্রেসের চেয়ে বেশি লোক আব্বাস সিদ্দিকীর একার। ঠিক কি না বেঠিক? --ঠিক। ঠিক। --আব্বাস সিদ্দিকীর পারিবারিক পীরব্যবসা মূলত কী ব্যবসা? --পড়া পানি দেওয়া, তাবিজ কবজ দেওয়া, দোয়া দরুদ পড়ে ফুঁ দেওয়া .. -- ও মাই গড। এ তো কুশিক্ষা আর কুসংস্কারের ব্যবসা। ও মাই গড। --রাখো তোমার ও মাই গড। এই আব্বাস সিদ্দিকীকে জোটে পেতে দেশের দুই জাতীয় দল মরিয়া। এ লজ্জা কোথায় রাখি। --বুঝেছি, সিপিএম যে করেই হোক বিজেপিকে রুখতে চাইছে! --বিজেপিকে নয় সোনা, রুখতে চাইছে তৃণমূলীদের। সিপিএম তৃণমূলীদের যত ঘৃণা করে, তত ঘৃণা বিজেপিকে করে না। --তাই বুঝি? --হ্যাঁ তাই। তাইতো মুসলমানের ভোট ভাগ করছে। কিছু পাবে তৃণমূল, কিছু পাবে সিপিএম-কংগ্রেস-আব্বাস জোট। --বিজেপি জিতলে সিপিএমের লাভ কী? --পশ্চিমবঙ্গে তৃণমূলের চেয়ে দুর্বল দল বিজেপি। সুতরাং সিপিএম ভাবছে বিজেপির বিরুদ্ধে লড়াই করা সহজ হবে সিপিএমের। --এইসবের চক্করে জাতে উঠলো কে! --কে আবার? আব্বাস সিদ্দিকী। --ওদিক থেকে আবার আব্বাস সিদ্দিকীই হয়তো সিপিএম আর কংগ্রেসকে পাড়ে ওঠাচ্ছে। ওরা তো ডুবে গিয়েছিল। -- পীরের দয়ায় বাঁচতে চাইছে। ওরে আমার সেক্যুলার! --আব্বাস সিদ্দিকীও তো দলের নাম সেক্যুলার রেখেছে। --সেক্যুলার মানে যে উইদাউট ধর্ম, ধর্মকে বাদ রাখা, লোকটা কি জানে? ধর্ম বেচে খাচ্ছে, নাম তার সেক্যুলার! বলে না কানা ছেলের নাম পদ্মলোচন! --অশিক্ষিত লোকেরা তো এইসব সংজ্ঞা জানে না। তারা মনে করে মুসলমান মানেই সেক্যুলার। ভোট তো তারাই দেবে। --ভোটারদের মধ্যে অশিক্ষিতর সংখ্যা বরাবরই বেশি। --আর পলিটিশিয়ানদের মধ্যে কাদের সংখ্যা বেশি? --কাদের আবার? চতুরদের। --কারেকশান, দূরদৃষ্টিহীন চতুরদের। --মেনে নিচ্ছি, জাঁহাপনা। --উফ। --উফ কেন? --ভবিষ্যত যে কী হবে! --ভবিষ্যত কি আর আকাশ থেকে পড়ে বাপু! ভবিষ্যত তো আমরা তৈরি করি। এই যে করছি। বাম হয়ে যাচ্ছে ডান, ধর্মান্ধ হয়ে যাচ্ছে সেক্যুলার, নির্বাচন হয়ে যাচ্ছে বাণিজ্য। --ভুগবে কারা? --কারা আর? আমজনতা। --অবশ্য এ নতুন কিছু নয়। চিরকাল আমজনতাই ভোগে।
শেখ হাসিনার লোকেরা ১০ মাস ধরে অত্যাচার করে করে পরিবেশকর্মী এবং লেখক মুশতাক আহমেদকে মেরে ফেলেছে। ১০ মাস ধরে অত্যাচার করে করে কার্টুনিস্ট কবীর কিশোরকে আধমরা করে রেখেছে। কী দোষ ছিল ওঁদের? দোষ একটাই, ওঁরা কেন ওঁদের লেখায়, আঁকায় শেখ হাসিনার সমালোচনা করলেন! হীরক রানী যত অন্যায়ই করুন, ও নিয়ে কথা বলা যাবে না। নিজেকে রক্ষার জন্য তাই হীরক রানী নানা রকম নিরাপত্তা আইন বানাচ্ছেন। ৭৫ বছর বয়স, তিনি আর কতকাল ক্ষমতার আরাম ভোগ করতে চান কে জানে। স্তাবকেরা, যেহেতু তাঁদের জন্য কেবল ভোগই আছে, ভোগান্তি নেই, নিশ্চিন্তে নির্ভাবনায় ইনিয়ে বিনিয়ে অথবা তর্জন গর্জন করেই শেখ হাসিনা যা করেছেন ঠিক করেছেন বলে প্রচার করছেন। ভারতের কিছু লোকও, লক্ষ করেছি, শেখ হাসিনা দেশের সর্বনাশ কতটা করছেন তা তলিয়ে না দেখে, উনি শেখ মুজিবের কন্যা, উনি পাকিস্তানের দোসর রাজাকারদের ফাঁসি দিয়েছেন, উনি নেমে গেলে পাকিস্তানপন্থী জামাতিরা ক্ষমতায় চলে আসবে, সুতরাং উনি যা করেন সব মঙ্গলের জন্য করেন বলে নমস্কার করে চলে যান। শেখ হাসিনা পদ থেকে নেমে গেলে জামাতি-বিএনপি ক্ষমতায় চলে আসবে, জুজুর ভয় দেখানো হচ্ছে বহুকাল। জামাতি-বিএনপির চেয়ে হাসিনা কোন দিক দিয়ে ভালো? কী সর্বনাশ হাসিনা করেননি যেগুলো করতে পারতো জামাতি-বিএনপি? কওমী মাদ্রাসার ডিগ্রিকে বিশ্ববিদ্যালয়ের ডিগ্রির সমমর্যাদা দেওয়া, বাঙালিসংস্কৃতি বিদেয় করে দেশ জুড়ে ওয়াজসংস্কৃতি চালু করা, মসজিদ মাদ্রাসায় দেশ ছেয়ে ফেলা, সিলেবাসগুলোর খৎনা করা, হিন্দুদের ওপর, পাহাড়িদের ওপর, আদিবাসিদের ওপর বাঙালি মুসলমানের অত্যাচার দেখেও না দেখার ভান করা, নিজের সমালোচকদের শূলে চড়ানো --- এমন তো দেশের চরম শত্রু-দলও কখনও করবে বলে পরিকল্পনা করেনি। জামাতি দখল করবে ক্ষমতা? জামাতি কোথায় এখন? সব তো আওয়ামী লীগে নাম লিখিয়েছে। আওয়ামী লীগ এখন কার্যতই জামাতি লীগ।
আমার জন্মের আগে থেকেই আমার নানার বাড়িতে নিজস্ব ক্যামেরায় ফটো তোলা হতো। স্টুডিওতে গিয়ে ফটো তোলার চল তো ছিলই। এই ফটোটায় আমার বাবা মাঝখানে, বাবার বাঁপাশে আমার বড় মামা, আর ডানে ইদ্রিশ মামা, যে মামা বড় হয়ে পরে মুক্তিযুদ্ধ করেছিলেন। এই ফটোটির পেছনে তারিখ দেওয়া নেই। অনুমান করছি এটি ষাটের দশকের ফটো। পেছনে লেখা ইদ্রিশ, রজব, সিদ্দিক, মিনার্ভা স্টুডিও। এর মানে এই তিনজন মিনার্ভা স্টুডিওতে গিয়ে এই ফটোটি তুলে এসেছেন। তখন এমনই, যার যখন খুশি স্টুডিওতে গিয়ে ফটো তুলতো।ফটো তিনদিন বা চারদিন পর স্টুডিও থেকে নিয়ে আসতো। এই চলটি আমি বড় হওয়া পর্যন্ত ছিল। ঈদের দিন আমরা ছোটরা কসকো সাবান মেখে গোসল করে নতুন জামা জুতো পরে মুখে স্নো পাউডার মেখে চোখ কাজল দিয়ে বসে থাকতাম, ( আমার ছোট খালাই এই সাজানোর কাজটি করতো, আমার বাবা এমনিতে কোনও সাজগোজ সহ্য করতো না। কিন্তু চোখে কাজল পরা বছরে দু'বারই অ্যালাও করতো, সে দুটো ঈদে।) বাবা আমাদের স্টুডিওতে নিয়ে যেতেন ফটো তুলতে। ছোটবেলায় ওটি বাঁধা ছিল। ছোটবেলায় বড় মামার হাতে ক্যামেরা দেখছি, তাঁর নিজের ক্যামেরা। এরপর দেখেছি দাদার হাতে। দাদা মাধ্যমিক দেওয়ার পর নিশ্চয়ই ক্যামেরাটা পেয়েছিল, হয়তো মা টাকা জমিয়ে কিনে দিয়েছিল, নয়তো বাবার কাছেই আবদার করে করে পেয়েছিল। এরপর তো দাদা বড় হয়ে আরও ভালো ভালো ক্যামেরা কিনেছে। দাদা সুদর্শন ছিল, সাজগোজও করতো ভালো। দাদার ছিল ভীষণ ফটো তোলার শখ। নিজে একা একাই স্টুডিওতে গিয়ে নানা স্টাইলের ফটো তুলতো। আমাদের বাড়ির আশেপাশে বেশ কিছু স্টুডিও ছিল তখন। ঢিল ছোড়া দূরত্বে ছিল চিত্ররূপা স্টুডিও। আমরা হেঁটে হেঁটে চলে যেতাম স্টুডিওতে। নতুন জামা, নতুন জুতো, নতুন সান গ্লাস, ব্যস ফটো তুলতে হবে। মন ভালো, , ফটো তুলতে হবে। দাদা তো 'শেষের কবিতা' বইটি পড়া শেষ করে, কায়দা করে কাশ্মীরী শাল গায়ে জড়িয়ে বইটি হাতে নিয়ে ফটো তুলেছিল। চিত্ররূপা স্টুডিওর নিরঞ্জন'দার সঙ্গে দাদার সখ্য হয়ে গিয়েছিল। বাকিতেও ফটো তুলতে পারতো। দাদার বড় বড় অ্যালবাম ভরা থাকতো ফটোতে। নার্সিসিস্ট ছিল দাদা? আমি বলবো সৌন্দর্যের পূজারী ছিল। দাদা তাঁর বোনদের নিয়েও স্টুডিওতে যেত। আমার সুন্দরী বান্ধবীদেরও নিয়ে গেছে স্টুডিওতে ফটো তুলতে। তখনও আমি স্কুলের গণ্ডি পেরোইনি। দাদার কাছ থেকে আর্ট কালচার শিখেছিলাম আমি। দাদা শুধু ফটোই তুলতো না। দাদা তরুণ বয়সে গল্প-কবিতার বই পড়তো, কবিতা লিখতো, সাহিত্য পত্রিকা ছাপাতো, সিনেমায় যেতো, গান শুনতো, বাজনা বাজাতো, আবৃত্তি করতো, রেকর্ড প্লেয়ারে নাটক রেকর্ড করতো, কাপড়ে আসবাবে ডিজাইন করতো । মূলত শিল্পী ছিল। দাদার পদাঙ্কই আমি অনুসরণ করেছিলাম। দাদা যা যা করতো, সবই পরে আমি করেছি। আমি চালিয়ে গেছি, দাদা থেমে গেছে। হাতে টাকা এলে পরে আমি ক্যামেরা কিনেছি। জীবনে কত যে ক্যামেরা কিনেছি, হিসেবের বাইরে। আমার তোলা শত শত সেই ফটো কোথায় এখন? আমাদের বাড়ি 'অবকাশ' ছিল উইপোকার রাজ্য, তারা ভুরিভোজ করেছে। সব তো আর করেনি, তবে আমার অনুমান-- জীবনের সমস্ত ফটোর ৪০ ভাগ উইপোকা খেয়েছে, ৫৯ ভাগ মানুষ খেয়েছে, ১ ভাগ পড়ে আছে এই অভাগার কাছে।
এ এফ পি বলছে দু লক্ষ,অন্য সংবাদ সংস্থা বলেছে, লং মার্চের পর সাড়ে তিন বা চার লক্ষ মুসলমান জড়ো হয়েছিল আমার ফাঁসির জন্য। সরকারকে সময় দিয়েছিল, ওই সময়ের মধ্যে আমাকে ফাঁসি না দিলে তারা নিজেরাই আমাকে হত্যা করবে। ব্যানারের ছবিতে দেখা যাচ্ছে আমার গলায় ফাঁসির দড়ি, জিভ বেরিয়ে এসেছে।
