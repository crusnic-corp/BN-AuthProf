#নগদ_৫০_টাকা_শুভেচ্ছা_উপহার টাকার অঙ্ক বড় কথা নয়; করোনার এ দুঃসময়ে সহানুভূতি নিয়ে সবাই সবার পাশে দাঁড়ানোই বড় কথা। যারা আদর্শ’র স্টল থেকে আমার বই কিনতে চান, তারা আমার বইসহ যে কারো ৫০০ টাকার বই কিনলেই আমার পক্ষ থেকে পাচ্ছেন নগদ ৫০ টাকা শুভেচ্ছা উপহার! বি.দ্র. উপহারটি পেতে বই কিনে স্টল কর্মীদের পোস্টের এই ভার্চুয়াল শুভেচ্ছা কার্ডটি দেখালেই হবে।
গল্প : #একমুঠো_সোনালি_রোদ (পর্ব : ছয়/শেষ পর্ব) একদিন দুপুরে বিছানায় শুয়ে বই পড়ছিল সামির। সুমেহরা টলতে টলতে শোবার ঘরে এল। ধীর পায়ে এসে দুম করে বিছানায় পড়ে গেল। তার মাথা সামিরের পেটে। পা বিছানার বাইরের দিকে। সামির দ্রুত উঠে দাঁড়াল। চেঁচিয়ে বলল, 'এটা কী করলে তুমি! এভাবে হুট করে কেউ শুয়ে পড়ে?' সুমেহরা জবাব দিলো না। একটু নড়লও না। আগের মতোই পড়ে রইল। চুপচাপ। তখনও চোখ মেলে তাকিয়ে আছে। সামিরের সন্দেহ হলো। সুমেহরার কাছে গিয়ে বলল, 'এ্যাই সুমেহরা, কী হয়েছে তোমার? এ্যাই, শুনতে পাচ্ছো আমার কথা?' মিনিটখানেক বাদে সুমেহরা উঠে বসল। ধীর স্বরে বলল, 'কিছু হয়নি।' সামিরের বিশ্বাস হয়নি। কিছু না হলে এমন করবে কেন! সে নিশ্চয়ই কিছু একটা লুকাচ্ছে। এদিকে দিন দিন সুমেহরার অসুখ আরো বেড়ে যায়। সে প্রায়ই কেমন যেন হয়ে যায়। মাঝে মাঝে দুম করে বিছানায় টলে পড়ে। সামির কিছু জানতে চাইলেও এড়িয়ে যায়। একদিন রাতে সুমেহরা রান্না করছিল। হঠাৎ তার মাথাটা কেমন যেন ঘুরতে শুরু করল। হাত কাঁপছে। বুক কাঁপছে। চোখ দু'টো অন্ধকার হয়ে আসছে ক্রমশ। দাঁড়িয়ে থাকা আর সম্ভব হলো না। দেয়ালে হেলান দিয়ে বসে রইল। মা ঘুমিয়ে পড়েছেন। তাকে ডাকার শক্তিটুকু সুমেহরার নেই। এদিকে সামির বাইরে। কোথায় যেন বেরিয়েছিল সেই সন্ধ্যায়। এখনও আসেনি। ফাঁকা বাসায় সুমেহরা আর মা। এদিকে সুমেহরার যে মনে হচ্ছে, সে মরে যাবে। হয়তো এখনি। কিন্তু কেউ যে নেই তার পাশে! মৃত্যুর সময় সামির থাকবে না পাশে, তাই কি হয়? সুমেহরা একবার উঠে দাঁড়াতে চেষ্টা করল। হলো উল্টো। মাথাটা আরো বেশি ঘুরতে লাগল। দেয়ালে হেলান দিয়ে বসে থাকা ছাড়া উপায় নেই। কিছুক্ষণ পর আর বসে থাকা সম্ভব হলো না। ফ্লোরেই শুয়ে পড়ল। মৃত্যু যন্ত্রণা বুঝি এতটাই কঠিন! কিন্তু সামির পাশে থাকলে এত কষ্ট হত না। হঠাৎ ডোরবেল বাজল। সামির চলে এসেছে কি? সুমেহরা কান পেতে শুনল ঠিকই, দরজা খুলতে গেল না। উঠে দাঁড়ানোর শক্তি নেই, দরজা পর্যন্ত যাবে কীভাবে! আরো একবার ডোরবেল বাজল। এরপর যদি আরো একশো বার ডোরবেল বাজে তবুও মা'র ঘুম ভাঙবে না। তিনি সব সময়ই এমন। এক ঘুমে ফজর হয়। সুমেহরা শুয়ে থেকে বলার চেষ্টা করল, 'আসছি।' কিন্তু মুখ দিয়ে কথা বেরোল না। দুম দুম শব্দ হচ্ছে। দরজা ভেঙে ফেলা হচ্ছে কি? কিছুক্ষণ পর সামিরের গলা শোনা গেল, 'সুমেহরা, এ্যাই সুমেহরা!' বলতে বলতে একসময় রান্নাঘরে এসে সুমেহরাকে পড়ে থাকতে দেখে দ্রুত দু'হাত বাড়িয়ে তুলে নিলো। বিছানায় নিয়ে শোয়াল। ততক্ষণে মানুষের ভীড় জমে গেছে। প্রতিবেশীরা উৎসুক ভঙ্গিতে তাকিয়ে আছেন। সুমেহরা স্পষ্ট শুনতে পেল, অনেকে সামিরকে দোষারোপ করছেন। কিন্তু তার যে দোষ নেই। সে তো অনেকবার জিজ্ঞেস করেছে। হাসপাতালে নিয়ে যেতে চেয়েছে। সুমেহরাই যায়নি। এ-কথা সে কাউকেই বলতে পারল না। সেদিনই সুমেহরাকে হাসপাতালে ভর্তি করা হয়। আত্মীয়-স্বজন সবাই দেখতে আসেন। একসময় বিকেল হয়। তারপর সন্ধ্যা। রাত নেমে এলে একে একে সবাই চলে যান৷ রয়ে যায় শুধু সামির। একলা একটা মানুষ উদাসীন ভঙ্গিতে তাকিয়ে আছে। আর সুমেহরা বেঘোরে ঘুমাচ্ছে। দু'দিন পরের কথা। টেস্ট করা, রক্ত যোগাড় করা, ওষুধ নিয়ে আসা এসব করতে করতে সামির হাঁপিয়ে উঠেছে। শরীর যে আর সয় না! এ পর্যন্ত তিন ব্যাগ রক্ত দেওয়া হয়েছে। এখন আরেক ব্যাগ চলছে। ডাক্তার বলেছেন, সুমেহরার থেলাসিয়া হয়েছে। এ-ক্ষেত্রে রোগী রক্তশূণ্যতায় ভোগে। হিমোগ্লোবিন কমে যায়। এর বেশি কিছু বলেননি। সামির জিজ্ঞেস করেছে, বিপদের আশঙ্কা নেই তো? ডাক্তার দীর্ঘশ্বাস ছেড়ে বলেছেন, আমরা আমাদের সর্বোচ্চ চেষ্টা করব। বাকিটা আল্লাহ তায়ালার হাতে। সুমেহরা চোখ খুলে দেখল, সামির তার পাশে বসে আছে। সুমেহরার হাত দু'হাত দিয়ে সামিরের মুখের কাছে ধরে রেখেছে। চোখের কোণে এক ফোঁটা জল। সুমেহরা ধীর স্বরে বলল, 'কী হয়েছে আপনার?' সামির ইতস্তত করে উঠে দাঁড়াল। বলল, 'কিছু না তো! কিছু না।' 'কয়টা বাজে?' সামির ঘড়িতে চোখ রাখল, 'দশটা একুশ।' 'রাত?' 'হুঁ।' সামির মাথা নিচু করে আসামির মতো বলল, 'সুমেহরা!' 'জি?' 'আমি তোমাকে ঠকিয়েছি।' সুমেহরা উঠে বসতে চাইল। সামির তাকে সাহায্য করল। পিঠের কাছে বালিশ ঠেকিয়ে দিয়ে বলল, 'কীভাবে ঠকিয়েছি জানতে চাইবে না?' 'কীভাবে?' 'আমি বিবাহিত।' সুমেহরা বলল, 'সে তো আমিও জানি। আপনি আমাকে বিয়ে করেছেন।' 'না। তুমি কিছুই জানো না।' বলে চুপ করে গেল সামির। 'কী হয়েছে বলুন তো আপনার?' 'তুমি আমার দ্বিতীয় স্ত্রী।' সুমেহরার গা শীতল হয়ে এল, 'তাহলে আপনার প্রথম স্ত্রী কে?' 'মুনতাহা।' 'ওপাশের বিল্ডিংয়ের মেয়েটা?' 'হুঁ।' 'তাহলে আমাকে বিয়ে করলেন কেন?' সামির কথার জবাব না দিয়ে বলল, 'কিন্তু তার সাথে আমার ডিভোর্স হয়ে গেছে।' সুমেহরা ধীর গলায় বলল, 'ডিভোর্স? কী কারণে ডিভোর্স হয়েছে?' 'জানি না। মুনতাহা নিজে থেকে আমাকে ছেড়ে চলে গেছে। আমার বড়ো দুর্বলতা কী, জানো? আমি সহজে কারো সাথে মিশতে পারি না। মুনতাহার বেলায়ও তাই হয়েছিল। বিয়ের তিন মাসের মাথায় সে আমাকে ডিভোর্স দিয়ে চলে যায়।' 'এই সামান্য কারণে ডিভোর্স?' সুমেহরা বলল। সামির খপ করে সুমেহরার হাত ধরে বলল, 'কিন্তু এখন আমি মিশতে শিখে গেছি। এখন আমি একজনকে ভীষণ ভালোবাসি। ভীষণ।' সুমেহরা শক্ত হয়ে বলল, 'কে সে?' সামির অসহায়ের মতো বলল, 'তুমি। বিশ্বাস করো, বিদেশ থেকে ফিরে আসার আগে শেষ কয়েকটা দিন তোমাকে খুব মিস করেছি। সব সময়ই তোমার কথা মনে পড়ত। কিন্তু দেশে ফিরে মায়াটা আরো বেড়ে গেল। আমার জীবনে এত পরিবর্তন, এত ভালোলাগা... বিশ্বাস করো...' সুমেহরা মুখ ফিরিয়ে বলল, 'এগুলো আগেও বলতে পারতেন।' 'হ্যাঁ, পারতাম। কিন্তু বলিনি। আজ যখন তুমি অসুস্থ, কেন জানি মনে হচ্ছে, তোমার কিছু হলে আমি শেষ হয়ে যাব। কেন এমন হচ্ছে বলো তো? সুমেহরা!' 'হুঁ?' 'তুমি কি আমার উপর রেগে আছো?' সুমেহরা হেসে ফেলল, 'আমি রাগব আপনার উপর, হিঃ হি!' তিন মাস পর। সামির বেলকনিতে দাঁড়িয়ে আছে। হাতে সিগারেট। সুমেহরা তার সামনে গিয়ে দাঁড়াল। হাত টেনে তার পেটের কাছে ধরে রেখে বলল, 'নতুন মেহমান আসছে।' সামির স্বাভাবিক ভঙ্গিতে বলল, 'কে, তোমার মা?' সুমেহরা ইতস্তত করে বলল, 'মা আমার পেটে আসবেন কীভাবে? আমি বলেছি নতুন মেহমান।' সামির কৌতূহলী ভঙ্গিতে বলল, 'তাহলে কে আসছেন? তোমার বাবা?' সুমেহরা সামিরের হাত ছেড়ে দিয়ে মুখ ভার করে শোবার ঘরে চলে এল। সামির দ্রুত এসে তার হাত টেনে ধরে বলল, 'বোকা মেয়ে, রাগ করেছে! আমি তো এমনি এমনি বলেছি। তুমি কি মনে করো, আমি কিছুই বুঝি না?' 'কী বুঝেন আপনি?' 'সেটা তুমি না জানলেও চলবে। তবে শুনো, এই মুহূর্তে একটি কথা বলি।' 'কী কথা?' 'একবার আমার তিনটি দুর্বলতার কথা বলেছিলাম, মনে আছে?' 'দু'টো বলেছেন। তৃতীয়টি বলেননি।' 'আমার তৃতীয় দূর্বলতা তুমি।' সুমেহরা বলল, 'আপনি এমন কেন?' 'কেমন?' 'এই যে, একদম আমার মনের মতন!' বলেই সামিরের বুকে মাথা লুকিয়ে রাখল। (সমাপ্ত) মো. ইয়াছিন
গল্প : #একমুঠো_সোনালি_রোদ (পর্ব : পাঁচ) অনেক্ষণ দাঁড়িয়ে থাকার পা অবশের মতো হয়ে এল। এবার একটু বিশ্রাম দরকার। সামির শোবার ঘরের দিকে পা বাড়াল। ভেবেছিল লাইটারটা বালিশের কাছে রেখে দুম করে শুয়ে পড়বে। কিন্তু শোবার ঘরে এসে কেন জানি তার বুকটা ফাঁকা ফাঁকা লাগল। কী যেন একটা নেই। কিন্তু কী নেই? এই যা! সুমেহরাই তো নেই? সে কোথায়? ঘড়িতে একটা বেজে উনত্রিশ মিনিট। এত রাতে... পরক্ষণেই মনে হলো, সে সুমেহরাকে চলে যেতে বলেছিল। সত্যি সত্যি চলে যায়নি তো! দ্রুত ওয়াশরুমে চোখ রাখল। এঘর-ওঘর দেখল। মা'র ঘরে একবার উঁকি দিলো। কোথাও নেই। সামির একবার সোজা হয়ে দাঁড়িয়ে মাথা উঁচু করে লম্বা নিশ্বাস নিল। তারপর দ্রুত সিঁড়ি বেয়ে উঠতে লাগল। উপরে উঠেই সে যেন প্রাণ ফিরে পেল। মুচকি হেসে প্রশান্তির নিশ্বাস নিল। কিন্তু এই প্রশান্তি অশান্তিতে পরিণত হলো, যখন খেয়াল করল সুমেহরা ছাদের একদম শেষ অংশে দাঁড়িয়ে আছে। একটু এদিক সেদিক হলেই নিচে পড়ে যাবে। সামির চুপ করে দাঁড়িয়ে একবার ভেবে নিল। তারপর আস্তে করে বলল, 'সুমেহরা!' সুমেহরা মাথা নিচু করে দাঁড়িয়ে ছিল। সামিরের গলা শুনে চট করে ফিরে তাকাল। কথার জবাব না দিয়ে পিটপিট করে তাকিয়ে থাকল। তখনও ছাদের একদম শেষ অংশে। একটু এদিক সেদিক হলেই শেষ! সামির ধীর পায়ে এগিয়ে যেতে লাগল। এক পা। দু' পা। একসময় সুমেহরার খুব কাছাকাছি গিয়ে আলতো করে তার কাঁধে দু'হাত রেখে কিছুটা পেছনে টেনে আনল। ভ্রু কুঁচকে বলল, 'কী করছিলে?' সুমেহরা ধীর গলায় বলল, 'কিছু না।' 'মন খারাপ?' 'উঁহু।' 'তাহলে এত রাতে একা একা ছাদে দাঁড়িয়ে আছো কেন? তা-ও আবার একদম শেষ অংশে! অতদূর গিয়ে দাঁড়াবার সাহস কী করে হলো তোমার? একটুর জন্যেই তো ছিঁটকে পড়তে।' 'পড়ে গেলে আপনি খুশি হতেন?' সুমেহরা ঠোঁট উল্টে বলল। 'খুশি হতাম? হাত-পা ভাঙার পর আমাকেই তো হাসপাতালে নিয়ে যেতে হত। ওষুধ পত্র সব আমার টাকায়। আদর যত্নও আমাকেই করতে হত। সব কষ্ট আমার। আর তুমি বলছো খুশি হতাম?' 'আপনি ভেবেছেন হাত-পা ভেঙে পঙ্গু অবস্থায় আপনার কাঁধের বোঝা বেঁচে থাকতাম? না না। কখনোই না। এখান থেকে পড়ে সোজা পরকালে চলে যেতাম। আমি মরে গেলে আপনি খুশি হতেন, তাই না?' 'ধুর! মানুষ মরলে কেউ খুশি হয় নাকি!' 'আপনি চাইলে বলুন, এক্ষুণি এখান থেকে লাফ দেই। একবার শুধু বলে দেখুন।' 'বুঝেছি, রাতে খাওয়া হয়নি তো, তাই এমন আবুল তাবুল বকছো। চলে খাবে।' বলে এক মুহূর্ত দাঁড়াল না। সুমেহরার সম্মতি নেবার প্রয়োজনবোধও করল না। খপ করে হাত ধরে টেনে নিয়ে গেল। টেবিলে বসিয়ে হাত ধুতে চলে গেল। ফিরে এসে প্লেটে খাবার নিল। সুমেহরা একটু অবাক হলো। তাকে খাওয়াতে এনে একা একা খেতে বসে গেল! কিন্তু সামির যখন হাত বাড়িয়ে বলল, 'হাঁ করো।' সুমেহরা স্তব্ধ হয়ে গেল। সে খাইয়ে দেবে! 'কী হলো, হাঁ করো!' সুমেহরা হাঁ করল। সামির খাইয়ে দিতে লাগল। সে খাবে কিনা সেটা জিজ্ঞেস করা উচিৎ ছিল। সেওতো না খাওয়া। কিন্তু সুমেহরা কিছু বলল না। চুপচাপ খেল শুধু। হাত ধুয়ে দ্রুত ফিরে এসে অবাক হয়ে সামির বলল, 'এ্যাই, বাইরে তো প্রচুর বৃষ্টি হচ্ছে!' 'আচ্ছা।' 'কী আচ্ছা! চলো আমার সাথে।' 'কোথায়?' 'কোথায় আবার! ছাদে। জলদি এসো।' বলে দ্রুত পা চালাল। সুমেহরা ধীর পায়ে তাকে অনুসরণ করল৷ ছাদে দাঁড়াতেই সামির বলল, 'কী হলো, যাও!' 'কোথায় যাব?' 'এই দ্যাখো! ভিজবে না? এখানে দাঁড়িয়ে থাকলে বৃষ্টির পানি তোমাকে ছুঁতে পারবে?' 'বৃষ্টিতে ভিজব?' সুমেহরা ভ্রু কুঁচকাল। রসিকতা করছে না তো! 'আরে বাবা হ্যাঁ। যাও।' বলে ধাক্কা দিয়ে সুমেহরাকে খোলা আকাশের নিচে পাঠিয়ে দিলো। বৃষ্টির পানি টুপটুপ করে সারা গায়ে পড়ছে। চারপাশ নিঃস্তব্ধ। তীব্র বিস্মিত একজোড়া চোখ তাকিয়ে আছে তার দিকে। সুমেহরা একবার আকাশের দিকে তাকাল। বৃষ্টিতে ভিজবার অপরাধে কত বকাই না খেতে হয়েছে। কতবার মা'কে লুকিয়ে ভিজে অসুস্থ হয়েছে তার হিসেব নেই। বিয়ের দু'দিন আগেও বৃষ্টিতে ভিজেছিল সে। ভেবেছিল, এই বুঝি শেষবার। এরপর স্বামীর ঘরের কেউ এমন পাগলামো মেনে নেবে না। কিন্তু এখন, এখন তো উল্টো হচ্ছে! হঠাৎ সামির এসে সুমেহরার পাশে দাঁড়াল। একদম গা ঘেঁষে। সুমেহরা বলল, 'একি! আপনিও চলে এসেছেন!' 'কেন, হিংসে হচ্ছে?' 'না না।' 'তিনটি জিনিসে আমার দূর্বলতা আছে। এক. বৃষ্টির পানি। দুই. সিগারেট। আর তিন...' 'তিন?' সামির দীর্ঘশ্বাস ছেড়ে বলল, 'থাক, বাদ দাও। সেদিনের পর সুমেহরার শরীর কেমন যেন ভারী হয়ে এল। মনে হতে লাগল, তার খুব বড়ো একটা অসুখ হয়েছে। কিন্তু সে পাত্তা দিলো না। হয়তো তার মনের ভুল। ক'দিন পরে এমনিই সেরে যাবে। এই ভেবে সে কাউকে কিছু বলল না। কিন্তু সপ্তাহ খানেক পর এক রাতে সুমেহরার গা কাঁপতে লাগল। জ্বর নেই তবুও কাঁপছে। ব্যাপারটা সামির সঙ্গে সঙ্গে বুঝতে পারল। ঘুমঘুম চোখে জিজ্ঞেস করল, 'কী হয়েছে?' সুমেহরা গুনগুন করে বলল, 'আমি মনে হয় আর বাঁচব না। ধরুন আমাকে। শক্ত করে ধরুন।' সামির শক্ত করে ধরল। একসময় সুমেহরা শান্ত হয়ে ঘুমিয়ে পড়ল। কাঁপা শরীর স্থির হয়ে গেল। তবুও সামির ছাড়ল না। শক্ত করে ধরে রাখল সারা রাত। পরদিন সামির খুব করে বলল ডাক্তারের কাছে নিয়ে যাবে। কিন্তু সুমেহরা কিছুতেই রাজি হলো না। রাতে স্বপ্ন দেখে এমন করেছিল বলে শেষমেশ ডাক্তারের কাছে যাওয়াটা আটকানো গেল। ক'দিন পরে ঘটল আরেক ঘটনা। সামির বসে বসে টিভি দেখছিল। সুমেহরা চা বানিয়ে নিয়ে এল। চায়ের কাপটা সামিরের হাত দেবার ঠিক আগ মুহূর্তে দুম করে ফ্লোরে পড়ে গেল। না, অজ্ঞান হয়নি। তবে মাথাটা ঘুরছিল বেশ। সেদিন সামির দু'হাত বাড়িয়ে তাকে তুলে নিল। শোবার ঘরে নিয়ে বিছানায় শুইয়ে দিলো। পাশে বসে বলল, 'কী হয়েছে তোমার?' সুমেহরা কোনোমতে চোখ খুলল। ধীর গলায় বলল, 'কিছু হয়নি।' 'কিছু একটা তো হয়েছে। বলো আমাকে!' সুমেহরা ভেবে পেল না কী বলবে। একসময় সামির দীর্ঘশ্বাস ছেড়ে ফুঁসতে ফুঁসতে বলল, 'বলবে না তো? ঠিক আছে। না-ই বলো। মরলে মরো গিয়ে। আমার কী? আমি তো তোমার কিছু হই না, তাই না?' 'আপনি আমার কেউ না?' সুমেহরা সন্দেহের দৃষ্টিতে তাকাল। সামির দৃষ্টি সরিয়ে বলল, 'তাইতো মনে হয়। কিছু হলে তো বলতে কী হয়েছে।' 'কিছু হয়নি তো।' 'তাহলে সেদিন রাতে ওমন করেছিলে কেন? আর আজ, আজ হঠাৎ ফ্লোরে পড়ে গেলে কেন? কিছু না হলে কেউ হঠাৎ ফ্লোরে পড়ে যায়?' 'যায় না বুঝি?' 'না, কখনোই না।' বলে ফুঁসতে ফুঁসতে বেরিয়ে গেল। মা লাঠিতে ভর করে ধীর পায়ে সুমেহরার ঘরে এলেন। তখন তার চোখ লেগে গেছে। কপালে কারোর হাতের স্পর্শ পেয়ে চোখ খুলল। চমকে উঠে বলল, 'মা, আপনি এখানে!' 'আরে আরে উঠতে কে কইছে! শুইয়া থাকো।' বলে মুচকি হাসলেন তিনি। তার হাসি দেখে সুমেহরা ঠিক আন্দাজ করে নিল, তিনি কী ভাবছেন। কিন্তু তা যে হবার নয়। এমন হওয়াটা যে একেবারেই অসম্ভব! (চলবে) মো. ইয়াছিন
গল্প : #একমুঠো_সোনালি_রোদ (পর্ব : চার) গালে কারোর হাতের স্পর্শ পেয়ে সুমেহরার ঘুম ভেঙে গেল। না না, গালে নয়। গলায় আর কপালে। সে দ্রুত উঠে বসল। সামির তার সামনে দাঁড়িয়ে। সুমেহরা হুট করে জেগে উঠবে তা বোধহয় সে ভাবেনি। সেটা তার মুখ দেখেই বোঝা যাচ্ছে। 'তোমার গায়ে তো ভীষণ জ্বর। জড়োসড়ো হয়ে কাঁপছিলে। জ্বরের ব্যাপারটা আমাকে একবার জানালে না কেন?' সামির বলল। জানাবে কি, সে তো নিজেই জানত না তার গায়ে জ্বর। সামির চার বছর পর আসছে। সেকথা ভাবতে ভাবতে জ্বরের কথা মনেই হয়নি। কিন্তু এখন ঠিকই আন্দাজ করতে পারছে। অস্বস্তি লাগছে। সে বিনীত ভঙ্গিতে বলল, 'ওষুধ লাগবে না। অল্প একটু জ্বর। সকাল হতে হতে সেরে যাবে।' 'অল্প একটু! গা পুড়ে যাচ্ছে। তুমি নিজেই একবার কপালে হাত দাও।' সুমেহরা বিস্মিত হয়ে কপালে হাত দিলো। জ্বর অনেকটাই। তবুও সে বলল, 'সামান্য জ্বর। আপনি এ নিয়ে ভাববেন না।' 'কী বলো সামান্য! জ্বর কখনো সামান্য হয়? তুমি শুয়ে পড়ো। আমি জলপট্টি দিয়ে দিচ্ছি।' সুমেহরা স্তব্ধ পাথরের মতো শক্ত হয়ে গেল। কী বলে সে! জলপট্টি দিয়ে দেবে! মানুষটা এত যত্নশীল! স্বপ্ন দেখছে না তো! স্বপ্নে তো গা ছোঁয়া যায় না। সে ছুঁতে পেরেছে। তার মানে স্বপ্ন নয়। কিন্তু... কিছু বলার আগে সামির সত্যি সত্যি জলপট্টি নিয়ে হাজির হলো। বলল, 'এখনও বসে আছো কেন! শুয়ে পড়ো। আমি জলপট্টি দিয়ে দিচ্ছি।' রাতের তিনটা। এই সময় মানুষটা জেগে জেগে জলপট্টি দিয়ে দেবে! তাই কি হয়? না করতে গিয়েও পারল না। বাধ্য মেয়ের মতো চুপচাপ শুয়ে পড়ল। সামির তার কপালে জলপট্টি দিতে দিতে বলল, 'এভাবে তাকিয়ে কী দেখছো! চোখ বন্ধ করো। ঘুমিয়ে পড়ার চেষ্টা করো।' সুমেহরা চোখ বন্ধ করতেই গাল বেয়ে জলের শ্রোত বয়ে এল। এ-অশ্রুজল কীসের? বিষাদের না কি আনন্দের? এতদিন পর একদিনে এত সুখ! তার কপালে এত সুখ সইবে? সুমেহরার চোখে জল দেখে সামির তাকে সান্তনা দিলো। বলল, কিচ্ছু হবে না। সকাল হবার আগেই জ্বর কমে যাবে। সুমেহরা বলল তার মায়ের কথা। মা'কে খুব মনে পড়ছে তাই চোখে জল। কিন্তু সামির জানে না এই অশ্রুজলের আসল রহস্য। একসময় সামির ধীর গলায় ডাকল, 'সুমেহরা, ঘুমিয়ে পড়েছো কি?' ঘুমায়নি। ঘুমের ভান করে চুপ করে থেকেছে। সামির উঠে দাঁড়িয়ে পাতলা কম্বল দিয়ে সুমেহরার গা ঢেকে দিলো। সুমেহরা ভাবল, এবার বুঝি মানুষটা ঘুমাবে। কিন্তু না। সে ঘুমাল না। বসে রইল তার মাথার কাছে। জলপট্টি দিলো সারা রাত। একসময় সুমেহরা গভীর ঘুমে তলিয়ে পড়ল। তখনও সামির তার মাথার কাছে বসে আছে। ঘুমঘুম চোখে জলপট্টি দিয়ে দিচ্ছে। যখন ঘুম ভাঙল, চারপাশ আলোকিত হয়ে গেছে। ঘড়িতে নয়টা বেজে একুশ মিনিট। সামির তখনও পাশে বসে আছে। সুমেহরাকে জেগে উঠতে দেখে বলল, 'গুড মর্নিং! এখন কেমন লাগছে?' সুমেহরা উঠে বসে বলল, 'ভালো।' 'ভালো? দেখি, দেখি।' বলে সুমেহরার কপালে রাত রাখল। বিস্মিত গলায় বলল, 'বাঃ, অনেকটাই সেরে গেছে দেখছি! এই নাও কফি।' বলে কফির মগ এগিয়ে দিলো। সুমেহরা মগ হাতে নিয়ে দেখল, তাতে কফি নেই। চা। 'আশ্চর্য হলে তো? জানতাম তোমার কফি পছন্দ না। তাই কফির মগে চা বানিয়ে রেখেছি।' সুমেহরা চায়ের কাপে চুমুক দিতেই সামির আগ্রহ নিয়ে বলল, 'চা ভালো হয়নি তো? জানি। এই খারাপ চা-ই গত চারটা বছর খেতে হয়েছে। বিদেশের মাটিতে নিজের চা নিজে বানিয়ে খেতে হয়। সেখানে তো তোমার মতো একটি বউ নেই। যে চা বানিয়ে দেবে। হা হা!' সুমেহরা লাজুক ভঙ্গিতে হাসল, 'চা ভালো হয়েছে।' 'তাই! থ্যাংক য়্যু!' সামির অনেকগুলো ওষুধ সুমেহরার হাতে ধরিয়ে দিলো।সকাল সকাল এতগুলো ওষুধ কোথা থেকে নিয়ে এল সে! সুমেহরা ড্যাবড্যাব করে তাকাল। সামির গম্ভীর ভাবে বলল, 'এভাবে তাকালে চলবে না। টেবিলে খাবার রাখা আছে। নাস্তা শেষ করে ওষুধ খাবে। আমি একটু বেরোচ্ছি। বন্ধু-বান্ধবের সাথে দেখা করে আসি। তুমি কিন্তু মনে করে খেয়ে নিও।' তারপর যে বেরিয়ে গেল সকাল গড়িয়ে দুপুর হলো তার খবর নেই। সুমেহরা সেজেগুজে তৈরি হয়ে থাকল। যাতে সামির এসে তাকে এই অবস্থায় দেখে চমকে যায়। কিন্তু সামির এল না। বিকেল চারটা নাগাদ ডোরবেল বাজল। সুমেহরা ভাবল এই বুঝি সামির এসেছে। কিন্তু সামির আসেনি। এসেছে ওপাশের ভবনের দ্বিতীয় তলার সেই মেয়েটি। সে সুমেহরার থেকে বয়সে কমসেকম পাঁচ-ছয় বছরের বড়ো হবে। সুমেহরা ভেবেছিল মেয়েটা অভদ্র টাইপের হবে। কিন্তু তার ব্যবহার দেখে সে সত্যিই অবাক হলো। এতটাই অবাক হলো, অপরিচিত অবস্থায় ভেতরে আসার আমন্ত্রণ জানিয়ে বসল। মেয়েটাও তার কথায় চলে এল। শ্বাশুরি মা ভিতরের ঘর থেকে গলা বাড়িয়ে বললেন, 'কে এসেছে গো?' সুমেহরা বলতে যাচ্ছিল মেয়েটার কথা। কিন্তু মেয়েটা একরকম নিষেধ করল না বলার জন্য। শেষমেশ সুমেহরা বলল, 'কেউ না, মা।' তারপর মেয়েটাকে শোবার ঘরে নিয়ে বসাল। মেয়েটার আচার-আচরণ যেমন সুন্দর, সে দেখতেও তেমন সুন্দর। একবার তাকালে চোখ ফেরানো যায় না। সুমেহরা আমতা আমতা করছিল। মেয়েটাই আগ বাড়িয়ে বলল, 'কেমন চলছে আপনাদের?' 'ভালো।' 'ভালো!' মেয়েটা চমকে উঠল। যেন তাদের ভালো থাকাটা অসম্ভব। বলল, 'আপনার হাজবেন্ডের কী অবস্থা?' 'ভালো।' 'গতরাত আপনাদেরকে বেলকনিতে দাঁড়িয়ে থাকতে দেখলাম। কী যে ভালো লাগছিল! একদম পারফেক্ট জুটি। হিংসেও হচ্ছিল।' হিংসে! হিংসে হবে কেন! সুমেহরা কৌতূহলী ভঙ্গিতে বলল, 'আপনার বর বুঝি গোমড়মুখো?' মেয়েটি দীর্ঘশ্বাস ছেড়ে বলল, 'আমার বর নেই। আ'ম ডিভোর্সড্। বাট হ্যাপি।' বলে মৃদু হাসল। হাসি দেখে মনে হলো মেয়েটি সুখে নেই। কষ্টে আছে। তার চার দেয়ালে লেগে আছে বিষাদ বেদনার ছাপ। সুমেহরা বলল, 'ওঃ! আপনি কিন্তু দেখতে অনেক সুন্দর।' মেয়েটি ধরা গলায় বলল, 'কী হবে এই সৌন্দর্য দিয়ে? এরচে' আমার সবটুকু সৌন্দর্য আমি আপনাকে দিয়ে দেই...' 'এমা, সৌন্দর্য আবার দিয়ে দেওয়া যায় নাকি!' 'যায় না বুঝি? আজ আসি। ভালো থাকবেন।' বলে প্রস্থান করল মেয়েটা। যেতে যেতে কয়েকবার ফিরে ফিরে তাকাল। মেয়েটির চোখ ছলছল করছে। চোখের কোণে জমে থাকা জলটুকু সুমেহরা স্পষ্ট দেখতে পেল। সে যাবার সঙ্গে সঙ্গে সামির এল। ঘরে প্রবেশ করার আগেই বলল, 'মুনতাহা কেন এসেছিল?' সুমেহরা অবাক হয়ে বলল, 'মুনতাহা কে?' 'একটু আগে যে বেড়িয়ে গেল।' 'এমনি এসেছিল। ভালো-মন্দ জিজ্ঞেস করল।' 'আর কখনো এলে তাড়িয়ে দিও।' 'কেন, তাড়িয়ে দেব কেন?' 'এত কেন কেন করো কেন? যা বলেছি তাই করবে।' বলে দ্রুত ঘরে চলে গেল। এদিকে সুমেহরা সাজুগুজু করেছে তা একবার চেয়েও দেখেনি। একবার তার দিকে ফিরেও তাকায়নি। রাতের এগারোটা। সুমেহরা খাবার টেবিলে চুপ করে বসে আছে। মা অসুস্থ শরীর নিয়ে টেবিল পর্যন্ত আসতে কষ্ট হয়। তাই প্রতিদিন শোবার ঘরেই খাবার দেওয়া হয়। আজকেও তাই করেছে। মা'র ঘরে খাবার দিয়ে এসেছে সেই দশটায়। মা বলেছেন, 'সামির খেয়েছে?' 'খায়নি। খাবে।' বলে সুমেহরা চলে এসেছে। সেই থেকে এক ঘন্টা যাবৎ টেবিলে বসে আছে। সামিরের খবর নেই। ঘড়ির কাটা যখন জানান দিলো সাড়ে এগারোটা। তখন সে উঠে দাঁড়াল। শোবার ঘরে গিয়ে দেখল, সামির বেলকনিতে দাঁড়িয়ে সিগারেট খাচ্ছে। সুমেহরা দূর থেকে বলল, 'রাত অনেক হয়েছে খেতে আসুন।' এক মিনিট কাটল। দু'মিনিট। তারপর তিন মিনিট। সামির জবাব দিলো না। আসক্তিহীন ভাবে দাঁড়িয়ে রইল। সুমেহরা ধীর পায়ে তার পাশে গিয়ে দাঁড়াল৷ নিচু গলায় বলল, 'আসুন খাবেন।' 'খিদে নেই।' 'আপনি কি আমার উপর রেগে আছেন? রেগে থাকলে আমাকে শাস্তি দিন। না খেয়ে থেকে নিজেকে শাস্তি দিচ্ছেন কেন?' বলে সামিরের হাত ধরল। 'বললাম তো খিদে নেই।' বলে ধাক্কা দিয়ে দূরে ঠেলে দিতেই সুমেহরা ছিটকে পড়ল। দেয়ালে লেগে কনুইয়ের কিছুটা অংশ কেটে গেল। সুমেহরা নিজেকে আর সামলে রাখতে পারল না। সামির এর আগে কখনো এত খারাপ আচরণ করেনি তার সাথে। 'এ্যাই মেয়ে, কান্নাকাটি করছো কেন? যাও। যাও এখান থেকে।' সুমেহরা চলে এল। ধীর পায়ে সিঁড়ি বেয়ে ছাদে উঠে এল। তার হাত-পা কাঁপছে। শরীরে বিন্দুমাত্র শক্তি নেই। পৃথিবীর সবচে' দূর্বল মানুষ বুঝি সে? পৃথিবীর সবচে' অসহায় মানুষ বুঝি সে? ছাদে রেলিং নেই। সুমেহরা একদম শেষ অংশে দাঁড়িয়ে নিচে তাকাল। এখান থেকে পড়লে মরবে না নিশ্চয়ই? কিন্তু দেয়ালের উপর সোজা হয়ে দাঁড়িয়ে থাকা লোহার রড যদি সুমেহরার বুক বরাবর ঢুকে যায়, তখন? তখন কি সে মরে যাবে? সে মরলে সামির কাঁদবে তো? ভাববে তো একটুখানি? (চলবে) মো. ইয়াছিন
গল্প : #একমুঠো_সোনালি_রোদ (পর্ব : তিন) সেদিন গভীর রাত পর্যন্ত চুপচাপ দাঁড়িয়ে রইল তারা। পুরো বাড়ি নিঃস্তব্ধ। কোথাও একটুকু আলো নেই৷ সাড়া-শব্দ কিছুই নেই। শুধু সুমেহরার ঘরে আলো জ্বলছে। ঘরের ভেতর থেকে দরজার ফাঁক দিয়ে কিছুটা আলো বেলকনিতে এসে পড়েছে। সেই আলোয় দাঁড়িয়ে আছে তারা দু'জন। সুমেহরা আর সামির। 'আমি একটা রেস্তোরাঁয় কাজ করতাম। রেস্তোরাঁর মালিক সাদার চামড়ার একটি মেয়ে। মেয়েটার নাম মার্লিনা। মার্লিনা নামের অর্থ জানো তো?' সামির সিগারেট ফুঁকতে ফুঁকতে সুমেহরার দিকে তাকাল। মার্লিনা নামের অর্থ? তা তো সে জানে না। জেনে কী লাভ? কিংবা সামির এতদিন পর দেশে ফিরে গভীর রাতে অন্য এক মেয়ের কথা তাকে বলছে কেন? সে তো বলবে সুমেহরার কথা। এটা-ওটা জিজ্ঞেস করবে। দেখবে, শুনবে। শুধু সুমেহরার কথাই ভাববে। সুমেহরার শরীর কেন জানি হিম হয়ে আসছে। বুকের ভেতর কেমন যেন দুমড়ে মুচড়ে যাচ্ছে। কান্না পাচ্ছে খুব। চেঁচিয়ে বলতে ইচ্ছে করছে, 'আপনি অন্য একটা মেয়ের কথা আমাকে শোনাচ্ছেন কেন? মেয়েটা কী হয় আপনার?' কিন্তু না। সে কিছুই বলল না। চুপ করে দাঁড়িয়ে রইল। চোখের জল আটকে রাখার তীব্র চেষ্টা করছে সে। কিন্তু কতটা সফল হবে? কতটা সময় অশ্রুজল লুকিয়ে রাখতে পারবে? সামির আবার বলতে শুরু করল, 'আমি শুধু জানতাম, রেস্তোরাঁর মালিক একটা মেয়ে। চোখের দেখা পেতে ছ'মাস লেগে গেল। মেয়েটার বাবা বুড়ো লোক। বয়সের ভারে ঠিকমতো চলতে পারে না। সে-ই সবকিছু দেখাশোনা করত। আমি কাজে জয়েন করার প্রায় ছ'মাস পর মার্লিনাকে দেখলাম। খুব সম্ভবত সাতাস-আঠাশ হবে বয়স। মেয়েটা চুপচাপ এসে টেবিলে বসল। একজন আমাকে বলল, এই দেখ মার্লিনা। আমি দেখলাম...' 'মেয়েটা কি খুব সুন্দর?' সুমেহরা মুখ তুলে তাকিয়ে ধরা গলায় বলল। 'সাদা চামড়ার মেয়েদের আমার ভালো লাগে না। কিন্তু মার্লিনাকে দেখতে ভালোই লাগল সেদিন। কিন্তু আশ্চর্যজনক বিষয় কী, জানো?' 'কী?' 'মেয়েটা রেস্তোরাঁর মালিক। অথচ কেউ তাকে খেয়াল করল না। এক গেলাস পানি পর্যন্ত দেওয়া হলো না তাকে। মেয়েটার বাবা এমন ভান করল, যেন মেয়েটা রেস্তোরাঁয় এসেছে তা সে জানেই না। প্রায় দু'ঘন্টা চুপচাপ বসে থাকার পর সে চলে গেল। ততদিনে মার্লিনার বাবার সাথে আমার বিশেষ খাতির হয়ে গেছে। আমি সোজা তার সামনে গিয়ে দাঁড়ালাম। বললাম, মার্লিনা এসে আবার চলে গেল কেন? লোকটা গম্ভীর ভাবে বলল, তার রেস্টুরেন্ট। সে কখন আসবে কখন যাবে এটা সম্পুর্ণ তার ব্যাপার।' 'তারপর কী হলো?' সুমেহরা জিজ্ঞেস করল। সত্যি বলতে, তার এসব জানতে ইচ্ছে করছে না। ইচ্ছে করছে সামিরকে জড়িয়ে ধরে কেঁদে ফেলতে। হাউমাউ করে বলতে, 'আপনি আর কখনো কোনো মেয়ের কথা আমাকে শোনাবেন না। কখনোই না।' 'তারপর? তারপর মেয়েটা রোজ আসতে লাগল। দু'এক ঘন্টা চুপচাপ বসে থাকত। হঠাৎ চলে যেত। কেউ তার ধারে ঘেঁষত না। সবাই যতটা সম্ভব এড়িয়ে চলত। এভাবে সপ্তাহখানেক যাবার পর একজন স্টাফের কাছে পুরো ব্যাপার জানতে চাইলাম। কিন্তু সে আশানুরূপ কোনো জবাব দিলো না। এটা-সেটা বলে এড়িয়ে গেল। আমি বুঝলাম, সবাই কিছু একটা গোপন করতে চাচ্ছে।' 'কী গোপন করতে চাচ্ছে?' সুমেহরা বলল। 'সেটা জানার জন্য আরো একটা দিন অপেক্ষা করতে হলো। পরদিন মার্লিনা আসতেই আমি তার সামনে গিয়ে দাঁড়ালাম। হাই-হ্যালো বললাম। কিন্তু মেয়েটা ফিরেই তাকাল না। যেন সে শুনতেই পায়নি আমার কথা।' 'সে কি কানে শুনতে পায় না?' 'পায়। সেদিন ইচ্ছে করেই কানে নেয়নি। তারপর তিন দিন সে রেস্তোরাঁয় আসেনি। চতুর্থ দিন এসেই আমাকে ডাকল। সবাই তো অবাক। মেয়েটার বাবা স্বয়ং আমার কাছে ছুটে এলেন। বিস্ময়ের স্বরে বললেন, মার্লিনা তোমাকে ডাকছে। ব্যাপার কী বলো তো?' 'কেন ডেকেছিল আপনাকে?' 'ডেকেছিল একটি কথা জিজ্ঞেস করার জন্য। আমি তার সামনে গিয়ে দাঁড়াতেই বসতে বলল। আমি বসলাম। তারপর জিজ্ঞেস করল, কী জানতে চাও? আমি বললাম, কিছুই জানতে চাই না। সে স্বাভাবিক ভঙ্গিতেই বলল, কিছু জানতে না চাইলে সেদিন আমার আশপাশে ঘুরঘুর করছিলে কেন? তখন আমি জানতে চাইলাম, তার এতটা নির্লিপ্ততার কারণ। মেয়েটার কথা শুনে স্তব্ধ হয়ে তাকিয়েই রইলাম তার দিকে।' 'কী বলেছিল সে?' 'লোকাল বারে একটা ছেলের সাথে মার্লিনার দেখা হয়েছিল। প্রথম দেখাতেই ভালো লেগে গেল। বিদেশী মেয়ে। সাতপাঁচ না ভেবেই ছেলেটার সামনে গিয়ে দাঁড়াল। মার্লিন আগ বাড়িয়ে পরিচিত হলেও প্রপোজ কিন্তু ছেলেটা আগে করেছিল। তাদের মধ্যে সম্পর্ক হলো। ধীরে ধীরে সেই সম্পর্ক গভীর হয়ে এল। একসময় তারা বিবাহ বন্ধনে আবদ্ধ হলো। বিয়ের পরদিন ছেলেটা মার্লিনার গাড়ির চাবি চাইতেই মার্লিন চোখ বুজে তা দিয়ে দিলো। সেটাই ছিল তার জীবনের সবচেয়ে বড়ো ভুল। ছেলেটা মার্লিনার সাড়ে চার কোটি টাকার গাড়ি নিয়ে উধাও হয়ে গেল। সেই যে গেল আর ফিরেনি...' সুমেহরা অবাক হয়ে বলল, 'সাড়ে চার কোটি!' 'হ্যাঁ। গাড়ির জন্যই ছেলেটা মার্লিনার পিছু নিয়েছিল। উধাও হবার পর দু'বছর তার খুঁজ মিলেনি। ছেলেটা মার্লিনাকে ধোঁকা দিয়েছে জেনেও সে তাকে প্রতিদিন খুঁজে বেড়াত। চোর হোক, ভালোবাসার মানুষ তো! একদিন মার্লিনা ছেলেটার ঠিকানা জানতে পারল। তখনই গাড়ি নিয়ে বেড়িয়ে পড়ল। কিন্তু নিয়তি বলেও একটা জিনিস আছে! সেদিনই মার্লিনা অ্যাক্সিডেন্ট করল। তার জখম খুব বেশি গভীর না হলেও যে গাড়িটার সাথে মার্লিনা অ্যাক্সিডেন্ট করেছিল সেই গাড়িতে থাকা তিনজনই মরে গেল। সেই তিনজন ছিল মার্লিনার স্বামী এবং তার স্ত্রী-সন্তান। ছেলেটার রক্তাক্ত দেহ মার্লিনা নিজ চোখে দেখেছিল। এর পর দু'বছর সে পাগলাগারদে ছিল।' 'সেই ছেলেটা আরো একটা বিয়ে করেছিল?' 'হ্যাঁ। তবে ওটা তার আসল ফ্যামিলি।' 'মার্লিনা পাগল হয়ে গেছে?' 'পাগল ছিল দু'বছর। তারপর অনেকটা সুস্থ হয়ে উঠেছিল। সেদিন মার্লিনার চোখে জল দেখেছিলাম। মানুষ মানুষকে এতটা ভালোবাসতে পারে! তখনই তোমার কথা মনে পড়ল। ভাবলাম, তোমাকেওতো বহুদিন যাবৎ ফেলে এসেছি...' 'মার্লিনা এখনও পুরোপুরি সুস্থ হয়নি?' সুমেহরা জিজ্ঞেস করল। 'সে আর নেই। কয়েক মাস আগে মারা গেছে। নরম্যাল ডেথ। মেয়েটাকে মরে যেতে দেখে তোমাকে আরো বেশি মনে পড়তে লাগল। শেষ ক'টা দিন কীভাবে যে কাটিয়েছি...' 'একটা কথা বলব?' সুমেহরা মাথা নিচু করে বলল। 'বলো।' 'আমি আপনাকে ভালোবাসি। ভীষণ ভালোবাসি।' বলেই হনহন করে শোবার ঘরে চলে এল। নীরবে গা এলিয়ে দিলো বিছানায়। সে খুব করে চাইছিল, সামির আসুক। তার পাশে বসে আহ্লাদী গলায় জিজ্ঞেস করুক, 'সত্যিই ভালোবাসো? কতখানি বাসো?' সময় চলে যায়, সামির আসে না। সুমেহরার চোখের জলে ভিজে যায় বালিশ। আর কতকাল এভাবে পরীক্ষা দিতে হবে? কতকাল মুখ বুজে সব সহ্য করলে বিষাদ কেটে যাবে? কতকাল? একসময় সুমেহরার চোখ জুড়ে ঘুম লেগে আসে। কিন্তু সেই ঘুম খুব বেশি স্থায়ী হয়নি। হঠাৎ কারোর হাতের স্পর্শে সুমেহরা কেঁপে উঠে। (চলবে) মো. ইয়াছিন
গল্প : #একমুঠো_সোনালি_রোদ (পর্ব : দুই) সামিরের গায়ে অদ্ভুত একটা গন্ধ আছে। অনেকটা কাচা হলুদের গন্ধের মতো। সুমেহরা সেটা অনুভব করতে পারে। সেই গন্ধটা এখন নাকে আসছে। সামির চলে এসেছে কি? সে কি আশেপাশেই কোথাও আছে? সুমেহরা চোখ খুলল। ড্রেসিং টেবিলের আয়নায় নীল শাড়ি পরা যে মেয়েটিকে দেখা যাচ্ছে সে সামিরের বউ। যাঃ! কী যা তা ভাবছে! লজ্জায় একবার চোখ বুজল। কিন্তু আবার যখন চোখ খুলল তখন তার পেছনে দাঁড়িয়ে থাকা সামিরের প্রতিচ্ছবি আয়নায় স্পষ্ট দেখতে পেল। চমকে উঠে ফিরে তাকিয়ে দেখল, পেছনে কেউ নেই। পুরো ঘর খুঁজল। এমনকি বিছানার নিচ পর্যন্ত। কোথাও নেই৷ মনের ভুল কি? হতে পারে। আজকাল প্রায়ই এখানে ওখানে সামিরকে দেখতে পায়। এক মুহূর্তের দেখা। তারপর গায়েব হয়ে যায়। এ-সবই তার মনের ভুল। তবে আজ সে সত্যি সত্যি আসছে। ভাবতেই গা শিউরে ওঠে! চলে যাবার আগে সামির বলেছিল, ফিরে এলে দূরত্ব কমবে। কিন্তু কতটা দূরত্ব কমবে? এতটা? সুমেহরা ফিতা দিয়ে দু'ইঞ্চি মেপে দেখল। না কি তার থেকেও কম? কেন জানি মনে হয়, সামির এসেই ডোরবেল বাজাবে। লাগেজ-টাগেজ সব দরজার সামনে ফেলে রেখে সোজা হয়ে দাঁড়িয়ে থাকবে। একসময় যখন সুমেহরা দরজা খুলে দেবে, সে দু'হাত বাড়িয়ে বুকে টেনে নেবে। এভাবেই স্তব্ধ হয়ে কেটে যাবে কিছুটা সময়। সুমেহরা ইতস্তত করবে। একসময় নিজেকে ছাড়িয়ে নিয়ে বলবে, 'ভেতরে আসুন।' ডোরবেল বাজতেই সুমেহরা ইতস্তত করল। এবার কী হবে! দরজা খুলে দেবে কি? যদি সামির সত্যি সত্যি তাকে জড়িয়ে ধরে! আশপাশের লোকজন দেখে ফেলবে না? ওঁরা কী ভাববে তখন? দ্বিতীয়বার ডোরবেল বাজার সাথে সাথে সুমেহরা পা বাড়াল। অতো ভেবে লাভ কী, যা হবার তা তো হবেই! আগে মায়ের ঘরে উঁকি দিলো। মা বিছানায় শুয়ে আছেন। দেখে মনে হচ্ছে তিনি গভীর ঘুমে আচ্ছন্ন। ওখানে একবার দৃষ্টি রেখেই দ্রুত ছুটে এল। দরজা খুলতেই দেখল সামির দাঁড়িয়ে আছে। সেই চার বছর আগের মানুষটা। একটুও পরিবর্তন হয়নি। একটুও না। 'এতক্ষণ কোথায় ছিলে?' সামির বলল। 'ঘরেই ছিলাম।' 'দরজা খুলতে দেড়ি হলো যে?' সুমেহরা এবার জবাব দিতে পারল না। সে অযথা দাঁড়িয়ে দাঁড়িয়ে এটা ওটা ভেবে সময় নষ্ট করেছে। তাই তার কাছে সঠিক জবাব নেই। 'মা কোথায়?' 'ঘরে। ঘুমাচ্ছেন। ইদানীং মা'র শরীরটা ভালো যাচ্ছে না।' 'তাই নাকি? আমাকে আগে বলোনি কেন?' 'আপনি চলে আসবেন তাই বলিনি।' সামির দ্রুত ভেতরে চলে গেল। সুমেহরা লাগেজ টেনে টেনে ভেতরে নিয়ে এল। একটাই লাগেজ। ভেতরে এনে মায়ের ঘরে রাখল। নতুন জিনিসপত্র যা কিছু আসে সব আগে মায়ের ঘরে স্থান পায়। এখনও তাই হোক! ততক্ষণে সামির মা'কে দেখে শোবার ঘরে চলে এসেছে। অ্যাটাচ বাথরুম। ঘরে এসেই বাথরুমে ঢুকে পড়েছে। মিনিট দশেক পর বেরিয়ে এসে বলল, 'তোমার বাড়ির লোকজন আসেনি?' 'জি?' 'বলেছি, তোমার মা-বাবা কেউ আসেননি?' 'না।' 'এতদিন পর জামাই দেশে ফিরেছে। উনাদের আসা উচিৎ ছিল না?' 'মা বলেছে আপনাকে নিয়ে যেন বেড়াতে যাই।' 'শ্বশুর বাড়ি গিয়ে বসে থাকার মতো সময় আমার আছে?' 'নেই বুঝি?' 'না, নেই। শুধু তোমাকে সময় দিলেই হবে? আমার বাকি স্ত্রীদের সময় দিতে হবে না?' সুমেহরা কেঁপে উঠল। 'আরে আরে, তুমি দেখছি কেঁদেই ফেলবে! আমি তো মজা করছিলাম! এই সামান্য ব্যাপার ধরতে পারো না!' বলে মুচকি হাসল সামির। সুমেহরা স্তব্ধ হয়ে বসে রইল। কথাটা সত্যি না হলেও বিষাক্ত তীরের মতো বিঁধেছে। মা ঘুম থেকে উঠে জানতে পেরেছেন, তার ছেলে দেশে ফিরেছে। হঠাৎ চার বছর পর নিজের ছেলেকে পেয়ে তার কী আনন্দ! আনন্দে কেঁদেই ফেললেন। মা-ছেলের কান্না দেখে সুমেহরা চোখের জল সামলে রাখতে পারেনি। তার চোখ বেয়ে দু'ফোঁটা জল গড়িয়ে পড়েছে। একসময় সে একা একা ছাদে চলে এসেছে। রেলিং বিহীন ছাদ। বাতি নেই। চাঁদের আলোই ভরসা। অবশ্য সামনের ভবন থেকে কিছুটা আলো এখানে এসেছে। ছাদে এসে দাঁড়াতেই দৃষ্টি পড়ল ওপাশের ভবনের দ্বিতীয় তলায়। ফাঁকা বেলকনিতে চোখ পড়তেই ভেতরটা মোচড় দিয়ে উঠল। ওখানে কেউ নেই। কে জানে, হঠাৎ সেই মেয়েটি চলে আসে! যদি সামির আবার সেই মেয়েটিকে দেখতে পায়? ভাবতেই গা শিউরে উঠল। দ্রুত সিঁড়ি বেয়ে নিচে নেমে এল। শোবার ঘরে গিয়ে বেলকনিতে দৃষ্টি রাখল। সামির সত্যি সত্যি ওখানে দাঁড়িয়ে আছে। দাঁড়িয়ে দাঁড়িয়ে ধোঁয়া ফুঁকছে। সুমেহরা সামিরের পাশে গিয়ে দাঁড়াল। সামির পকেট হাতড়ে কী যেন একটা বের করল। এগিয়ে দিয়ে বলল, 'এই নাও।' সুমেহরা সেটা হাতে নিলো। এক জোড়া কানের ঝুমকো ইলেক্ট্রিক বাতির আলোয় চিকচিক করছে। 'দেখছো কি! খাটি সোনা। দাম কত জানো?' 'কত?' 'সেটা তোমার না জানলেও চলবে।' এক সময় গভীর রাত নেমে এল। রাতের খাবার খেয়ে হাতের কাজ শেষতে করতে একটা বেজে গেল। সুমেহরা ঘড়ি দেখে অবাক হলো। এত রাত! দ্রুত শোবার ঘরে এল। ততক্ষণে সামির ক্লান্ত দেহ বিছানায় এলিয়ে দিয়েছে। তার পায়ের কাছে পড়ে থাকা চাদরটা বুক পর্যন্ত টেনে দিয়ে সুইচবোর্ডের দিকে পা বাড়াল। বাতি নিভাতে গেল কিন্তু না নিভিয়েই ফিরিয়ে এল। সামির বাতি নিভিয়ে ঘুমাতে পারে না। সুমেহরার ব্যাপারটা উল্টো। সে বাতি জ্বালিয়ে ঘুমাতে পারে না। এতদিন সামির ছিল না তাই বাতি নিভিয়েই শুয়েছে। কিন্তু এখন তো সামির আছে। বাতি নিভানো যাবে না। দীর্ঘশ্বাস ছেড়ে সামিরের পাশে গিয়ে শুয়ে পড়ল। সামির উল্টো পাশ ফিরে শুয়ে আছে। সে সত্যিই ঘুমিয়ে পড়েছে কি? সুমেহরা একবার মাথা তুলে চেয়ে দেখল। হ্যাঁ, গভীর ঘুমে তলিয়ে পড়েছে। সুমেহরার ইচ্ছে করছে সামিরকে জাগিয়ে দিতে। কিন্তু এরকম ইচ্ছের কোনো মানেই হয় না। মানুষটা এতটা দূরের পথ পাড়ি দিয়ে এসেছে। সুমেহরা ফিসফিস করে বলল, 'কিন্তু আপনি বলেছিলেন আমাদের দূরত্ব কমবে...' তখনই সামির ঘাড় ঘুরিয়ে তাকাল। ভ্রু কুঁচকে বলল, 'কমেনি বুঝি? কতখানি দূরত্ব রয়ে গেছে, মেপে দেখেছো? খুব বেশি হলে চার ইঞ্চি?' সুমেহরা হকচকিয়ে উঠল। কাঁপা গলায় বলল, 'আমি ভেবেছিলাম, আপনি ঘুমিয়ে পড়েছেন...' না, ঘুমায়নি। দ্রুত উঠে বসে বালিশের কাছ থেকে বেনসন অ্যান্ড হেজের আর লাইটার হাতে নিয়ে চলে গেছে বারান্দায়। গ্রিলের কাছাকাছি দাঁড়িয়ে সিগারেটে আগুন জ্বালাল। সুমেহরা হাঁটু ভাঁজ করে বিছানায় বসে রইল। 'এদিকে এসো।' সামির ডাকতেই সুমেহরা দ্রুত উঠে গেল। কিছুক্ষণ ধোঁয়া ফুঁকে সুমেহরার দিকে তাকাল। বিস্মিত হয়ে বলল, 'নীল শাড়িতে তোমাকে বেশ মানায় তো! খুব সুন্দর লাগছে। কিন্তু চুলগুলো এমন কেন? চুল সব সময় এলোমেলো করে রাখবে।' বলে একগোছা চুল সুমেহরার কাঁধে এনে রাখল। সুমেহরা তখনও স্তব্ধ হয়ে দাঁড়িয়ে আছে। কিছু বলার মতো অবস্থা তার নেই। সামির বলল, 'চেষ্টা করবে একটু অগোছালো থাকার। মেয়ে মানুষ অগোছালোই সুন্দর। বুঝেছো?' সুমেহরা শুধু মাথা নেড়ে বলল, 'হুঁ।' 'একটা বিষয় কী, জানো?' 'কী?' সুমেহরা মুখ তুলে তাকাল। 'আই অ্যাম ইন লাভ...' বলে আরো একটা সিগারেট জ্বালাল। সুমেহরা লাজুক ভঙ্গিতে হাসল। এবার বুঝি সামির প্রপোজ করবে! (চলবে) মো. ইয়াছিন
বিয়ের পনেরো দিনের মাথায় বিদেশে চলে গিয়েছিল সামির। আজ সে ঘরে ফিরবে। সুমেহরার বুক কাঁপছে। অজানা এক ভয় তাড়া করে বেড়াচ্ছে প্রতিটা মুহূর্ত। রোমাঞ্চকর এক ভয়। ভয়টা কীসের, তা সে জানে না। বিয়ের রাতে হুট করে শোবার ঘরে এসেছিল সামির৷ সুমেহরা তখন বিছানায় চুপ করে বসে আছে। বুকে উথাল পাথাল ঢেউ। কী হবে, কী হবে ভাবনা। আরো কত কী! কিন্তু সবকিছু মিথ্যে করে দিয়ে সামির সোজা এসে বিছানায় গা এলিয়ে দিলো। সুমেহরার দিকে একবার ফিরেও তাকাল না। একটা কথাও বলল না। সেদিন রাতে সুমেহরা নিঃশব্দে অনেক্ষণ কেঁদেছিল। সামিরের অমতে বিয়েটা হয়েছে বুঝি! কিন্তু তার ভাবনা দ্বিতীয় দিনই মিথ্যে প্রমাণিত হলো। সকালে ঘুম থেকে উঠে কী এক কাজে বেরিয়েছিল সামির। ফিরতে ফিরতে রাত হলো। সুমেহরা ভেবেই বসেছিল, সামির ঘর থেকে পালিয়েছে। কিন্তু সব ভাবনা মিথ্যে করে দিয়ে সামির এল। তার হাতে একগুচ্ছ কদম। আশ্চর্য! সুমেহরার কদম পছন্দ সেটা সে জানল কীভাবে! 'এভাবে বসে আছো কেন? সোজা হয়ে বোসো। তুমি আমাকে ভয় পাও নাকি?' এটাই ছিল সামিরের প্রথম কথা। প্রথম প্রশ্ন। কিন্তু সুমেহরা এতটাই ঘাবড়ে গিয়েছিল, মুখ ফুটে কিছু বলতে পারল না। সামির সুমেহরার কাঁধে হাত রেখেছিল। এই প্রথম স্পর্শ। বলেছিল, 'ভয় নেই। আমিও তোমার মতোই একজন মানুষ।' বলে কদমগুচ্ছ এগিয়ে দিয়েছিল। এইবার একটু ভরসা পেয়েছিল সে। কদমগুচ্ছ হাতে নিয়ে ধীর গলায় বলেছিল, 'আমাকে আপনার পছন্দ নয় বুঝি?' কী জানি কেন, সেদিন সামির তার প্রশ্নের জবাব দেয়নি। উদভ্রান্তের মতো উঠে বেলকনিতে চলে গিয়েছিল। এক চিলতে বেলকনি। ওপাশে সরু রাস্তা। তারপর পাঁচ তলা ভবন। দ্বিতীয় তলায় দাঁড়িয়ে একটি মেয়ে চুল শুকাচ্ছিল। সামির সিগারেট ফুঁকতে ফুঁকতে সেই মেয়েটিকেই দেখছিল কি? মেয়েটার গায়ের রং ধবধবে ফরসা। গায়ে ওড়না নেই। মাথার খোলা চুলে টাওয়েল পেঁচাচ্ছিল। সুমেহরার গা জ্বলে যাচ্ছিল যেন। এ মেয়ে অবেলায় এখানে এল কেন? কেন এল? সুমেহরা বেলকনিতে গিয়ে সামিরের পাশাপাশি দাঁড়াতেই মেয়েটা হনহন করে ভেতরে চলে গিয়েছিল। তখনও উদাসীন ভঙ্গিদে ধোঁয়া ফুঁকছে সামির। দৃষ্টি তখনও ওপাশের ভবনের দোতলায়। পরিবার বলতে সামিরের মা শুধু। বয়স্কা মহিলা। ঘরের কাজ-কাম তার দ্বারা সম্ভব না। আগে অবশ্য একজন মানুষ ছিল ঘরের সব কাজ করে দেবার জন্য। বিয়ের তৃতীয় দিনই তাকে তাড়িয়ে দেওয়া হয়েছে। সব কাজ এখন সুমেহরা করবে। অথচ কেউ একবার জিজ্ঞেস করেনি, রান্নাবান্না পারো তো? ঘর পরিষ্কার করা, বাসনকোসন ধুয়ে দেবার অভ্যেস আছে তো? আঠারো বছর পেরিয়ে সবে উনিশ বছরে পা রেখেছিল তখন। একরকম বাচ্চা মেয়ে। নিজেকেই ঠিকমতো সামলে রাখতে পারে না। সংসার সামলাবে কী! চুল বেনি করে দেওয়ার কাজটাও মা করে দিতেন। এখন হুট করে... কষ্ট করে মানিয়ে নিতে হয়েছে। সারাদিন কাজকাম শেষ করে রাতের খাবারের পর এঁটো প্লেট ধুয়ে ঘর গুছিয়ে শোবার ঘরে গিয়ে দেখত, সামির নাক ডেকে ঘুমাচ্ছে। দীর্ঘশ্বাস ছেড়ে এক পাশে কাঁচুমাচু হয়ে শুয়ে পড়ত। কিন্তু ঘুম চোখে আসে না। আসে জল। চোখের জল মুছতে মুছতে কখন গভীর ঘুমে তলিয়ে পড়ত, তা সে নিজেও জানে না। মাঝে মাঝে মনে হত, কেন সে এ সংসারে? ঘরের কাজকাম করে দেবার বিনিময়ে দু'মুঠো ভাত? তা তো সে বাপের বাড়িতেই পেত! তাহলে এখানে কেন? সে কি সত্যিই এ-বাড়ির বউ? না কি নামমাত্র কাজের লোক? এ-বাড়ির লোকেদের কাছে তার চাওয়া-পাওয়া থাকতে পারে না? কিংবা, বাকি সব মেয়েদের মতো তারও কি বেঁচে থাকতে ইচ্ছে করে না? অবশ্য এতসব প্রশ্নের নামমাত্র জবাব পেয়েছিল সে। সামির চলে যাবার আগে বলে গেছে। সে কথায় পরে আসছি। একদিন হলো কী, সুমেহরা ঘরের সব কাজ মিটিয়ে শোবার ঘরে এল। এসে দেখল বিছানায় সামির নেই। কী আশ্চর্য! এ-সময় মানুষটা গভীর ঘুমে থাকে। আজ ঘুমায়নি। বিশেষ কিছু ঘটতে চলেছে কি! বিশেষ কিছু ঘটেছিল কি না সেটা কিছুক্ষণ পরেই জানা যাবে। সুমেহরা একবার বেলকনিতে দৃষ্টি রাখার প্রয়োজন বোধ করল। হ্যাঁ, ঠিক তাই। সামির বেলকনিতে দাঁড়িয়ে আছে। সেদিনও আজকের মতো ভীত ছিল সে। রোমাঞ্চকর এক ভয় তাড়া করে বেড়াচ্ছিল তাকে। বুকে উথাল পাথাল ঢেউ। কী হবে কী হবে ভাবনা। সুমেহরার পরনে ছিল গাঢ় বেগুনি শাড়ি। হাতে কাচের চুড়ি। কানে সোনার ঝুমকো। কেন জানি হুট করে ড্রেসিং টেবিলের আয়নায় নিজেকে দেখতে ইচ্ছে করল। চট করে গিয়ে দাঁড়াল সেখানে। পিটপিট করে তাকিয়ে দেখল নিজেকে। ঠোঁটে হালকা লিপস্টিক দেবে কি? না থাক! ধীর পায়ে সামিরের কাছাকাছি গিয়ে দাঁড়াল। অজান্তেই চোখ পড়ল ওপাশের বিল্ডিংয়ের দোতলায়। সেদিনও মেয়েটা বেলকনিতে দাঁড়িয়ে আছে। সুমেহরার চোখাচোখি হতেই মেয়েটা ইতস্তত করে দ্রুত ভেতরে চলে গেল। সুমেহরা রাগে, ঘৃণায়, অপমানবোধে বেলকনি থেকে প্রস্থান করবে ঠিক করল। তখনই সামির খপ করে তার হাত ধরে ফেলল। বলল, 'জোছনা দেখে যাও।' সেদিন অনেক রাত পর্যন্ত জোছনা দেখল তারা। একসময় সামির জিজ্ঞেস করল, 'ঘুম পেয়েছে?' 'হুঁ।' 'ঘুমিয়ে পড়ো গিয়ে।' 'আপনি ঘুমাবেন না?' 'ঘুম আসছে না।' 'কেন?' 'মাথা ধরেছে।' 'আমি মাথায় হাত বুলিয়ে দেই?' 'দেবে? দাও!' সামির শুয়ে পড়ল। সুমেহরা তার শিয়রে বসে মাথায় হাত বুলিয়ে দিলো সারা রাত। কী প্রশান্তি, কী ভালো লাগছিল তখন! ঘুমঘুম চোখে বারবার সামিরের ঘুমন্ত মুখখানা চেয়ে দেখছিল সে। এতদিন লজ্জায় ভালো করে তাকায়নি। সুমেহরা ভাবল, এবার ধীরে ধীরে দূরত্ব কমবে বুঝি। কিন্তু হলো উল্টো। সে রাতের পরে তাদের দূরত্ব আরো বেড়ে গেল। কোনো রকম প্রশ্ন করলে সামির ঠিকঠাক জবাব দিত না। সব সময় গম্ভীর ভাব নিয়ে বসে থাকত। সুমেহরা একটু কাছে ঘেঁষতে চাইলে সামির আরো দূরে সরে যেত। সামিরের মা সেটা আন্দাজ করতে পেরেছিলেন। একদিন তিনি নিজে থেকে বললেন, 'কিগো, সামিরের সাথে ঝগড়া-টগড়া হইছে নাকি?' সুমেহরা চুপ ছিল। কী বলবে? সে তো নিজেও জানে না, কী হয়েছে। সামির বিদেশে চলে যাবার আগের দিন রাতে সুমেহরা বলে বসল, 'বিয়েটা আপনার অমতে হয়েছিল কি? অমতে হলে বলুন, আমি আপনার জীবন থেকে সরে যাব।' সামির সেদিন হেসে কুটিকুটি হয়ে বলেছিল, 'অবশেষে রাগ এল তোমার? আমি তো ভাবলাম, তুমি রাগতেই জানো না!' 'আমি আপনার পছন্দ না, তাই না?' 'কে বলল পছন্দ না? পছন্দ না হলে বিয়ে করলাম কেন?' 'তাহলে, এত দূরত্ব। এত নির্লিপ্ততা। এসবের মানে কী?' 'আহাহা, রেগে যাচ্ছো কেন! চার বছরের কথা। চার বছর পর তো ফিরেই আসব! তখন থাকবে না কোনো দূরত্ব। থাকবে না নির্লিপ্ততা। হলো? এবার হাসো। তোমাকে এমন গোমড়ামুখো মানায় না।' সেদিন অনেক কষ্টে একটু হেসেছিল সে। ভেতর থেকে খুব করে কান্না আসছিল। ইচ্ছে করছিল মানুষটাকে জোর করে রেখে দিতে। কেন যাবে সে এতদূর? কেন? দেখতে দেখতে চার বছর কেটে গেছে। আজ সে ফিরবে। রওনা হবার আগে ফোন দিয়ে বলেছে, 'কী আনব তোমার জন্য?' সুমেহরা লাজুক ভঙ্গিতে বলেছে, 'কিচ্ছু লাগবে না, শুধু আপনি চলে আসুন।' (চলবে) গল্প : #একমুঠো_সোনালি_রোদ (পর্ব : এক) মো. ইয়াছিন
গল্প : সন্ধ্যাতারা (পর্ব : দুই/শেষ পর্ব) প্রথম ঘন্টা বাজার আগেই ভান করলাম। এমন ভান করলাম, স্কুল টিচার শেষমেশ ছুটি দিতে এক প্রকার বাধ্য হলেন। কেঁদে কেঁদে চোখ-নাকের পানি এক করে ফেললাম। কথা একটাই, ভীষণ পেট ব্যথা করছে ছুটি লাগবে। হেড টিচার এসে বললেন, 'সকালে কী খেয়েছো? ভাজাপোড়া কিছু খেয়েছো কি?' আমি বললাম, 'কিছু খাইনি, স্যার। আমি বোধহয় মরে যাব। আমাকে ছুটি দিন। বাসায় যাব।' তিনি গম্ভীর মুখে ভাবলেন। চোখের চারকোনা চশমা খুলে রেখে মাথার টুপি সরিয়ে চিন্তিত ভাবে বললেন, 'কিন্তু এ অবস্থায় তোমাকে যেতে দেই কীভাবে?' 'যেতে পারব, স্যার। রিকশা নিয়ে চলে যাব। আমি আর পারছি না, স্যার।' আরো কিছুটা সময় তিনি কী যেন ভাবলেন। তারপর স্কুলের পিয়নকে ডেকে দিলেন। বললেন, আমাকে যেন রিকশায় তুলে দেয়। কিন্তু পিয়ন বেচারা বোধহয় ভালো করে শুনতে পায়নি। আমাকে রিকশার সামনে দাঁড় করিয়েই চলে গেছে। একবার ফিরেও তাকায়নি। রিকশাঅলাকে বাসার ঠিকানা বলতেই বিশ টাকা দাবি করল। কথা না বাড়িয়ে চট করে উঠে বসলাম। প্যাডেলে প্যাডেলে এগোতে লাগল রিকশার চাকা। বসে বসে স্কুল ব্যাগ খুলে দেখলাম, টাকা আছে কিনা। না থাকলে রিকশা ভাড়া দেব কীভাবে? নাঃ, আছে। একটা একশো টাকার নোট। দু'টো পাঁচ টাকার কয়েন আর একটা বিশ টাকা। ব্যাগ হাঁটুর উপর রেখে দীর্ঘশ্বাস ছাড়লাম। স্কুল থেকে বাসা খুব বেশি দূরের পথ নয়। রিকশায় করে আসতে আট-দশ মিনিটের মতো লাগল। রিকশা থেকে নেমে ভাড়া মিটিয়ে দ্রুত বাসায় প্রবেশ করলাম। ডোরবেল বাজাতে যাব ঠিক সেই সময় ভিতর থেকে কাচ ভাঙার শব্দ ভেসে এল। ভয়ে ভয়ে দরজায় হাত রাখলাম। ভেবেছিলাম দরজায় টুকা দেব। কিন্তু তার আর প্রয়োজন হয়নি। দরজায় খিল দেওয়া ছিল না। হাত রাখতেই খুলে গেল। সতর্ক পা ফেলে এগোতে লাগলাম। এক পা, দু'পা, তিন পা... ভেতর থেকে সন্ধ্যা অর্থাৎ আমি যার শরীরে আছি তার মায়ের কণ্ঠ ভেসে এল, 'ছুঁবে না, ছুঁবে না আমাকে। দূরে যাও। দূরে যাও বলছি।' কণ্ঠটা ভাঙা ভাঙা। অস্পষ্ট। কাঁদতে কাঁদতে বললে যেমন হয়, ঠিক তেমন। আরো দু'পা এগিয়ে গেলাম। সেই লোকটার কণ্ঠ শোনা গেল, যাকে সকালে বিছানায় শুয়ে থাকতে দেখেছিলাম, 'আমার কথা তো শোনো সন্ধ্যা..' 'কী কথা শুনব তোমার? শোনার মতো বাকি রেখেছো কী, তুমি?' 'মাথা ঠান্ডা করো। বোসো, বুঝিয়ে বলছি।' আরো একবার কাচ ভাঙার শব্দ ভেসে এল। সেই সাথে সন্ধ্যার কান্নাভেজা কণ্ঠ, 'কিচ্ছু বুঝাতে হবে না। কিচ্ছু না। তুমি কি আমাকে বাচ্চা মেয়ে পেয়েছো, যে বুঝিয়ে দেবে?' 'আরে এরকম কখন বললাম? শোনো, কাছে এসো।' 'নাঃ, আসবে না কাছে। তোমার মতো লম্পটের কাছে আমি যাব না। তুমি বলো, রাত্রির ছবি তোমার কাছে এল কীভাবে? তা-ও আবার এরকম বাজে ছবি!' কিছুটা সময় চুপচাপ কাটল তারপর আবার সন্ধ্যার কণ্ঠ, 'এজন্যই মাঝে মাঝে আমাকে আর আমার ছেলেকে এখানে-ওখানে বেড়াতে পাঠাতে? আর তুমি বলতে রাত্রি তোমার ছোটো বোনের মতো! ছিঃ ছিঃ!' তারপর শুধু সন্ধ্যার কান্নার আওয়াজ শোনা গেল। লোকটা কিছুই বলল না। এরকম চুপচাপ থাকার মানে কি? ব্যাটা খুন করার মতলব আঁটছে না তো? সতর্কতার সাথে মাথাটা একটু উঁটু করে বেডরুমে উঁকি দিলাম। সন্ধ্যা ফ্লোরে বসে বসে কাঁদছে। তার স্বামী অর্থাৎ আমি যে ছেলেটির বডিতে আছি, তার বাবা বিছানায় বসে আছে। লোকটার মাথায় হাত। সন্ধ্যা হঠাৎ বলে উঠল, 'আমি পুলিশে যাব। মামলা করব তোমার নামে। নারী নির্যাতন মামলা। তারপর দেখব কী হয়..' লোকটা ধড়ফড় করে উঠে দাঁড়িয়ে বলল, 'কী বলো সন্ধ্যা! একটা সামান্য ব্যাপারে... তাছাড়া তুমি তো জানো, আমার নামে পুলিশ কেস হলে পুরো ক্যারিয়ার...' 'হোক তোমার ক্যারিয়ার নষ্ট। ক্যারিয়ারের কথা ভাবছো। কিন্তু আমি? আমার জীবন তুমি নষ্ট করেছো। তার কী হবে? আর রাত্রি? রাত্রির কী দোষ ছিল? নষ্টামি করার জন্য আমার বোনটাকেই পেলে তুমি?' 'হুঁ, সব দোষ এখন আমার। তোমার বোন তো দুধে ধোয়ানো তুলসী পাতা, তাই না?' সন্ধ্যা চোখের জল মুছে উঠে দাঁড়াল। বলল, 'আমি যাচ্ছি, এখনি যাচ্ছি তোমার নামে মামলা দিতে...' বলে বেরোতে যাচ্ছিল। লোকটা সন্ধ্যার হাত ধরে এত জোরে টান দিলো, সন্ধ্যা ছিঁটকে পড়ল দেয়ালে। কপালের কিছুটা অংশ কেটে তাজা লাল রক্ত গড়িয়ে পড়তে লাগল। 'তুমি, তুমি আমার গায়ে হাত তুললে!' বলে বেরোবার প্রস্তুতি নিচ্ছিল। তখনই লোকটা ওয়াড্রোব টান দিয়ে পিস্তল বের করল, 'আর এক পা এগোলে গুলি করে দেব। পাগলামি করো না। আমার কথা শোনো। ওটা একটা অ্যাক্সিডেন্ট ছিল। এর বেশি কিছুই না...' সন্ধ্যা লোকটার কথা শুনল না। জেদ করে বেরোতে লাগল। লোকটা চিৎকার করল, 'শোনবে না আমার কথা? এবার কিন্তু সত্যি সত্যি গুলি করে দেব। নিজের ক্যারিয়ারের জন্য আমি সব করতে পারি, এটা তুমি ভালো করেই জানো।' সন্ধ্যা তখনও শুনল না। একসময় সত্যি সত্যি গুলি চলল। নিঃশব্দে। চোখ দিয়ে দেখা গেলেও শোনা গেল না। কারণ, পিস্তলে সাইলেন্সার আগেই থেকেই লাগানো ছিল। প্রথম গুলি খেয়েই সন্ধ্যা ফ্লোরে পড়ে গেল। বুলেট সরাসরি বুকে বিঁধেছে। তখনও সে বেঁচে আছে। কিন্তু দ্বিতীয়বার গুলি ছুঁড়ার পর সে শান্ত হয়ে শুয়ে পড়ল। এবার বুলেট সরাসরি মাথায় লেগেছে। আর নিজেকে সামলে রাখা গেল না। ফুঁসতে ফুঁসতে জানোয়ারটার সামনে গিয়ে দাঁড়ালাম। লোকটা বলল, 'তোর মা আত্মহত্যা করেছে। কেন করেছে বল তো?' আমি বললাম, 'আত্মহত্যা নয়। তুমি গুলি করেছো।' লোকটা তাচ্ছিল্য করে বলল, 'তাই নাকি? যদি এমন হয়, যদি সন্ধ্যা তার ছেলেকে খুন করে নিজে আত্মহত্যা করে?' বলেই আমার দিকে বন্দুক তাক করল। কোনো কিছু বুঝে উঠার আগেই গুলি করল। চিৎকার দেবার সময় পর্যন্ত পেলাম না। তাৎক্ষণিক টলে পড়লাম। মুহূর্তেই অন্ধকার হয়ে এল চারপাশ। নিভে গেল সবটুকু আলো। কথায় আছে, পাপ বাপকেও ছেড়ে দেয় না। ঘটনার বছরখানেক বাদে অপ্রত্যাশিভাবে দেখা হলো লোকটার সাথে। সেদিন আমি এক পুলিশ অফিসারের শরীরে আছি। একজন আসামির খুঁজ করছিলাম। সতেরো খুনের মামলার আসামি। আরেক অফিসারের মুখে শুনেছি, সে নাকি ভীষণ ধূর্ত। চোখের সামনে থেকে পালিয়ে যায়। হবারই কথা। পাবলিক প্লেসে সবার সামনে দাঁড়িয়ে সতেরো খুন করেছে। একে একে নয়, একসঙ্গে সতেরো খুন। এটা কি কম বড় কথা? আসামি খুঁজতে খুঁজতে সন্ধ্যা নেমে এল। খোঁজাখুঁজির এক পর্যায়ে একটা জলাশয়ের ধারে পৌঁছলাম। তারপর আর রাস্তা নেই। ফিরে আসছিলাম। তখনই একজন টর্চ মেরে বলল, 'স্যার, পানিতে কী একটা দেখা যায়!' সবাই থমকে দাঁড়ালাম। অন্য একজন বলল, 'স্যার, শালার পুতে পানিতে আশ্রয় নিছে।' আমি বললাম, 'তাই নাকি? ধরে আনো ব্যাটাকে।' ময়লা-আবর্জনা ভরা জলাশয়। কচুরিপানার আড়াল থেকে একটা লোককে টেনে টেনে বের করে আনা হলো। লোকটা আবর্জনা ভরতি শরীর নিয়ে কুঁজে হয়ে দাঁড়িয়ে কাঁপতে কাঁপতে বলল, 'স্যার, বিশ্বাস করেন স্যার, এই মামলার আসামি আমি নই। একজন খুন করা আমার দ্বারা সম্ভব না। সতেরো জন কীভাবে করব?' কিছুটা সময় তাকিয়েই রইলাম তার দিকে। কী নাদুসনুদুস ছিল লোকটা! কী সুন্দর চেহারা ছিল! অথচ এখন! জীর্ণ শীর্ণ দেহ। চামড়ায় ভাঁজ পড়ে গেছে। কণ্ঠস্বর কেমন যেন ভাঙা ভাঙা। জানি এ-লোকটা সতেরো খুন করেনি। কারণ, কথায় কথায় আরেক অফিসার বলেই দিয়েছে, চাকরি বাঁচাতে গিয়ে সেই ধূর্ত খুনিকে ধরতে ব্যর্থ হয়ে অন্য একজনকে ফাঁসিয়ে দেওয়া হচ্ছে। কিন্তু এ লোকটাই কেন? পৃথিবীতে তো আর কত মানুষ আছে ফাঁসিয়ে দেবার মতো, তাই না? পত্রিকায় নিউজ এসেছিল, "ছেলেকে গুলি করে খুনি মায়ের আত্মহত্যা" হেডলাইন দেখে আর পড়তে ইচ্ছে করেনি। পড়িওনি। লোকটা কী চাল চেলেছিল! দু'-দুটো খুন করে অত সহজে বেঁচে যাওয়া! 'স্যার আমাকে ছেড়ে দিন। ওঁরা আমাকে মেরে ফেলবে। স্যার, প্লিজ আমাকে ওঁদের হাতে তুলে দেবেন না।' লোকটা একরকম পায়ে পড়ে গেল। পুলিশের একজন তাকে টেনে তুলতে তুলতে বলল, 'ওঠ শালার পুত, ওঠ। খুন করার সময় এসব নাটক মনে থাকে না?' 'স্যার, সত্যি আমি খুন করিনি স্যার।' লোকটা তবুও বলল। তার মুখটা আজ ঠিক সেরকম লাগছে, বছখানের আগে সন্ধ্যার কান্নাভেজা মুখ যেমন ছিল। লোকটা আজ ঠিক সেভাবেই আর্তনাদ করছে, সন্ধ্যা যেভাবে আর্তনাদ করেছিল। তফাৎ শুধু এখানে, সন্ধ্যা ভালোবেসে ঠকেছিল আর লোকটা খুন করে। 'আপনাকে দেখা মাত্রই গুলি করার পারমিশন আছে, জানেন সেটা?' আমি জিজ্ঞেস করলাম। 'জানি, স্যার। সব জানি। কিন্তু আমাকে ফাঁসানো হয়েছে, স্যার...' হাতকড়া পরিয়ে গাড়িতে তোলা হলো। লোকটা কাঁচুমাচু হয়ে বসে মাথা তুলে তাকাল। বলল, 'একটা কঠিন সত্য কী জানেন স্যার?' ভ্রু কুঁচকালাম, 'কী?' 'পাপ বাপকেও ছাড়ে না।' বলে হাউমাউ করে কেঁদে ফেলল লোকটা। দীর্ঘশ্বাস ছেড়ে বাইরে দৃষ্টি রাখলাম। পশ্চিম আকাশে জ্বলজ্বল করছে অসংখ্য সন্ধ্যাতারা। সামান্য শব্দ করে সাঁই করে চলতে শুরু করল গাড়িটা। (সমাপ্ত) মো. ইয়াছিন
একাকি প্রতিবাদ করার মতো শক্তি, হাতিয়ার কিছুই নেই। আছে শুধু মনোবল। দু'ফোঁটা অশ্রু ঝেড়ে রবের নিকট চাইতে পারি, হে খোদা, হেফাজত করো হেদায়েত দাও!
#মাইন্ড_ট্রাভেল শুভাকাঙ্ক্ষীরা ছবিটা প্রোফাইলে ব্যবহার করতে পারেন। বি. দ্র. অবশ্যই হ্যাশট্যাগ দেবেন।
