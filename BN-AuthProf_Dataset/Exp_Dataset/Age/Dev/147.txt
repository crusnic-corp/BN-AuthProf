অনেক আগেই কথাটা বলার ইচ্ছা ছিলো। বলা হয়নি। আজ বলছি। ধরুন আপনি একজন stand-up comedian এর মস্ত বড় ফ্যান। যখন থেকে আপনি তার ফ্যান, তখনও উনি নামকরা কমেডিয়ান হতে পারেননি। কিন্তু আপনি তাকে খুবই ভালোবাসেন তার বুদ্ধিদীপ্ত কমেডির জন্য। যাই হোক, একটা সময় উনি বেশ নামকরা হয়ে উঠেন। তার বলা কমেডির বিভিন্ন শব্দ, বাক্য, পাঞ্চ-লাইন জনপ্রিয় হতে থাকে। এতে আপনার খুব আনন্দও হয় বটে! After all আপনি তার ভক্ত সেই শুরুর দিক থেকেই। আপনার খুব শখ তার জন্মদিনে তার সাথে সাক্ষাত করে তার জন্মদিন সেলিব্রেট করার, তার একটা অটোগ্রাফ নেয়ার, তার সাথে একটা সেলফি তুলে পোস্ট দেয়ার! তার সাথে প্রথম দেখা হলে আপনি কিযে করবেন, ভেবে পাচ্ছেন না! এবার ধরুন, একদিন আপনি পরিবারের সদস্যদের নিয়ে, এই যেমন হতে পারে মা-বাবা, ভাই বোন, spouse/জীবনসঙ্গী, সন্তানদের নিয়ে বেড়াতে বের হয়েছেন। মানুষ পারাপারের সবুজ বাতি জ্বলে উঠলে জেব্রা-ক্রসিং দিয়ে রাস্তা পার হচ্ছিলেন ঠিক এমন সময় ট্রাফিক আইন অমান্য করে একটা গাড়ি অত্যন্ত দ্রুতগতিতে আপনাদের সকলের উপর উঠে যায়! আপনি খুব সামান্যই আহত হলেন বটে কিন্তু আপনার স্বজনরা মারাত্মকভাবে আহত হলো এবং কেউ কেউ নিহতও হলো! কি একটা দিন, সেদিন! যাই হোক, গাড়ি পালাতে পারেনি। গাড়ি আটক হয় এবং ড্রাইভিং সীট থেকে বের হয়ে আসেন সেই বিখ্যাত কমেডিয়ান, আপনি যার মারাত্মক ভক্ত! এটা ছিলো আপনার জন্য আরেকটা শক্‌। একটা সময় বিচার প্রক্রিয়া শুরু হয়। সিসিটিভি ফুটেজ এবং বিভিন্ন আলামতে উক্ত কমেডিয়ানের নিশ্চিত শাস্তি হবার কথা। কিন্তু বিখ্যাত কমেডিয়ান কোনোভাবে সিস্টেম করে নিজেকে নির্দোষ প্রমাণ করে মুক্তি পেয়ে যায়। এতোগুলি আঘাতের পর এটাও ছিলো আপনার জন্য আরেকটি চরম আঘাত! জীবন স্বাভাবিক হতে থাকে। কিছুটা সময় বিরতি দিয়ে সেই কমেডিয়ান আবারও বিভিন্ন শো করতে থাকে। আর জনপ্রিয়তা বাড়তেই থাকে। এবার সে ইন্টারন্যাশনাল পর্যায়েও stand-up comedy শুরু করে। এবার বলুন, সেই এক্সিডেন্টের পর, ন্যায় বিচার প্রতিষ্ঠা না হওয়ায় এখনও কি আপনি তার ভক্ত থাকতে পারবেন? আপনি কি পারবেন তার ফেমাস ফেমাস শব্দ, বাক্য, পাঞ্চলাইনগুলি প্রতিদিনের কথাবার্তায় মজা করে ব্যবহার করতে? কিংবা অন্ততপক্ষে আপনি কি পারবেন তার প্রচারিত কমেডি শো দেখে বিনোদন নিতে, যেমনটা আগে নিতেন? পারবেন? পারবেন না। না পারারই কথা। বরং আপনার অন্তরে ঘৃণা আসবে। বিশ্বাস করুন, আমি যতবার যতজনের মুখে #ঐ_কথাটা শুনেছি আমার কখনই ভালো লাগেনি। যারা বলেছে - হেসে হেসেই বলেছে, মজা করেই বলেছে। যারা শুনেছে তারাও হেসেছে, মজা পেয়েছে কিন্তু আমার কখনই হাসি পায়নি, মজা পাইনি। #ঐ_কথাটা হলো ❝খুশিতে, ঠেলায়, ঘোরতে।❞ ❝খুশিতে, ঠেলায়, ঘোরতে।❞ ডায়লগটার ঘটনা আমরা জানি তো? জানার পরেও এমন একটা ডায়ালগ কিভাবে আমাদের বিনোদনের অংশ হতে পারে? কিভাবে আমরা এমন একটা ডায়ালগকে মজা করে হাসতে হাসতে বলতে পারি? ভোটাধিকারের★ মতো একটা গুরুত্বপূর্ণ অধিকারকে হত্যা করা হয়েছে। ভোটাধিকার কেড়ে নেয়ার অর্থই আরো অনেক কিছুই আপনার থেকে কেড়ে নেয়া হয়ে গেছে, আরো কেড়ে নেয়া হবে। অথচ তারপরেও হত্যাকারীদের কমেডি ডায়ালগ আমরা হাসতে হাসতে মজা করে বলেই যাচ্ছি! আফসোস! 
সলাতের সময় এই মেয়েটা আমাকে এতোটাই অনুকরণ করে যে, সলাতে আমি যদি গাল বা হাত চুলকাই, সেও সেভাবেই চুলকাবে। আমি একটু নড়লে, সেও নড়বে। আমি যদি কাশি দেই, সেও খুক্ করে কাশি দেয়। পুরো সলাতে আড় চোখে আমার দিকে তাকায় থাকে। মজা পেয়েছি গতকাল। গতকাল আমার ঢেকুর উঠেছে,ওমা, সেও জোর করে ঢেকুর দিলো! সলাত শেষে আমার মেয়েরা বলে, "আব্বু তুমি যা করো, সেও তাই করে।" কথাটা শুনে সে বলে, "আমি ফুপাকে ফলো করি তো।" তো, এ থেকে কি বোঝা গেলো? 
আল্‌হাম্‌দুলিল্লাহ্‌, আল্লাহ্‌ বাঁচিয়েছেন। মেট্রো-রেলের কাজ হচ্ছে এমন পথে নিয়মিত অফিস যাতায়াত করতে হয়। তবে আমি চেষ্টা করি মেইন রোডে যতোটা কম যাতায়াত করা যায়। অলিগলি, ভেতরের রাস্তাগুলিই বেশি ব্যবহার করি। আজ অফিস যাবার পথে মিরপুর পল্লবীর কোনো একটা অংশে যখন ট্রাফিক জ্যামের কারণে গাড়িতে বসে, ঠিক আমার গাড়ির সামনে এই লোহার টুকরাটি পড়ে। উঁকি দিয়ে দেখি অনেকটা উপরে ইঞ্জিনিয়াররা কাজ করছেন। আমি ভয় পেয়ে যাই এই ভেবে যে, আরো কিছু লোহার টুকরা পড়তে থাকবে নাতো? পরিস্থিতি এমন যে, সামনেও বাস পেছনেও বাস। কোনো দিকেই এগুতেও পেছাতে পারবো না। অপেক্ষা করা ছাড়া কিছুই করার নাই। আল্লাহ্‌র কাছে নিরাপত্তা চেয়ে অপেক্ষায় থাকলাম। প্রায় ক'মিনিট পর জ্যাম ছুটলে আমিও বের হলাম। যতক্ষণ না আমাদের জীবনে বড় বড় দুর্ঘটনা ঘটে, আমরা মনে করি ❝এ আর এমন কি। ছোট একটা বিষয়। তেমন কিছু হয়নি।❞ কিন্তু একমাত্র আল্লাহ্‌ই জানেন, কতো বড় ঘটনা ঘটার কথা ছিলো, কতোটা ক্ষয়ক্ষতি হবার কথা ছিলো, আর তিনি কতোটা দয়া করেছেন। আল্‌হাম্‌দুলিল্লাহ্‌! আমরা সকলেই যেনো ঘর থেকে বের হবার দুয়া পড়ে বের হই এবং নিয়মিত দান-সাদাকা করি। ছোট ছোট দান-সাদাকার কারণেও আল্লাহ্‌ আমাদেরকে বড় বড় দুর্ঘটনা থেকে বাঁচিয়ে দেন। নিজে ও শিশু সন্তানদেরকে দুয়া'দুটি অর্থসহ শিখিয়ে দিন (কমেন্টে দেয়া আছে)। তাদেরকে ছোট বেলা থেকেই অভ্যস্ত করিয়ে দিন দুয়া পড়ায় ও তাদের হাত দিয়ে নিয়মিত দান কাজ করিয়ে নিন। 
আমি ওদের ফুপা। এসে বলে, ❝দোস্তো গল্প শোনাও।❞ গল্প শোনাবার ওয়াদা করলাম কিন্তু তার আগে ওদের সলাতের খবর জানতে চাইলাম। বলে, ❝মাগরিবের সলাত মিস হয়ে গেছে। দোস্তো এখনও কি সময় আছে? পড়া যাবে?❞ বললাম, ❝হুম্‌ সময় আছে। পড়ে নে।❞ একজন বলে, ❝দোস্তো আমি তো মুতু করতে গিয়ে প্যান্টে সামান্য এক ফোটা লেগেছে, নামাজ হবে?❞ বললাম ❝উম্‌... যদি প্যান্ট বদলে নিতে পারতিস, খুবি ভালো হতো রে। তবে তুই তো এখনও অনেক ছোটো, যদি বদলাতে নাও পারিস, তাও পড়ে নে। কিন্তু যখন বড় হয়ে যাবি, তখন কিন্তু আরো সাবধান থাকতে হবে। আল্লাহ্‌ ছোটদের জন্য সব কিছু সহজ করে দিয়েছেন, বুঝলি?❞ আমার শেষ কথাটা শুনে এমন মিষ্টি একটা হাসি দিলো যেনো এইমাত্র ওর সাথে আল্লাহ্‌র সম্পর্কটা আরো একটু গভীর হলো। কিন্তু তারপরেও সে তার বাসা থেকে প্যান্ট আনিয়ে বদলে তারপর সলাত আদায় করেছে। অথচ আমি আশাই করিনি, সে এই কাজটা করবে। আমিও মজা করে কিছু গল্প শোনালাম। বড়রা অধিকাংশ সময় শিশুদেরকে আল্লাহ্‌ সম্পর্কে কথায় কথায় ভয় দেখিয়ে থাকে। কিন্তু ওদের শিশুকালে আল্লাহ্‌র সাথে সুন্দর সম্পর্কটা গড়ে দিতে হয়। 
❝বাচ্চারা এসব বুঝে না, বুঝবে না, এখন ওদের ফিলিংস্‌ নাই, তাছাড়া বড় হতে হতে একটা সময় ভুলেই যাবে ছোট বেলার কথা❞ - এসব মনে করে দয়া করে আপনার শিশু কিশোর সন্তানদের সামনে পুরো নগ্ন, অর্ধ নগ্ন, সেমি নগ্ন হয়ে পোশাক বদলাবেন না, গোসল করবেন না, ভেজা পোশাকে বাচ্চার সামনে পোশাক বদলাবেন না। বাসায় শিশুদের সামনে অন্তর্বাস পড়ে কিংবা সংক্ষিপ্ত পোশাকে থাকবেন না। মা-বাবা ও পরিবারে সকল বড়দের বলছি - নিজেরাও লাজুক হোন, শিশুদেরকেও লজ্জা পেতে শেখান। এতোটা বেহায়া হবেন না। বাহিরে বাচ্চার প্রস্রাব লাগলে দয়া করে আড়াল স্থানে করাবেন। বাচ্চা মানুষ বলে খোলা স্থানে সকলের সামনে করাবেন না। তাকে লজ্জা পেতে শেখান। সকলের সামনে বাচ্চার ডায়পারও পরিবর্তণ করবেন না। মায়েরা, বাচ্চাকে দুধ পান করাবার সময় আলাদা ঘরে পান করাবেন। সুযোগ না থাকলে যতোটা সম্ভব আড়ালে পান করাবেন বা নিজেকে ঢেকে নিয়ে পান করাবেন। অন্য শিশু কিশোরদের সামনে প্রকাশ্যে পান করাবেন না। বিলবোর্ডে বা কোথাও অশালীন ছবি দেখে ফেললে বাচ্চাকে বলবেন সেদিকে তাকাতে হয় না, লজ্জা পেতে হয়, সেটা শরমের বিষয়। তাকে লজ্জা পেতে শেখান। লজ্জা ইমানের অঙ্গ বা শাখা। মানুষ মাত্রই গুনাহ্‌গার, সেটা ঠিক আছে। কিন্তু ভয়ের কথা এই যে, মানুষের লজ্জা যখন হারিয়ে যায়, একটা পর্যায়ে মানুষ গুনাহ্‌ করার পরে লজ্জা পায় না, তখন আল্লাহ্‌র কাছে অনুতপ্ত হয় না, গুনাহ্‌ থেকে ক্ষমা চায় না। 
এতোটাই ছোট ছিলাম যে, চেয়ারে দাড়িয়ে, পা'দুটোকে উঁচু করে, বুক শেল্ফের ঐ অনেক উপর থেকে নামাতাম। নামাবার সময় ভয়ের সাথে, দু'হাতে খুব শক্ত আর যত্ন করে ধরতাম। কারণ হাত ফসকে পড়ে গেলেই নাকি সর্বনাশ হয়ে যাবে! আমাদের ছোট বেলায় কুরআনের সাথে সম্পর্ক আর দূরত্ব এমনটাই ছিলো। যতক্ষণ হুজুর বাসায়, ততক্ষণ কুরআন পড়া। হুজুর চলে গেলেই কুরআন পড়া বন্ধ, back to top of the shelf again. আর নিজ জীবনে কুরআন মেনে চলা, সেটা তো বুঝিই নাই। 'বুঝিই নাই' বললে মিথ্যা বলা হবে। সত্য হলো, "কেউ বোঝায় নাই"। কারণ তখন তো আমরা শিশু। আমাদের না বোঝালে বুঝব কেমন করে, তাই না? আমরা কুরআনের সঠিক চর্চা চারপাশে না দেখলে শিখব কিভাবে, ঠিক না? আমরা যারা মা-বাবা হয়েছি, আমাদের অনেকের শিশুকালের চিত্রটা হয়তো অমন ছিলো। কিন্তু এখন বুঝে আসার পরেও আমাদের নিজ শিশ‌ু-কিশোর সন্তানদের সাথে কুরআনের সম্পর্ক কেমন হচ্ছে? যা ঘটেছে আমাদের সাথে, সেটাই কি ঘটবে আমাদের শিশু সন্তানদের সাথেও? প্রথমত আমি মনে করি, কুরআনকে ঘরের অতি উঁচু স্থান হতে নামিয়ে হাতের নাগালের মাঝে রাখতে হবে। আমাদের শিশ‌ু সন্তানদের হাতের নাগালের মাঝেই থাকবে কুরআন। হাতের নাগালে না হয় দিলাম, কিন্তু মোটা আর ভারি কুরআন একজন শিশু নাড়াচাড়া করবে কিভাবে? সে তো আরামের সাথে ধরতেও পারবে না, পড়তেও পারবে না। দ্রুতই আগ্রহ হারাবে। এটার সমাধান এই যে, শিশ‌ুর শক্তি ও বুঝ উপযোগী কুরআনের শিক্ষা দরকার। শিশ‌ুদের জন্য দরকার বিভিন্ন ধরনের কুরআনের শিক্ষায় লিখিত ছোট ছোট বই। তাই প্রথম দিকে দরকার ছোট ছোট বই, যেগুলিতে থাকবে কুরআনেরই ঘটনা গল্পকারে এবং যেগুলি একজন শিশু নিজে নাড়াচাড়া করতে পারবে স্বাচ্ছন্দ্যে ও আনন্দে! প্রথম প্রথম বড়রা ধৈর্য্যের সাথে মজা করে পড়ে শোনাবে, নিয়মিত। শিশু পড়তে শিখলে, সে নিজে নিজেই পড়বে। বয়স বাড়তে বাড়তে বই বদলাতে থাকবে। এমন বইও দরকার যেনো কুরআন থেকে পড়ার পর সেই জ্ঞান দিয়ে বাচ্চারা কিছু কাজ করতে পারে। হতে পারে পাজল মিলানো বা কিছু খুঁজে বের করা বা এক অংশ দেয়া আছে বাকি অংশ বের করা ইত্যাদি অনেক কিছু (আমার জানা মতে এমন বইও পাওয়া যায় তবে এখন পর্যন্ত সেগুলির অধিকাংশই বাংলা ভাষায় নয়।)। মোট কথা, কুরআন পড়ে যা শিখলো সেটার উপর ভিত্তি করেই থাকবে কিছু কাজ, একটিভিটি, কুইজ। এতে বাচ্চারা মজাও পাবে আবার জ্ঞানটাও স্থায়ী হবে। কমেন্টে আমার মেয়েদের সংগ্রহে থাকা কিছু বইয়ের তথ্য দিতে থাকবো ইন্‌শাআল্লাহ্‌ (নোট: বইগুলির প্রকাশক, লেখক বা বইয়ের তথ্য প্রশ্নবিদ্ধ থাকতেও পারে যা আমার অজানা বা এখন মনে পড়েছে না। ভুল কিছু থেকে থাকলে ভিন্ন সোর্স থেকে শুদ্ধ জেনে নিয়েছি।)। আরো অনেক বই গিফ্ট হিসাবে লেনদেন হয়েছে। কিন্তু ভালো বই অধিকাংশ সময় দামী হয়, সকলের পক্ষে সংগ্রহ করা সম্ভব হয় না। স্কুল লাইব্রেরিতে এগুলি থাকা উচিত, এলাকাতেও লাইব্রেরি গড়া উচিত। তাছাড়া, আমাদের সন্তানরা যেনো তাদের বন্ধুদের ভেতর বই লেনদেন করতে পারে সেই সুযোগও দেয়া উচিত। আপনার সন্তানদের কুরআনের শিক্ষার জন্য কি কি বই দিয়েছেন, কমেন্টে সেগুলির ছবি এবং ছোট্ট করে রিভিউ জানান। অন্যরাও উপকৃত হবে ইন্‌শাআল্লাহ্‌। 
আমার কাছে সবচেয়ে কিউট লাগে বাচ্চাদের মাস্কগুলি, ঠিক না বলেন? বাচ্চাদের মুখে দারুন লাগে দেখতে! যাই হোক, আসল কথা যেটা বলতে চাইছিলাম যে, আমরা অধিকাংশরাই জানি না ময়লা-আবর্জনা কিভাবে ফেলতে হয়, কোথায় ফেলতে হয় এবং কোথায় ফেলতে হয় না। কফ, থুথু, সর্দি, পানের পিক, সিগারেট, কলার ছোকলা, প্রতিদিনের আবর্জনা সঠিকভাবে ফেলতে শেখার আগেই আমাদের জীবনে যুক্ত হলো পলিথিন। পলিথিনের ভয়াবহতা বুঝার পরেও সেটাকেও সঠিকভাবে ফেলতে শিখলাম না এবং এর মাঝেই আমাদের জীবনে ওতপ্রোতভাবে যুক্ত হলো টিস্যুপেপার ও প্লাস্টিক বোতল। আর এখন নতুন সদস্য মাস্ক। প্রয়োজনে নতুন নতুন উপাদান যুক্ত হতেই থাকবে আমাদের জীবনে কিন্তু আমরা আর কবে এগুলিকে সঠিকভাবে সঠিক স্থানে ফেলতে শিখবো? আমরা অধিকাংশরাই বিষয়টিকে খুব হালকাভাবে নিয়ে থাকি। অথচ হাদীসে বলা হয়েছে, মানুষের বসবাস ও চলাচলের পথে ময়লা আবর্জনা ও কষ্টদায়ক জিনিস ফেলা একটি অভিশপ্ত কাজ। 
আমার মেয়েরা আমার মুখে গল্প শুনতে খুব পছন্দ করে। ওদের ছোট বেলায় কতো গল্প যে বানিয়ে বানিয়ে বলতাম! বিশেষ করে ঘুমের আগে আগে। এখনও একসাথে খেতে বসলেই একটাই কথা, "আব্বু গল্প বলো।" এখন রাত অনেক বড়। মাগরিবের পর থেকে রাত যেনো এগুতেই থাকে না। যাই হোক, অফিস থেকে ফিরে বইটা পড়ে শোনালাম। তবে এবার শুধু বাচ্চাদেরকে নয় বরং সাথে পরিবারকেও পড়ে শোনালাম। আযান প্রকাশনীর বাচ্চাদের জন্য কিছু বই আছে। "এসো ইয়াজুজ মাজুজ চিনি" বইটা আজ পড়ে শোনালাম। অনেকেরই হয়তো এ বিষয়ে যথেষ্ট জানা নাই।
শীতকালের একটা সাধারণ দৃশ্য এমন যে, দোকানদার প্রতিদিন তার দোকানের সামনের রাস্তার ধুলাবালি ঝাড়ু দিয়ে পরিষ্কার কোরে পানি ছিটায় বা ঝাড়ু না দিলেও পানি ছিটায়। যেনো ধুলাবালি দোকান ও পণ্যগুলি নষ্ট না করে। কিন্তু খেয়াল করলে দেখবেন যে, উনি শুধু উনার দোকানের বা বাসার সামনেরটুকুই পানি ছিটান না। উনার দু'পাশের দোকানের সামনের কিছু অংশও ঝাড়ু দেন এবং পানি ছিটান। মনে হতে পারে উনার দু'পাশের দোকানদারদের সুবিধার জন্য কাজটা করছেন। কিন্তু আসলে প্রত্যেকেই নিজের দোকান ও দু'পাশের দোকানের সামনে পানি ছিটায় নিজের সুবিধার জন্য। কারণ, শুধু নিজের দোকানের সামনেরটুকু পানি ছিটালে ধুলাবালি থেকে পুরোপুরি রক্ষা পাওয়া যায় না। ঠিক এভাবেই উচিত যে, আমরা নিজেরাও অপকর্ম থেকে বেঁচে থাকবো এবং আশেপাশেরজনদেরকেও অপকর্ম করা থেকে বাঁধা দেবো, সু-পরামর্শ দেবো, ভালো অল্টারনেটিভ দেখাবো, গুনাহের কাজে নিষেধ করবো। অন্যের দোকানের সামনের রাস্তা ঝাড়ু দেয়ার মতো। যদি আমরা এটা মনে কোরে চুপ থাকি যে, উনি যা ইচ্ছা তাই করুক - তাতে আমার কি? ফলস্বরূপ এটাই হবে যে, তার গুনাহের কাজের কারণে, তার অপকর্মের কারণে, তার আজেবাজে আচরণের কারণে সমাজের যেই পরিবর্তনটা আসবে সেই পরিবর্তনের খারাপ ফলটা কমবেশি হলেও আমাদের কাছেও ফিরে আসবেই, কিছু ধুলা লাগবেই। ঠিক ঐ পাশের দোকানের রাস্তার ধুলা উড়ে আসার মতোই। 
১০ই অক্টোবর ও ১১ই নভেম্বর উপলক্ষে শপিং সাইটগুলিতে ও এ্যাপে অনলাইন সেলস ফেস্টিভালের নামে অত্যন্ত আকর্ষণীয় ও লোভনীয় যা কিছু প্রচারিত হচ্ছে এর অধিকাংশই জুয়া। জুয়া ছাড়া আর কিছুই না। অথচ আল্‌-কুরআনে জুয়াকে শয়তানের কাজ বলা হয়েছে। বলা হয়েছে, এগুলি আল্লাহ্‌র স্মরণ ও সলাত ভুলিয়ে রাখে। আরো বলা হয়েছে জুয়া ত্যাগ করলে আমরা সফল হবো। নিজেকে, পরিবারের সকলকে, বিশেষ করে টিন-এজ সন্তানদেরকে এ থেকে বাঁচিয়ে রাখুন প্লিজ। জাস্ট একটু ভাগ্য পরীক্ষার জন্য, একটু মজা করার জন্য হলেও জুয়ার ধারের কাছে যাবেন না। সন্তানদের নিয়ে বসুন, লোভনীয় বিজ্ঞাপনগুলি দেখান, পড়ে শোনান, তারপর বিশ্লেষণ ভিত্তিক আলোচনায় বোঝান কেনো এগুলি জুয়া। তাদের প্রশ্ন শুনুন, আলোচনা করুন। এটা সত্য, অনেকেই জীবনের প্রথম দিকে ছোট ছোট জুয়া খেলে হয়তো অনেক লাভবান হয়েছে। কিন্তু জুয়ার নেশা একজনকে কতোটা অমানুষ করতে পারে তা বুঝতে হলে আমার প্রথম কমেন্টে দেয়া ভিডিওটি দেখবেন, সন্তানদেরকেও দেখাবেন। 
