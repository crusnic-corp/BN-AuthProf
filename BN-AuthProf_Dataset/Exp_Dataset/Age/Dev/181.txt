সব প্রিয় বিষয় একসময় পুরনো বকুলমালা হ'য়ে বৃষ্টির সাথে হাকিকতের দরুদের উপর ঝ'রে পড়ে, সব প্রিয়মুখ একদিন মারা গিয়ে আরও সত্য হয়ে ওঠে..
সব অপমৃত্যুরা ডুবনৌকো হয়ে ঢেউ পাঠাবে শিশুদের হাতের আজলায়, এক বৃষ্টিবিস্তারিত ভোরবেলায়... তবু, প্রেমে পড়া বারণ
যত ইচ্ছে তুমি আমায় মারো, রক্তাক্ত কর, ছুঁড়ে ফেল নর্দমায়— মৃত্যুর নির্মেঘ অব্দি আলজিভের কাছে বলে যাব, "তুমি ছিলে আমার মজ্জাগত ভাই"
ভাল পাঠক বিনে ভাল কবিতার কী ভবিষ্যৎ? কিংবা, ভাল কথাসাহিত্যেরই বা কী ভবিতব্য?
এতসব ক্ষমতা, মৃত্যু, বাণিজ্য, সুসম্পর্ক.. যদি সব মুছে ফেলা যেত! তোমাদের হাজার গ্লোবাল তামাশার সামনে আমি কালিঝুলি মাত্র!
একদিন, আমাদের পরষ্পরের উদোম পিঠে পাল্টাপাল্টি-শব্দ-বসানোর রতিক্লান্ত খেলাটি হয়তো আর রবে না, কিন্তু আমাদের মনে রক্তবাঁশির সাপ-লুডু খেলাটি নির্জন দুপুরের কু হয়ে রয়েই যাবে ! 
গল্প তো অনেকেই লিখছেনঃ নানা ঘরানার গল্প, জীবনের নানা স্তরের, স্বাদের, বিবিধ ভঙ্গিমার গল্প--- কিন্তু শেষপর্যন্ত গল্পটি আপনি কীভাবে বলছেন, কী ফর্মে/স্টাইলে, বাকচাতুর্যের পাশাপাশি তার প্রকাশভঙ্গীটাই বা কেমন--- আজকের দিনে কিন্তু সেই পারসপেক্টিভটাও অনেক গুরুত্ববাহী, মশাই ! * আমাদের কথাসাহিত্য আরও বৈচিত্র্যময়, কৌণিক, সাবালক হয়ে উঠুক... * পাঠক হিসাবে এইটুকু তো চাইতেই পারি!!
প্রথিতযশা অনেক কবিকেই অনেকে এই অজুহাতে খারিজ করে দেন যে, অমুকের ভাল কবিতাগুলোও দুইবারের বেশী পড়া যায় না, ভাল লাগে না, ভিতর থেকে টানে না... * তা, কিছু পর্নোমুভিও তো অনেকে ঘুরেফিরে দেখেন, বারবার ঐ তিন-চারটে সিনেমাই ফিরেফিরে দেখেন, পরম আনন্দে... * তাহলে নিশ্চয়ই তা উৎকৃষ্ট, চিরকালীন একটা শিল্প হিসাবে গণ্য হবে? কী বলেন! 
রেলব্রিজের নীচে ব্রনপরীর আকাশ, * রেলব্রিজের উপরেও ব্রনপরীর আকাশ... * নৈশমণিকার কি জংশনের প্রথম প্রতিশ্রুতি পেরিয়ে যেতে পারে?
আজ সারাদিন শামীম কবীরের সাথে গুমসুম, আজ সারাদুপুর শামীমের ঘরে মর্গ-অধিকর্তা হয়ে ভাঙা দরোজার আড়ালে লুকিয়ে থাকা, * লখিন্দরকে হারানো বেহুলার শোকযাত্রা হয়ে আরও শত-সহস্র শতাব্দী নিঃশেষ হবে এ ধরণী, * শামীম কবীর একজনই, আমাদের সকলের কুহকময় পুনর্জন্ম...
