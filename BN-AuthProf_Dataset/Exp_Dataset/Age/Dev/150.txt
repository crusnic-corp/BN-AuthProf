গত দুই দিন ধরে আমি দিব্যময়ীতে ক্রাশ খাওয়া। কী চমৎকার চমৎকার গান তিনি লিখে গেছেন অথচ আমরা তাঁর খবরই নিলাম না। তিনি খুব বেশি পুরনো নন। তাঁর জন্মসন আমি এখনো জানি না, কিন্তু তাঁর বড় মেয়ে সুষমা (একুশে পদক প্রাপ্ত সঙ্গীত শিল্পী সুষমা দাশ)র জন্ম ১৯৩০ সালে যদি হয়ে থাকে তাঁর জন্ম ১৯১০-১৫ সালের মধ্যে হবার কথা । সে হিসাবে তিনি দূরবীন শাহ বা শাহ আবদুল করিমের সমসাময়িক হবেন। তাঁর স্বামী রসিক লাল। তিনি নিজেও গান গাইতেন। আমি ধরে নিতেই পারি রাধারমণ দত্ত তখন একমাত্র (হাছন রাজা ১৯৬১র আগে গীত হোননি সর্বোতভাবে)। ধামাইল গান তখন বিয়ে পার্বনের প্রধান উপকরণ। তাঁরা রাধারমণের গান গাইতেন এবং এই ধামাইলের সুরে নিজেও বিয়ের গান বাঁধতেন। আমি শুনেছি এমনও যে, রসিক লাল আর দিব্যময়ী ছন্দে ছন্দে কথা বলতেন। একজন কিছু বললে আরেকজন সেই বাক্যের অন্তমিল দিয়ে আরেক বাক্য বলতেন। মুখে মুখে গানও বাঁধতেন তাঁরা। ২০০৩ সালে একটি আঞ্চলিক ভাষার টেলিফিল্ম নির্মানের সময় আমি সিলেটি বিয়ের গানের খোঁজ করি। রাধা-কৃষ্ণের প্রেমলীলার গান সবই রাধারমণের লেখা ও সুর করা বলেই জানতাম। কিছু প্রচলিত বিয়ের গান ছিলো, এগুলো কার যে লেখা জানা ছিলো না। রাধরমণ ভণিতায় অবশ্য তাঁর নিজের নাম দিয়ে গেছেন, সেখানে সমস্যা নাই। যেগুলোতে নাই, সেগুলোর অনেকটাই রাধারমনের বলে মনে হতো। 'বৈরাতী' টেলিফিল্মে শুটিং এর সময় ঝুনু পাল একটা গান গেয়ে শুনান। ' তোরা শুনগো নীরব হইয়া দেখগো বাহির হইয়া কি সুন্দর বাঁশিটি যায় বাজাইয়া' গানের শেষ অন্তরা ছিলো এমন - বাঁশি বাজায় রসিকচান হেচকা হেচকা মারে টান ও এগো বাজায় বাঁশী জয়রাধা বলিয়া কি সুন্দর বাঁশিটি যায় বাজাইয়া|| আমি মুগ্ধ হয়ে শুনি। এই গানটি আমরা ক্যামেরায় ধারনও করি, কিন্তু পরে দৈর্ঘ কমাতে গিয়ে এটা ছেটে ফেলি। মাত্র গতকালই জানলাম, এই গানেরও গীতিকার শ্রীমতি দিব্যময়ী ঠাম্মা। তারপর থেকে আমি ক্রাশ। আমি এই গান লিখে ইউ টিউবের কাছে খুজি। আমাকে দেখায়, কলকাতা থেকে এই গানের মিউজিক ভিডিও হয়েছে  আমাদের দেশেও গাওয়া হয়েছে মেয়েদের কন্ঠে  কিন্তু অবাক বিস্ময়ে আমি তাজ্জব ননে গেলাম দিব্যময়ীর পুত্র রামকানাইয়ের কন্ঠে শুনে ।  'বাউলা মন' নামক একটা চ্যানেল থেকে আপলোড দেয়া এই গানটিতে কন্ঠ দেয়া আছে রাম কানাই ের, সেখানে গানের পুরা কথাও দেয়া আছে। কিন্তু গানের লিরিকের শেষে লেখা আছে - "রাধারমণ দত্ত (১৮৩৩-১৯১৫) (কণ্ঠ: রাম কানাই দাস ও সহশিল্পী)" এই মূর্খতার দায় কার ? গানের ভনিতায় নিজ স্বামী রসিক লালের কথা লিখেছেন মজা করে- "বাঁশি বাজায় রসিকচান হেচকা হেচকা মারে টান" এরপরও কী সংশয় থাকে ? ২/৩ দিন আগে দিব্যময়ীর নাতনি কাবেরি দাশ ফেইসবুকে লিখে জানিয়েছিলেন যে, তাঁর ঠাকুর মা দিব্যময়ীর কাছ থেকে ১৯৭২/৭৩ সালে ইয়ারুন নেছা খানম 'আইলো রে নয়া জামাই আসমানের তারা' আর ' তোমরা শুনগো নিরব হইয়া' এই দুইটা গান শিখে গিয়ে সিলেট বেতারে দেখিয়ে রেকর্ড করেন। সিলেট বেতার থেকে যখন প্রচার হয় কেবল আধুনিক গানে গীতিকার ও সুরকারের নাম প্রচার হতো, কোন লোকগানের গীতিকারের নাম প্রচার হতো না। সত্তর ও আশির দশকে আমি নিজে শুনেছি, "এবার লোকগীতি পরিবেশ করবেন, অমুক, আব্দুল করিম ও তাঁর সঙ্গীরা, বা বিদিত লাল দাশ ও তাঁর সঙ্গীরা।" এই যা। লোকগানের লেখকেরা বরাবরই অনাদ্রিত । যেহেতু তাঁদের গানের বই হত না, মুখে মুখে গান যেতো এক মুখ থেকে আরেক মুখে , কে কিভাবে লিখে কী না এই আশংকায় ভণিতায় নিজের নামটুকু তাঁরা জুড়ে দিতেন। 'ভাইবে রাধা রমণ বলে', বা 'হাছন রাজায় কয়', বা 'বাউল আব্দুল করিম বলে' এজন্যই জুড়ে দেয়া। কিন্তু বহুল পেশাদার গীতিকার ও শিল্পী না হবার কারনে 'দিব্যময়ীর বিয়া' কিংবা 'রসিকচান' ভনিতায় এনেও আজকালকার কঠিন কঠিন শ্রোতার কাছ থেকেও স্বীকৃতি আদায়ে কষ্ঠ হচ্ছে। তবে, জনাব 'বাউলা মন' আপনার অজ্ঞতা দৃষ্টতার পর্যায়ে চলে যাচ্ছে। আপনি তাড়াতাড়ি 'রাধারমণ' কেটে 'দিব্যময়ী দাশ' এর নাম লিখুন 
পুত্রের কন্ঠে মায়ের লেখা গান। 'আইলোরে নয়া জামাই আসমানের তারা' কথা ঃ দিব্যময়ী দাশ সুর, সংগীত ও কন্ঠ ঃ রামকানাই দাশ সুত্র ঃ বেঙ্গল ফাউন্ডেশন থেকে ২০০৪ সালে প্রকাশিত অডিও এলবাম
কাল ' আইলোরে নয়া দামান' এর মূল গীতিকারের নাম জানার পর এ তথ্য ফেইসবুকে দিয়েছিলাম। সকাল থেকে কিছু লোক ইনবক্সে আমাকে নানা ভেবে একটা বাজে নিউজের লিঙ্ক দিয়ে বুঝাতে চাইছে এই গানের লেখক দিব্যময়ী দাশ নন, হয়তো অন্য কেউ। কেউ কেউ কোন তথ্যসূত্র ছাড়াই জানাচ্ছেন এটা ১০০ বছরের পুরানা গান। আজ আরেকটা তথ্য পেলাম- যেখানে একুশে পদকপ্রাপ্ত গুণী শিল্পী পন্ডিত রামকানাই দাশ তাঁর মায়ের লেখা দুইটা গানের কথা বলেছেন তার মধ্যে এই গানটিও আছে। বাজে তর্কের জবাব জনেজনে দিতে পারবো না। মূর্খের সাথে তর্কে যেতে নাই। আমার দেয়া এই ক্লিপটি ১৪ সেপ্টেম্বর ২০১৪ তারিখে 
'আইলারে নয়া দামান' গানটির মূল ভার্সনের গীতিকার শ্রীমতি দিব্যময়ী দাশ । তিনি একুশে পদক প্রাপ্ত দুই সন্তান পণ্ডিত রামকানাই দাশ ও সুষমা দাশের মাতা। এই সংস্কৃতিবান পরিবারে গানের চর্চাই ছিলো। দিব্যময়ীর কাছ থেকে ইয়ারুন নেসা গানটি নিয়ে সিলেট বেতারে গেয়েছিলেন ১৯৭২-৭৩ সালে । এ তথ্য জানিয়েছেন দিব্যময়ীর নাতনি (পণ্ডিত রামকানাই দাশের কন্যা)  তিনি লিখেছেন - "দিব্যময়ীর গানের কথা নীচে দেয়া হলো ঃ আইলো রে নোয়া জামাই আসমানেরো তারা বিছানা বিছাইয়া দেও শাইল ধানের নেরা জামাই বও জামাই বও আইলো রে জামাইয়ের ভাই-বৌ দেখতে বটের গাইল উঠতে বইতে ছ'মাস লাগে করইন আইন চাইন জামাই বও জামাই বও| আইলোরে জামাইয়ের বইন হিজলেরো মোড়া টুকনি দিলে ফেদা পরে ষাইট সত্ত ইর উরা জামাই বও জামাই বও| আইলোরে জামাইয়ের ভাই আসমানেরো চান যাইবার লাগি কইন যদি কাইট্টা রাখমু কান জামাই বও জামাই বও কুঞ্জেরো ভিতরে জামাই বইছে গো সাজিয়া পাড়ার লোকে দেখতে আইছে দিব্যময়ীর বিয়া জামাই বও জামাই বও| ১৯৭২-৭৩ সালে আমরা টিলাগড়ে প্রধান শিক্ষক প্রয়াত শ্রী চন্দ্রপালের বাড়ীতে থাকতাম । তখন ইয়ারুন্নেসা খানম আমাদের বাড়ীতে আসতেন। তিনি তখন বোরখা পরতেন। একদিন তিনি আমার ঠাকুরমার (দিব্যময়ী দাশ)-এর কাছ থেকে দুটি গান শিখে নিয়েছিলেন, তার একটি হলো- ‘আইলোরে নয়া জামাই’ , অন্যটি হলো ‘তোরা শুনগো নীরব হইয়া দেখগো বাহির হইয়া কি সুন্দর বাঁশিটি যায় বাজাইয়া’। বলা বাহুল্য তখন তিনি গানটি সিলেট বেতারে গাইবার সময় তাঁকে বাধ্যতামুলক কিছু শব্দ পরিবর্তন করতে হয় । যেমন - 'রাধা' শব্দ ব্যবহার করতে দেয়া হয়নি আর ভনিতাতে যেখানে গীতিকারের নাম ছিলো তা গাইতে দেয়া হয়নি। ইয়ারুন্নেসা খানম গানটি রেকর্ড করার পর আমার বাবা (রামকানাই দাশ)কে জানিয়েছিলেন শব্দ পরিবর্তনের বিষয়টি । তিনি গানটি সিলেট বেতারে গাইবার পর খুব জনপ্রিয় হয়েছিল। আর ‘আইলোরে নোয়া জামাই’ গানের বেশ কিছু শব্দ ভাল করে লক্ষ করলে বুঝা যাবে যে এই শব্দ গুলো আমাদের এলাকার। যেমন, 'ফেদা' অর্থ ময়লা, 'উরা' মানে বাশের বেত দিয়ে বানানো এক প্রকার টুকরি, 'বটের গাইল' হল বট গাছের গুড়ি দিয়ে বানানো যার মাঝে মহিলারা ধান কুটত|" 
আইলারে নয়া দামান কন্ঠশিল্পী ঃ লাভলী দেব, অনিমা ও তানি সঙ্গীত ঃ সোহেল নিজামি। গীতের কলি, সিলেট । প্রকাশ-২০০২ এই ভিডিওতে যিনি Lovely Deb এর গানের সাথে ঠোট মিলিয়েছেন তিনি কিন্তু সিলেটের এক সময়ের দুর্দান্ত মঞ্চ ও বেতারের নাট্যশিল্পী রাবেয়া খাতুন দুলু। আর তাঁর পাশে যে দুজন হারমোনিয়াম আর তবলা বাজাচ্ছেন তাঁরা আসলে কন্ঠশিল্পী হিমাংশু বিশ্বাস আর শামিম আহমেদ। পেছনে যিনি বাঁশি বাজানোর ভান করছেন তিনি ( সিলেটের গোলাপগঞ্জের দক্ষিনভাগ গ্রামের এক সম্ভ্রান্ত গৃহস্ত) এই শুটিং বাড়ির মালিক। আর যে বয়স্ক ভদ্রলোক গানের দলের সামনে নাচানাচি করছেন তিনি শুটিং দেখতে আসা বিশিষ্ঠ শিল্পপতি ও আউল বাউল শেখ ওয়াহিদুর রহমান (প্রয়াত)। এটি ২০০৩ সালের এপ্রিল মাসে ধারন করা টেলিফিল্ম 'বৈরাতী'র একটি অংশ এটি।
জাতীয় অধ্যাপক জামিলুর রেজা চৌধুরী-র মহাপ্রয়াণের এক বছর ঃ উন্মুক্ত হলো ইলেক্ট্রনিক স্মারকগ্রন্থ বুয়েট এলামনাই এর সভাপতি এবং জাতীয় অধ্যাপক জামিলুর রেজা চৌধুরী -র প্রথম প্রয়াণ দিবসে আজ বুধবার, ২৮ এপ্রিল ২০২১ বিকেল ৩.৩০ টায় বুয়েট এলামনাই একটি আন্তর্জালিক স্মরণ সভা আয়োজন করেছে । বাংলাদেশ প্রকৌশল বিশ্ববিদ্যালয়-এর কেন্দ্রীয় মসজিদের ইমাম মওলানা রাশেদুর রহমান পরিচালিত দোয়া -র মধ্য দিয়ে এই অনুষ্ঠান শুরু হয়। সংগঠনের ভারপ্রাপ্ত সভাপতি প্রকৌশলী মুনির উদ্দিন আহমেদ এর স্বাগত বক্তব্য ও বাংলাদেশ প্রকৌশল বিশ্ববিদ্যালয়-এর উপাচার্য ও বুয়েট এলামনাই এর প্রধান পৃষ্ঠপোষক অধ্যাপক সত্যপ্রসাদ মজুমদার এর শ্রদ্ধাজ্ঞাপন এর পর বক্তব্য রাখেন অধ্যাপক রেহমান সোবহান, অধ্যাপক রফিকুল ইসলাম, অধ্যাপক এম এইচ খান, ড. সাদিকুল ইসলাম ভুঁইয়া, স্থপতি মোবাশ্বের হোসেন, ড. আতিউর রহমান ও প্রকৌশলী কাশিফ রেজা চৌধুরী। অনুষ্ঠানের দ্বিতীয় পর্বে ‘জামিলকথন’ শিরোনামে জাতীয় অধ্যাপক জামিলুর রেজা চৌধুরী-র বিভিন্ন সাক্ষাৎকারের নির্বাচিত অংশবিশেষ নিয়ে একটি বানীচিত্র পরিবেশন করেন স্থপতি ও লেখক শাকুর মজিদ । জাতীয় অধ্যাপক জামিলুর রেজা চৌধুরী-র কর্মময় জীবনকে স্মরণীয় এবং আগামী প্রজন্মের জন্য অনুকরণীয় করবার উদ্দেশে বুয়েট এলামনাই প্রকাশ করেছে স্মারক গ্রন্থ ‘’আলোর পথযাত্রী’’- BEACON OF LIGHT। গ্রন্থটি সম্পাদনা করেছেন অধ্যাপক শামসুজ্জামান ফারুক, অধ্যাপক তাহের সাইফ, স্থপতি ফারহাত জেরিন, অধ্যাপক এ কে এম মাসুদ, অধ্যাপক কারিশমা চৌধুরী, স্থপতি মাসুদ উর রশিদ এবং স্থপতি কাজী এম আরিফ। এই গ্রন্থে নিবন্ধ ও স্মরণ কথা লিখেছেন বাংলাদেশ সহ পৃথিবীর বিভিন্ন দেশ থেকে শতাধিক লেখক যারা জাতীয় অধ্যাপক জামিলুর রেজা চৌধুরী-র সাথে জীবনের বিভিন্ন ক্ষেত্রে যুক্ত ছিলেন। মুখবন্ধ লিখেছেন প্রখ্যাত অর্থনীতিবিদ অধ্যাপক রেহমান সোবহান । স্মরণ সভার শেষ অংশে ‘’আলোর পথযাত্রী’’- BEACON OF LIGHT-এর ইলেক্ট্রনিক সংস্করণ উন্মুক্ত করেন অধ্যাপক আব্দুল্লাহ আবু সায়ীদ । আনুষ্ঠানিক প্রকাশ - এর পূর্বে অধ্যাপক শামসুজ্জামান ফারুক ও অধ্যাপক তাহের সাইফ এই গ্রন্থের পটভূমিকা নিয়ে একটি উপস্থাপনা পরিবেশন করেন । 
বছরের সেরা মিউজিক ভিডিও ক্লিপ ডিএমসির তিন চিকিতসকের 'আইলারে নয়া দামান্দ' কোরিওগ্রাফি। এটা আমার ব্যক্তিগত মত। 
আবর্জনা সৃষ্টিকারী এতো দৈনিক আর গৃহশব্দদুষনকারি এতো টেলিভিশনের আদৌ কোন দরকার কি বাংলাদেশে আছে ? মিডিয়ার স্টিকার লাগানো গাড়ির জ্বালায় রাস্তায় চলাচল ক্ষতিগ্রস্থ হয়। গ্যাস স্টেশনে আজাইরা লম্বা লাইন।
২০০৯ সালে কলকাতা থেকে বেরিয়েছিল সানু ব্যানার্জির আত্মকথন - পথে বিপথে। ২০১০ সালের ১০ ফেব্রুয়ারি একটা আলোচনানুষ্ঠানের আয়োজন করা হয়েছিল শিল্পকলা একাডেমির সঙ্গীত ও নৃত্যকলা মিলনায়তনে। দেবাশীষ ঘোষ ছিলেন আয়োজনে। সেখানে বড় বড় আলোচক ছিলেন যেমন সৈয়দ শামসুল হক, কামাল লোহানী, গোলাম কুদ্দুস, কেরামন মাওলা, আসাদুজ্জামান নূর, নাসির উদ্দীন ইউসুফ, মামুনুর রশীদ প্রমুখ। আমার নামও ছিলো আলোচনায়। আমি ছিলাম জুনিয়ার মোস্ট, প্রথম বক্তা। এতো এতো ঝানু আলোচকের সামনে সামনে উপস্থিত থাকা লেখকের বইয়ের আলোচনা করতে হবে এটা জেনে আমি পুরো আলোচনাটা লিখে নিয়ে গিয়েছিলাম । মজার কথা, দুইজন তাঁদের বক্তৃতায় আমার আলোচনার কথা উল্লেখ করেন। সৈয়দ হক বলেছিলেন- তিনি প্রথম কাউকে এমন লিখিত আলোচনা পড়তে শুনলেন । কামাল লোহানী বললেন, এটা দ্রুত কোথাও ছাপানোর ব্যবস্থা করতে হবে। অনুষ্ঠান শেষে তিনি বলেন, তাঁকে স্ক্রিপ্টটা দিয়ে দিতে, তিনি গোলাম সারোয়ারকে পাঠাবেন। এর কয়েকমাস পরে (৫ জুন ২০১০) সমকালের উপসম্পাদকীয় পাতায় এই আলোচনাটা প্রকাশ হয়। এটি আমার একমাত্র বই আলোচনা।
এই ছবিগুলোর ফটোগ্রাফার ইবন সাহেব, ২০১০ সালের ২৭ এপ্রিল তোলা। তখন 'মহাজনের নাও' লেখা চূড়ান্ত হচ্ছে। আগামি মাসে (মে ২১, ২০১০) নাটকের প্রথম প্রদর্শনীর জন্য হল বুক করা। কিছু গানের কোরিওগ্রাফি রিহার্সাল হচ্ছে দিনে আর রাতে লেখা হচ্ছে নাটক। খোঁজে দেখলাম, এই নাটক লিখতে চোথা হিসাবে ব্যবহার হয়েছিল - করিম সমগ্র, সৈয়দ হকের কাব্যনাট্য সমগ্র, সিলেট গীতিকা আর কিছু বই 
