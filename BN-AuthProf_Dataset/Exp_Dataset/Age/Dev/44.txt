দৈনিক দখিনের সময় পত্রিকায় ছাপা হলো মাহমুদুল হকের উপন্যাস 'কালো বরফ' এর রিভিউ। সম্পাদক ও দখিনের সময়'কে ধন্যবাদ।
#আর্টেমিস_ফাউল_চিরকুট বারো বছরের বালক হলে কি হবে, আর্টেমিস ফাউল নামের ছেলেটার মাথা ঠাসা দুষ্টবুদ্ধিতে। তার বাবা আর্টেমিস ফাউল সিনিয়র অনেক দিন হলো নিরুদ্দেশ, পরিবারের হালটা জুনিয়রই ধরে রেখেছে। তীক্ষ্ণ বুদ্ধিমান ধূর্ত ছেলেটি এবার অপহরণ করে বসলো কি না এক ফেইরিকে৷ কি ভাবছেন? পরীই তো! না, এই ফেইরি ঠিক আমাদের ঠাকুরমার ঝুলির লাল-নীল মায়াবী পরী নয়, এ হলো রূপকথার রাজ্যের ভয়ংকর এক প্রাণী! এমন জমজমাট কাহিনী নিয়ে ওয়েন কোলফারের লেখা বইটির কিছু খন্ড বাংলায় অনুবাদ হয়েছে বেশ আগেই। কিন্তু দুর্ভাগ্যবশত সেভাবে চোখে পড়েনি। এবার যখন চিরকুট প্রকাশনী থেকে সিরিজটি নতুনভাবে প্রকাশ পেতে যাচ্ছে, সহজেই নজর কাড়লো প্রচ্ছদের কারণে। কালো - কমলার প্রচ্ছদটি এতোটাই দৃষ্টিনন্দন যে, সিরিজটি সম্পর্কে আরো জানতে ও সংগ্রহ করতে আগ্রহী হলাম। খোঁজ নিতে গিয়ে অবাক! একে তো প্রিয় ফ্যান্টাসি - সায়েন্স ফিকশন - থ্রিলার ঘরানার গল্প, তারওপর গুডরিডসে প্রায় চার লক্ষের বেশী রেটিং পেয়েছি বইটি। সেই সাথে বাংলা অনুবাদ যদি হয় স্বনামধন্য লেখক মোঃ ফুয়াদ আল ফিদাহ'র, তাহলে তো সোনায় সোহাগা। সাথে বক্সসেটের প্রলোভন তো আছেই! প্রিঅর্ডার করতে আর দেরী করিনি। চিরকুট প্রকাশনীর কোনো বই এর আগে হাতে এসে পৌঁছায়নি। তবে এই প্রকাশনার অন্যান্য বই সম্পর্কে সুখ্যাতিই শুনেছি, তাই এবারও প্রত্যাশাটা একটু বেশী। বইটির মূল্য তারা খুব কম রেখেছেন, মাত্র ১৬০ টাকা। সেজন্য তাদের সাধুবাদ জানাতেই হয়। তবে পাশাপাশি প্রত্যাশা থাকবে, বইয়ের বাঁধাই এবং ছাপার মানে যেন কোনো আপোষ না করা হয়। সেইসাথে যেকোনো বই পড়ার সময় যে বিষয়টি পাঠককে সবচেয়ে বিরক্ত করে সেটা হলো বানান ভুল ও মুদ্রনপ্রমাদ। আশা রাখি চিরকুট প্রকাশনী এদিক থেকেও পাঠকদের হতাশ করবে না। অপেক্ষায় থাকলাম আর্টেমিস ফাউলের সাক্ষাৎ পাওয়ার জন্য।
ভুসিরামের আজ বড্ড অপমান হলো! বলতে নেই, গোঁজেরহাটের সবাই তাকে এক ডাকে চেনে। চোর হলেও তস্করবিদ্যায় সে যে পল্লির অলংকার তা দারোগা থেকে পন্ডিত সকলে মানে। পটল রায় তো তাকে নিয়ে কবিতাও লিখেছে - 'তবু বলি রাম রাম তবু বলি ভুসি ভুসি, তোমার এলেম হেরি গোঁজেরহাট খুশি খুশি!' তো এহেন ভুসিরাম কিনা ভঞ্জদের কুঠিবাড়িতে সিঁদ কাটতে গিয়ে ধরা পড়ে গেলো? রণপা পড়ে, আট ফুট উঁচু পেরেকঠোকা দেয়াল ডিঙিয়ে, বাঘা কুকুরগুলোকে ঘুম পাড়িয়ে, পাহারাদারদের ফাঁকি দিয়ে, এমনকি পঞ্চাশ বছর আগে দেহ রাখা রাজা জন্মেজয় ভঞ্জের চোখ এড়িয়ে কার্যোদ্ধার প্রায় করেই এনেছিল। এমন মাহেন্দ্রক্ষণে, শুঁটকোমত রাখোহরি লোকটা ভুসিরামকে লোভ দেখিয়ে নিয়ে আটকে ফেলল ভাঁড়ারঘরে! ভোরবেলা কর্ণেল বীরবাহু ভঞ্জের সাগরেদরা ভুসিরামকে ধরে নিয়ে গেল বৈঠকখানায়৷ বীরুবাবু আর তাঁর শহুরে চার বন্ধু মিলে তাকে ভুসিমাল ডেকে টেকে কি অপমানটাই করলেন! তা গুলি করলে কি শুলে চড়ালে কিছু মান বাঁচতো বেচারার, বীরুবাবু তাকে বিনা শাস্তিতে ছেড়েও দিলেন। গাঁয়ে যে আর মুখ দেখানোর যো রইল না। মনের দুঃখে ভুসিরাম চললো কুমিরমারির জঙ্গলে গলায় দড়ি দিতে। কুঁড়োরাম বাচস্পতির বয়স বেশী না, বড়জোর সাতানব্বই হবে। শরীর স্বাস্থ্য সব ঠিকঠাক, এই চোখে একটু চালসে পড়েছে, ভুলভাল দেখেন, এটাসেটা ভুলে যান আর ইদানীং ঘরের মধ্যে আঠেরোটা ছাগল দেখতে পান। সমস্যা হলো তাঁর তিন ছেলে, মনসারাম, কামাখ্যারাম আর শীতলারাম, (যাদের নাম মনে থাকে না বলে একসাথে কুঁড়োরাম তাদের নাম বানিয়ে নিয়েছেন 'কাশীম') ছাগলগুলো দেখতেই পাচ্ছে না। গুনে গুনে আঠেরোটা ছাগল, দেখতে না পেলেই হলো? রাজা জন্মেজয় ভঞ্জের মনটা আজ ভালো নেই। কুঁড়োরামের সঙ্গে দাবা খেলতে খেলতে সে কথাই হচ্ছিল। জন্মেজয় বাবু নশ্বর দেহ ছেড়েছেন ঠিকই, কিন্তু কুঠিবাড়ির মায়া ছাড়তে পারেননি। বাড়িতে ঘুরে বেড়ান, হুটহাট দেখা দেন, দাবা খেলেন, গয়াবুড়ির সাথে গল্প করেন। মাঝেমধ্যে আসমানির চরে হাওয়া খেতে যান। আসমানির চরটা একসময় ভঞ্জদেরই ছিল। আজকাল গোকুলেশ্বর সে চরে হরিণের খামার করেছে। তা এক জোছনারাতে জন্মেজয় ভঞ্জ দেখেন তাঁরই প্রপৌত্র বীরবাহু আর তার চার বন্ধু মিলে গোকুলের দুটো হরিণ মেরে বালির উপর দিয়ে হিরহিরিয়ে নিয়ে চলেছে। সেই থেকে রাজার মনে কুডাক ডাকছে। গোকুলেশ্বর এখন সাধুর বেশ ধরলেও এককালে নৃশংস ডাকাত ছিল। আরো ভয়ের কথা, হরিণ মারার ঘটনায় সে রা কাড়েনি। কিন্তু আজকাল কুঠিবাড়ির চারিদিকে অচেনা লোকেরা আনাগোনা করছে। তাদের সকলেরই নাম 'গ' দিয়ে। একে একে উধাও হতে শুরু করেছে বীরুবাবুর বন্ধুরা। কিভাবে কোথায় যে হারিয়ে যাচ্ছে কিছুই বোঝা যাচ্ছে না। কি হবে এখন? নতুন অদ্ভুতুড়েগুলো পড়ে সেভাবে মজা পাচ্ছিলাম না। অনেকদিন পর এই গল্পে পুরোনো স্বাদ পেলাম। জন্মেজয় ভঞ্জ, বৃদ্ধ কুঁড়োরাম, গয়াবুড়ি, গুণেন, সবার চরিত্রে ছিল অদ্ভুতুড়ের হাস্যরস আর বৈচিত্র্য। গল্পের শেষটা সুন্দর, পশুপাখি আর প্রকৃতিতে ভালোবেসে শীর্ষেন্দু একটা বার্তা রাখতে চেষ্টা করেছেন। বেশ কিছু মুদ্রণজনিত ভুল ছিল বইয়ে। এতো বড় লেখকের বই, তাও আবার আনন্দ পাবলিশার্স থেকে প্রকাশ পাওয়া, এতে ভুল থাকাটা মানা যায় না। বরাবরের মতোই দেবাশীষ দেবের আঁকা মানানসই ও মজার প্রচ্ছদ - অলংকরণ ছিল বইয়ে। হাসিমজায় একটু সময় কাটাতে পড়ে নিতে পারেন শীর্ষেন্দু মুখ্যোপাধ্যায়ের নতুন অদ্ভুতুড়ে গল্প 'আসমানির চর'। 
'জলেশ্বরী গ্রামের ইব্রাহিম গাজী আমাকে ঘুমাতে দেয় না।' মৃত বাবার পুরনো কাগজপত্রের মধ্যে একটা সাদা চিরকুটে লেখাটা খুঁজে পেয়েছিল কাজল। তার বাবা মাহতাব ভূঁইয়া শুদ্ধ মানুষ ছিলেন, সমাজে অর্থবিত্তে প্রভাবশালী। মার মৃত্যুর পর কাজল যখন প্রায় বখে যেতে বসেছে, বাবা তাকে আমেরিকায় পাঠিয়ে দিলেন উচ্চশিক্ষার্থে। ফিরল বাবার মৃত্যুতে, নয় বছর পর। তখন সাল ১৯৮৮। বানের জলে ভাসছে গোটা দেশ। এরমধ্যেই মেঘনা নদীতে বজরা ভাসালো কাজল, জলেশ্বরী গ্রামে যাবে। সাথে দুই অকর্মা মাঝি বজলু আর লিয়াকত। ডুবন্ত বিষন্ন গ্রামগুলো পার হয়ে যেতে যেতে সুখী সাচ্ছন্দ্যের জীবনের বাইরে নতুন এক জীবন দেখলো কাজল। লোভে পড়ে দুই মাঝি কাজলকে সর্বস্বান্ত করে অজ্ঞান অবস্থায় ফেলে গেলো নির্জন এক চরে। সেখানেই দেখা পেলো দা হাতে রুদ্রমূর্তি এক নারী তাপসীর। কাজল কি খুঁজে পাবে জলেশ্বরী গ্রাম? জানতে পারবে কে এই ইব্রাহিম গাজী? বাবার রহস্যটা ভেদ করতে পারবে? পাঠপ্রতিক্রিয়া: 'জলেশ্বরী' উপন্যাসটির কাহিনী সংক্ষেপ পড়ে খুব সাদামাটা মনে হতে পারে, কিন্তু একে অসাধারণ করে তোলার প্রধান চালিকা শক্তি লেখকের বর্ণনাশৈলী। এমনভাবে বন্যার বাস্তবতা, প্রকৃতি, আর মেঘনাপাড়ের মানুষদের জীবনযাত্রা বর্ণনা করেছেন, পাঠক নিজেও কাজলের নৌকার একজন যাত্রী হয়ে যাবেন। মাস্টারের 'তৈলাক্ত চুলে চিরুনীর শৃঙ্খলা' আর 'ষোড়শীর ত্বকের মতো ভাঁজমুক্ত শার্ট' এর কথা পড়লেই গোটা চরিত্রটা চোখের সামনে ভেসে ওঠে। উনত্রিশ দিন ভালোভাবে না খাওয়া চোরের গরম ভাত-তরকারির ধোঁয়ার গন্ধ হাঁ করে বুকের ভিতরে টেনে নেওয়ার বর্ণনা পাঠককেও ক্ষুধার্ত করে তুলবে। বেদেদের জীবনও জীবন্ত লেখকের লেখনীতে। জলের মাঝেই যাদের জীবন, জলের সাথেই বেঁচে থাকা। মৃত্যুও তাদের কাছে অকিঞ্চিৎ। নদীতে যখন প্রবল ঝড় ওঠে তখন তারা বেঘোরে ঘুমায়, শঙ্কাহীন। ঝড় থেমে গেলে মেয়েরা ভিজে শাড়ি ছইয়ে মেলে দিয়ে নিত্যকার কাজে লেগে যায়। পুরুষরা গলুইয়ে বসে হুকো টানে। এই অংশটা আমি মন্ত্রমুগ্ধের মতো পড়েছি। এতোটা পরিপাটি করে গোটা চিত্র ফুটিয়ে তুলেছেন যে, আমার মনে হচ্ছিল লেখক নিজেই হয়তো মেঘনার পাড়ে পাড়ে এভাবে ঘুরে সব সচক্ষে দেখে বেড়িয়েছেন। একই সাথে অসাধারণ ছিল উপমার ব্যবহার। 'নদী সন্ন্যাসী ভিক্ষুকের মতো মানুষের উঠানে গিয়ে উঠেছে। নদীর পানি ছানি পড়া বৃদ্ধের চোখের মতো ঘোলা।' বন্যাকে এতো সহজ উপমায় একেবারে দৃশ্যমান করে এনেছেন লেখক। অনাহারে আর জীবনসংকটে থাকা মানুষগুলোকে দেখা ছিল বৈভবের মধ্যে বেড়ে ওঠা কাজলের জন্য অন্য এক অভিজ্ঞতা। তাই তার চোখ দিয়ে লেখক দারিদ্র্য, বাস্তবতা ধীরে ধীরে উপলব্ধি করিয়েছেন। চরে আটকে পড়ে যখন ক্ষুধার জ্বালায় বইয়ের পাতা চিবুচ্ছে কাজল, তখন সে বুঝতে পারে খিদের কাছে নৈতিকতা কতটা তুচ্ছ। আবার চর্চিত না হলেও স্বার্থের খাতিরে এরা ধর্মকে সহজেই ব্যবহার করে অস্ত্র হিসেবে। জলেশ্বরীর খোঁজে চলতে চলতে কাজলের দেখা হয়েছে বিভিন্ন চরিত্রের সাথে। গল্পের ভিতর গল্প এই চরিত্রগুলোর। কিশোরী কমলা যেখানে জেনে যায় মেয়ে হয়ে জন্মানোই তার পাপ। মুক্তিযোদ্ধা আসাদ উদ্দীন গ্রামে গ্রামে লাশ দাফন করে বেড়ায়। মুক্তিযুদ্ধের সময় মেজরের কাছ থেকে পাওয়া ওভারকোটটাই যার সার্টিফিকেট। মাস্টার নিতাই জোর করে নৌকায় জুড়ে বসে ভাত খায়। কিন্তু যখন বলে পড়ালেখা করেছে, সম্মান বিসর্জন দিয়ে অন্যদের মত তো শালুক তুলতে পারে না তাই ক্ষিদের পীড়ায় বাড়ি বাড়ি নিমন্ত্রণ ভিক্ষে করে - গোটা চরিত্রটিই যেন বদলে যায় মূহুর্তে। আর সর্বোপরি তাপসী। অসহায় দুঃখের জীবনে ভাগ্যের ফেরে সে কলঙ্কিনী। নিজের অভিশপ্ত জীবন তাই কাজলের সাথে জড়াতে চায় না। কলেরা আক্রান্ত গ্রামে সর্বস্ব দিয়ে সেবা করে। কিন্তু মানুষের সংকীর্ণতা পিছে ফেলতে পারে না। তার গল্পের মধ্য দিয়ে মানুষের ধর্মীয় গোঁড়ামি আর তার স্বার্থপর ব্যবহার ফুটে উঠেছে। 'জলেশ্বরী'র কিছু ঘটনার মোড় অতি নাটকীয় ছিল। শোভা বা তাপসীর সঙ্গে কাজলের দেখা হয়ে যাওয়া বা বজলু-লিয়াকতের পরিণতিকে বেশি কাকতালীয় ছাড়া আর কিছু বলা যায় না। তবে লেখক তার রচনাশৈলী দিয়ে এসব ছাপিয়ে গেছেন। উপন্যাসটি এর আগে আদী প্রকাশন থেকে প্রকাশ পেয়েছিল। পরবর্তীতে হৃদি প্রকাশ বইটি নতুনরূপে প্রকাশ করেছে। বইয়ে মুদ্রণ জনিত কিছু ভুল ছিল। প্রচ্ছদ দেখতে সুন্দর, কিন্তু গল্পের সাথে একেবারেই খাপ খায় না। নীল পানির সাথে মিল রেখে কিছু হলে হয়তো ভালো লাগতো। বইয়ের আকার সুন্দর, কিন্তু লেখার সাইজ স্বাভাবিকের চাইতে ছোট করায় পড়তে একটু অসুবিধা হয়। আমন্ত্রণ রইলো জীবনের গল্প, জলের গল্প 'জলেশ্বরী' পড়ার।
না হয় সেই হলদেটে খসখসে পাতা নেই, হরফ গুলোও ঠিক আগের মতন নয়৷ তবু ছবি আর গল্প তো এক৷ ফাইয়াদ সেই বইয়ের পাতার ছোটবেলার আনন্দ পাক৷ 'তুই বললি ম্যাঁও? ' কত রবি জ্বলে রে' আর 'সিভকা বুর্কা' থাকুক তার শৈশব জুড়ে৷ boimelaa.com কে ধন্যবাদ৷
#রকমারি_রিভিউ_প্রতিযোগ_মার্চ বই: কেউ কেউ কথা রাখে লেখক: মোহাম্মদ নাজিম উদ্দিন প্রকাশনায়: বাতিঘর প্রকাশনী প্রকাশকাল : ডিসেম্বর ২০১৫ সদ্য স্বাধীন দেশ ঠিক সামলে ওঠেনি তখনো, সে সময় ঢাকা শহরে নিজ বাসায় ধর্ষনের পর খুন করা হয় একটি মেয়েকে। তিন মাস হলো বিয়ে হয়েছে মিলির, স্বামী মিনহাজ ব্যাংকে চাকরি করে। ঘটনার তদন্তের ভার নিলেন সৎ পুলিশ অফিসার ও মুক্তিযোদ্ধা সৈয়দ মোহাম্মদ হায়দার, সাথে ভাতৃপ্রতিম সহকারী। দুজন পুলিশ অফিসার চিন্তাধারা ও স্বভাবে একেবারে ভিন্ন হলেও অন্তরের টান তীব্র। তারা দুজনেই বদ্ধপরিকর - মেয়েটির হত্যাকারীকে খুঁজে বের করতেই হবে। সহায়তার হাত বাড়ালো মিলির ঘনিষ্ঠ বান্ধবী রামজিয়া শেহরিন। সন্দেহভাজনকে পাওয়াও গেলো, কিন্তু রাজনৈতিক চাপে ধরে রাখা গেলো না তাকে। উলোট-পালোট হয়ে গেল কতগুলো জীবন। অমীমাংসিত থেকে গেলো মিলির হত্যাকান্ড। দুই যুগ পর সেই সহকারী পুলিশ অফিসার এখন পুরোদস্তুর লেখক, কাগজের পাতায় ফিরিয়ে আনলেন চাপা পড়ে যাওয়া স্মৃতি। কিন্তু গল্পটার সমাপ্তি যে তার জানা নেই! শেষ খুঁজতে গিয়ে বিস্ময়কর তথ্য জানতে পারলেন তিনি। মিলি কি সুবিচার পেলো তবে? পাঠপ্রতিক্রিয়া: 'কেউ কেউ কথা রাখে' - থ্রিলারটিকে ঠিক অনুবাদ বলা যাবে না। স্প্যানিশ লেখক এদুয়ার্দো সাচেরির জনপ্রিয় একটি উপন্যাসকে মোহাম্মদ নাজিম উদ্দিন ঢেলে সাজিয়েছেন বাংলাদেশের প্রেক্ষাপটে। মূল গল্পটা ঠিক রেখে, সত্তুরের দশকের রাজনৈতিক আবহ আর দৃশ্যপট যোগ করেছেন তাতে। টানটান থ্রিলার যারা ভালোবাসেন তাদের হয়তো গল্পটা একটু ঢিমে মনে হতে পারে। গল্পের অনেকটা জুড়ে আছে রামজিয়া আর লেখকের রসায়ন, সেইসাথে আছেন হায়দারভাই। এস এম হায়দার চরিত্রটাকে পাঠকের ভালো লাগতেই হবে। আমাদের দেশের শিল্পমাধ্যমগুলো সাধারণত সচেতনভাবে এদেশের রাজনৈতিক সত্যটাকে এড়িয়ে যান। চলচ্চিত্র থেকে বই - সবখানেই একটা নিরাপদ অবস্থান ধরে রাখা হয়। মোহাম্মদ নাজিম উদ্দিন সাহসিকতার সাথে সরাসরি এই বইয়ে সরকারী ক্ষমতার অপব্যবহার, বিচারহীনতা এবং সাধারণের ক্ষোভের কথা বলিয়েছেন হায়দারের মুখ দিয়ে। বঙ্গবন্ধুর শাসনামল নিয়ে খোলামেলা চিত্রায়ণ ভুল বোঝার সুযোগ রাখে, তবে লেখক সেই ঝুঁকিটা নিয়েছেন। আরেকটা দিকের প্রশংসা করতেই হয়। বর্তমানে কোন এক অজ্ঞাত কারণে থ্রিলার লেখকরা অশালীন ভাষা এবং গালিগালাজের দিকে খুব ঝুঁকেছেন। এই গল্পে সে অভিজ্ঞতাটা হয় নি, কিছু যা ছিল সেটা কাহিনীর প্রয়োজনে চরিত্রের মুখে এসেছে তাই অস্বস্তিকর লাগে নি। গল্পের উপস্থাপনা ছিল সত্তুর দশকের উপযোগী, রামজিয়া আর মিলির বর্ননা পড়লেই সত্তুরের আধুনিকা নারীদের সাথে মিলানো যায়। বইয়ের প্রচ্ছদ গল্প অনুযায়ী খুব একটা অর্থবহ না হলেও দেখতে সুন্দর। বাঁধাই-ও উন্নতমানের। টুকটাক কিছু ছাপার ভুল ছিলো, এড়িয়ে যাওয়া যায়। অনেকেই নিশ্চয়ই পড়ে ফেলেছেন, যারা এখনো পড়েননি পড়তে পারেন মোহাম্মদ নাজিম উদ্দিনের নীরিক্ষাধর্মী থ্রিলার 'কেউ কেউ কথা রাখে'।
#রকমারি_রিভিউ_প্রতিযোগ_মার্চ গোয়েন্দা উপন্যাস: জাল লেখক: আবু ইসহাক প্রকাশনায়: নওরোজ সাহিত্য সম্ভার প্রথম প্রকাশ: ১৯৮৯ দেশভাগের পর বাংলাদেশ, তৎকালীন পূর্ব পাকিস্তান। দেশ জুড়ে জালিয়াত চক্রের তৎপরতা ঠেকাতে হিমসিম খাচ্ছে পুলিশ বাহিনী। নতুন দেশে নতুন নোট বেড়িয়েছে, সে সুযোগ নিয়ে হাটে বন্দরে মানুষ ঠকাচ্ছে জালিয়াতরা। দক্ষ গোয়েন্দা পুলিশ ইন্সপেক্টর ইলিয়াস তদন্তের দায়িত্ব নিলো। কিন্তু কেসটা মোটেই সহজ নয়। সাংকেতিক চিঠি, অদৃশ্য কালির লেখা - সবমিলিয়ে ইলিয়াস বাগে পেতে পেতেও পাচ্ছে না দারুণ ধূর্ত জালিয়াতদের। এদিকে এক সন্দেহভাজন রিফিউজির মেয়ে রোকসানা বাপকে বাঁচাতে মরিয়া। যে করেই হোক বাবাকে নির্দোষ প্রমাণ করবেই - এই প্রতিশ্রুতি নিয়ে জড়িয়ে পড়েছে গোয়েন্দা ইলিয়াসের সাথে। দুজনে মিলে কি পারবে এত রহস্য ভেদ করে জালিয়াত চক্রের কার্যক্রম ভেস্তে দিতে? লেখকের কথা: প্রখ্যাত কথাসাহিত্যিক আবু ইসহাক পেশায় একজন গোয়েন্দা ছিলেন। ১৯৪৮ সালে 'সূর্য দীঘল বাড়ি' লেখার পর চার বছর ঘুরেও প্রকাশক পাচ্ছিলেন না যখন, সে সময় পেশাগত অভিজ্ঞতা থেকে লেখেন 'জাল' উপন্যাসটি। ১৯৫৫ সালে ওনার প্রথম উপন্যাস সূর্য দীঘল বাড়ি প্রকাশ পায় ও সমাদৃত হয়। সুখ্যাতি ক্ষুণ্ণ হবে ভেবে জাল-কে দীর্ঘদিন বাক্সবন্দী রেখে দেন লেখক। ১৯৮৮ সালে পুনরায় বিবেচনা করেন আবু ইসহাক, এবং উপন্যাসটি 'আনন্দপত্র' পত্রিকায় প্রথম প্রকাশ হয়। পাঠপ্রতিক্রিয়া: 'জাল' গোয়েন্দা উপন্যাসটি বাংলাদেশের লেখালেখির জগতে ক্রাইম থ্রিলার ধারায় মাইলফলক। ভিন্ন স্বাদের গল্পে লেখকের নিজের অভিজ্ঞতা, প্রশিক্ষন, আর মৌলিক কিছু উদ্ভাবিত পদ্ধতি আছে। আঙুলের ছাপ, গুপ্তসংকেত (cryptogram), রহস্যলিপি, দৃশ্য কালি, ছদ্মবেশ - কি নেই এখানে! ধাপে ধাপে রহস্য এর জট খোলাটা পাঠককেও চিন্তা করার সুযোগ দিবে। গোয়েন্দা উপন্যাস হলেও মোটেও কাঠখোট্টা ভাব নেই লেখকের রচনায়, হাস্যরসের রসদ আছে যথেষ্ট। বইয়ের শেষে পাঠকদের সমাধানের জন্য যোগ করা হয়েছে লেখকের নিজের উদ্ভাবিত পদ্ধতিতে লেখা দুটি সাংকেতিক চিঠি।
#রকমারি_রিভিউ_প্রতিযোগ_মার্চ ঢাকা শহরের নাম ঢাকা হলো কি করে জানেন? তখন বাংলায় সেন শাসন চলছে। রাজা বল্লাল সেন স্বপ্নে দেখলেন গহীন জঙ্গলে ঢাকা এক দেবীমূর্তি। স্বপ্নে দিকনির্দেশ পেয়ে সেই মূর্তি উদ্ধার করলেন অরণ্য থেকে। মন্দিরে পুনঃপ্রতিষ্ঠা করলেন দেবীকে। মূর্তিটি জঙ্গলে ঢাকা ছিল, তাই মন্দিরের নাম হলো ঢাকেশ্বরী বা ঢাকার ঈশ্বরী। সেই অঞ্চলের নামও হয়ে গেল ঢাকা। আরেকটি গল্প বলি। পর্বতঘেরা এলাকায় আরব দেশ থেকে ইসলাম প্রচারে এলেন সাধক হজরত বদর শাহ আউলিয়া। সেখানে বন-জঙ্গলে জ্বীন-পরীর বাসস্থান, ভয়ে মানুষ থাকে না। পাহাড় চূড়ায় মাটির চাটি (প্রদীপ) জ্বালালেন বদর শাহ। অলৌকিক প্রদীপের আলো ছড়িয়ে পড়লো দিকে দিকে। পুড়ে গেলো পরীদের ডানা, পালিয়ে গেলো সব জ্বীন। আলৌকিক রশ্মি ঘিরে জনপদ গড়ে উঠলো। বদর শাহ পীরের প্রদীপ বা চাটি ঘিরে গড়ে ওঠা অঞ্চলের নাম হয়ে গেলো 'চাটিগ্রাম' বা চট্টগ্রাম। যে ঢাকা শহরের অলিগলিতে ঘুরে বেড়ান তার নামগুলোরও কিন্তু অনেক গল্প বলার আছে। ঢাকা শহরে ইংরেজরা যেখানে বন্য হাতি পোষ মানানোর জন্য রাখতো সে জায়গাকে পিলখানা বলা হত। ইংরেজ কমিশনার মি. ককরেলের নামে ককরেল রোড, সেই থেকে গোটা এলাকাটাই হয়ে যায় কাকরাইল। ইন্দিরা রোড কিন্তু আবার ইন্দিরা গান্ধীর সম্মানার্থে নয়, এই এলাকার বিত্তশালী ব্যক্তি দ্বিজদাস বাবুর কন্যা ইন্দিরার নামেই এই নাম। নানা অঞ্চলের কত গল্প এভাবে ছড়িয়ে আছে বাংলাদেশের আনাচে কানাচে। লোক মুখে মুখে তৈরী হয়ে আসছে কতসব কিংবদন্তী। কখনো তা প্রসিদ্ধ লখিন্দর-বেহুলার গল্প, বা ইতিহাসের পাতা থেকে হারিয়ে যাওয়া কমল বাওয়ালির উপাখ্যান। সত্য আর কল্পনার মিশেলে গল্পগুলোতে থাকে মানুষের বিশ্বাস, ধর্মীয় আচার, রাজা বা রাজনীতি। এইসব গল্প আর জনশ্রুতিকে সারা দেশ থেকে মণিমাণিক্যের মত কুড়িয়ে দুই মলাটে আবদ্ধ করেছেন আসাদুজ্জামান জুয়েল 'বাংলা কিংবদন্তী' বইটিতে। পাঠপ্রতিক্রিয়া: লোককথা পড়তে কে না ভালোবাসে। বইটি পড়লে ঠাকুরমার ঝুলি বা ছোটবেলায় ঘুমিয়ে পড়ার সময় শোনা গল্পের একটা স্বাদ পাওয়া যায়। লেখক সংক্ষিপ্ত আকারের মধ্যে অধ্যায়গুলো রাখলেও, গল্পের স্বাদ নষ্ট হয়নি একটুও। পুরো বইয়ে ছিল লেখকের যত্নের ছাপ। মজার অনেক কিছু লক্ষ্য করা যায় বাংলার কিংবদন্তীগুলো পড়লে। বেশিরভাগ অঞ্চলের লোকশ্রুতিতে রাক্ষস বা জ্বীনের আবির্ভাব, কিন্তু বান্দরবানের উপজাতিদের গল্পে পাওয়া যায় ড্রাগনের খোঁজ! বিভিন্ন এলাকার একটা প্রতিচ্ছবিও ভেসে উঠে। দরবেশ-ব্রাহ্মণ, মাজার-মন্দির মিলেমিশে কতরকম মানুষের দেশ বাংলাদেশ। ধন্যবাদ লেখককে আমাদের কাছে 'বাংলা কিংবদন্তী' পৌঁছে দেওয়ার জন্য।
#রকমারি_রিভিউ_প্রতিযোগ_মার্চ ছোটবেলা থেকেই তমালের মনে হতো, তার আশেপাশের সব মেধাবীদের জীবন এক-একটা ফেয়ার খাতা। কোনো বাড়তি ভুল দাগ নেই, কাটাকুটি নেই। তার নিজের জীবনটা রাফখাতার মতই। ভুলেভালে ভর্তি, যা যা ভেবেছিল জীবনে তেমনটা যেন কখনোই হলো না। স্কুল-কলেজ থেকেই তার তুলনা হয় বড় ভাই পিয়াল আর প্রিয় বন্ধু রাফির সাথে, যারা কি না বাবা-মার আদর্শ সন্তান, কখনো দ্বিতীয় হতেই জানে না। তমালকে তার স্কুলের শিক্ষক অংক তোলার জন্য একটা রাফখাতা বানাতে বলেছিলেন। সেই খাতার পরের দিকের পাতায় তমাল তার জীবনের গল্পগুলো লিখে রাখতো। সেই জীবনে প্রেম এলো, এলোমেলো হলো বন্ধুত্ব, কত পরিবর্তন! তমালের সাধারণ জীবনে এমন এক সময় এলো যখন সবাই বিশ্বাস হারালো তার উপর থেকে। কিন্তু সবাই তো জীবনের সব পরীক্ষায় প্রথম হয় না, যারা দ্বিতীয় হয় তাদের কি হবে? তবে কি ব্যর্থতার গ্লানি নিয়ে তমাল হারিয়ে যাবে? না কি পূর্ন করবে তার জীবনের রাফখাতা? পাঠপ্রতিক্রিয়া: তমালের চরিত্রটার মধ্যে পাঠক নিজের জীবনের প্রতিচ্ছবি খুঁজে পাবেন। কিছু না কিছু ব্যর্থতা আমাদের সবার জীবনেই থাকে, আমরা সবাই-ই কোনো না কোনোভাবে এক একজন তমাল। গল্পটা যেহেতু তমালের ডায়েরি, তাই লেখক গল্পটা বলেছেনও অনেকটা ব্যক্তিগত ডায়েরি লিখে যাওয়ার ঢঙে। হেরে যাওয়ার বোঝা সইতে না পেরে আত্মহত্যা করতে চাওয়া তরুণদের কিছু বার্তা দিতে চেয়েছেন। বাবা-ভাই-বন্ধুর সাথে সম্পর্ক আর তাদের অব্যক্ত অভিমানগুলো খুব সুন্দর করে দেখিয়েছেন। রাফখাতার মত লেখার কারনেই হয়তো কিছু কিছু কথা বারবার বলা হচ্ছিলো যেটা ভালো লাগে নি। রাসয়াত রহমান জিকোর লেখনী আর সুক্ষ্ম রসবোধের সঙ্গে যতটা পরিচিত তার ফেসবুকের লেখা থেকে, তাতে আমার প্রত্যাশা আরো বেশি ছিল। গল্পে ব্যবহৃত হাস্যরসগুলো সেভাবে ভালো লাগে নি। নাটকীয়তাও বেশি ছিল। মধুরেণসমাপয়েৎ চমৎকার, তবে পৃথিবীটা আসলে এতোটা গোল-ও না, সবার সাথে সবার শেষমেশ দেখা করিয়ে দেওয়াটা দরকার ছিল না। বইয়ের নাম কেন ইংরেজিতে ভুল বানানে Raafkhata দেওয়া হলো সেটার উত্তর বই পড়লেই পাঠক পেয়ে যাবেন। লেখক নিজে একজন ক্রীড়াপ্রেমী, তার প্রতিফলন গল্পেও কিছুটা ছিল। কিশোর বয়সের প্রেমের জন্য তমালের পাগলামি, ক্লাস পালানো, গোল চক্করে নামাজের পর আড্ডা যেকোনো ছেলেকে নস্টালজিক করবে। নিজের কৈশোর থেকে তারুণ্যের বিভিন্ন মোড়ে ঘুরে আসতে চাইলে পড়ে নিতে পারেন উপন্যাসটি। লেখকের কাছে প্রশ্ন: আফজাল হোসেনের 'বহুব্রীহি' নাটক দেখে যার নাম রাখা হলো, সেই তমাল কলেজে থাকতে 'আমার বন্ধু রাশেদ' সিনেমাটা (২০১১ তে মুক্তি পায়) দেখলে আর রাফখাতা লেখা ৩০ বছরে শেষ হলে গল্পের সময়কালটা ঠিক কি দাঁড়ালো?
#রকমারি_রিভিউ_প্রতিযোগ_মার্চ মনে করুন এক বৃষ্টির রাত। খেয়ালের বশে ছাতা ছাড়াই বাইরে বেড়িয়েছেন। ঝুপ ঝুপ বৃষ্টি পড়ছে, গ্রামের মেঠো পথ অন্ধকার। পাশ থেকে মাথায় ছাতা ধরলো কে জানি! শাড়ি পরা শ্যামবর্ণ মেয়েটি, অন্ধকারে ভালো করে দেখা যায় না। শুধু শুনতে পাবেন তার নুপুরের টুংটাং আর বকুলের ঘ্রাণ। 'ভয় পাচ্ছেন?' মনের কথাটাও যেন টের পায় সে। তার কাছ থেকে আর মুক্তি নেই, অশরীরী হলেও সে বকুল ফুলের মতই মায়াময়, তীব্র নেশা তার উপস্থিতিতে। তার প্রেমে পড়বেন না সে সাধ্যি আপনার নেই! আসুন, ঘুরে আসি কৃষ্ণনগর গ্রাম থেকে। পুরনো জমিদারবাড়ির ছাদে ঘুরে বেড়ায় মেয়েটি, স্মিতা মহলের স্মিতা চৌধুরানী। গল্পকথকের সাথে তার দেখা হয়ে যায় বারেবার। গভীর রাতে ট্রেনের কামরায় পাশে এসে বসে স্মিতা। চায়ের কথা বলে একরকম জোর করেই ট্রেন থেকে নামিয়ে আনে কথককে। ভুতুড়ে এক গ্রাম নীলাসাগর, বুক চিরে বয়ে যায় লাহুর নদী। সে গ্রামে কবরস্থানে গোর দেওয়া হয় বেওয়ারিশ লাশ, কেউ জানে না কোথায় হারিয়ে যায় গ্রামের তরুণীরা। সারা শরীরে টিউমার এক নারীমূর্তির, কবরে কি যেন খুঁড়ে চলে যায় দ্রুত। প্রচন্ড ভয় গ্রাস করে, স্মিতার মায়াময় চলনের ফাঁকে ফাঁকেও অশুভ কিসের আভাস! নীলাসাগর এর ভয়াবহ রাত থেকে স্মিতা কথককে বুক আগলে রক্ষা করে। কিন্তু অতিপ্রাকৃত কিছুর অস্তিত্ব পিছু ছাড়লো না। আবার ফিরে যেতে হবে কৃষ্ণনগরে, সেখানেই সব প্রশ্নের উত্তর। কি চায় রহস্যময় রুক্সিনী চৌধুরী? স্মিতার মুক্তির চাবিকাঠি কি? এতোগুলো বীভৎস মৃত্যু কেন ঘটে যাচ্ছে? পাঠপ্রতিক্রিয়া: 'বকুলফুল' যত্নে লেখা অতিপ্রাকৃত উপন্যাস। গল্প বলা হয়েছে বর্ণনামূলক উত্তম পুরুষে, কোথাও মূল চরিত্রের নাম উল্লেখ করা হয় নি। অতিপ্রাকৃত অংশগুলো গা শিউরানোর মত, কেমন একটা ঘোরের মধ্যে নিয়ে যায়। স্মিতার অশরীরী ভয়ংকর ভাবটা আভাসিত রেখেও মায়াবীনি দিকটা কথকের সামনে তুলে ধরার ঢং-টা ভালো লেগেছে। বইয়ের প্রচ্ছদ ভালোই, বাঁধাই এর মান খুবই ভালো। গল্পের শেষের দিকটা গতানুগতিক লেগেছে। কিছু প্রশ্নের উত্তরও খাপছাড়া, হয়তো লেখক পরবর্তী পর্ব আনবেন। প্রাচীন জমিদার বাড়ির মেয়ে হিসেবে স্মিতার নামটা কি অন্যরকম হতে পারতো? আমি ঠিক মানিয়ে নিতে পারছিলাম না! ভৌতিক উপন্যাস যারা ভালোবাসেন, তারা কোন এক বৃষ্টির রাতে বইটা নিয়ে বসে পড়তে পারেন।
