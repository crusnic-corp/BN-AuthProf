আগামী শনিবার আমার সঙ্গে ম্যারাথন প্রোগ্রামিং আড্ডার ব্যবস্থা করা হয়েছে। অনুষ্ঠানের জন্য যেই অডিটরিয়াম ভাড়া নেওয়া হয়েছে, সেখানে সর্বোচ্চ ১০০ জনের বসার ব্যবস্থা আছে, অংশগ্রহন করতে চাইলে রেজিস্ট্রেশন করতে হবে। আমার ধারণা যারা বিভিন্ন বিশ্ববিদ্যালয়ে কম্পিউটার সায়েন্স বা কাছাকাছি কোনো বিষয়ে লেখাপড়া করছে, তারা আড্ডাটি উপভোগ করবে।
আজ দ্বিমিক প্রকাশনী থেকে প্রকাশিত হলো আ ন ম বজলুর রহমান-এর জাভা নিয়ে লেখা তৃতীয় বই - অ্যাডভান্সড জাভা। বইটি এখন একুশে বইমেলায় দ্বিমিকের স্টলে (১৯নং স্টল, বাংলা একাডেমি পুকুরের পাশে) পাওয়া যাচ্ছে। বইটির ভূমিকা - বিশ্বব্যাপী তথ্যপ্রযুক্তির জগতে জাভা একটি শক্তিশালী প্রোগ্রামিং ভাষা হিসেবে সুপ্রতিষ্ঠিত। শিক্ষাপ্রতিষ্ঠান থেকে শুরু করে মোবাইল ফোন, ওয়েব ও এন্টারপ্রাইজ সফটওয়্যার তৈরির জন্য জাভা খুবই জনপ্রিয়। তাই জাভার অগ্রসর বিষয়গুলো নিয়ে একটি নতুন বই বাংলা ভাষায় তথ্যপ্রযুক্তি শিক্ষার প্রসারে একটি অনন্য সংযোজন। বাংলাদেশের বেশিরভাগ বিশ্ববিদ্যালয়গুলোতেই জাভা শেখানো হয়। তবে সেখানে মূলত গুরুত্ব দেওয়া হয় অবজেক্ট ওরিয়েন্টেড প্রোগ্রামিং বা ওওপি (OOP)-এর ওপর, যেন শিক্ষার্থীরা ওওপি-এর মূল ধারণা ভালোভাবে আয়ত্ব করতে পারে এবং পরবর্তী সময়ে অন্য প্রোগ্রামিং ভাষায় কাজ করার সময়ও এই ধারণা ব্যবহার করতে পারে। আমি মনে করি, বিশ্ববিদ্যালয়ে কম্পিউটার বিজ্ঞান বিভাগের শিক্ষার্থীদের এর বেশি জাভা জানার প্রয়োজন নেই। জাভা দিয়ে গুই (GUI) তৈরি, মাল্টিথ্রেডিং, নেটওয়ার্ক প্রোগ্রামিং, ডেটাবেজ প্রোগ্রামিং, ওয়েব প্রোগ্রামিং কিংবা মোবাইল ফোনের অ্যাপ্লিকেশন তৈরি - এগুলো জাভা শেখার সময়ে শিখতে যাওয়া মানে সময়ের অপচয় এবং মূল বিষয়ে গুরুত্ব না দেওয়া। বরং নেটওয়ার্কিং কোর্সে জাভা দিয়ে নেটওয়ার্ক প্রোগ্রামিং, ডেটাবেজ কোর্সের প্রজেক্ট করার সময় জাভা (বা অন্য কোনো ভাষা) ব্যবহার করে ডেটাবেজ প্রোগ্রামিং এসব কাজ করা উচিত। তাই এই বইতে লেখক বজলুর রহমান জাভার যেসব বিষয় নিয়ে আলোচনা করেছেন, সেগুলোকে আমি বিশ্ববিদ্যালয় পর্যায়ের শিক্ষার্থীদের জন্য ঐচ্ছিক বলবো, তবে যারা পেশাদার প্রোগ্রামার, সবে মাত্র প্রোগ্রামিং শুরু করেছেন কিংবা বেশ কয়েক বছর ধরে জাভা নিয়ে কাজ করছেন, তাদের জন্য বইটি অবশ্যপাঠ্য। প্রোগ্রামিং ক্যারিয়ারে যখনই কেউ মনে করবে যে, সে যথেষ্ট শিখে ফেলেছে, বাকী জীবনে নিজের জানা জিনিসগুলো প্রয়োগ করেই কাজ চলে যাবে, তখনই আসলে তার ক্যারিয়ারের সমাপ্তি। চিকিৎসকদের মতো প্রোগ্রামারদেরও সব সময় নিয়মিত কাজের পাশাপাশি পড়ালেখা চালিয়ে যেতে হয়, নিত্যনতুন বিভিন্ন জিনিস নিয়ে ঘাঁটাঘাঁটি করতে হয়, নিজের জ্ঞান ও দক্ষতা বৃদ্ধির লক্ষ্যে কাজ করতে হয়। ল্যামডা এক্সপ্রেশন ও স্ট্রিম এপিআই জাভাতে বেশ নতুন সংযোজন এবং এগুলোর গুরুত্ব ও সুবিধা এতটাই যে আমার ধারণা ইতিমধ্যেই অনেক জাভা প্রোগ্রামার তাঁদের কাজে এগুলো ব্যবহার করা শুরু করে দিয়েছেন। তাই এগুলো না জানলে কিংবা ব্যবহার করতে স্বচ্ছন্দ না হলে প্রোগ্রামাররা পিছিয়ে পড়বেন। আমি তাই বজলুরকে বিশেষভাবে ধন্যবাদ দেব বিষয়গুলো বাংলা ভাষায় সহজভাবে তুলে ধরার জন্য। ফাংশনাল প্রোগ্রামিং নতুন কোনো ধারণা নয়, তবে বর্তমানে এটি বেশ জনপ্রিয় হচ্ছে। তাই বিভিন্ন প্রোগ্রামিং ভাষার কারিগররা এই বৈশিষ্ট্যটি তাঁদের ভাষায় যুক্ত করে ফেলেছেন কিংবা ফেলছেন। জাভাতেও ফাংশনাল প্রোগ্রামিং বিষয়টি অপেক্ষাকৃত নতুন। এখন কেউ তার প্রতিদিনকার কাজে ফাংশনাল প্রোগ্রামিং ব্যবহার করুক আর না-ই করুক, ফাংশনাল প্রোগ্রামিং সম্পর্কে স্বচ্ছ ধারণা তাদেরকে আরো সমৃদ্ধ করবে। এই বইটি ফাংশনাল প্রোগ্রামিং শেখানোর বই না হলেও জাভার যে দু’টি ফিচার বিশেষভাবে আলোচনা করা হয়েছে, সেগুলো জাভাতে ফাংশনাল প্রোগ্রামিং করার জন্য অত্যন্ত গুরুত্বপূর্ণ। আরেকটি বিষয় বলা প্রয়োজন। জাভা দিয়ে প্রোগ্রাম লিখতে কিংবা বিভিন্ন সফটওয়্যার তৈরি করতে গেলে কিন্তু একটি কম্পিউটার জাভায় লেখা প্রোগ্রামকে কীভাবে চালায়, সেটি না জানলেও চলে। অর্থাৎ জাভা ভার্চুয়াল মেশিন সম্পর্কিত খুঁটিনাটি না জেনেও দিনের পর দিন জাভা কোড লিখে যাওয়া যায়। কিন্তু বড় পরিসরে, বিশেষ করে আন্তর্জাতিক পরিমণ্ডলে কাজ করতে হলে বেশ কিছু বিষয়ের গভীরে যাওয়া প্রয়োজন। তাই কেউ যদি একটি ভালো প্রতিষ্ঠানে ইন্টারভিউ দিতে যান এবং তিনি যদি দাবি করেন যে গত পাঁচ বছর ধরে প্রফেশনাল কাজে জাভা ব্যবহার করছেন, তাহলে যিনি ইন্টারভিউ নিচ্ছেন, তিনি আশা করবেন যে প্রার্থী জাভার খুঁটিনাটি বিষয়গুলো জানবেন, বিশেষ করে জেভিএম কীভাবে কাজ করে, গার্বেজ কালেকশন কীভাবে হয় ইত্যাদি। লেখক এই বইতে বিষয়গুলো বিস্তারিত ব্যাখ্যা করেছেন এবং এগুলো অবশ্যই জাভা প্রোগ্রামারদের জানা উচিত। পরিশেষে বলতে চাই, লেখক আ ন ম বজলুর রহমানের জাভা নিয়ে লেখা অন্য দু’টি বইয়ের মতো এই বইটিও পাঠকপ্রিয় হবে এবং বাংলাদেশের তথ্যপ্রযুক্তির জগতে গুরুত্বপূর্ণ অবদান রাখবে। আর দ্বিমিক থেকে বইটি প্রকাশ করতে পেরে আমরা গর্বিত। আশা করছি, লেখক তাঁর জাভা চর্চা অব্যাহত রাখবেন এবং নিয়মিতই পাঠকদের জন্য প্রয়োজনীয় ও চমৎকার সব বই উপহার দিয়ে যাবেন। 
আজকে রাতে (বাংলাদেশ সময় ৭:৩০-এ) একটা অনলাইন আড্ডা দিবো ইউটিউবে, বিষয়বস্তু হচ্ছে "ওপেন সোর্স সফটওয়্যার", আড্ডায় প্রশ্নোত্তর পর্বে আমাকে এই বিষয়ে প্রশ্ন করা যাবে। 🙂 ইউটিউব চ্যানেলের লিঙ্ক কমেন্টে দিলাম।
[বইমেলা] স্কুল জীবনে লেখাপড়াটা খুবই গুরুত্বপূর্ণ, তবে লেখাপড়া বলতে আসলে ভালো রেজাল্ট বুঝাচ্ছি না, রেজাল্ট ভালো হলে তো ভালো, রেজাল্ট খারাপ হলেও সমস্যা নাই, যদি কেউ পাঠ্যবইগুলো ঠিকমতো পড়ে। আর পাঠ্যবইয়ের পাশাপাশি অন্যান্য বই পড়াটাও অনেক জরুরী এবং সেটা ক্লাস ফোর-ফাইভ থেকেই শুরু করা উচিত। কয়েকপৃষ্ঠা লেখা পড়ে সেটা ঠিকমতো বুঝতে পারাটা খুব গুরুত্বপূর্ণ স্কিল, যেটা বাস্তব জীবনে অনেক কাজে আসে। কিন্তু দুর্ভাগ্যজনক হলেও সত্য যে, বাংলাদেশের বেশিরভাগ মানুষের সেটা নেই। তাই পত্রপত্রিকা পড়তে হবে, পাঠ্যবইয়ের বাইরের বইও পড়তে হবে। পড়তে পড়তেই পড়ার ও পড়ে বুঝার দক্ষতা (স্কিল) তৈরি হয়ে যাবে। স্কুলের শিক্ষার্থীদের জন্য উপভোগ্য যেসব বইয়ের কথা মনে পড়ছে - - সুকুমার রায়ের বই (রচনাসমগ্র পাওয়া যায়, পাগলা দাশুর কথা মনে আছে, ক্লাস ফোর ফাইভের দিকে পড়া, তাই কেবল নামটা মনে পড়ে) - সত্যজিৎ রায়ের ফেলুদা (গোয়েন্দকাহিনী, ফেলুদাসমগ্রও পাওয়া যায়) - বিজ্ঞানী সফদর আলীর মহা মহা আবিষ্কার, দীপু নম্বর টু, আমার বন্ধু রাশেদ (তৃতীয় বইটা আমি পড়ি নাই, তবে খুবই বিখ্যাত বই) - হুমায়ুন আহমেদ ও জাফর ইকবালের লেখা বিভিন্ন সায়েন্স ফিকশন - সেবা প্রকাশনীর বিভিন্ন বই (প্রচুর বই আছে, যার যার পছন্দমতো কিনে ফেলা যাব) আবার যারা একটু বড়, তাদের যদি অনুবাদ পড়ার ইচ্ছা হয়, তাহলে বিশ্বসাহিত্য কেন্দ্রের স্টলে অনেক ভালো ভালো বিদেশি গল্পের অনুবাদ পাওয়া যায়, বেশিরভাগই আমার পছন্দের। এরপর রইল মুজতবা আলীর লেখা বিভিন্ন গল্প, বেশ উপভোগ্য। আমার বড়বেলায় পড়া তিনটি অসাধারণ বইয়ের কথাও বলতে হয়, বঙ্গবন্ধু শেখ মুজিবর রহমানের অসমাপ্ত আত্মজীবনী, ইস্পাত (অনুবাদ) ও ভোলগা থেকে গঙ্গা (লেখক রাহুল সাংকৃত্যায়ন, এটাও সম্ভবত অনুবাদ)। এছাড়া বর্তমান সময়ের লেখকদের মধ্যে আমার প্রিয় হচ্ছেন শাহাদুজ্জামান। আবার যারা সিরিয়াস পাঠক, তারা চাইলে শাহীন আখতারের বিভিন্ন বই কিনতে পারেন, বিশেষ করে 'তালাশ' (উল্লেখ্য যে, তিনি আমার আমার বড় ফুপু)। আবার চে গুয়েভারার ডায়েরি ও তাজউদ্দীন আহমেদের ডায়েরি - এদুটোও পড়া উচিত, তবে এগুলো পড়ার আগে তাঁদের সম্পর্কে একটু জানাশোনা থাকলে ভালো, নইলে পড়তে ভালো লাগবে না। আমার অনেক অপছন্দের বইও আছে, সেগুলোর কথা বললাম না - যার যার পছন্দ-অপছন্দ তার তার মতো করে তৈরি হোক। কিন্তু সেটা বই পড়ে হোক, বই না পড়ে নয়। সবাইকে বইমেলার শুভেচ্ছা। 🙂 
প্রোগ্রামিং শেখাটা ঠিক অন্য লেখাপড়ার মতো নয় যে, বই পড়লাম, উদহারণ দেখলাম, কয়েকটি অনুশীলনীর সমাধান করে পরীক্ষার জন্য প্রস্তুত হয়ে গেলাম কিংবা কিছু প্রশ্নের উত্তর মুখস্থ করে ফেললাম। প্রোগ্রামিং হচ্ছে একটি বিশেষ দক্ষতা (skill), যেটি অর্জন করার জন্য প্রয়োজন বিষয়টির ওপর পরিষ্কার ধারণা এবং পর্যাপ্ত চর্চা। শুধু বই পড়ে গেলে এবং চর্চা না করলে প্রোগ্রামিং শেখা হয় না। আবার কেন কী করছি, সেটি না বুঝে শুধু চর্চা করলেও কাজ হয় না। বাংলাদেশে শিক্ষার্থীদের কাছে প্রোগ্রামিং বিষয়টি একটু কঠিন মনে হওয়ার পেছনে বেশ কিছু কারণ আছে, যার একটি হচ্ছে, বাংলা ভাষায় ভালো বইয়ের অভাব। এই অভাবটি আমরা পূরণ করার চেষ্টা করছি বেশ কয়েক বছর ধরেই। আমার সৌভাগ্য যে, এক্ষেত্রে কিছুটা সফলও হয়েছি, কারণ আজকাল কম্পিউটার বিজ্ঞানের শিক্ষার্থীদের পড়ার টেবিলে আমার ‘কম্পিউটার প্রোগ্রামিং ১ম খণ্ড’ বইটি থাকে, এমনকি স্কুল-কলেজের অনেক ছেলেমেয়েরাও বইটি পড়ে প্রোগ্রামিং শিখছে। বইটির দ্বিতীয় খণ্ড, তৃতীয় খণ্ড, প্রোগ্রামিং সমস্যা সমাধান শুরু করার জন্য ‘৫২টি প্রোগ্রামিং সমস্যা ও সমাধান’ এবং প্রোগ্রামিং শিখতে গিয়ে যারা নিজেদেরকে গণিতে দুর্বল ভাবে, তাদের জন্য ‘গণিত করব জয়’ আমরা প্রকাশ করেছি। তারপরও আমার মনে হচ্ছিল, শিক্ষার্থীরা যখন কম্পিউটার প্রোগ্রামিং ১ম খণ্ড বইটি পড়ে, তখন তাদের আরো বেশি প্রোগ্রামিং চর্চা করা দরকার, অনুশীলন করা দরকার। তাই এমন একটি বইয়ের চিন্তা মাথায় আসে, যেখানে প্রচুর উদাহরণ থাকবে, সেই সঙ্গে থাকবে অনুশীলনী। তাহমিদ রাফির সঙ্গে আলোচনার পরে সে বইটি লিখতে সানন্দে রাজি হয়ে যায়। আমাদের দেশে একাদশ-দ্বাদশ শ্রেণির শিক্ষার্থীদের আইসিটি কোর্সে ‘সি প্রোগ্রামিং’ আছে। আবার দেশের হাতেগোনা কয়েকটি বাদে সব বিশ্ববিদ্যালয়েই সি ভাষা দিয়ে প্রোগ্রামিং শেখানো শুরু করা হয়। সেসব শিক্ষার্থী ছাড়াও যে-কেউ যখন প্রথম সি ভাষায় প্রোগ্রামিং শিখবে, তখন বইটি তার কাজে লাগবে। বইটি কেবল পড়লে হবে না, বইয়ের উদাহরণগুলো দেখে বুঝে তারপরে কম্পিউটারে টাইপ করে কম্পাইল ও রান করতে হবে। আউটপুট সঠিক আসলো কি না, বোঝার চেষ্টা করতে হবে, না বুঝলে বন্ধুদের সঙ্গে আলোচনা করতে হবে। তারপর অনুশীলনীর প্রতিটি সমস্যার সমাধান করতে হবে। আশা করি, বইটির সমস্যাগুলো অনুশীলন করলে শিক্ষার্থীদের প্রোগ্রামিংয়ের ভিত্তি মজবুত হবে। আমাদের দেশে হাজার হাজার ছেলেমেয়ে কম্পিউটার বিজ্ঞান থেকে লেখাপড়া করে পাশ করছে। কিন্তু ভালো প্রোগ্রামারের সংখ্যা একেবারেই হাতেগোনা। বাংলাদেশকে এগিয়ে যেতে হলে এই অবস্থা থেকে উত্তরণের পথ খুঁজতে হবে। সঠিকভাবে প্রোগ্রামিং শেখা ও প্রোগ্রামিংয়ের পেছনে যথেষ্ট সময় দেওয়াই ভালো প্রোগ্রামার হওয়ার একমাত্র উপায় – কোনো শর্টকাট নেই। সঠিকভাবে প্রোগ্রামিং শেখার জন্য এই বইটির গুরুত্ব অপরিসীম। আশা করছি, লেখক তাহমিদ রাফির পরিশ্রম সার্থক হবে। শিক্ষার্থীরা বইটি পড়বে, অনুশীলন করবে এবং প্রোগ্রামিংয়ের প্রতি অনুরক্ত হবে। - তাহমিদ রাফি-এর "প্রোগ্রামিং এক্সারসাইজ" বইয়ে আমার লেখা ভূমিকা। বইয়ের লিঙ্ক কমেন্টে দিলাম। 
মাঝে-মধ্যে চিন্তা করি ফেসবুকে শিক্ষার্থীদের একটু মোটিভেশন দিবো। তারপরেই আমার মনে হয় এরা তো স্কুল-কলেজে ঠিকমতো পড়ে নাই, কিংবা পড়ছে না। পরীক্ষায় ভালো রেজাল্ট করা দরকার আছে, তার চেয়ে বেশি দরকার বিভিন্ন পাঠ্যবইগুলো ঠিকভাবে পড়া, মনোযোগ দিয়ে পড়া, যেখানে প্রয়োজন, সেখানে চর্চা করা। ঠিকঠাক বাংলা পড়তে ও লিখতে পারলে, ইংরেজি মোটামুটি পড়তে ও লিখতে পারলে, স্কুল-পর্যায়ের গণিত ঠিকভাবে বুঝলে (শুধু অংক করা নয়, উপলব্ধি করা), তার আসলে জীবনে ঠেকতে হবে না, আপাত সমস্যায় পড়লেও ক্যারিয়ারে সফল না হওয়ার কারণ দেখি না। আর এগুলো যারা করবে না, তারা মোটিভেশন খুঁজতে থাকবে, নইলে দূর্নীতি করবে। 😃
অনেকেই বই কেনার জন্য বইমেলার অপেক্ষায় থাকে, তবে তাড়াহুড়া থাকলে অনলাইনে বই কেনা যাবে। 🙂
কম্পিউটার সায়েন্সের শিক্ষার্থীরা সাধারণত ১ম সেমিস্টারে সি দিয়েই প্রোগ্রামিং শুরু করে। তারপরে যখন প্রোগ্রামিং কনটেস্টে অংশগ্রহন করে, তখনও সি দিয়ে শুরু করে (কিছুদূর যাওয়ার পরে অবশ্য একটু সি প্লাস প্লাস শিখতে হয়)। এখন প্রোগ্রামিং শুরু করাটা সহজ করার জন্য "কম্পিউটার প্রোগ্রামিং ১ম খণ্ড" বইটা সবাই পছন্দ করে। আর কনটেস্টের জগতে প্রবেশ করার জন্য "৫২টি প্রোগ্রামিং সমস্যা ও সমাধান"। কিন্তু আমার মনে হয়, কম্পিউটার প্রোগ্রামিং ১ম খণ্ড বইটি পড়ার সময় কেউ যদি আরো একটু বেশি অনুশীলন করতে পারতো, তাহলে বেশ ভালো হতো, কারণ ফাউন্ডেশন যত মজবুত করা যায়। এরকম একটা বই হলে কেমন হয় যেখানে প্রোগ্রামিংয়ের বেসিক জিনিসগুলোর ওপর অনেক উদাহরণ ও অনুশীলনী থাকবে?
গতকাল থেকে এই ভিডিওটা মনে হয় ৫০ বারের বেশি দেখছি। আজকে আরো যে কতবার দেখবো। সৈয়দ নজরুল ইসলাম ও তাজউদ্দীন আহমেদের জন্য ভালোবাসা। ❤
‘পড়াশোনা হলো ১, আর সব এক্সট্রা কারিকুলার হলো ০। ১-এর পর যত ০ দেবে তত দাম বাড়বে। কিন্তু ১-এর আগে অনেক ০ বসিয়েও লাভ নেই।’
