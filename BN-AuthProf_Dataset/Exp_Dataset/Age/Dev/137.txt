এ শহরে ঘর কোথায়? সব-ই তো কবরের ছদ্মবেশে তৈরি দালানবাড়ি। শ'য়ে শ'য়ে মানুষ জড় হচ্ছে যে যার কবরে। ঘুমোচ্ছে খাচ্ছে, প্লেটে তুলে নিচ্ছে নিজেরই মাংস। অথচ, সারাদিন মেঘ বয়ে গেছে, তারকাঁটার দেয়াল নত হয়েছে, তবুও কারও কোন খেয়াল নেই। বৃষ্টি আসছে-যাচ্ছে, শেষ ভালো মানুষটা রাস্তাপার হতে চাচ্ছে, ছোট্ট মেয়েটা হাসি বিক্রি করছে, তবুও নত মাথাগুলো উঠছেনা, একটিবার তাকিয়ে দেখছেনা নিজেদের মরচে পড়া হৃদয়টা। শুধুই দিনের পর দিন শহরে সামুদ্রিক শৈবালের মত জন্মাচ্ছে মোমবাতি আর কালো কাপড়ের দোকান। খদ্দের মোমবাতি হাতে কালো কাপড় জড়িয়ে নিজেই নিজের মৃত্যুর শোকে ঠায় দাঁড়িয়ে থাকছে। এত জীবন তবুও লাশের গন্ধে শ্বাস নিতে কষ্ট হচ্ছে পাড়ার নেড়িটার। মানুষের এত ভীড় তবুও কি ভীষণ একা প্রতিটি মানুষ। অথচ কিছুক্ষণ আগেই গান শুনিয়ে গেছে রাস্তার পাগলটা, জোছনা এসে লুটিয়ে পড়েছে কর্পোরেট দেয়ালটার ওপারে, টোকাইটাও পেট ভরে খেয়ে নিয়েছে যুদ্ধ বিরতির মাঝখানে। তবুও কারোর চোখে কোন প্রাণ নেই। কেবল অাছে দিনশেষে খালি দু'হাত আর আছে ব্যবহিত মুখোশ সেলাইয়ে ব্যস্ত দু'পায়ের দীর্ঘশ্বাস। তবুও কিছু মানুষ হেঁটে যায় তারাদের নগরে। হে তারাদের নগরী, মানুষকে সম্মোহিত করে রাখ কিছুটা সময়, মানুষগুলো অন্তঃত কিছুটা সময় বাঁচুক মানুষের পরিচয়ে। . 'তারাদের নগরী' (সংক্ষিপ্ত)
কিছুটা দুঃখ থাকতে পারে, রোজকার কড়া লাল বিজ্ঞাপনে ঢেকে যাওয়া যুবতীর ঠোঁটে। ঘরে ফেরা পায়ে অজস্র পিছুটান আছড়ে পড়া যুবকের বুক পকেটে- কিছুটা দুঃখ থাকতে পারে। কিছুটা দুঃখ থাকতে পারে, ছুঁড়ে ফেলা গোলাপের গায়ে লেগে থাকা শহুরে ধুলোয়, পাকস্থলীতে পাথর চাষী মানুষের হঠাৎ ভেঙ্গে যাওয়া ঘুমে- কিছুটা দুঃখ থাকতে পারে। কিছুটা দুঃখ থাকতে পারে, অপেক্ষায় দাঁড়িয়ে থাকা বটবৃক্ষের প্রতিটি শেকড়ে, বারবার কড়া নেড়ে ফিরে যাওয়া চিঠির অগণিত পৃষ্ঠার দেয়ালে- কিছুটা দুঃখ থাকতে পারে। কিছুটা দুঃখ থাকতে পারে, এ নিস্তব্ধতায় শব্দ বোঝাই বৃষ্টির আড়ালে ভিজতে থাকা বারান্দার মানুষের, ঘুম থেকে ভুলে জেগে ওঠা ব্যথাদের মত দেখতে প্রতিটি চরিত্রের- কিছুটা দুঃখ থাকতে পারে। কিছুটা দুঃখ থাকতেই পারে।
ধরো একটা ফুলদানি ভেঙে গেলো হঠাৎ। প্রচন্ড শব্দে কেঁপে উঠলো তোমার মন। মানুষে মানুষে খবর হয়ে গেলো ফুলদানিটা ভেঙে গেছে। ধরো দামি ফ্লোরে ছড়িয়ে আছে ভাঙা টুকরোর আক্ষেপ। তুমি দেখলে, মন খারাপ করলে, আরেকটা নতুন ফুলদানির জন্য ঘর থেকে বের হলে। এইতো জীবন। ধরো একটা হৃৎপিণ্ড ভেঙ্গে গেলো হঠাৎ। তুমি ঠিক সে হৃৎপিণ্ডের পাশে বসেও শুনতে পেলে না ভয়াবহ ভাঙনের শব্দ। তীব্র ভাঙনে হাসিখুশি একটা মুখোশের নিচে তীব্র ব্যথায় নীল হয়ে গেলো সারা মুখ। ধরো তুমি দেখতে পেলে না খুব নিকটে বসে থেকেও। ধরো পুরুষের চোখ ঢেকে আছে সস্তা সানগ্লাসে। সানগ্লাসের ওপারে ভাঙা হৃৎপিণ্ডের একটু আভাস দৃশ্যমান। ধরো তুমি বিশ্বাস করে নিয়েছো পুরুষ কাঁদে না, পুরুষের কাঁদতে নেই। তবুও ভাঙা হৃৎপিণ্ডটাকে একটু খুঁজে নাও। পুরুষেরে একটু কাঁদতে দাও। কাঁদুক তোমার চোখের সামনে খুব লজ্জায়। তবুও আত্মহনের মহা সাহস না দেখাক। .. " একটি ফুলদানি অথবা একটা হৃৎপিণ্ড '
- চলে যাচ্ছি। - যেতে পারবে? - মানে? - মানুষ যখন যায় কেবল শরীরটাই নিয়ে যায়। মানুষ যখন যায় চলে যাবার নাম করে আসলে সব কিছু রেখে যায়।
- শেষ পর্যন্ত আসলে কেউ থাকেনা। তুমিও থাকবেনা। - আমি তো নিজের কাছেই থাকি নাই। বহু আগে নিজেকে একা ফেলে চলে এসেছি। আর ফিরে তাকাই নাই।
আমার জন্য একটি কবিতা লিখো কবি। কেবল একটা কবিতা, হোক ছোট কিংবা বিষাদের যথেষ্ট অক্ষরে। আমি প্রতিদিন পাকস্থলীকে শোনাই ভরা প্লেটের গল্প। রাত্রীর গায়ে হেলান দিয়ে ঘুম দেখতে দেখতে জেগে উঠি স্বৈরাচারী মনোভাবে। অথবা তার জন্য লিখো একটি কবিতা। যার গন্ধে হিজলের ডালে নুয়ে যেতো সাঁঝের বেলা। বাতাবিলেবুর বাগানেই যে পড়ে আছে ধর্ষিতার পরিচয়ে, চারপাশে লেগে আছে হায়েনার খুবলে খাওয়া হাসি। অথবা তার জন্য লিখো একটি কবিতা। বুক পকেটে রোজ আহত গোলাপ নিয়ে যে চিনেছে হৃৎপিণ্ডের অলিগলি। যে যুদ্ধের সাজসজ্জায় রোজ রাস্তায় গণতান্ত্রিক সাইনবোর্ড হাতে দাঁড়ায় আয়নার সামনে। অথবা তার জন্য লিখো একটি কবিতা। হতাশার চাদর গায়ে যে দেখেছে আজকের আকাশ। প্রতিদিন খুন হয়ে পড়ে থাকে রাত বিছানার দূষিত চাদরে। কবি তুমি তার জন্য লিখো একটি কবিতা। তুমিতো প্রণয়ে বেঁধেছো শব্দ, নর-নারীর আলোয় দেখছো প্রেম। আমারেও বাঁধো প্রণয়ে কবি। কেবল একটি কবিতা, হোক ছোট কিংবা বিষাদের যথেষ্ট অক্ষরে।
সুখ মানে নারী ফেলে,ফুল ফেলে আগুনে সমর্পিত হওয়া। সুখ মানে নির্বিঘ্নে একটি নির্বিকার সিগারেট ধরানো। ... - রুদ্র "সংবিধিবদ্ধ সতর্কীকরণঃ ধূমপান এবং আমি দুই জনই ক্ষতিকর"।
পৃথিবীর দুঃখ দেখে আমি কান্না থামাতে পারছিলাম না কোনো ভাবেই। অথচ আমার ঠিক পাশে বসে থাকা মানুষটার বিষণ্ণতার গল্প আমার জানা নেই।
আমারে তুমি নিয়া যাও বহু দূরে, যেইখানে কেউ মুখোশ লাগায় না, হাসতে হাসতে দুঃখ দেয় না। যেইখানে কেউ খোঁচা দিয়া কষ্টগুলারে জাগায় না। আমারে তুমি নিয়া যাও। আমারে তুমি নিয়া যাও বহু দূরে, যেইখানে মানুষ মানুষের দিকে তাকায় মানুষের চোখ দিয়া। যেইখানে কান্দন আইলে জড়াইয়া ধরে কোন মা। যেইখানে গোলাপের কাঁটায় মন কাটে না, কেবল হাত কাটে। আমারে তুমি নিয়া যাও। আমারে তুমি নিয়া যাও বহু দূরে, যেইখানে হঠাৎ-হঠাৎ বুকে ব্যথা ওঠে না মানুষের। যেইখানে বৃষ্টি আসলে মন,শরীর দুইটাই ভিজাইতে পারে মানুষ, যেইখানে বৃষ্টির মধ্যে গোপনে কেউ কান্দে না। আমারে তুমি নিয়া যাও। আমারে তুমি নিয়া যাও বহু দূরে, যেইখানে প্রখর রইদে মানুষের ছায়ায় বইসা বিশ্রাম নেয়া যায়। যেইখানে আন্ধার রাইতে হাত ধইরা রাস্তা পার করায় মানুষ, যেই খানে ঘুমের ভিত্রে কেউ কান্দে না। আমারে তুমি নিয়া যাও। আমারে তুমি নিয়া যাও বহু দূরে, যেইখান থেইকা ফিরবার আর কোন পথ নাই। যেইখান থেইকা মানুষ কোনদিন ফেরেনা। আমারে তুমি নিয়া যাও লগে, আমারে তুমি নিয়া যাও।
'বুঝলা মালা, পৃথিবীতে মানুষ মনের দূরত্ব বুঝে না, শরিলের দূরত্ব লইয়া তাগো মাথাব্যথা।' ' আইজ এত গুণী মাইসের মতো কথা কইতেছো ক্যা?' ' এমনিতেই। ধরো এই তোমারে আমি ছুয়া দিলাম। শরিল ছুইলাম। ধরো তোমার মনটারে কোনদিন ছুইতে পারলাম না' 'কি যে কও তুমি! মন কি ছুয়া যায় নাকি?' ' যায় তো। মনরে ছুইতে হয় মনের আঙুল দিয়া। যারা ছুইতে পারে না, তারা লাশ। দুইটা লাশ পাশাপাশি শুইয়া থাকে। আসলে তাগো মধ্যখানের দূরত্ব বহু মাইল।' ' কি যে কও তুমি মাঝেমইধ্যে, কিচ্ছু বুঝিনা আমি।অল্প দুইটা ভাত আছে, সালোন নাই। খাইয়া নাও' ' আসো একলগে খাই। পানি ভাত আর দূরত্ব দুইটারে একলগে দুইজনে খাইয়া নেই। ঘুম আসতেছে। ঘুম ভালো জিনিস মালা। কেবল ঘুমের সময়টাতেই পৃথিবীর সব মানুষ মুখোশ খুইলা রাখে। তাগোরে পবিত্র লাগে তখন। ঘুম ভাঙলেই আবার মানুষ ভাইঙ্গা যায় যে যার মতো। চলে খায়া লই এইবার '।
