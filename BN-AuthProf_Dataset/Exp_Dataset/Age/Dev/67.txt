"প্রতি মূহুর্তে প্রার্থনা করতাম আমি ... তোমাকে খুঁজে পাওয়ার প্রার্থনা ... এই ব্যস্ত স্বার্থপর শহরটার পিচঢালা রাস্তার প্রতিটা ইঞ্চি ইঞ্চি জায়গা জুড়ে আমার ছুটে চলা পায়ের চিহ্ন সাক্ষী, আমি তোমাকেই খুঁজতাম !! হুডতোলা রিকশাতে আড়াল হয়ে থাকা তোমার মুখটা দেখার জন্য যতটা ইতিউতি করে এই শহরের প্রতিটা রিকশা গুনেছি, ইনসমনিয়াতে ভুগতে থাকা নির্ঘুম কোন চোখযুগল অত তারাও গোনে নি কখনো !! দিনশেষে এই ক্লান্ত আমি বাড়ি ফেরার পথে যখন লোকাল বাসের জানালার কাচে মাথা ঠুকে ঘুমিয়ে পড়তাম, অবচেতন মনে জেগে ওঠা আধবোজা চোখ এই শহরের প্রতিটা ফুটপাথে হন্যে হয়ে তোমাকেই খুঁজেছে !! তোমাকে আমি আর খুঁজে পাই নি, জানো ... শত সহস্র অলিগলিতে লক্ষ লক্ষ মানুষের মুখের দিকে শূন্য দৃষ্টিতে তাকিয়ে আমি এই শহরের সমস্ত হতাশা বুকপকেটে জমিয়ে রেখে শুধুই তোমাকে খুঁজে গেছি !! আজ এই শহরটাতে কারফিউ ... এই শূন্যতায় ভরা মৃত রাস্তাগুলো সবার কাছে বড্ড অচেনা ... আমার কাছে বরং এই মৃত শহরটাই খুব খুব চেনা !! যে শহরে ইতিউতি করেও কখনো তোমাকে খুঁজে পাই নি, সে শহরটা আমার জন্য সবসময়ই মৃত !!"
"সেদিন আকাশে জোছনা ছিল ... জোছনার আলোয় আমি ইতস্তুত করে ওর মুখের দিকে তাকালাম ... চিকচিক করতে থাকা বালির মত ওর গালে দু'ফোঁটা চোখের জল লেগে ছিল ... মুখ ঘুরিয়ে অন্যদিকে তাকিয়ে ও নিঃশব্দে কাঁদছিলো !! আমি পাথরের মত মুখ করে চোখ সরিয়ে নিলাম ... বেশিক্ষণ ওর মুখের দিকে তাকিয়ে থাকলে এই যুদ্ধে আমি হেরে যাবো ... আমাকে জিততে হবে ... আমার ইগোকে জিততে হবে !! আমি কথা দিয়ে ওকে আঘাত করতে থাকলাম ... ১০ বছর ধরে মানুষটার সাথে পরিচয় ... ওর উপন্যাসের প্রতিটা পাতা তো আমার মুখস্ত ... কোন পৃষ্ঠার কোন শব্দ উচ্চারণ করলে ওগুলো ছুরির মত বিঁধে গিয়ে ওর বুকের ভেতরটা এফোঁড়-ওফোঁড় হয়ে যায়, তাও তো আমার জানা !! কান্নাজড়ানো কন্ঠে অস্ফুটস্বরে একটা রিকশা ডেকে ও উঠে পড়লো ... শেষবার ওর মুখ যখন দেখেছিলাম, সেই চোখে কাজল লেপ্টে আছে ... অবিন্যস্ত চুলগুলো অশ্রুফোঁটাগুলোকে যত্ন করে লুকানোর চেষ্টায় ব্যর্থ ... উদভ্রান্তের মত কাঁদছিলো ও ... সেই নিঃশব্দ চিৎকারের আওয়াজ আমি সেদিন শুনতে পাই নি !! অথচ সেদিন বিকেলে কালো রঙের একটা শাড়ি পরে মায়াবতী সেজে হাসিমুখে এসেছিল ও ... হাতে কাচের চুড়ি ... গুনে গুনে দশটা গোলাপ নিয়ে আমি ওর হাতে দিয়েছিলাম ... রিকশার চাকা যখন ঘুরতে শুরু করেছিল, ও এক হাত দিয়ে চোখ দুটো চেপে বসেছিল, আরেক হাত থরথর করে কাঁপছিলো ... সেই হাতে শক্ত করে দশটা গোলাপ ধরে রেখেছিল ও !! .... .... .... এই পৃথিবীতে এরপর আমার সাথে ওর কখনো দেখা হয় নি ... ও মরে যায় নি ... বোধহয় ভালোই আছে ... আমি জানি না ... সেদিন চোখমুখ শক্ত করে বলেছিলাম, "আমি ভালোই থাকবো তোমাকে ছাড়া" ও কিছু বলে নি ... অবাক দৃষ্টিতে তাকিয়ে ছিল, সেই দৃষ্টিতে যতটা না কষ্ট ছিল, তার চেয়ে বেশি ছিল অবিশ্বাস !! ওর অবিশ্বাস জিতে গেছে ... আমি ভালো নেই ... ভালো থাকার অভিনয়ে আমি একশো তে একশো পাই প্রতিদিন ... পুরো পৃথিবীটা জানে, আমি ভালোই আছি !! তারপর জানালার ফাঁক গলে যখন অসহ্য সুন্দর জোছনার আলো আমার চোখে পড়ে, আমি মৃত্যুযন্ত্রণায় ভুগি ... ঐ শূন্য নীরব মৃত রাস্তার চেয়েও বেশি অসহায় লাগে !! চোখ বুজলেই আমি দেখি কেউ একজন হুহু করে কাঁদছে, সেই নিঃশব্দ কান্নার আওয়াজে আমার পৃথিবী প্রতিনিয়ত এলোমেলো হয়ে যায় !! পুরো পৃথিবী জানে, কষ্ট দেয়া মানুষগুলো ভালোই থাকে ... স্রষ্টা মুচকি হাসেন ... আমার মত শত সহস্র মানুষকে দেখেন ... কেউ ভালো নেই !! শেষ চিঠিটায় ও লিখেছিলঃ 'আমার মতো কোথায় পাবে? কে তোমাকে অমন করে বাসবে ভালো?' ফিরতি চিঠিটা লিখে রেখেছি ... কখনো প্রাপকের কাছে পৌঁছাবে না জেনেও লিখে রেখেছিঃ "কেউ না ... কেউ না !!"
একটা মন ভালো করা খবর শুনেছিলাম গতকাল ... করোনাভাইরাসে আক্রান্ত রোগীদের চিকিৎসার জন্য ঢাকায় ৩০১ শয্যার একটি হাসপাতাল তৈরি করছে আকিজ গ্রুপ ... তেজগাঁওয়ে আকিজের নিজস্ব দুই বিঘা জমিতে হাসপাতালটি তৈরির কাজ শুরু হয়েছে !! আকিজ আশা করছিল, দুই সপ্তাহের মধ্যে হাসপাতালটিতে রোগীদের চিকিৎসা শুরু করা যাবে ... আকিজ সেখানে বিনামূল্যে রোগীদের চিকিৎসা দেবে !! একটু আগে খবর পেলাম, স্থানীয় কাউন্সিলর আর তার দলবল এসে হাসপাতাল তৈরির কাজ বন্ধ করে দিয়ে গেছে !! কাউন্সিলর ইনিয়ে বিনিয়ে দাবী করেছেন, তিনি এই কাজে বাধা দেন নি ... স্থানীয় মানুষ নাকি নিজ থেকেই এসেছে ... কিন্তু তার কথা শুনেই বুঝা গেলো তার অবস্থান কোথায় ... তিনি বলেনঃ "আমি মনে করি, এটা যেহেতু মহল্লা হচ্ছে, তাই এখানে করোনারভাইরাসে আক্রান্তদের হাসপাতাল হওয়া ঠিক হবে না। আমি এটার পক্ষে না" বাহ ... নিজেদের জমিতে, নিজেদের টাকায় আকিজ হাসপাতাল করে বিনামূল্যে চিকিৎসা দিবে ... সেখানেও বাধা দিচ্ছে এরা ... এই দেশে ভালো কাজ হবে কি করে? কিভাবে বাঁচবে এই দেশ? আমার মাঝে মাঝে মনে হয়, এই দেশে ক্ষমতাধর মানুষগুলো বাদে বাকিদের বোধহয় বেঁচে থাকার অধিকার নেই ... দারিদ্র্যে, ক্ষুধায়, চিকিৎসার অভাবে, সড়ক দুর্ঘটনায়, খুন কিংবা ধর্ষণের শিকার হয়ে মরে যাওয়াটাই বোধহয় আমাদের নিয়তি !!" 
"বাসার গেটের সামনে প্রায়ই যে রিকশাওয়ালা মামাকে দাঁড়িয়ে থাকতে দেখি, তার নাম মনসুর ... মনসুর মামা মাঝে মাঝেই আমাকে মতিঝিলে অফিসের সামনে নামিয়ে দেয় !! মনসুর মামা থাকে খিলগাঁওর কোন এক বস্তিতে ... বাসায় বৃদ্ধা মা, ছুটা বুয়ার কাজ করেন বাসায় বাসায় ... বাবা নাই ... ছেলে বিয়ে করে আর খবর নেয় না ... ছোট্ট মেয়েটার সম্ভবত ৪ বছর বয়স ... আদরের বউ বাজারে সবজি বেচে !! জরুরি একটা ঔষধ আনতে গিয়ে গেটের সামনে দাঁড়িয়ে মনসুর মামার গল্প শুনছিলাম বিকেলে... "আগে ডেইলি খ্যাপ দিয়া ২ হাজার ট্যাকাও পাইতাম ... অহনে খ্যাপ নাই ... আইজকা সকালতন বই রইসি, অহন পর্যন্ত ৩০ ট্যাকা পাইছি, তাও ৫০ ট্যাকার খ্যাপ আছিলো.....।" মামা বলতে থাকে... "... বউ কাইল সারাদিন বাজারে বইসা ১০০ ট্যাকার সবজিও বেচতারেনাই ... মানুষ নাই, বেচবো কারে? ... পচতাসে সবজিডি... ৫০ ট্যাকার জিনিস ৩০ টাকায় দিতারতেছে না, কেডায় কিনবো? ... সব তো ঘরেরতন বই রইসে......" "... আমার ছোড মাইয়াডা কান্দে, কাইল একটু ভাত দিসিলাম, আইজ কি দিমু জানিনা... মায়রে কইসে, আগামী ১০ দিন কাম করতে না আইতে, ট্যাকাও দেয় নাই... আমরা বাঁচুম ক্যামনে?" আমি মনসুর মামার চোখের দিকে তাকালাম ... চোখ দুইটা টলমল করছে ... সেই চোখে অনেক কিছু দেখলাম ... নিজের ক্ষুধার কষ্ট, পরিবারের মানুষের ক্ষুধা মেটাতে না পারার কষ্ট আর সামনের দিনগুলোতে বাঁচতে না পারার তীব্র আশংকা আর একটা ভয়ংকর রকমের নিঃসীম শূন্যতা !! পকেটে ১০০ টাকা ছিল, দিয়ে আসলাম ... এভাবে না হয় আজকে পেটটা চললো ... কিন্তু কাল? পরশু? তারপর? ............ খেটে খাওয়া মানুষগুলো ভালো নেই ... ফাঁকা শহরটার অলিতে গলিতে ক্ষুধায় কাতরাতে থাকা কুকুর-বিড়ালগুলো হন্যে হয়ে খাবার খুঁজছে ... ঝুল বারান্দার গ্রিলে একটা ক্ষুধার্ত চড়ুই অনেকক্ষণ কিচিরমিচির করে গেলো ... পাখির ভাষা বুঝি না ... মানুষের নীরবতা বুঝি না ... শুধু বুঝিঃ এই শূন্য নীরব শহরটাতে কেউ ভালো নেই ... সবার চোখের সামনে জীবন যুদ্ধে হেরে যাওয়ার ভয় ... ক্ষুধার কাছে কিংবা ভাইরাসের কাছে !!" 
"এই দুর্যোগের সময়ে একটা অনুরোধ করি ... একজন সাধারণ মানুষ হিসেবে একদম নরম ভাষায় অনুরোধ করছি জাস্ট, কাউকে জোর করছি না !! দয়া করে এই সময়ে 'সোশ্যাল মিডিয়া পুলিশিং' করবেন না ... প্লিজ এই সময়টাতে সবাই বাসায় আটকা, প্রচণ্ড বোরড এবং কেউ কেউ বিরক্তও ... আমাদের জেনারেশনের অনেকের সময় কাটানোর জায়গা এই সোশ্যাল মিডিয়া ... বাসায় আটকে থেকে বেশিরভাগ সময় এই ফেইসবুক, ইনস্টাগ্রামেই কাটে !! কেউ এখানে ছবি আঁকছে, কেউ গান গাচ্ছে, কেউ মিম শেয়ার দিচ্ছে, কেউ শিটপোস্টিং করছে, কেউ স্ট্যাটাসে স্টোরিতে কমেন্টে বিভিন্ন গেম খেলছে, কেউ টিকটক বানাচ্ছে, কেউ কুবুল অ্যাকাউন্ট খুলছে, কেউ বাডিমিটার গেম খেলছে, কেউ সিরিয়াস, কেউ ফানি, কেউ লেইম, কেউ বিরক্ত !! এর মধ্যে অনেকের অনেক কাজ হয়তো ভালো লাগবে না, পছন্দ হবে না ... তাই বলে সরাসরি অ্যাটাক করে কাউকে জাজ না করি ... পুলিশিং না করি ... হয়তো এই সময়ে বিরক্ত হয়ে অনেকে অনেক লেইম কাজ করছে, যেটা অন্য সময়ে সে করতো না ... জাস্ট ইগনোর ইট !! এর মাঝে ভালো কাজগুলার সাথে থাকি ... বিদ্যানন্দ, এক টাকায় আহারের মত যারা এগিয়ে আসছে এই দুর্যোগে, তাদের পাশে থাকি ... বাদবাকি বিরক্তির ব্যাপারগুলোতে ধৈর্য্য ধরি ... ধৈর্য্যটা খুব দরকার এই সময়ে !! আমি জানি না সামনে কি হবে ... হয়তো এই দুর্যোগের সময় কেটে যাবে, আমরা আবার ব্যস্ত জীবনে ফিরে যাবো ... হয়তো আরো বাজে সময় আসবে ... সেই পর্যন্ত একটু সহনশীল হই ... অন্যকে জাজ না করি ... আর সাবধানে থাকি !! যেহেতু অনেকের কাছে আমার লেখা পৌঁছায়, এটা শুধুই একটা অনুরোধ ... পৃথিবীটা একদমই ভালো নেই ... তার মাঝে এই ভার্চুয়াল পৃথিবীতেও একজন আরেকজনের সাথে দ্বন্দ্ব, বিদ্বেষ আর কাঁদা ছুঁড়াছুঁড়ি করলে আমরা ভালো থাকবো কিভাবে?" 🙂
"এই লেখাটা লিখতে বসলাম অনেকটা আতংক নিয়ে ... জানি না লেখাটা কতজনের কাছে পৌঁছাবে, কিন্তু লেখাটা পৌছানো খুব জরুরি ... দ্রুত একটা সমাধান বের করা খুব জরুরি !! গত কয়েকদিনে এমন বেশ কয়েকটা কেইসের কথা শুনেছি, যেখানে একজনের বাবা-মা কিংবা বয়স্ক কারো জ্বর, শ্বাসকষ্ট কিংবা নিউমোনিয়া হয়েছে ... এই জ্বর বা নিউমোনিয়া দুইটা কারণে হতে পারেঃ ১) করোনা ভাইরাসের কারণে ২) নরমাল সিজন চেইঞ্জের কারণে খুব ভয়ংকর ব্যাপার হলো, যখনই জ্বর বা নিউমোনিয়ার কোন রোগীকে হাসপাতালে নেয়া হচ্ছে, হাসপাতালগুলো পারতপক্ষে চিকিৎসা দিতে চাচ্ছে না/পারছে না ... কেন? কারণ রোগীর করোনা হয়েছে কিনা - এই ব্যাপারে তারা ভীত !! এই জায়গায় এসে আপনারা ডাক্তারদের দোষ দিতে পারেন ... কিন্তু তাদের দোষ নাই ... তারা এই জায়গাটায় অসহায় ... সরকার বা কর্তৃপক্ষ তাদেরকে কোন প্রকার প্রোটেকশনের কিছুই দেয় নি ... এগুলা নিজেদের পক্ষে ম্যানেজ করা সম্ভব না ... আপনার কাছে পানি না থাকলে আপনি আগুন নিভাবেন কিভাবে? এই অবস্থায় ডাক্তারদের পক্ষে আগুনে ঝাঁপ দেয়া সম্ভব না ... শুধুমাত্র নিজের জন্য না, বাকি সবার জন্যই ... আজকে একজন ডাক্তার বা নার্স যদি আক্রান্ত হয়, তাহলে হাজার হাজার মানুষ আক্রান্ত হবে ... এই সিম্পল হিসাবটা বুঝলে দয়া করে ডাক্তারদের দোষারোপ করবেন না !! তাহলে এখন কি করা যায়? কারো জ্বর হলে, নিউমোনিয়া হলে, শ্বাসকষ্ট হলে সে কি বিনা চিকিৎসায় মারা যাবে? উত্তরটা শুনবেন? হ্যাঁ ... বিনা চিকিৎসায়ই মারা যাচ্ছে !!
"রাগের সময় আশপাশের মানুষগুলোকে শত্রুর মত মনে হয় ... নিজের অজান্তেই আমি শত্রুপক্ষের বিরুদ্ধে যুদ্ধ শুরু করি ... সেই যুদ্ধে আমার সবচেয়ে ধ্বংসাত্মক অস্ত্র হলো 'কথা' এই পৃথিবীতে কথার চেয়ে ভয়ংকর অস্ত্র নেই ... একের পর এক শব্দ ছুড়ে দিয়ে আঘাত করতে থাকি ... সেই শব্দের আঘাতে ওপাশের মানুষের বুকের ভেতরটা ক্ষতবিক্ষত হতে থাকে ... সেই ক্ষত খালি চোখে দেখা যায় না !! মাঝে মাঝে সামনের মানুষটা অবাক বিস্ময়ে ফ্যালফ্যাল করে তাকিয়ে থাকে ... কারণ মানুষটা অনেক বোকা ... বোকা মানুষগুলো ভাবে, সত্যিকারের কাছের মানুষকে কেউ কখনো আঘাত করতে পারে না ... এই ভাবনাটাই উল্টো হয়ে যায় যখন, তখনই মানুষ অনেক বেশি অবাক হয় ... এই অবাক চাহনিতে যতটা না বিস্ময় থাকে, তার চেয়ে বেশি থাকে টলমল করতে থাকা কষ্ট !! আমি একের পর এক কথা দিয়ে আঘাত করি ... করতেই থাকি ... তারপর যখন মনে হয়, মানুষটা একদম নিঃশেষ হয়ে গেছে ... আমি হেঁটে চলে যাই !! আমি ফেরত আসি নিজের নীড়ে ... চোখ বন্ধ করে হিসেব করি, কত ব্যবধানে জিতে গেলাম এই যুদ্ধে ... আমার হিসেব মেলে না ... আমার মাথার ভেতরে জ্বলতে থাকা অনিঃশেষ আগুন ঐ মানুষটার চোখের স্বচ্ছ জলের স্পর্শে একটুও নিভে নি !! আমার বুকের ভেতরে জমে থাকা ক্ষোভ কেমন যেন একটা অসহায় বোবা কষ্টে পরিণত হয় ... এই কষ্ট কেমন যেন ... কাউকে শেষ বুলেটটা দিয়ে নিজ হাতে খুন করে এরপর নিজেই নিজেকে খুন করার ইচ্ছে পূরণ না হওয়ার কষ্ট !! কিংবা বিশাল সমুদ্রে নিজের সবচেয়ে প্রিয় কিছুকে স্বেচ্ছায় ছুঁড়ে ফেলে দিয়ে তন্নতন্ন করে তা খুঁজে না পাওয়ার অসহায় রকমের কষ্ট... যুদ্ধ শেষ !! পৃথিবীতে এটাই একমাত্র যুদ্ধ যেখানে দুই পক্ষেরই মানসিক মৃত্যু হয় ... একজনের মৃত্যু হয় কথার আঘাতে, আরেকজনের মৃত্যু হয় অপরাধবোধে !! পৃথিবীতে এটাই একমাত্র যুদ্ধ যেখানে সবাই হেরে যায় !!" 🙂
"ঠিক কতটুকু খারাপ লাগছে, কতটুকু কষ্ট হচ্ছে - এটা মাপা যায় না ... সমস্যাটা এখানেই ... তীব্র রকম কষ্ট হলেও আমরা বলি, 'কষ্ট হচ্ছে' কেউ বোঝে না এই কষ্টটা আসলে কতটুকু ... এক সমুদ্র কষ্টকেও কষ্ট বলতে হয়, এক ফোঁটা কষ্টকেও ঐ কষ্টই বলতে হয় !! আমার মাঝে মাঝে ভীষণ কষ্ট হয় ... সেই কষ্টে বুকের ভেতরটা এফোঁড়-ওফোঁড় হয়ে যায় ... মাথার দুই পাশে ভয়ংকর যন্ত্রণা হয় ... চোখ বুজলে মনে হয়, আমার পুরো পৃথিবীটা সর্বগ্রাসী লেলিহান শিখার মত দাউদাউ করে জ্বলছে !! অথচ ঐ আগুনের আঁচ আমি বাদে পৃথিবীর কেউ টের পায় না ... আমার পৃথিবী জ্বলে পুড়ে নিঃশেষ হয়ে যায় ... আমি সেই ছাইয়ের টুকরোগুলো গুছিয়ে নিয়ে আবার বেঁচে থাকার আয়োজন করি ... কেউ কিচ্ছু টের পায় না !! মাঝে মাঝে ভুল করে কেউ কেউ জিজ্ঞেস করে ফেলে, "কেমন আছো?" একটা ঠিকঠাক শব্দ কিংবা ঠিকঠাক বিশেষণ খুঁজে না পেয়ে মুচকি হেসে বলি, 'এই তো, ভালোই আছি' যে গল্প শুনেও কেউ বুঝবে না, যে সমুদ্রের গভীরতায় কেউ ডুব দিবে না, সেই গল্প আর সেই সমুদ্র বরং আমার কাছেই যত্ন করে রেখে দিই !!"
"মাঝে মাঝে প্রচণ্ড দোটানায় ভুগি ... মাথার ভেতরের ছোট্ট জায়গাটায় বিশাল একটা যুদ্ধ চলতে থাকে ... ভয়ংকর এক যুদ্ধ ... যুদ্ধের এক পক্ষের নাম 'ইচ্ছে', অন্য পক্ষের নাম 'বাস্তবতা' তীব্র রাগ হয় মাঝে মাঝে ... মানুষ কিংবা অমানুষের উপর ... রাগে ফুঁসতে থাকা ভেতরটা বারবার আমাকে বলে সবকিছু ধ্বংস করে দিতে ... টগবগ করে ফুটতে থাকা রক্তবিন্দুগুলোর ইশারায় নিজের অজান্তেই হাতটা মুষ্টিবদ্ধ হয়ে যায় ... তারপর? তারপর ... তারপর বাস্তবতা আসে ... অদৃশ্য অসহায়ত্ব এসে মুষ্টিবদ্ধ হাতটা চেপে ধরে ... একটা অস্ফুট কণ্ঠস্বর ফিসফিস করে বলে, চুপচাপ সব মেনে নেও, নাহলে হেরে যাবে ... তুমি দুর্বল, তুমি অসহায়, তুমি ক্ষমতাহীন !! একশো এক জনকে এই যুদ্ধের গল্প বলেছিলাম ... নিজের সাথে নিজের যুদ্ধের গল্প ... একশো এক জনের একশো জনই বলল, আমি ভীরু, কাপুরুষ ... একশো জনই বলল, আমার উচিত ছিল এগিয়ে যাওয়া ... একশো জনই বলল, আমার মুষ্টিবদ্ধ হাত দিয়ে রক্তাক্ত আল্পনা আঁকা উচিত ছিল !! একশো জনের কেউই আমার জায়গাটায় ছিল না ... একশো জনের কেউই আমার ঐ পথটা দিয়ে হাঁটে নি ... একশো জনের কেউই আমার মাথার ভেতরের ঐ নিঃসীম শূন্যতা ঠিক কতটা ভারী, তা বুঝে নি ... একশো জনের কেউই নিজের সাথে নিজের যুদ্ধে একবারও ক্ষতবিক্ষত হয় নি ... একশো জনের কেউই ঐ অসহায় আত্মসমর্পণের মুহূর্তটা অনুভবও করে নি !! একজন জিজ্ঞেস করেছিল, "তুমি কি বিশ্বাস করো, তুমি যা করেছো, ঐ মুহূর্তে এর চেয়ে বেশি কিছু তোমার করার ছিল না?" আমি বলেছিলাম, "হ্যাঁ" সে বলেছিল, "তাহলে এটাই সবচেয়ে বড় সত্যি ... বাকি একশো, এক হাজার কিংবা এক কোটি মানুষও যদি তোমাকে ভুল বুঝে, তবুও তুমিই ঠিক" চারপাশে চোখ বুজে জাজ করে ফেলার মানুষের অভাব নেই ... চোখ বুজে ঐ মানুষটার জায়গায়, ঐ পরিস্থিতিতে নিজেকে কল্পনা করে তার ভেতরের যুদ্ধটা বুঝার মানুষের বড্ড অভাব !! দিনশেষে এই পৃথিবীর বেশিরভাগ মানুষ কেউ কাউকে বুঝে না ... বুঝার চেষ্টাও করে না ... বুঝার ভান করে মাত্র !!"
"সবচেয়ে বেশি অভিনয় করি বোধহয় নিজের সাথে ... প্রতিদিন, প্রতি রাত আর প্রতিটা মুহুর্তে !! একটা করে ভুল করি, তারপর নিজেকে বুঝাই যে আমিই ঠিক ... অথবা আমিই পরিস্থিতির শিকার ... আমার আবার কিসের ভুল? ... আমি তো শুদ্ধতম মানুষ !! জীবন থেকে দুম করে কিছু একটা হারিয়ে ফেলার পর নিজেকে মিথ্যে সান্ত্বনা দিতে থাকি, হয়তো খুঁজে পাবো ... কিংবা সে হয়তো হারানোরই ছিল ... হয়তো !! কারো চলে যাওয়ার তীব্র কষ্ট বুকের এক পাশে যত্ন করে লুকিয়ে নিজেকে বলি, যা হয় ভালোর জন্য হয় ... প্রতিবার ঐ ভালোর জন্য কষ্ট কেন পেতে হবে, সে প্রশ্নটা নিজেকে করা হয় না !! প্রতিটা অপ্রাপ্তি কিংবা ব্যর্থতার পর নিজেকে বলি, 'সব পেলে নষ্ট জীবন' ... কিংবা 'হয়তো ভাগ্যে ছিল না, তাই পাই নি' ... কি চমৎকার মিথ্যে সান্ত্বনা !! যখনই বুঝতে পারি, জীবনের অনেকটাই ভীষণ এলোমেলো ... চোখ বুজে নিজেকে বুঝাই, একদিন ঠিকই সব গুছিয়ে ফেলবো ... একদিন সব ঠিক হয়ে যাবে !! মাঝরাতে ঘড়ির কাটার টিক টিক আওয়াজ যখন অসহ্য যন্ত্রণার মত কানে বাজতে থাকে, দুই চোখের পাতা তখনও এক না হয়ে ভোরের আলো দেখার অপেক্ষায় চোখের নিচের চামড়ার ক্যানভাসে রংতুলিতে কালো রঙ মেখে সুনিপুণভাবে অসুন্দর এক আল্পনা আঁকতে থাকে... সেই আল্পনা দেখে গোটা পৃথিবী বুঝে যায়, আমি ভালো নেই ... অথচ আমি বুঝেও বুঝি না ... নিজেকে বুঝাই, ভালো দিন আসবে ... নিজেকে বলি, কোন একদিন সকালে ঘুমভাঙা আধবোজা চোখে দেখবো, ম্যাজিকের মত জীবনের সবকিছু ঠিকঠাক হয়ে গেছে !! নিজেকে বলা শত সহস্র মিথ্যে গল্পগুলো শুনতে শুনতেই আমার বেঁচে থাকা ... যেদিন এই গল্প বলা থেমে যাবে ... যেদিন এই মরীচিকার মত ম্যাজিকের জন্য আর অপেক্ষা করতে ইচ্ছে হবে না ... যেদিন মিথ্যেগুলোকে সত্যি সত্যি মিথ্যে মনে হবে, সেদিন সব শেষ হয়ে যাবে ... বেঁচে থাকাটা সেদিন পর্যন্তই !!" 🙂 
"আমরা কেন যেন মানুষের চলে যাওয়া মেনে নিতে পারি না ... আমাদের মনে হয়, সবই ঠিকঠাক আছে, তবুও কেন মানুষ চলে যাবে? একটা মানুষ কেন চলে যায়? কখন চলে যায়? খুব সহজ কথায় যদি বলি, একটা মানুষ যখন বিশ্বাস করতে শুরু করে যে সে আমার সাথে ভালো থাকবে না, ঠিক তখনই সে চলে যায় !! কিংবা একটা মানুষ যখন বিশ্বাস করতে শুরু করে, আমার সাথে সে যতটা ভালো আছে, অন্য কোন একটা জায়গায় কিংবা অন্য কোন একটা মানুষের সাথে সে এর চেয়েও বেশি ভালো থাকবে ... তখনই সে চলে যায় !! আমরা কি কারো চলে যাওয়া ঠেকাতে পারি? আটকে রাখতে পারি? নাহ ... একটা মানুষের জন্য আমরা অনেক কিছু করতে পারি ... অনেক স্যাক্রিফাইস করতে পারি, অনেক সাপোর্ট দিতে পারি ... হাত ধরে কিংবা কাঁধে হাত রেখে অনেকটা পথ হাঁটতে পারি ... সুখ দুঃখ ভাগ করে নিতে পারি ... তাকে সমস্ত কিছু উজাড় করে দিতে পারি ... কিন্তু তারপর? দিনশেষে একটা মানুষ কি বিশ্বাস করবে - তা আমি বদলাতে পারি না !! দিনশেষে একটা মানুষের ভালোলাগার জায়গাটা কোটি টাকা দিয়েও আমি কিনতে পারি না ... সম্ভব না !! কারো চলে যাওয়া ঠেকানোর ক্ষমতা আমার নেই ... আমি আমার জায়গা থেকে আমার মত চেষ্টা করতে পারি ... কিন্তু ঐ মানুষটা যদি বিশ্বাস করতে শুরু করে, আমার সাথে সে ভালো নেই ... আমার কোন চেষ্টা, কোন স্যাক্রিফাইস, কোন কথা, কোন শব্দ, কোন অনুরোধ, কোন কান্না - কোন কিছুই তাকে স্পর্শ করতে পারবে না !! মানুষকে জোর করে আটকে রাখা যায় না ... দিনশেষে মানুষ তার ভালোলাগার জায়গায় কোন না কোনভাবে ছুটে যাবেই ... আর যদি কাউকে জোর করে আটকে রাখি, সে প্রতারণা করবে, হয় নিজের অনুভূতির সাথে নাহয় আমার সাথে !! ঠিক যে মুহুর্ত থেকে আমি কাউকে আটকে রাখছি, আমি তাকে হারিয়ে ফেলছি ... হয়তো চোখের সামনে রক্ত-মাংসের একটা মানুষ দাঁড়িয়ে আছে, কিন্তু সে মানুষটাকে আমি খুঁজে পাচ্ছি না ... সে অন্য কোথাও হারিয়ে গেছে ... আর আমি তাকে হারিয়ে ফেলেছি !! ভেতরে ভেতরে মরে যাওয়া কত শত মানুষ আশপাশটায় পৃথিবীর নিয়মে বেঁচে আছে - তার হিসেব কেউ জানে না ... কেউ চলে গিয়ে ভালো নেই, কেউ চলে যেতে না পেরে ভালো নেই আর কেউ কারো চলে যাওয়াতে ভালো নেই ... এলোমেলো জটিল সব হিসেব নিকেশগুলো শেষমেশ ভালো না থাকার মিছিলে খুব যত্ন করে মিলে যায় ... মিলেমিশে একাকার হয়ে যায় !!" 🙂
"এই যে ধরো হুটহাট করে যে কষ্ট পেয়ে যাই, সেই কষ্টের ব্যাখ্যা দেয়া যায় নাকি? কেউ ভাবে, এ কষ্ট বড় বিলাসিতা কেউ ভাবে, এ কষ্ট পাওয়ার কোন যৌক্তিকতা নেই কেউ ভাবে, এত ছোট্ট ব্যাপারে কষ্ট পেলে জীবন চলবে কি করে? জীবন তো অনেক কঠিন কেউ ভাবে, কই আমি তো এই কারণে কখনো কষ্ট পাই না? তো তুমি কেন পাবে? সবার ভাবনা ফেলে দেয়া যাচ্ছে না ... যুক্তি আছে !! তারপর হুট করে বুকের ভেতর চেপে বসা কষ্টকে ফেলে দিতে গিয়ে দেখি, তাকেও ফেলে দেয়া যাচ্ছে না ... সে সমস্ত যুক্তির উর্ধ্বে গিয়ে অবাধ্য শিশুর মত বুকের এক পাশে জায়গা করে নিয়েছে !! এই হুট করে চেপে বসা কষ্টটা অবুঝ শিশুর মত ... পুরো পৃথিবী তাকে বোঝে না ... বিশাল পৃথিবীর কোন একটা ছোট্ট কথায় কিংবা দিনশেষের এক পশলা বিষণ্ণতায় জেগে গিয়ে সে বুকের এক পাশে নিজের অস্তিত্ব জানান দেয় !! পুরো পৃথিবীর কাছে সে কষ্ট দুর্বোধ্য কিংবা বিলাসিতা ... আমার কাছে সে সত্য, তীব্র এক সত্য ... যে সত্য থেকে পালিয়ে যাওয়ার কোন ক্ষমতা আমার নেই !!" 🙂
