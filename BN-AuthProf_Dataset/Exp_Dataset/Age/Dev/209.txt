" ও একটু অন‍্যরকম।" " অমুকের ছেলেকে দেখেছিস? কেমন মেয়েলি রে।" " ডাক্তার দেখানোর দরকার ছিল"। " ছোটো থেকে বকে মেরে শাসন করলে সব ঠিক হয়ে যেত"। " বাবা অমুকের মেয়ে তো পুরো ছেলে ছেলে, বিয়ে হবে কি করে"। চেনা তো? আলবাৎ চেনা শব্দ। হাতে স্মার্টফোন। হোয়াটস অ্যাপ ফেসবুক হচ্ছে। কিন্তু ভেতর থেকে স্মার্ট হওয়া গেলনা। বুকে সায়া বাঁধা কাকিমাও আজকাল পোষাক, শালীনতা নিয়ে কথা বলছে। বলি সন্ধেবেলা ঠাকুরের ধূপ মন দিয়ে দেখান কি? নাকি গলিতে উঁকি মেরেই বাকি সময়টা কাটিয়ে দেন? অনেক হলো, অনেক হলো... শুধরে যেতে হবে তো। নগরকীর্তন দেখে নিলেই তো এলিট হওয়া যাবেনা। আপনার পাড়ার মেয়েলি ছেলেটিকে যোগ‍্য সম্মান দিতে হবে নয়তো ঠিকঠাক স্মার্ট হওয়া যাবেনা। অন‍্যের মেয়ের বয়স পঁচিশ পেরোলেই বিয়ে নিয়ে একদম চিন্তিত হবেননা। বয়স হয়েছে তো, কতরকম শারীরিক অসুস্থতা থাকতে পারে। আবার অন‍্যের মেয়ের চিন্তা নিজের ঘাড়ে নিচ্ছেন। বুঝুন, সম্মান তো আর দ্রব‍্য নয়, যে টাকা দিলেই পাওয়া যাবে। আপনি মিষ্টির দোকানে পঞ্চাশ টাকা দিলে তবেই আপনি পঞ্চাশ টাকার মিষ্টি পান। অন‍্যের একশো টাকার বাক্স দেখে আপনার হিংসে করার কোনো মানে নেই। আপনি যে পরিমাণ সম্মান দেবেন, তাই পাবেন। কেন মেয়েটা বিয়ের পর সিঁদুর পরলোনা, কেন ওর জামার পরিমাপ কম, কেন ওর এত ছেলে বন্ধু... দম আটকে আসে না? কতদিন একটা ভালো বই পড়েননা। পড়ুন। গঙ্গার ঘাটে গিয়ে হাওয়া খেয়ে আসুন। হাওয়া খেতে বলা হয়েছে... কার ছেলে কার মেয়ে দেখতে বলা হয়নি। করোনা ওর সিম্পটম বদলে ফেলল, লকডাউনের ডেট চোদ্দবার বদলে যাচ্ছে। আপনি কবে বদলাবেন? 
"ভাই,ক‍্যামেরা কিনেছিস,এবার তো মেয়ে পটবেই"... "ভাই,কি ছাইপাশ ছবি তুলিস...পাতা, পাখি, আকাশ...ধুস" "ঐ তো চাকরি বাকরি পায়নি, বাপের টাকায় একটা ক‍্যামেরা কিনে কি না কি মনে করছে"... শোনেন তো? আরেহ শুনবেন তো, আপনি গলায় ক‍্যামেরা নিয়ে ঘোরেন আর এগুলো শুনবেন না?ফটোগ্রাফার কে ফুটোগ্রাফার বলে, ক‍্যামেরাম‍্যান বলে... ক‍্যামেরাওম‍্যান তো বলতে শুনিনি কাউকে।আসলে মেয়েরা কিছু করতে গেলেও দোষ।ভোরবেলা ছবি তুলতে বেরোয়? রাত করে ফেরে?এই মেয়ের গন্ডগোল আছে। ওতগুলো ছেলের মধ‍্যে একটা মেয়ে, না না ঠিক লাগছেনা। ঠাসিয়ে থাপ্পর পড়ে ওনাদের গালে আপনার পাওয়া একেকটা মেডেল বা সার্টিফিকেট হাতে এলে। প্রথমত বুঝতে শিখুন বাবার অনেক টাকা থাকলেও কিছু মানুষ নিজের শখপূরনের জন‍্য বা ছবিকে ভালোবেসে টাকা জমিয়ে ক‍্যামেরা কেনে।আর সব ক‍্যামেরাম‍্যানরা মেয়ে পটানোর জন‍্য ক‍্যামেরা কেনেনা, কোনো কোনো মেয়ে ক‍্যামেরা দেখেও পটে। আকাশ, পাখি, গাছে যা পাওয়া যায় আপনার বদনে তা পাওয়া যায়না বলেই ওরা ওসবের ছবি তোলে। চিন্তাধারা বদলান। হ‍্যাপীওয়ার্ল্ড ফটোগ্রাফি ডে অনেকটা ভালোবাসা তাদের যাদের চোখ দিয়ে প্রতিনিয়ত সাধারন জিনিস হয়ে উঠছে অসাধারন❤️
স্বস্তি করেছেন কী আপনারা। এই কোভিড সিচুয়েশনের মধ্যে মাঝরাতে গাদাগুচ্ছের শেয়ার করে আগুন লাগিয়ে দিয়েছেন তো! তাও আবার ও নেগেটিভের মতো রেয়ার গ্রুপে। বাচ্চাটির জন্য আপাতত দু'জন ডোনার পাওয়া গেছে। তবু এখনও ফোন আসছে। ইনফ্যাক্ট এই পোস্টও লিখছি ফোনে কথা বলতে বলতে। এমনকী, দিল্লি থেকে এক যুবক ফোন করলেন। কলকাতায় ওঁর কিছু বন্ধু আছেন, যার মধ্যে দু'জন ও নেগেটিভ। আমাদের এখন ভোর রাত অবধি এই ফোনগুলো রিসিভ করতে হবে। যদিও একটা দারুণ ইন্টারেস্টিং অনলাইন আড্ডার মধ্যে ছিলাম আমি। সেটা ছেড়ে বেরতে হচ্ছে এই ফোন রিসিভের জন্য৷ তবু ভোররাত অবধি এই কল রিসিভটা আমরা সানন্দে করব। কারণ, এঁরাই তো আবার পরেরবার ব্লাড দেবেন। সবাইকে অনেকানেক ধন্যবাদ। ভাগ্যিস আপনারা ছিলেন।
"এবং একা রাতের কাছে বৃষ্টি এসে থামছিল... তখন তোমার অন্য জীবন। আমার অন্য নাম ছিল।"
ইদানিং ঘুমের মধ‍্যে শ‍্যাওলা ধরা উঠোনে পা পিছলে যায় আমার। চারপাশের চাদর আঁকড়ে ধরতে গিয়ে দেখি নিস্তেজ হয়ে পড়ে আছে হলদেটে খামেরা। "সাবধানে থেকো" বলতে গিয়ে দেখি সব নাম্বারগুলোর একটা করে সংখ্যা কেউ যত্নে মুছে দিয়েছে। আলো আলো চোখগুলো নিমেষে অন্ধকার হয়ে আসে। আমাদের কথা ফুরিয়ে এলে আমরা তাকিয়ে থাকি। তাকিয়ে থাকা ফুরিয়ে এলে চুপটি করে সরে আসি পাশ থেকে। একে একে মুছতে থাকি কথা, ছবি, স্মৃতি। যারা হঠাৎ করে আসে আর হঠাৎ করেই হারিয়ে যায় আমরা তাদের নিজেদের চেয়েও বেশি যত্ন করি। একটা পোড়ো বাড়ির ভাঙা জানলার ফাঁক দিয়ে এক কিশোরী রোজ রেখে আসে খাম। যে চিঠির শেষ লাইনে লেখা থাকে- " উত্তর আসবেনা, তুমি আসবেই আমি জানি"। #আত্রেয়ী
তখন আমরা ক্লাস সেভেন। ক্লাসের সব থেকে পুঁচকি মেয়েটার সাথে আলাপ হল সব থেকে কথা বলা মেয়েটার। অথচ ঐ কথা বলা মেয়েটা কাউকেই তার জীবনে স্থায়ী জায়গা দেয়না। ঝড় ঝাপটা পেড়িয়ে থেকে গেল পুঁচকে মেয়েটা। কোন্নগরের আকাশে কালো মেঘ বা একটু ঝড় হলেই বাড়ির ফোন আসুক আর নাই আসুক গার্গীর ফোন আসবেই- "তুই কোথায়? সাবধানে আসবি"। এই ষোলো বছরে আমাদের কখনও ঝগড়া হয়নি, শাসন হয়েছে অসংখ্য সময়। আমার এম. এ পড়া হয়েছে গার্গীর জন‍্য। আমার বর্তমানের চাকরি তাও ওর জন‍্য। একদম শেষের দিন একরকম জোর করেই আমাকে সাথে নিয়ে গেছিল বায়োডাটা জমা করাতে। কোথাও ঘুরতে যাওয়ার আগে ওর চিরাচরিত বানী- " শোন রাস্তায় কারুর সাথে ঝগড়া করবিনা, আমি কিন্তু থাকছিনা। মুখ সামলে মা"। এই যে আমফানের সময় নেটওয়ার্ক প্রবলেম, চারদিন পরে যখন প্রথম নেটওয়ার্ক এলো ওর ফোনে ওর প্রথম ফোনটা আমাকেই ছিল। আমি খুব কম মানুষের কাছে ভাঙতে পারি, সাদা পাতার মতো থাকি। তুই এমন একজন যে আমাকে হাতের তালুর মতো চেনে। আমার অর্ধেক কোন্নগর এখন হুগলীতে চলে গেছে। আমি জানিনা কোন্নগরের আকাশে মেঘ করলে হুগলীর আকাশ টের পায় কিনা। এখন চাইলেই তুই বলতে পারবিনা- "বাবার দোকানে আয়, দেখা করবো"। আমাদের অপেক্ষা করতে হবে। অনেকগুলো ঝড়ে আমরা একে অপরকে আগলেছি, আগামীতেও থাকবো। তোর চলে যাওয়ার সময় আমি ইচ্ছে করেই যাইনি, তুই বেশি ভাঙতিস তখন। তুই তো আর ভাস্কর চক্রবর্তী- র মতো বলতে পারতিসনা- "তোমায় দুঃখিত করা আমার জীবনধর্ম নয় চলে যেতে হয় বলে যাচ্ছি না হলে আরেকটু থাকতাম।" নতুন জীবন নতুন হোক। ভালো হোক। আলো হোক। শক্ত হতে শিখতে হবে। আত্রেয়ী ছিল, আছে, থাকবে😊 ভালোবাসা গাগা❤️
আমাদের প্রেমিকেরা হারিয়ে গেছে বেকারত্বের ভিড়ে। নিজেদেরকে প্রমাণ করতে করতে কলারের ঘাম শুকোনোর আগেই আমরা খুঁজে নিই অন‍্য কোনো প্রেমিককে। ভাঁড়ের চা, প্রজাপতি বিস্কুট, বাগবাজারের ঘাট এসবের ভিড়ে আমরা জিজ্ঞেস করলাম না কোনোদিন- তোমার রাতে ঘুম হয় তো? আমাদের প্রেমিকরা হারিয়ে যাচ্ছে নাকি আমরাই ওদের হারিয়ে দিচ্ছি?
এবারের মতো ভুলতে বসেছি সব। অথচ যারা যারা বলছে তোমার কথা, সব মন দিয়ে শুনছি। মেলাতে চাইছি আমি যা জানি ওরাও তাই জানে কিনা। কখনও হুবহু মিলে গেলে সরে আসছি, বারবার মনে হচ্ছে "আমাদের কথা" কেবল আমাদের নয়। আরোও আরোও আরোও অনেকেই সেসব কথা জানে যা আমি বোকার মতো আগলে রেখেছিলাম। ঝিঙে ফুল পেরিয়ে যাওয়া সেসব বিকেলে ঘটিগরম বিক্রি করতো যে, ওকে জানাবো কি যে আমাদের ছাদ আলাদা হয়ে গেছে? প্রতিদিনের মফস্বলের সন্ধ্যায় আমি মোমবাতির মৃত্যু দেখি। ছবি আঁকছে যারা তারা কি প্রত‍্যেকটা মুখাবয়ব চেনে? আমি লিখে রাখতে চাই তোমার কথা প্রত‍্যেকটা ডাক অফিসের দেওয়ালে। ওগুলোই চিঠি হোক কারন কোনো লিখিত চিঠিই তোমার হাতে গিয়ে পৌঁছবেনা। আমরা কেউই কারুর ঠিকানা জানি না, কেবল নিঃশ্বাসটুকু চিনি। শহরজুড়ে এমন একটাও মিছিল কি হবেনা যার প্রতিটি প্ল‍্যাকার্ডে লেখা থাকবে- " তুমি তো আছোই"। 
আমার বারো বছর বয়সের প্রেম আমাকে বলেছিল- " হয় তুই বন‍্য হ, নয় শান্ত।" ষোলো বছরের প্রেমে একটা উন্মাদ ঘামা শার্ট, জড়িয়ে ধরা শিখিয়েছিল। ঊনিশে ঠোঁট কাঁপতে কাঁপতে চুমু খেতে গিয়ে আমি সদ‍্য সদ‍্য তার চোখে হারিয়ে যেতে শিখছি। একুশে আমার সংসারের প্রেম হয়েছিল, ভাতের গন্ধে তার মুখ মনে পড়তো। তেইশে গলা টিপে হত‍্যা করেছি স্বপ্ন। বাসের জানলার ধারের সিটে বসে একের পর এক আঘাত করেছে ভীরু মধ‍্যবিত্ত "আমার দ্বারা কিচ্ছু হবেনা-রা"। সাতাশে আমার টার্গেট লিস্ট আর ঠকবাজ প্রেম একইসাথে বলেছে- " একটা কিছু করতেই হবে"। ঊনত্রিশে চওড়া কাঁধের প্রেম ঝলমলে হোটেল আর নার্সিংহোম দেখিয়েছে। একত্রিশের সম্বন্ধেরা একের পর এক ফিরিয়ে দেওয়ার পর আমাকে আয়না বলেছে- " চরিত্র হচ্ছে সেই জিনিস যা আমার নেই"। #আত্রেয়ী
"আমি সব্বাইকে চিৎকার করে বলে দেব- তুমি আমাকে দুঃখ দিয়েছ"... খুব ছোটোবেলায় কাউকে বলেছিলাম। তখন অবাক হতাম সবেতেই, ছোটো দাদু মারা যাওয়ার পর অনেকেই দিদার পাশে বসে কাঁদছিল। আমি ভেবেছিলাম সবাই কত দুঃখ পেয়েছে। কিন্তু এখন এ ভুল আর হয়না, বরং দুঃখ আমায় এটাই শিখিয়েছে... যারা কাঁদছিল আমার পাশে তারা কেউ " আমার দুঃখে" কাঁদেনি। প্রত‍্যেকে আমার দুঃখের মুহূর্তে তাদের ঐ একই কোনো দুঃখকে মিলিয়ে কেঁদেছে। আর তারপর আমিও চিৎকার করে কথা বলতে ভুলে গেছি। আমি হাসতে শিখে গেলাম। কখনও মুখ দেখবোনা বলে ঠিক করেছিলাম যাদের তাদের দেখলেও হাসি, কখনও মনে মনে কখনও সামনে। এখন যখন লেখা চুরি হওয়া নিয়ে এত গোলযোগ হয়, মানুষ সেগুলো পাঠায়... তখন একটা কথা খুব মনে পড়ে- লেখা নিতে পারো, ছবি নিতে পারো, কনসেপ্ট নিতে পারো- আমার দুঃখ নিতে পারো কি? #আত্রেয়ী
এই ছবিটা দেখলেই আমার হাসি পায় বিশাল, মনে হয় আমাদের বকা দিয়ে ছবি তোলানো হয়েছে। শুভ জন্মদিন অন্বয়। লেখায় থেকো, ভালো থেকো। একটা অদ্ভুত জিনিস আছে তোমার, যে কোনো বিষয়ে কথা হলেই এত সুন্দর করে অডিও করে জিনিসটা বোঝাও আমার মতো গাধার বুঝতে কোনো প্রবলেম হয়না। খুব খুব ভালো থেকো❤️
