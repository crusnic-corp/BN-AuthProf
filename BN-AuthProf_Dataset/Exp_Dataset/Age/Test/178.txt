নিউজের আগামাথা বুঝি না। এক নিউজ দেখলাম মিস ইউনিভার্স বাংলাদেশ তানজিয়া জামান মিথিলার (তানজিয়া বানান যা, দেখলে তানগিয়া) সাথে সাকিব আল হাসানের প্রেমের সম্পর্ক ছিলো। মিথিলা স্বীকার করে বলেছেন সেটা পুরানো কথা, এখন না টানা উচিত। দেখেন সাকিবের জন্ম ২৪-৩-১৯৮৭তে, এখন বয়স ৩৪। বিয়ে করেছে ১২-১২-২০১২ তে, নয় বছর আগে, তখন বয়স ২৫। তাহলে মিথিলার বয়স কতো ছিলো? একজায়গায় বলা জন্ম তারিখ ৩১-১২-১৯৯৪, সেই হিসাবে ২৭ বছর। অর্থাৎ ১৮ বছর হবার আগেই সাকিবের সাথে সম্পর্কে জড়ায় ব্রেকআপও হয় অপ্রাপ্তবয়স্ক অবস্থায়। আবার আরেক জায়গায় বয়স ৩১-১২-১৯৯২। সেক্ষেত্রে ২০ বছর বয়স অর্থাৎ প্রাপ্ত বয়স্ক। এখন বলেন কোন দেশে ২৯ বছর বয়সে কেউ মিস ইউনিভার্স প্রতিযোগিতায় অংশ নেয়? এখন পর্যন্ত আমার দেখা ছিলো ২৬, আমরা আবারো রেকর্ড করতে যাচ্ছি? এই সাংবাদিকদের নিয়ে কিছু বলার নাই, নিউজ খুজতে যা খুশি তাই করবে। কার সাথে কার কোন সময় সম্পর্ক ছিলো, এটা এখনো পাবলিক খায়, তাও এই করোনাকালীন সময়ে? একটা কমেন্ট পড়লাম তিনটা কাজ সম্ভব না, প্রথমত হাতিকে কোলে বসানো, দ্বিতীয়ত পিপড়াকে লিপিস্টিক দেওয়া আর তৃতীয়ত সাংবাদিককে মানুষ বানানো। এই সাংবদিকদের নিউজের দরকার হলে হাজার হাজার নিউজ দিতে পারি। যেমন ধরেন, এক পুরুষ পর্নো তারকা যিনি একটা পর্নো ইউনিভার্সিটি করেছে, তার ফোরস্কিন কেটেছিলেন মানে মুসলমানি করেছিলেন। তার এখন পছন্দ হচ্ছে না, ডাক্তারের কাছে পরামর্শ চান পুনরায় চামড়া প্রতিস্থাপন করতে চান। এখন সাংবাদিক ভাইদের একটা বড় কাজ হতে পারে এই চামড়া কিভাবে পাওয়া যাবে, কে দেবে, কিভাবে রিভার্স অপারেশন করাবে, অপারেশনের পর কেমন দেখাবে ইত্যাদি। সাংবাদিক ভাইজান নিউজ আনেন পড়ছি। বিদ্যা সিনহা সাহা মিম পরিবার নিয়ে ইফতার করলো বা জয়া আহসান কুকুরকে রাস্তায় খাওয়ালো, বা ২৯ বছরে মিস ইউনিভার্স প্রতিযোগিতায় অংশগ্রহন যারা তারকা খেলোয়ারের সাথে পূর্বে সম্পর্ক ছিলো, বা বুবলীর সন্তানের পিতা কে, এইসব নিউজ দিতে থাকে, পাবলিকের কাছে সাংবাদিকদের এমনিই তেমন সম্মান নাই, যা আছে সেটা নস্ট করেন না।
এই কদিন হেফাজতের অবস্থা দেখে এতোদিনে কথার মানে বুঝলাম। বাবু(নগরী) (** মারা) খাইছো?
মিনেসোটার মিনিয়াপোলিসে জর্জ ফ্লয়েড পুলিশের কাস্টডিতে মারা যাবার পর ব্ল্যাক লাইভস ম্যাটার আন্দোলন শুরু হয়। এগারো তারিখ একই শহরে পুলিশের গুলিতে এক যুবক ডান্টে রাইটস মারা গেলো। জর্জ এবং ডান্টে দুইজনই আফ্রিকান আমেরিকান বা কৃষ্ণাঙ্গ। মহিলা পুলিশ অফিসার কিম পটার আগের ভুল স্বীকার করেছিলো, টেজার বের করতে গিয়ে পিস্তল বের করে ফেলে। মিনিয়াপোলিস পুলিশ প্রধান এবং কিম পটার আজ পদত্যাগ করেছে, আশা করছে এরপর পরিস্থিতি শান্ত হবে। কে মারা গেলো সেটা নিয়ে অথবা জর্জ ফ্লয়েডের মামলা নিয়ে লিখছি না। লিখছি গনতন্ত্র ও বাক স্বাধীনতা নিয়ে। সংগীতশিল্পী কুইন অফ পপ ম্যাডোনার লেখা নীচে দিলাম, পড়ে দেখেন। প্রকৃত গনতন্ত্রে আপনি কথা বলতে পারেন, সেটা সীমিত পরিসরে না, খোলাখুলি বলতে পারেন। তার কথায় ‘একমাত্র ক্রিমিনাল আমি দেখি পুলিশদের, যারা পয়সা পায় জনগনকে রক্ষা করার জন্য। আর পুলিশকে রক্ষা করে জাজরা এবং ক্রিমিনাল জাস্টিস সিস্টেম, এটা একটা হাস্যকর ব্যাপার কারন অন্য রংয়ের মানুষ হলে তাদের জন্য জাস্টিস নাই।’ এবার চিন্তা করেন, আমাদের মতো নামে গনতন্ত্র দেশ হলে এতোক্ষনে কয়টা মামলা হতো, কয়দিনের রিমান্ড হতো, কতোগুলো সিদ্ধডিম চালান হতো, কয়টা হাড্ডি ভেঙ্গে এখন পঙ্গু হাসপাতালের বারান্দায় হাতে পায়ে বেড়ি পরিয়ে ফেলে রাখা হতো। বাইডেনের গান কন্ট্রোলের যে নির্বাচনী প্রতিশ্রুতি, সেটা পূরনের সময় এখন। গড়ে বছরে আমেরিকায় ৭৫০ গোলগুলির খবর আসে, তার মধ্যে গড়ে ২৫০ এর উপর মারা যায়। এটা এপ্রিল চলছে কতো গোলাগুলি হয়েছে সে সংখ্যা জানি না, কিন্তু মাস শুটিং গড়ে ২৫০ এর মধ্যে ১৩০ টা হয়ে গেছে। দেখেন, ভুল করে যদি সাধারন মানুষ মেরে ফেলে এরপর পদত্যাগ করে যদি ঘটনা শেষ হয়, আমি একটু হলেও চিন্তায় আছি আমাদের দেশের থানার সামনে বা ছাদে যে লাইট মেশিনগান বসানো হয়েছে, একটু ভুল হলে কতো শত মানুষ মারা যেতে পারে।
টাকার দরকার, অনেক টাকার দরকার। সরকার বিভিন্ন সেফটি নেটের নামে যে টাকা দেয় তার অনেকটাই ভুল হাতে যায়। যাবার কারন লিস্ট বানানো থেকে শুরু করে টাকা চুরি এসবের পিছনে নির্বাচিত জনপ্রতিনিধি যারা রাজনৈতিকভাবে নিয়োগপ্রাপ্ত তারা জড়িত। এইলোকগুলোই আবার তৃনমূল পর্যায়ের নেতা। তাই কিছু বলাও যায় না। আমার ব্যাক্তিগত মত, বাংলাদেশের সেনাবাহিনীর সততার উপর মানুষের আলাদা এক ভক্তি আছে, এদের নিরপেক্ষতা নিয়েও মানুষ কিছু ক্ষেত্র ছাড়া সাধারনত ভরসা করে। সেনাবাহিনী যদি ত্রানের দায়িত্ব নেয়, তাহলে সেটা পৌছায়। যা বলছিলাম, টাকার প্রয়োজন, টাকা কোথায়? টাকার জন্য সরকার প্রধান বারবার বলছেন যারা বিত্তশালী তাদের এগিয়ে আসতে। যারা বিত্তশালী তারা কেনো টাকা দেবে সেটা আগে বলেন। প্রথমত টাকা হাতে নাই, বিদেশে পাচার করা, দ্বিতীয়ত টাকা দিলে কোন ট্যাক্স এর সুবিধা নাই, আর তৃতীয়ত ইনকাম ট্যাক্স বিভাগ, বাংলাদেশ ব্যাংক আর দুদকের চোখে পড়া। বিভিন্ন কারনে সহায়তার প্রয়োজন হয়, ব্যাক্তি সহায়তায় অনেকে সাহায্য করেন। কিন্তু বড় করে হলে যদি কোন সুবিধা না থাকে কেনো সাহায্য করবে? অনেকেই টাকা দিতে চায়, কিন্তু প্রধানমন্ত্রীর ত্রান তহবিলে দান করলে ট্যাক্স রিবেট পাওয়া যায়। আরো কিছু এমন ফান্ড হয়তো আছে, যেমন জাকাত ফান্ড। কিন্তু এসব ফান্ডের টাকা যখন বিতরন করা হয়, আবারো সেই স্থানীয় প্রশাসনের মাধ্যমে, এবং সেটা নিয়ন্ত্রন করা হয় না, ভাগাভাগি করা হয়। প্রান্তিকভাবে মানুষের এনআইডির ফটোকপি দিতে হয়, বিনিময়ে কিছু পান না, যা পাবার সেটা এলাকা নেতাদের খাটের নীচে, গুদাম ঘরে থাকে। আমেরিকায় এই চ্যারিটির বিশাল কাজ চলে, সারা বছর চলে। অনেকে শিক্ষায়, অনেকে স্বাস্থ্যখাতে দান করেন, সেটাকে চ্যারিটি হিসাবে ট্যাক্স রিটার্নে জমা দিয়ে রিবেট পায়। ব্যবসায়িক কাজে কোন গিফ্ট দিলেও রিবেট পায়। আমাদের সেই ত্রান তহবিল বা যাকাত ফান্ডের বাইরে কোন রিবেট নাই। সেই টাকাও যদি ঠিকমতো পৌছাতো। একদেশের কথা বলি, তাদের কনসেপ্টটা ভালো লেগেছে। বনভূমি রক্ষায় তারা ১ বা ৫ বা ১০ স্কয়ার ফিট জমি বিক্রি করছে। এটা জমি দিয়ে দেয়া না, রেজিস্ট্রি করাও না, একটা সম্মান। বিনিময়ে কিছু চার্জ করছে, এবং একটা সার্টিফিকেট দিয়ে লর্ড উপাধি দিচ্ছে। একদিকে দেখেন, বনভূমি বাঁচানো, উন্নয়ন এবং নূতন গাছ লাগানোতে কাজ হচ্ছে, টাকা খুব বেশী না, মানুষ দেবে, আবার দেখেন জমি দেওয়াও লাগছে না, শুধু খাতায় লেখা থাকবে। মাঝে বোনাস হিসাবে একটা ম্যাপ পাচ্ছেন আপনার জমির লোকেশনসহ, আর একটা সার্টিফিকেট যেখানে আপনি একজন লর্ড। এমন কোন কনসেপ্ট দেবার মতো লোক নাই, অবস্থাও নাই। আমাদের সুন্দরবনকে যদি একইভাবে বাচানোর জন্য জমিদার হিসাবে সার্টিফিকেট দিতে, প্রথম কথা মনে আসে রামপাল করে সুন্দরবন মারার ব্যবস্থা করে জমিদার কিসের হবো? কনসেপ্ট আরো চিন্তা করা যায়, হয় ট্যাক্স রিবেট দিতে হবে না হয় সম্মান দিতে হবে। কোনটাই যদি না দেন, মানুষ কেন টাকা দেবে আর কোথা থেকে দেবে? আমেরিকার কথা বললাম, যারা চ্যারিটি দেয়, তাদের সেই পয়সায় রিসার্চ হয়। আমাদের দেশে কোন রিসার্চও ঠিকমতো হয় না। এই ভ্যাক্সিন নিয়ে যদি কাজ করা হতো, তার পিছনে লোকে টাকা দিতো। কিন্তু যখন দেখে টাকা যাচ্ছে অন্য কোথাও, যেখান থেকে বেতনভুক কর্মচারীরা জনগনকে রিমান্ডে তুলে নেয়, কারো মৃত্যু হয় কেউ পঙ্গু হয়, তখন টাকা কেনো দেবে? আর টাকাতো নির্দিষ্ট পরিমান আছে, যারা বিত্তশালী তারা সেই গরীবের টাকাই ভোগ করছে, তারা কেনো ফেরত দেবে? মানসিকতা লাগবে যে টাকা যেনো দিতে পারি এবং কোন ট্যাক্স রিবেট বা সম্মান পাবো। সেটাইতো নাই। আইসিডিডিআরবি তে দান করেন, তাদের দেয়ালে আপনার নাম থাকবে, সেটাও সম্মান। বঙ্গভ্যাক্সের শেষ খবর কেউ জানেন? যদি কোন অগ্রগতি হতো, ভালো হতো। টিভিতে বিজ্ঞজনদের কথা শুনতে শুনতে ক্লান্ত। কেউ একটু ভালো খবর দেন, ভাই।
বিচীহীন তরমুজ দেখেছেন। খাবার জন্য অবশ্যই ভালো এবং যথেস্ট পপুলার। তবে যদি মনে করেন এটা শুধু তরমুজেই করা হয়, তাহলে বলি, একইভাবে অন্যান্য ফলেও এমন বিচীহীন করা হয়। যেমন স্ট্রবেরী, লেবু, পেয়ারা, আঙ্গুর, আপেল, নাশপাতি, শশা, কমলা, টমেটো, মোসাম্বি, কলা ইত্যাদি। এখন হয়তো দেখছেন আমাদের দেশে আসছে বা পাওয়া যাচ্ছে। আমি নিজেও জানতাম এটা জেনেটিক্যালি মডিফাইড। আজ এক বড়ভাইর পোস্টে দেখলাম, আমার কন্যাকে বললাম জেনেটিক্যালি মডিফাইড তরমুজ কেমন হয়, এবং একটা ঝাড়ি খেলাম। তার কথা, বাবা তুমি সাইন্স পড়া, এই সামান্য জিনিষ জানো না। চুপচাপ হজম করলাম কারন আমি সাইন্সে হলেও বায়োলজি নেই নাই। আমার পক্ষে জানা কঠিন। যাইহোক ঘটনা যা বুঝলাম তাই বলি। ১৯৫১ সালে এক জাপানী বিজ্ঞানী এক পেপার তৈরী করে, এই সীডলেস ওয়াটারমেলনের উপরে। এরপর বিশ বছর গেছে, ১৯৭১ সালে প্রথম সার্থকভাবে তা উৎপাদন চলছে। গত পন্চাশ বছর ধরে এই সীডলেস টেকনিক চলছে যা আমরা হয়তো অনেকে খেয়াল করি নাই। টেকনোলজিটাকে বলে স্টেরাইল হাইব্রিড। পুরুষ তরমুজ ফুলের পলিনের ২২ টি ক্রোমজমের সাথে নারী তরমুজ ফুলের ৪৪ টি ক্রোমজমের মিলন ঘটানো হয়। এতে অর্ধেক পুরুষ ক্রোমজম মানে ১১ টি আর অর্ধেক নারী ক্রোমজম মানে ২২ টি মিলে এই স্টেরাইল হাইব্রিডের ৩৩ ক্রোমজমের তরমুজ তৈরী হয়। এতে সাধারনত কোন কার্যকরী বিচী মানে কালো বিচী হয় না। যেটা হয় তা সাদা, পাতলা এবং নরম। সহজেই মিশে যায়। এই একই টেকনোলজি অন্যান্য ফলেও প্রয়োগ করে দেখা গেছে, অর্ধেক ক্রোমজমের এই যোগফল কাজে লাগছে। তবে আমাদের দেশের ফল আম, কাঁঠাল, জাম এসবে পরীক্ষা হয়েছে কিনা জানা নাই। বোটানি না পড়া আমার বোটানি ক্লাস শেষ। পুনশ্চ: আমার কন্যার আমার মতো বদভ্যাস হয়েছে, সামনে যা পায় পড়ে বসে থাকে। কাজে লাগুক না লাগুক পড়বে। এরপর মাস্টারিও করবে। আবার কেউ ভুল ধরলে উত্তর দেবে না, চুপ করে থাকবে।
আইপিএলে খেলতে গেছে সাকিব আল হাসান, টিম কোলকাতা নাইট রাইডার্স। এখন পর্যন্ত দুটো ম্যাচ খেলেছে, একটায় জয় অন্যটায় পরাজয়। সাকিবের পারফরমেন্স এখন পর্যন্ত সাড়ে চার কোটি টাকার তুলনায় বেশ খারাপ। টি-২০ এর টিম সিলেকশনের একটা ফর্মেট আছে। সবসময় মানা হয় না, তবে সাধারনত মেনে চলে। পাঁচজন ব্যাটসম্যান, চারজন বোলার, একজন ব্যাটসম্যান উইকেটকিপার, একজন অলরাউন্ডার। এতে মূলত সাতজন ব্যাটসম্যান পাওয়া যায় পাঁচজন বোলার। যদি বোলারদের মধ্যে হার্ডহিটার পাওয়া যায়, সেটা বোনাস, আর ব্যাটসম্যানদের মধ্যে অকেশনাল স্পিনার পাওয়াও বোনাস। কোলকাতার দুই খেলায় সাকিবের পারফরমেন্স হলো হায়েদ্রাবাদের সাথে ব্যাট হাতে রান ৩ (৫) বল হাতে ৪-৩৪-১ আর মুম্বাইয়ের সাথে ব্যাট হাতে রান ৯ (৯) বল হাতে ৪-২৩-১ টিমে চার বিদেশি খেলতে পারে, ইংল্যান্ড বিশ্বকাপ জয়ী দলের ক্যাপ্টেন ওয়েন মর্গানের ব্যাট হাতে পারফরমেন্স খারাপ, তবুও ক্যাপ্টেন। আন্দ্রে রাসেল উইকেট শিকারে ভালো অবস্থানে আছে। পেসবোলার হিসাবে প্যাট কামিন্স ৩ উইকেট নিয়েছে। এখন কেউ যদি ছিটকে যেতে হয়, সেটা সাকিব আল হাসানের সম্ভাবনা সবচেয়ে বেশী। একটা কারন পারফরমেন্স। দ্বিতীয় কারন, কোলকাতার হয়ে নিজেকে সুনীল নারিন ওপেনিং ব্যাটসম্যান হিসাবে নিজেকে ভালো প্রমান করেছে, বোলার হিসাবেও অনবদ্য। অল রাউন্ডার পজিশনটায় সুনীল নারিন আন্দ্রে রাসেলের চেয়ে বেশী এগিয়ে, আর রেটিং যাই থাকুক, সাকিব আল হাসানের চেয়েও এগিয়ে। সাকিব আর কয় ম্যাচ সুযোগ পাবে নিশ্চিত না, তবে যেহেতু হরভজন সিং ভালো করতে পারছে না, সেই জায়গায় আনতে গেলেও একজন বিদেশিকে ছাড়তে হবে। ওয়েন মরগান আর প্যাট কামিন্সকে আপাতত ছাড়া সম্ভব না, আন্দ্রে আর সাকিবের মধ্যে আন্দ্রের ২ ওভারে ৫ উইকেট শক্ত জায়গায় এনে দিয়েছে। খেলার আগে একটা ভোট হয় প্লেইং ইলেভেনে কার সুযোগ কতো। হায়েদ্রাবাদের সাথে খেলার আগে সাকিবের অবস্থান ১০ এ ছিলো ৪৯.৪৩% নিয়ে, আর ১১ তে ছিলো হরভজন ৩৮.১৯% নিয়ে। সুযোগ না পেয়েও সুনীলের অবস্থান ৩৮.৩৫%। মুম্বাইয়ের সাথে ম্যাচের আগেও সাকিব ১০ এ ছিলো ৬৭.৭২% নিয়ে, আর ১১ তে হরভজন ৫৭.২৪% নিয়ে। ধারনা করতে পারি, আরো দুইম্যাচে হয়তো সাকিব সুযোগ পাবে, তবে একই পারফরমেন্স হলে বাকীটা সময় টিমের পিছনে ঘুরতে হবে বাকী ১৪ জনের একজন হয়ে। কিন্তু এরপরের দুই ম্যাচ ভালো করলে যদি আন্দ্রে খারাপ করে, তখন আন্দ্রের জায়গায় সুনীল আসবে। মানে শুধু ভালো করা যথেস্ট না, অন্যজনের খারাপ করতে হবে। সাকিব একদিকে বোর্ডের সাথে ছোটখাটো ঝামেলা করে গেলো, আবার শ্রীলংকায় টিমের সাথে না গিয়ে আইপিএলে গেলো, অজুহাত ২০২৩ এর প্রিপারেশন। আবার ঐদিকে গিয়ে যদি টিমের পিছন পিছন লাগেজ হিসাবে ঘুরতে হয়, তারচেয়ে ভালো দেশে যাওয়া। বউ বাচ্চারা সবাই আমেরিকায় আছে, আর আমেরিকায় ভ্যাক্সিন যেভাবে প্রেসিডেন্ট বাইডেন পরিচালনা করেছেন, তার প্রশংসা করতেই হয়। অথবা দেশে ফিরেও আসতে পারে, কিছু বিজ্ঞাপন করতে পারবে। আমি সুনীলের খেলা দেখার জন্য অপেক্ষায় আছি।
করোনার জন্য অক্সফোর্ড-এসট্রাজেনেকা রিসার্চে করা ভ্যাক্সিন, ভারতের সেরাম ইনস্টিটিউটে তৈরী কোভিশীল্ডের দুই ডোজ নেয়া শেষ। প্রথম ডোজ ফেব্রুয়ারী ১৪ তে, দ্বিতীয় এবং বুস্টার ডোজ এপ্রিল ১২ তে নিয়েছি। আপনারা অনেকে হয়তো দুই ডোজ নিয়েছেন, কেউ এক ডোজ, আবার অনেকে নেন নাই। অনেকে কন্সপিরেসি থিওরির জন্য, অনেকে গুজবে, অনেকে বয়স ৪০ হয়নি বলে নেন নাই। যেহেতু আর কোনটাই আসছে না, সেজন্য নিয়েছি। দেখলাম নাই মামার চেয়ে কানা মামা ভালো। সরকার যেহেতু আর কোনটাই আনবে না বলে পন করেছে, কিছু যদি কাজ করে। আজ হঠাৎ মনে হলো কিছু লিখি। কারন সাধারন, আজ সব রেকর্ড ভেঙ্গে মৃত্যু ৯৬ পৌছে গেছে। এরপরই হয়তো তিন অংকে পৌছাবে। শুরু থেকে ভালোই ছিলাম। এতো ফেসশিল্ড বা পিপিই পরিনাই, গ্লাভসও না, এমনকি অনেকে হাতে হ্যান্ডওয়াশ নিয়ে ঘুরতো তাও করিনাই। যা করে আসছি তা হলো ১। মাস্ক পরা ২। শারীরিক দূরত্ব বজায় রাখা ৩। হাতে একটা টিসু রাখা যেন লিফ্টের বাটন বা দরজা খুলতে ব্যবহার করা যায় ৪। যতটা সম্ভব বাসায় থেকে কাজ করা এতোদিন সমস্যা হয়নাই, ভালোই চলে গেছে। মাঝে একবার সামান্য নাক দিয়ে পানি পরছিলো, তখন হিস্টাসিন একপাতা নিয়েছি। আর কোন অষুধের মধ্যে নাই। এরপর টিকার সময় আসলো। টিকা নিয়ে যা বলছি সেটা আমার ব্যাক্তিগত অভিজ্ঞতা, সবার যে মিলবে তা বলছি না। কাউকে টিকা নিতে মানা করছি না, কারো সন্দেহের চুলায় বাতাস দিচ্ছি না। সবার বডি মেটাবলিজম এক না, আমি যেভাবে পার করেছি, সবার একই হবে না। আবার অনেকের ইম্যুনিটি আমার চেয়ে ভালো, তাদের সাথে মিলবে না। প্রথম ডোজের পর আধাবেলা জ্বর ছিলো, হাতে ব্যাথা নাই। এরপর মোটামুটি ঠিক ছিলাম। সপ্তাহখানেক পরে একটু একটু সমস্যা শুধু। রাতে এমনিই দেরী করে ঘুমাই, আড়াইটা তিনটার দিকে, হঠাৎই রাতের ঘুম নষ্ট হয়ে গেছে। সকাল পর্যন্ত ঘুম নাই, ছয়টার দিকে ঘুমিয়ে নয়টায় উঠতাম। ঘুম পুরো না হওয়ায় বিকাল বা সন্ধ্যায় ঘন্টা খানেক ঘুম দিতাম। দিতাম না, ঘুমে পরে যেতাম। কয়েকদিন পর মনে হলো বিকাল সন্ধ্যায় ঘুমানোর জন্য রাতে হয়তো ঘুম হয় না। চেষ্টা করে জেগে থাকতাম, বেশ কয়েকদিন দেখেছি, কিন্তু ঘুমের সাইকেল বদলে গেছে, সকালের আগে ঘুম আসে না। ভ্যাক্সিনের জন্য? হয়তোবা। মার্চের ১৪ তারিখ জানালো সেকেন্ড ডোজ একমাস পিছিয়েছে। এরপর যেই ভীড়ে যাচ্ছিলাম না, মার্চের ২০ তারিখ এক বিয়েতে গিয়ে ঝামেলায় পরলাম। রাতে পুরো শরীর ব্যাথা। চারদিন নড়াচড়ার অবস্থা নাই। তারপর যখন ব্যাথা কিছুটা কমেছে ৫ দিনের মাথায় টেস্ট করালাম, নেগেটিভ আসলো। আবারো কয়দিন পর নিশ্চিত হতে করালাম এবারো নেগেটিভ। টিকার তারিখ দেবার পর আবার নিশ্চিত হতে করালাম, সেবারও নেগেটিভ। করাবার কারন, আমার খালা ডাক্তার, প্রথমেই টিকা নিয়েছিলেন, তারপরও সাত সপ্তাহ পর করোনা পজেটিভ হন। আমি পজিটিভ হয়ে ভ্যাক্সিন নিতে তৈরী ছিলাম না। দ্বিতীয় ডোজের পর এখন পর্যন্ত যখন লিখছি ৫৬ ঘন্টা গেছে, জ্বর আসে নাই, কিন্তু হাতের ব্যাথা যায় নাই। হাতের ব্যাথার জন্য ঘুমাতে পারি না, কয়ঘন্টা ঘুমিয়েছি হিসাব করে বলতে পারি। প্রথম সাইড ইফেক্ট ঘুম নস্ট হওয়া। দ্বিতীয় যা দেখছি খেতে ইচ্ছা করে না। এমন না স্বাদ পাই না বা গন্ধ পাই না। আমি দুইবেলা খাই, সকালে আর রাতে। সেই রাতেই মেইন মিল যদি খেতে না পারি, যা হবার তাই হয়েছে। যেই প্যান্টগুলো টাইট হতো, তা বেল্ট দিয়ে পরতে হচ্ছে। আরেক সাইড ইফেক্ট শুরু হয়েছে, সেটা প্রথম ডেজের সপ্তাহ দুই পর থেকে, এটাকে বলতে পারেন হেলুসিনেশন। অনেকসময় কি ঘটছে আর কি করছি আলাদা করতে পারি না। এই সমস্যা এখনো চলছে। এরজন্য কোন নিউরোলজিস্ট দেখাবো কিনা ভাবছি। হেলুসিনেশনের উদাহরন দেই। আমি মাঝে মাঝে ফেসবুকে কিছু লিখি। কি লেখা উচিত কি লেখা যায় না জানি। প্রথম ভুল করে বসলাম, নিজের হিসাবের বাইরে পাঁচশত ফ্রেন্ডলিস্ট ছিলো, কোন হিসাব ছাড়াই পেন্ডিং রিকুয়েস্ট সব এক্সেপ্ট করে বসে আছি। একদিনে পাঁচহাজার পার হয়ে গেছে। নিজেও বুঝি নাই কখন কি করলাম। এরপরের ভুল হলো কিছু পোস্ট আমার মনে হয়েছে লিখেছি, যেটা আদতে পুরোটাই মাথায় ছিলো, কখনো লেখা হয়নাই। তারপরের ভুল হলো কিছু পোস্ট লিখে বসেছি যেগুলো হয়তো কখনো মনে ছিলো কিন্তু লেখা উচিত না, তা পোস্ট করে বসেছি। আমার পরিচিত এক ছোটভাই গোয়েন্দা সংস্থায় কাজ করে, সে না বলা পর্যন্ত নিজেই বুঝি নাই কি লিখেছি। একদিন সময় নিয়ে দেখলাম কম করে আটটা পোস্ট মোছা উচিত। সব মুছলাম। যা লিখছিলাম বা পোস্ট করেছি পুরোটাই একটা হেলুসিনেশনের মধ্যে। তাকে জিজ্ঞাস করলাম, বললো এখন ঠিক আছে। এরমধ্যে যদি কাউকে আপত্তিকর কিছু লিখি, ধরে নেবেন মাথা ঠিকমতো কাজ করছিলো না। এখনও যে পুরো ঠিক হয়েছি বলতে পারবো না। তবে ফ্রেন্ডলিস্ট ছোট করে নিয়ে আসতে পেরেছি। অনেক পরিচিত নামও বাদ দিয়ে ফেলেছি, আপাতত সেটা নিয়ে চিন্তা করছি না। আমার সমস্যা বললাম, ঘুম নষ্ট, কোন কিছু পড়ায় বা লেখায় এ্যাটেনশন ধরে রাখতে না পারা, এবং কিছুটা হলেও নিজের উপর নিয়ন্ত্রন না রাখা যা হেলুসিনেশন থেকে শুরু। আপনারা কোন সাইড ইফেক্ট যদি মনে করতে পারেন, লিখতে পারেন। অন্য কেউ লিখলে সেটা শেয়ার করতে পারেন। ভ্যাক্সিন নিয়ে ঠিক করলাম না ভুল করলাম, এখনো জানিনা। যারা নেননি, এ্যাম্পুলটা খেয়াল করার জন্য বলবো, ডেট দেখে নেবেন। কোভিশীল্ডের এক্সপায়ারি ৩ মাস পর, যদি সন্দেহ হয়, মজুতের মানা করবেন। বি. দ্র. এইটাও সিরিয়াস পোস্ট। কেউ হা হা রিয়াক্ট দিলে আমিও ব্লক রিয়াক্ট দেবো। ছবি: বিবিসির নিউজ থেকে। এক এ্যাম্পুলে দশজনের ডোজের কোভিশীল্ড।
বাংলা একাডেমির সাবেক মহাপরিচালক, প্রখ্যাত ফোকলোর বিশেষজ্ঞ শামসুজ্জামান খান কোভিডে মারা গেছেন। ২০০৯ থেকে তিন দফায় ২০১৮ পর্যন্ত তিনি বাংলা একাডেমির মহাপরিচালক ছিলেন। মার্চের শুরুতে এক অনুষ্ঠানে প্রধান অতিথি হিসাবে উপস্থিত ছিলেন, উনার লেখাপড়া, জ্ঞান, রিসার্চ এইসব বলা লাগে না, ভাষনের মধ্যে ফুটে ওঠে জ্ঞানের গভীরতা। হয়তো সরকারী এই পোস্টিংটা না নিলে আরো সময় নিয়ে রিসার্চ চালিয়ে যেতে পারতেন, নয় বছর চেয়ারে আটকে গিয়েছিলেন। ভাষনের শেষে বললেন, আমার বয়স ৮৪ আর কতদিন আছি জানি না। আপনাদের কোন রিসার্চে কোন রেফারেন্স লাগলে বলবেন, কোন বইটা পড়তে হবে বলে দেবো। এমন একজন গুনী মানুষ যিনি পড়ে গেছেন, রেফারেন্স রেখে গেছেন, তারমতো জ্ঞানী মানুষকে হারানো দেশের জন্য একটা বড় ক্ষতি হয়ে গেলো। আল্লাহ উনাকে বেহেশত নসীব করুন।
পহেলা বৈশাখ। শুভ নববর্ষ। দিন প্রায় শেষের দিকে, তারপরও এখনো সেই গানটা শোনা হয় নাই যেইটা না শুনলে পহেলা বৈশাখ মনে হয় না। কোন গান জানেন নিশ্চয়ই। না জানলে ছবির এই গায়ককে দেখলে মনে পরবে। তাও না বুঝলে না হয় লিখে দেবো। একটা ব্যাপার এখনো বুঝিনা, গানের কথায় আছে “বাসন্তী রং শাড়ী পরে ললনারা হেটে যায়”। পহেলা বৈশাখে লাল সাদা শাড়ী পরে। বাসন্তী শাড়ী পহেলা ফাল্গুনের জন্য।
১৯৮৯ সালে ঢাকা ইউনির ছাত্র ছিলাম। একদিকে এরশাদ শাহীর বাহিনী ক্যাম্পাসে ঘুরতো, অন্যদিকে ছাত্রদল ছাত্রলীগ অহরহ ঝামেলা হতো, তার মাঝে চারুকলায় কাজ শুরু হলো। কি কাজ প্রথমে না বুঝলেও আস্তে আস্তে পরিস্কার হলো। মঙ্গল শোভাযাত্রার প্রস্তুতি। শুরুটা কবে পুরো মনে নাই, তবে সম্ভবত একুশে ফেব্রুয়ারীর রাতে যখন গেছি, তার পরপরই শুরু। সেইসময় একদিকে বই মেলা, অন্যদিকে চারুকলা, মাঝে মধুর ক্যান্টিনে প্রায়শই ছোটখাটো ঝামেলা। আর এর পিছেনে আমাদের ইনস্টিটিউট। পহেলা বৈশাখ আসলো, সকালে রমনা বটমূলে গেছি, ক্যাম্পাসে ফিরে মঙ্গল শোভাযাত্রা। খুব কি জম্পেশ কিছু ছিলো? নাহ তেমন কিছু না, অনেকটা মজা করার মতন একটা ইভেন্ট। শাহবাগ থেকে দোয়েল চত্ত্বর পর্যন্ত এলাকা জুড়ে উৎসব। কি কি ছিলো সব মনে নাই, বাঘ, কুমীর, হাতি আর ড্রাগন মনে হয় ছিলো। আনন্দটা ষোল আনা খাঁটি ছিলো এটা মানতে হবে। এই মঙ্গল শোভাযাত্রা এতো বড় অনুষ্ঠান হবে, সেইদিন জানতাম না। এবার মঙ্গল শোভা যাত্রা হবে না, সম্ভবত গতবছরও খুব সীমিত ছিলো তার আগে থেকে হেফাজত নামক এক দলের ডাকে সরকার এবং বিশ্ববিদ্যালয় কর্তৃপক্ষ বেশ সীমিত আকারে পালন করছে। এই নিয়ে ৩৩ বছর চলছে। বিশ্বে সবচেয়ে বড় কার্নিভাল হয় রিও কার্নিভাল। বছরে ৬ দিন আগেই নির্ধারন করা হয়, বসার সীট থাকে, টিকেট থাকে। ১৭২৩ সালে শুরু, এ বছর ২৯৯ বছরে পরার কথা ছিলো, এবার করোনার কারনে হয়নি। রিও কার্নিভালের ইতিহাস গুগুল করলে দেখে নিতে পারবেন, আমার বলার তেমন কিছু নাই যা খুঁজলেই পাবেন। অন্য কথা বলি। রিও কার্নিভালের সময় রিও ডি জেনেরোর বাসিন্দারা শহর ছেড়ে পালায়, ছুটি নেয়। সারা শহরে বহিরাগতরা ভীড় করে, ছয়দিনের এই উৎসবের প্রিপারেশন অনেক। সারা শহরে হাজার দশের মতো লোক সারা বছর কাজ করে, এটা তাদের ফুল টাইম কাজ। ডিজাইন, রং, কাপড় বানানো, এইসব নিয়ে ব্যাস্ত থাকে। প্রায় ৫০ হাজার লোকের জন্য পুরো ছয় মাসের কাজ এই কার্নিভাল। আর শেষ দিকে এই সংখ্যা দুইলাখ ছাড়ায় যারা অনুষ্ঠানকে গতবছরের চেয়ে রঙিন করে গড়ে তোলে। করোনার মহামারি বা অতিমারি যাই বলেন, ৩০০ বছরের পুরনো ঐতিহ্যকে এই বছর থমকে দিয়েছে। অলিম্পিকের মতো ইভেন্ট যা বিশ্বযুদ্ধ ছাড়া থামেনি, সেটাও গতবছর পিছিয়েছে। ১৯০৮ সালের অলিম্পিক হবার কথা ছিলো রোমে, সেবার প্রাকৃতিক কারনে ১৯০৭ এ রোম পিছিয়ে গেলে লন্ডন দায়িত্ব তুলে নেয়, তবুও পিছায় নাই। এবার পিছাতে হয়েছে। যদি বলেন মঙ্গল শোভাযাত্রার কথা, একদিকে রিও কার্নিভালের কথা বলে বলবো মঙ্গল শোভাযাত্রা বন্ধ করা যৌক্তিক। কিন্তু সেই লাইনেই যাবো না, ধর্মীয় রাজনীতির বাহকদের চাপে সরকার প্রতিবছর মঙ্গল শোভাযাত্রা যেভাবে ছেঁটে দিচ্ছে, সেইজন্যই সীমিত করে হলেও মঙ্গল শোভাযাত্রা হওয়া উচিত। ধর্মান্ধ কোন গোষ্ঠির কাছে মাথা নত করা আমাদের মানায় না। এই কঠিন তথাকথিত লকডাউনে যদি ব্যাংক চলতে পারে, যদি শেয়ার বাজার চলতে পারে তাহলে মুভমেন্টপাশ কেনো লাগবে আর মঙ্গল শোভাযাত্রা কেনো বন্ধ হবে? ছবি: ইন্টারনেট থেকে রিও কার্নিভালের।

