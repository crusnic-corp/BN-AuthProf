যে তিনটি বিষয়ের উপর বিলেকাসা মন খুলে কথা বলা কেন্দ্র জোর দিয়ে থাকেঃ একঃ আপনার মত করে এই পৃথিবী চলবে না, এবং সমাজ আপনার ভাবনার কোন গুরুত্ব নাও দিতে পারে, এমন কি খুব কাছের মানুষও আপনাকে বুঝতে না পারে। এখানে কার দোষ, কার গুণ, এটা আমাদের বিবেচ্য নয়, আমাদের বিবেচ্য হল এই পৃথিবী এবং এই সমাজেই আপনাকে ভালো থাকতে হবে। সেক্ষেত্রে আপনার যদি বিশেষ কোন অভিযোগ বা কষ্ট থাকে, তাহলে আমাদের কে বলতে পারেন, এতে আপনার মনের জমে থাকা কষ্ট কিছুটা হলেও কমতে পারে। আমাদের না বলে অন্যদের বলতে পারলেও একই কাজ হবে, এমন কি যদি আপনার বিশ্বাসযোগ্য কেউ থাকে এবং আপনি যদি তার সঙ্গে কথা বলতে স্বচ্ছন্দ বোধ করেন তাহলে আপনার জন্যে আরো ভালো হয়! দুইঃ গোপনীয়তা, আমরা চেষ্টা করব আমাদের সঙ্গে আপনার সমস্ত কথা গোপন রাখতে। কিন্তু এর প্রমাণ আমাদের হাতে নেই। কিন্তু আমারা এটা বুঝি, আপনার কথাটা যদি অন্য কোন মাধ্যম থেকে আপনার কাছেই ফিরে যায়, অবিকৃত বা বিকৃত ভাবে, আপনার কষ্ট অনেক বেড়ে যাবে, যা আমাদের কাম্য নয়। আমাদের বোধে আছে, কথা হচ্ছে এই জগতের সবচে বড় সামাজিক মারণাস্ত্র! তিনঃ আমরা কথা শুনতে চাই, তাই বলে কাউকে বিচার করতে চাই না। আমরা চাই আপনি মানসিক ভাবে চাপ মুক্ত থাকুন। যদি কারোর বিরুদ্ধে বা কোন পরিস্থিতির বিরুদ্ধে আপনার কোন অভিযোগ থাকে, আপনি আমাদেরকে বলবেন, আমরা শুনব। এর ফাঁকে আমরাও দুই একটি নিজের কথা আপনার সঙ্গে বলব। কিন্তু যার বিরুদ্ধে অভিযোগ, তাকে আমরা বিচার করতে যাব না, সে ভালো না মন্দ। সমাজের আমরা সবাই সম্মানিত মানুষ। তার সম্পর্কে আপনি যা বলছেন সেটা আপনার দৃষ্টি ভঙ্গি, এটাও যে ভুল বা শুদ্ধ সেটাও আমাদের বিবেচ্য নয়। আপনি নিজেও আমাদের কাছে একজন সম্মানিত মানুষ। আপনি আমাদের সঙ্গে যে কথা বলবেন, এটুকুই যেমন আপনার জীবন নয়, ঠিক তেমনি যার সম্পর্কে বলছেন, শুধু সেটুকুই তিনি নন। আর আপনি যা বলছেন, তাই যে সত্য বা মিথ্যা, এটাও দেখা আমাদের কাজ নয়, এগুলো বিচারকের কাজ। ব্যক্তি জীবনে আমরাও আপনার মত ব্যক্তি মানুষ! আমাদেরকে কেন আপনার কথা বলবেন, এটার বিশেষ কোন কারণ আছে বলে দাবী করতে পারছি না। আমাদের মনেও অনেক কথা আছে, অনেক মনকষ্ট আছে, আমাদেরও অভিযোগেরও অন্ত নেই। এ ছাড়াও ব্যাক্তি জীবনে আমাদের ভুলের সংখ্যাও স্বাভাবিক একটি মানুষের থেকে অনেক বেশি। আমরা নিজেরাও সারাক্ষণই নানান দ্বিধা দ্বন্দ্বে থাকি। কিন্তু এর পরেও মানসিক ভাবে আমরা খুব একটা খারাপ নেই। এর পেছনের কারণ হল কিছু মানুষের সঙ্গে মন খুলে আমাদের কথা বলা। তাই বলে সবার সঙ্গেই আমরা সব কথা বলি না। এবং মনের সব কথাও কারো সঙ্গে বলি না। কাছের কিছু মানুষের সঙ্গে মনের বিশেষ বিশেষ অংশের কথাগুলো অকপটে বলে ফেলি। এতে খেয়াল করে দেখেছি, আমাদের মনের চাপ অনেক কমে যায়। এই কথা বলতে গিয়ে আমরা খেয়াল রেখেছি, সেই মানুষগুলো আমাদের অনুভূতির প্রতি সম্মান আছে কি না! যেহেতু আমরা এই সুবিধা পেয়ে ভালো আছি, এমন কি মনের গোপন কুঠুরিতে থাকা কিছু কথা না বলেও আমরা ভালো আছি। সুবিধা পেয়েছি বলেই আজ এই সুবিধা দেয়ার জন্যে এগিয়ে আসতে চাই। আমাদের সঙ্গে কথা বললেই আপনি ভালো থাকবেন, এবং পুরোপুরি মানসিক চাপ মুক্ত হয়ে যাবেন, এর কোন নিশ্চয়তা নেই। তবে আপনি যদি আমাদের সঙ্গে কথা বলতে স্বতঃস্ফূর্ত বোধ করেন, তাহলে অনেক কিছুই আপনার জন্যে সহজ হতে পারে। পারিবারিক, সামাজিক, শিক্ষা, চাকরি ... সব ধরণের জীবনেই আমাদেরকে অনেক টানাপড়েন ব্যর্থতা এবং সফলতার ভেতর দিয়ে যেতে হয়েছে। এই কারণেই আমাদের ভেতর জীবনের প্রতি ভিন্ন একটি দৃষ্টি ভঙ্গি তৈরি হয়েছে বলে আমাদের বিশ্বাস। এই দৃষ্টি ভঙ্গির কারণেই আপনার যে কোন কথার প্রতি আমাদের সম্মান থাকবে বলে বিশ্বাস করি। সেজন্যে বলি, আপনারা আসুন, মন খোলে কথা বলুন, আমরা শুনব। আমাদের কাছেই আসতে হবে তা কিন্তু নয়, যদি আপনার আশে পাশেই খুব সহজে কিছু মানুষ পেয়ে যান, যারা আপনার কথাকে বিচারের আওতায় না এনে সম্মান দিয়ে শুনতে পারেন, সেটা আপনার জন্যে আরো ভালো। কিন্তু বেশিদিন অভিযোগ, বা মনের চাপ বয়ে বেরাবেন না। এটা জীবনের স্বতঃস্ফূর্ততাকে ব্যহত করে, তখন আপনি চাইলেই কারোর জন্যে সুবিধার হাত বাড়িয়ে দিতে পারবেন না, অন্যের কাছ থেকে সুবিধা নিতেও পারবেন না। অথচ আমাদের বাঁচতে হয় প্রতিনিয়ত অন্যকে সুবিধা দিয়ে এবং অন্যের কাছ থেকে সুবিধা নিয়ে। একটা কথা মনে রাখবেন, শারীরিক পরিশ্রম আমাদের যত না ক্লান্ত করে, মানসিক পরিশ্রম ক্লান্ত করে তার চেয়ে হাজার গুণ! আমরা চাই আমরা সবাই মানসিক চাপ মুক্ত সুন্দর এবং উপভোগ্য জীবন! লেখাপড়া জীবনটা একটু বেশি দীর্ঘ এবং অতিরিক্ত পরিমাণে ঝঞ্জাপূর্ণ বলে ছাত্রদের কথাও বিশেষ মনোযোগ দিয়ে শুনতে পারি, এবং আমাদের জীবনের ভুল থেকে যে কোন ছাত্রই নিজে নিজেই তার জন্যে একটি দিক নির্দেশনা বের করে নিতে পারবে বলে আমাদের বিশ্বাস! কোন ভাবে পাশ করতে পারাতেও যে কি আনন্দ, আবার অনেক ভালো রেজাল্ট করাটাও যে জীবনের একটি বড় দুর্ঘটনা হতে পারে, এই দুটোরই অভিজ্ঞতা আমাদের আছে। এর বাইরেও লেখাপড়া জীবনে অনেক ধরণের টালমাটাল অভিজ্ঞতা আমাদের আছে, যার আলোকে একজন ছাত্র দিক নির্দেশনা না পেলেও, কিছুক্ষনের জন্যে নিজের বাইরে গিয়ে আমাদের গল্পে হারিয়ে যেতে পারবে। ভালো থাকার জন্যে অন্যের জীবনে কিছুক্ষণ ডুবে থাকারও প্রয়োজন আছে বৈকি!
সন্ধ্যে আমার গরিব মায়ের মলিন মুখের হাসি আঁচল টানা মায়ের মুখের আবেশ ভালোবাসি! 
প্র্যাকটিস বিলেকাসা ঘরে ঢুইক্যা বউরে কইলাম, বউ আমারে বাতাস দেও। আমার চেহারা দেইখ্যা বউ একটা চিক্কুর দিয়া উঠল – তুমার কি অইছে! আমি কইলাম, হেইডার আমি কি জানি। আমার মাতা ঠিক নাই। যাই দেহি তাই ঘুরতাছে! এত ঘুরনের কি অইল বুঝতাছি না। বউ আমারে মাটিতেই বালিশ দিয়া দিল। আমি মাটিতেই হুইয়া পড়লাম। উপরে চাইয়া দেহি ফ্যান ঘুরতাছে। পাশ ফিরলাম, দেহি দেয়াল ঘুরতাছে। কি কমু, কিন্তু আমার গরম কমতাছে না। বউ মাতার কাছে বইস্যা বিছুন ঘুরাইতেছে। বউ দেহি সুমানে হের মা আর আমার মায়েরে ফুন দিতাছে। আমারে নাহি বদ কিছুতে ধরছে। আমি জানি না আমার কি অইছে। পাশে বইস্যা আমার বউ আমার লাইগ্যা কানতাছে! হে খালি আমার মাতার কাছে বিছুন ঘুরাইতাছে। সামনে চাইয়া দেখি ঘরের সোফা ঘুরতাছে। দুইবার ঠাণ্ডা শরবত খাইলাম। তাও মাথা ঘুরতাছে। কিছুক্ষণ তব্দা মাইরা পইড়া থাকলাম। বউ মাথার কাছে বিছুন ঘুরাইল। উপরে চাইয়া দেহি ফ্যান ঘুরতাছে। বউরে কইলাম, বউ ফ্যান বন্ধ কর, এই ঘুরাঘুরি আমার সইহ্য অইতাছে না। বউ কি করল কি জানে, কিন্তু ফ্যান আর ঘুরতাছে না। আমার বউ কি বশীকরণের দোয়া জানে! আমি এত কিছু না ভাইবা আবার তব্দা মাইরা পইড়া থাকলাম। আবার যহন চোখ খুললাম, তহন দেহি ফ্যান আর ঘুরে না। বউ আবার ঠাণ্ডা শরবত দিল। আমি ঠাণ্ডা শরবত খাইলাম। বউ আমারে জিগাইল, তুমি কি পথে কারো থাইক্যা কিছু খাইছিলা। আমি কইলাম না। হে আবার কইল, ঠিক মত মনে কইরা দেহ! আমি ভালা কইরাই দেখলাম, আমি কারো থাইক্যা কিছু খাই না। বউ তহন জিগাইল, তাইলে তুমার চক্ষে কিছু পড়ছিল! আমি কইলাম, চক্ষে কিছু পড়লে তো চক্ষেই থাকত! বউ কইল, আরে হেই পড়ার কতা কই নাই, সুন্দরী কোন ব্যাডিরে দেখছিলা, হেগোর লগে খারাপ কিছু থাহে, হে জন্যে বাইরে সুন্দরী ব্যাডি দেখতে নাই, নানান বদ আছর পড়ে! আমি কইলাম, না বউ সুন্দর কুন ব্যাডিরে দেহি নাই। বউ তহন কয়, তুমার তাইলে লঞ্চের বাতাসে পাইছে, তুমারে মেলাবার কইছি, লঞ্চে একলা থাকবা না, মানুষের সঙ্গে থাকবা। মনে কইরা দেহি আমি লঞ্চের সামনেই ছিলাম, আমার লগে ম্যালা মানুষ ... না, ম্যালা মানুষ কি না মনে করতে পারতাছি না। বউরে কইলাম, আমার লগে মানুষও তো ছিল! বউ জিগাইল, কয়ডা মানুষ আছিল। আমি মনে কইরা দেখলাম, তিনডা মানুষ। বউ আবার চিক্কুর দিয়া উঠল, লঞ্চের সামনে মাত্র তিনডা মানুষ, হেরা তাইলে মানুষ না। বউ জিগাইল, হেরা তুমারে কিছু খাবার দিছিল। আমি কইলাম, না। - হেরা তুমারে কিছু কইছিল। - না। - তাইলে! - হেরা নিজেরাই কতা কইতাছিল। - কি কতা! আমি আবার তব্দা খাইয়া পইড়া থাকলাম। তিন ব্যাডার কতা মনে পড়ল। হেরা নিজেরা নিজেরাই কতা কইতাছিল। আমি খালি হুনতাছিলাম। হেই কারণেই আমার সব কিছু ঘুরতাছে। লঞ্চ থনে নাইমা দেহি পন্টুন ঘুরতাছে। রিক্সায় উইঠ্যা দেহি পুরা চাঁদপুর শহর ঘুরতাছে। আমার জ্ঞান ফিইরা আইল। আমি বউয়ের হাত ধইরা কাইন্দা দিলাম, বউ হেগোর কতা আমি কইতে পারুম না, হেগোর কতার লাইগ্যাই আমার এই অবস্থা! বউ আমার হাত শক্ত কইরা ধইরা কয়, তুমি আমারে সব খুইলা কও,ভয় পাইও না, বদ কিছুর আছর পড়লে আমি ... আমি আবার কাইন্দা দিলাম। আমার সঙ্গে আমার বউ কাইন্দা দিল। ম্যালাবার কান্দাকান্দি অইল। হের পর আমার সব মনে পইড়া গেল। আমি ফিইরা গেলাম চাঁদপুর ঢাকা লঞ্চে। লঞ্চের সামনে তেমন ভির নেই। একজন আরেক জনকে জিজ্ঞেস করলা, আমরা যে লঞ্চে উঠে গেলাম, টিকিট কাটতে হবে না। অন্য একজন উত্তর দিলেন, গত পাঁচ বছরে দেশের ভেতর সততার এক জাগরণ হয়েছে, বলতে গেলে সততার বিস্ফোরণ, এখন আর টিকেট চেকার নেই, মানুষ নিজেরাই নামার পথে টিকেট কিনে, কেউ ভুলে গেলে বাড়িতে গিয়ে টাকা বিকাশ করে দেয়! - তাই! - হ্যাঁ, এখন দেশে আর চুরি ডাকাতি নেই। - তাহলে আর পুলিশ কেন! ঘুষ যেন না নিতে পারে, সেজন্যে! - ঘুষ তো উঠে গেছে আরো বিশ বছর আগে! - তাহলে আর পুলিশ কেন? - পুলিশ তো একটা চাকরি। পুলিশের চাকরি না থাকলে ওদের সংসার চলবে কি করে। তৃতীয় একজন প্রশ্ন করলেন, পুলিশের কথা না হয় বুঝলাম, তাহলে এই যে কোর্ট কাছারি, এগুলো কেন? আগের উত্তর দাতা বললেন, এগুলো আছে আইনের বিভিন্ন ধারা নিয়ে আলোচনা পর্যালোচনা করার জন্য, একটি দেশের আইন যত শক্তিশালী, সে দেশ তত উন্নত। তিন জনেই চুপ। একটু পরে দ্বিতীয়জন আবার শুরু করলেন, এখন কিন্তু দোকানে আর দোকানদার নেই, জিনিস রাখা থাকে, মানুষ এসে জিনিস নিয়ে টাকা রেখে যায়। প্রথম জন লাফ দিয়ে উঠলেন, তাহলে ঐ যে মিষ্টির দোকানে যে লোক ছিল! দ্বিতীয় জনের উত্তর, সে আপনাকে সাহায্য করার জন্য, দোকানের মাছি তাড়ানোর জন্য, মিষ্টি এক বেলার বেশি থাকলে সেগুলো ফেলে দেয়ার জন্যে! - শুনেছিলাম যে ওরা খাবারে ভেজাল দেয়? দ্বিতীয় জন রীতিমত নিজের জিহ্বায় কামড় বসিয়ে দিয়ে বললেন, বলেন কি, বলেন কি, এগুলো তো গত শতাব্দীর কথা, ভেজালের সঙ্গে মিথ্যেও শেষ হয়ে গেছে অনেক অনেক আগে! বাকী দুজন আবার চুপ। কিন্তু দ্বিতীয় জন বলেই যাচ্ছেন, এভাবেই না কি দেশের সব সিস্টেম চলছে। ইঞ্জিনিয়ারের কারণে বাড়ির নকশায় সামান্য একটু এদিক সেদিক হলেই বাড়ির মালিক বাড়ি ভেঙে দিয়ে আবার নকশা ধরে বাড়ি তুলেন। লেখাপড়ার আর কোন ফাঁকিজুঁকি নেই। মাস্টার বেশি না পড়ালে ছাত্ররা বাসায় এসে কাঁদে। দেশের সব বেসরকারি প্রতিষ্ঠানই পুরোপুরি অলাভজনক এবং সেবামূলক! প্রথম জন এবার লাফিয়ে উঠলেন, বেসরকারি প্রতিষ্ঠান যদি অলাভজনক হবে, তাহলে শহর ফোনের এত লাভ! দ্বিতীয় জনের উত্তর – শহর ফোন একটি সম্পূর্ণ অলাভজনক এবং সেবামূলক প্রতিষ্ঠান। এদের একমাত্র কাজ হল সেবা দেওয়া, মানুষ যেন মন খুলে কথা বলতে পারে, নিজেদের মধ্যে যোগাযোগ করতে পারে, সে জন্যেই শহর ফোন। - কিন্তু বছর শেষে ওদের অনেক টাকা বেচে যায়। - হ্যাঁ, বেশ টাকাই বেচে যায়, প্রায় লক্ষ কোটি টাকা। - তাহলে! - এই টাকা ওরা গ্রাহকদের ফেরত দিতে চায়। কিন্তু টাকা ফেরত দিলেও মানুষে নেবে না, ঐ যে বললাম মানুষের সম্মানবোধ বেড়ে গেছে বহুগুণ। - তাহলে এই টাকা কি করে! - এই টাকা দেশের ভেতর থাকলে নানান অপকর্ম হতে পারে, তাই বাড়তি টাকা দেশের বাইরে পাঠিয়ে দেওয়া হয়! তৃতীয় জন বললেন, কিছুদিন আগে যে শুনলাম, ব্যাংক থেকে না কি অনেক টাকা হাওয়া হয়ে গেছে! - এগুলো রুটিন কাজ। ডিফিকাল্ট সময়ে কীভাবে কি সামাল দেওয়া যায়, সেজন্যেই এগুলোর প্র্যাকটিস করা হচ্ছে। যখন সত্যিকারের ঘটনা ঘটবে, তখন যেন ঠিকভাবে সামাল দেয়া যায়। এমন সময়ে জোরে বৃষ্টি এল। তাদের তিনজনের গায়েই বৃষ্টি পড়ছে। সেদিকে তাদের খেয়াল নেই। তৃতীয় জন জিজ্ঞেস করলেন, এগুলো কি? দ্বিতীয় জন উত্তর দিলেন, এগুলো বৃষ্টি, আকাশের মেঘ থেকে পড়ছে! - ও তাই। এগুলো কি লোকাল বৃষ্টি! - হ্যাঁ, এগুলো লোকাল বৃষ্টি, যেখানে এই মেঘ আছে, সেখানেই এই বৃষ্টি হচ্ছে! মেঘ বৃষ্টি নিয়ে কথা হচ্ছে, তারা ভিজছেন। একটু পর ঘুম থেকে জেগে উঠার মত করে প্রথম জন বললেন, কিছুদিন আগে তার বাসা থেকে ফোন, ল্যাপটপ ... চুরি হয়ে গেছে, দেশে যদি চুরি না থাকে ... তার কথা শেষ হওয়ার আগেই দ্বিতীয় জন বললেন, এগুলো সবই প্র্যাকটিস, আইন কীভাবে ব্যবহার করা যায়, সেজন্যেই কিছু চুরি, কিছু ডাকাতির ... প্র্যাকটিস করানো হচ্ছে! - মানে? দ্বিতীয় জন শুরু করলেন, এই যে ধরেন, ক্রিকেট, ক্রিকেটে যদি হারতে না জানেন, তাহলে জেতার আনন্দ থাকবে না, সেজন্যেই ইচ্ছে করেই ক্রিকেটে হারার প্র্যাকটিস চলছে, এই হারার প্র্যাকটিসে যে যত বাজে ভাবে হারবে সে তত বেশি জেতার আনন্দ পাবে। ঠিক একই ভাবে একটি দেশে কি কি অপকর্ম হতে পারে, সেগুলোর প্র্যাকটিস এখন চলছে, যেন কঠিন সময়ে সব কিছুর সামাল দেয়া যায়। প্রথম জন দুলে দুলে মাথা নাড়ছেন, মনে হল তিনি সবই বুঝে ফেলেছেন। ভাবনার জগত থেকে তৃতীয় জন বললেন, সেদিন শুনলাম চার ঘণ্টা যানজট ... - তাহলে এতক্ষণ কি বললাম, এগুলো সবই প্র্যাকটিস। দেশের মানুষের যদি দুই একটা সমস্যা না থাকে, তাহলে তারা সুবিধার আনন্দ পাবে না, সুবিধার আনন্দ সবাই যেন পায়, সেজন্যেই দেশের মাঝে কিছু সমস্যার প্র্যাকটিস করা হচ্ছে। আমার বউরে আমি সব কতা খুইলা কইলাম। আমি খালি হেগোর কতাই শুনছি। আমি আর কুন দেহি চাইয়্যা দেহি নাই। বউরে কইলাম, বউ, হেরা চাঁদপুরে নাইমা কি করছে জান! বউ কইল, কি করছে! আমি কইলাম, হেরা নৌকার মইধ্যে ইলিশ মাছ ওয়ালারে জিগাইছে, হের কাছে তেলাপিয়া মাছ আছে না হি! বউ জানতে চাইল, হের পর কি অইল, মাছ ওয়ালা কি কইল! আমি কইলাম, মাছ ওয়ালা কি আর কইব, হে বইঠা তুলছে ... বউ আমারে থামায়ে দিয়া কয়, ব্যাডা গুলা দেখতে কেমুন আছিল! আমি মনে কইরা দেখলাম, এডার ভুঁড়ি আছিল, হের পড়নে রঙ চঙা কাপড়, আরেডা আছিল বদের লাহান লম্বা, হেইডাই যত নষ্টের গোঁড়া! বউ আমারে জিগাইল, আরেডা। বউরে কইলাম, হেরে আমার মনে নাই, খালি মনে আছে, একটা জুতা আছিল হের ডান পায়ে, আরেডা জুতা আছিল হের বাম হাতে বান্ধা! এই কতা হুইন্যা বউ আগে নিজের বুকে থুথু ছিডাইল তারপর আমার বুকেও এক দলা থুহ ছিডাই দিয়া কইল, তুমারে বদ বেডায় ধরছিল, তুমি আর একলা লঞ্চে যাইবা না, লগে আমার নিয়া যাইবা। আমি বউয়ের হাত ধইরা কইলাম, হ বউ আমি তুমারে আমার লগে নিয়া যাইমু। তয় বউ আরেডা কতা, আমি কিন্তু তুমারে বালা পাই, মাঝে মইধ্যে একটু আকটু ঝগড়া ফ্যাসাদ যা করি হেইডা কিন্তু প্র্যাকটিস, তুমি কিছু মনে কইর না, আমি তুমারে এক জুড়া বালা জুতা কিইন্যা দিমু, এডা তুমি পায়ে পিন্দিবা, আরেডা তুমি হাতে বাইন্দা রাখবা। আমার কতা শেষ অইতেই বউ বড় এডা চিক্কুর দিয়া মাটিত পইড়া গেল! আমি উইঠ্যা বইলাম। বইয়া বইয়া ভাবতাছি কি করমু, বউরে টাইন্যা তুলমু, না এইডাও আমার বউয়ের প্র্যাকটিস! 
ময়নার মা’র আত্ম পরিচয় অনেক দিন পর ময়নার মার ফেউসবুকে গেলাম। দেখি নিজের সম্পর্কে খুব সুন্দর করে লিখেছে – আমি ময়নার মা! মানুষটা আমি বালা, আবার বালা না! তের বচ্ছর ধইরা ঢাহায় থাহি, মাইনষের বাসা বাড়িতে বুয়ার কাম করি! যাগোর বাড়িতে কাম করি, হের মইধ্যে ম্যালা বড় মানুষ আছে, কিছু আছে বড় অইলেও ছুড জাতের, হেরা আমারে মানুষই মনে করে না, এর মইধ্যে এডা আছে ছ্যাঁচড়া জাতের ভ্যাবদা কবি, হের জীবনে খালি ভং আর ভং ... আমি বুঝতে পারছি না, এই কবি বলতে সে কি আমাকে বুঝাতে চেয়েছে, আমি ভাবতে পারছি না, যে ময়নার মাকে আমি ... ওকে ছাড়িয়ে দেয়া ছাড়া আমার আর কোন উপায় নেই! কত বড় সাহস আর স্পর্ধা, আমাকে বলে কি না ছ্যাঁচড়া জাতের ...
কোথায় যেন মেঘের সাথে আমার জীবন মিলে গেছে মেঘের মত আমার জীবন তাল বেতালে যাচ্ছে ভেসে!
বিলেকাসার স্ট্যাটাসে লাইক কমেন্ট করে আপনিও পেতে পারেন শাড়ি গয়না সহ নগদ টাকা লাইক কমেন্ট শেষে ঘরের ওয়ারড্রব বা আলমারি খুলুন। 
কবি ও কবির স্ত্রী (পুরানো কথোপকথন) - আজ রিমার বিয়েতে যেতে হবে, মনে আছে? - না গেলে হয় না, আজ খুব ইচ্ছে করছে ঘরে বসে সারাদিন তোমাকে কবিতা শোনাতে! - তুমি আবার গাঁজা খেয়েছ?
ভাগোলহাঁটির অর্থমন্ত্রীঃ উচ্চ শিক্ষার জন্যে বিশেষ আয়কর মউকুফ অর্থমন্ত্রীর কথা শুনে মহারাজা চমকে উঠেন। বাকী মন্ত্রীদের মুখ হা হয়ে গেছে। অর্থমন্ত্রী এ কি বলছেন? তিনি কি ঠিক আছেন? যাদের ছেলেমেয়েরা উচ্চ শিক্ষা করবে ওদের জন্য সাড়ে সাত পারসেন্ট আয়কর মউকুফ! নস্যি ভেবে মহারাজা আধ কাপ চা নাকে ঢেলে দিলেন। সভাসুদ্ধ হইহই করে উঠে। মহারাজা হাঁচি দিচ্ছেন। হাঁচি থামছে না, বদ্যি এল। মহারাজা কোনভাবে এক হাতে নাক চেপে ধরে বদ্যিকে বলেন, আমার না, অর্থমন্ত্রীর অসুখ, ওর চিকিৎসা কর। সবার এত হইচই-এর মাঝেও অর্থমন্ত্রী মিটিমিটি হাসছেন। তিনি অর্থমন্ত্রী হওয়ার পর থেকেই ভাগোলহাঁটির মানুষের উপর কর আর কর। জমি চাষ করলে আবাদীকর, জমি চাষ না করলে অনাবাদীকর। কিছুতেই কারো মুক্তি নেই। আর তিনিই আজ বলছেন ছেলেমেয়ে উচ্চশিক্ষা করলে বাবা মা সাড়ে সাত পারসেন্ট আয়কর মুক্তি পাবেন। মহারাজার হাঁচি থেমেছে, তিনি অর্থমন্ত্রী অবস্থা বুঝার চেষ্টা করেন, মন্ত্রি তোমার শরীর ভালো? - জ্বী, জাহাঁপনা। - বাড়িতে কোন ঝামেলা হয়নি তো? - মহারাজ, আমি বাড়িতে একাই থাকি। মহারাজার মনে পড়ে, অর্থমন্ত্রী বিয়ে করেন নি, তিনি একাই থাকেন। মহারাজা আর কিছুই ভাবতে পারছেন না, অর্থমন্ত্রীর কি হতে পারে। অগত্যা তিনি সরাসরি জিজ্ঞেস করেন, এই সকালেই তোমার প্রলাপের হেতু কি? - আজ্ঞে মহারাজ, এ প্রলাপ নয়। - কি রকম, বল দেখি শুনি! - মহারাজ, নতুন একটি কর আরোপ করব, নাম হবে শিশু-কর? - অ্যাঁ, একি বলছ, করের শিশু, না শিশুর কর? - মহারাজা, শ্রবণ করুণ, রাজ্যে যারই বাচ্চা কাচ্চা হবে তাদেরকে শিশুকর দিতে হবে। - এই সেরেছে, বাচ্চার খরচ যোগাতেই ওরা হিমশিম খায়, তার উপর আবার কর? - মহারাজা, ভেবে দেখুন বাচ্চাদের ওরা কত দুধ ডিম দামী দামী ফলমূল খাওয়ায়, আর সামান্য শিশু-কর দিতে পারবে না? - সাধু সাধু মন্ত্রী! এখন বল উচ্চশিক্ষার ক্ষেত্রে আবার কর কমাতে চাও কেন? - মহারাজ, শিশু-করের কথা শুনে ক্ষেপে যাবে, যেন না ক্ষেপে, সেজন্যেই উচ্চশিক্ষার উপর কর কমানো নিয়ে ফলাও প্রচার করতে হবে। শিশু কর দিতে হবে পনের বছর। আর উচ্চশিক্ষার জন্য মউকুফ পাবে মাত্র পাঁচ বছর, আর সব শিশুই তো বড় হয়ে উচ্চশিক্ষা করবে না। সভা আবার সাধু সাধু রবে কেঁপে উঠে। মহারাজা বাঁহাত তুলেন। সবাই থেমে যান। মহারাজা অর্থমন্ত্রীকে কাছে টেনে, তুমি এবার বিয়েটা করে ফেল, তোমার মাথায় এত বুদ্ধি, এরও তো যত্নের প্রয়োজন আছে, কি বল? অর্থমন্ত্রী মাথা নিচু করে দাঁড়িয়ে আছেন। নিজের সংসার হলে কি অন্য সংসারের উপর এত কিছু চাপিয়ে দিতে পারবে! মহারাজা সহ পুরো সভাসদ অর্থমন্ত্রীর উত্তরের অপেক্ষা করছেন।
প্রিয় শৈশব, তোর থেকে ধার নেয়া জীবনটা কাকে ফিরিয়ে দেব! একমাত্র তুইই যেন বুঝেছিলি আমি কে! যা কিছু সুখ, তার সবটাই পেয়েছি তোর থেকে! কেমন করে বুঝেছিলি আমি চাই লাল ঘুড়ি, তিন চাকার বিয়ারিঙের গাড়ি। তুই তো জানতি আমি চাইতাম ফড়িং ডানার স্বাধীনতা! আমার যেসব স্বপ্ন ছড়িয়ে দিয়েছিলাম কাশফুল আর মেঘে, তুই বলতে পারিস ওরা এখন কোথায় আছে! “এই আইসক্রিম” ডাকে বুকে তোলপাড় লেগে যেত, একটি লাল আইসক্রিমের জন্যে মাতালের মত খুঁজতাম দশটি পয়সা! আজ আমার জীবন আমাকে চিনে না। কি চাই বুঝে না। কিস্তির যাঁতাকলে পড়ে গেছে আমার জীবন। মাসের কিস্তিতে দেই বাড়ি ভাড়া। দিনের কিস্তিতে নেই ইনসুলিন, শরীরের সাথে বোঝা পড়া হয়ে গেছে, দিনে এক কিস্তিতেই চলবে। এই জীবনটা ফিরিয়ে দিয়ে আমি যেতে চাই শৈশবে। একটি কড়কড়ে রোদেলা দুপুর কাটাতে চাই গাঁয়ের খালে। ফিরে এসে বথুয়া শাকের আর মরিচ ডলে থালা ভরা ভাত খেতে চাই। আমাকে রেখে মা গেছে নানার বাড়িতে, এই দুঃখে আমি কেঁদে বুক ভাসাতে চাই! শৈশব তোর থেকে ধার নেয়া জীবনটা হারিয়ে গেছে। নইলে আমি ফিরে যেতাম গাঁয়ে, ধারালো ঝিনুক আর লবণ নিয়ে আমগাছে চড়ে কাঁচা আম খেতাম মনের সুখে!
বিলেকাসা মন খুলে কথা বলা কেন্দ্রঃ আপনারা বলুন, আমরা শুনব লেখাপড়া জীবনটা একটু বেশি দীর্ঘ এবং অতিরিক্ত পরিমাণে ঝঞ্জাপূর্ণ বলে ছাত্রদের কথাও বিশেষ মনোযোগ দিয়ে শুনতে পারি, এবং আমাদের জীবনের ভুল থেকে যে কোন ছাত্রই নিজে নিজেই তার জন্যে একটি দিক নির্দেশনা বের করে নিতে পারবে বলে বিশ্বাস! কোন ভাবে পাশ করতে পারাতেও যে কি আনন্দ, আবার অনেক ভালো রেজাল্ট করাটাও যে জীবনের একটি বড় দুর্ঘটনা হতে পারে, এই দুটোরই অভিজ্ঞতা আমাদের আছে। এর বাইরেও লেখাপড়া জীবনে অনেক ধরণের টালমাটাল অভিজ্ঞতা আমাদের আছে, যার আলোকে একজন ছাত্র দিক নির্দেশনা না পেলেও, কিছুক্ষনের জন্যে নিজের বাইরে গিয়ে আমাদের গল্পে হারিয়ে যেতে পারবে। ভালো থাকার জন্যে অন্যের জীবনে কিছুক্ষণ ডুবে থাকারও প্রয়োজন আছে বৈকি!