আজকের প্রথম আলো পত্রিকায় বাংলাদেশে কোভিডের ভ্যাকসিন নিবন্ধন ও ব্যবস্থাপনার জন্য ৯০ কোটি টাকা দিয়ে এ্যাপ বানানো হয়েছে বলে খবর ছাপা হয়েছে। খবরে তারা সূত্র হিসেবে "স্বাস্থ্য বিভাগের কর্মকর্তা" লিখেছে অথচ এ্যাপ বানানোর পুরো কাজটিই করছে আইসিটি বিভাগ। এ ধরনের একটি বিভ্রান্তিকর তথ্য সংশ্লিষ্ট বিভাগ থেকে যাচাই না করে প্রথম আলোর মত জাতীয় দৈনিকে প্রচার অপরাধ হিসেবে গণ্য হওয়া উচিত। ভ্যাকসিন প্রদান সংক্রান্ত ব্যবস্থাপনার জন্য ওপেন সোর্স ভিত্তিক সফটওয়্যার কাস্টমাইজেশন করে এ্যাপ তৈরি করছে আইসিটি বিভাগ। এখানে কোন তৃতীয় পক্ষ জড়িত নেই, অর্থাৎ আইসিটি বিভাগ তাদের নিজস্ব জনবল দিয়ে এই এ্যাপ কাস্টমাইজেশন করছে স্বাস্থ্য অধিদপ্তরের এমআইএস ও ইপিআই বিভাগের চাহিদা অনুসারে। মূল সফটওয়্যারটি দেশে লকডাউন চলাকালীন সময়ে ৫০ লক্ষ হতদরিদ্রদের আর্থিক সুবিধা প্রদানে ব্যবহার করা হয়েছে। ফলে এই এ্যাপ বানাতে খরচ এর পরিমান খুব বেশি নয়। মূল খরচটা হবে এ্যাপ বানানোর পর এই বিপুল পরিমান তথ্য ক্লাউড সার্ভারে হোস্ট করা, এনআইডি ও মোবাইল নাম্বার যাচাই, ১ বছরে ভ্যাকসিন গ্রহীতাদের কয়েক কোটি এসএমএস প্রদান ইত্যাদি কাজে। এর মাঝে ক্লাউড হোস্টিং এর জন্য আন্তর্জাতিক মানের বহিস্থ কোন ক্লাউড সার্ভার ব্যবহার ছাড়া অন্য সব ধাপই সরকারের বিভিন্ন দপ্তর সম্পন্ন করবে, যেমন এসএমএস পাঠাবে টেলিটক, এনআইডি ভেরিফিকেশন হবে সংশ্লিষ্ট দপ্তর থেকে, ইত্যাদি। এগুলো কোনভাবেই এ্যাপ বানানোর সাথে সংশ্লিষ্ট নয়৷ জাতীয় পর্যায়ে এই ধরনের একটি এ্যাপ তৈরি ও ব্যবস্থাপনার জন্য ইতিপূর্বে বিভিন্ন প্রতিষ্ঠানের কাছ থেকে খরচের হিসাব চাওয়া হয়েছিলো। সেই হিসাবে টাকার পরিমান অনেক বেশি হওয়ায় (যেমন জাপানের বিশ্বখ্যাত কোম্পানি NEC এর এই ধরনের ভ্যাকসিন ম্যানেজমেন্ট সলিউশন এর খরচ প্রায় ৩০ মিলিয়ন ডলার) নিজস্ব জনবলের মাধ্যমেই কাজটি করার জন্য মাননীয় প্রধানমন্ত্রীর দপ্তর থেকে সিদ্ধান্ত প্রদান করা হয়। সুতরাং ৯০ কোটি টাকার এ্যাপ এর গল্প করে মানুষকে বিভ্রান্ত করার কোন মানে নেই। 
ছোট বেলায় দেখেছি গ্রামের বাড়িতে ছেলে পেলে দুষ্টামি হিসেবে নদীর পাড়ে দুই জন মিলে একজনকে চ্যাংদোলা করে নদীতে ফেলে দিতো। কোন এক পরাক্রমশালী দেশের কোন এক মতিভ্রম প্রেসিডেন্টকে ২য় বারের মত ঘাড় ধাক্কা দেবার বিষয়ে আলোচনা চলছে। আমি তাদেরকে এই পদ্ধতিটা প্রস্তাব করতে চাই এবং তা যেন সারা বিশ্বে লাইভ ভিডিও স্ট্রিমিং করা হয়!
জলাতংকে আক্রান্ত হলে মৃত্যুর হার শতভাগ যদি পোস্ট এক্সপোজার ভ্যাকসিন না নেয়া হয়, এই তথ্য আরও অনেক আগে থেকেই বাংলাদেশের মোটামুটি সব মানুষই জানে। আমার প্রশ্ন হচ্ছে যারা ভ্যাকসিন বিরোধী, ধর্মের দোহাই কিংবা নানা রকম "ইন্টারনেটে পাওয়া" তথ্যের দোহাই দিয়ে ভ্যাকসিন নিতে চান না বা অন্যকে নিতে দেন না তারা কুকুড়ের কামড় খেলেও কি ভ্যাকসিন নেন না? এ বিষয়ে তাদের মতামত কি?! কুকুড়ের কামড়েও ভ্যাকসিন নেয়ার প্রয়োজন নেই, তারা যদি এই মতবাদে বিশ্বাসী হন তাহলে সেচ্ছায় জলাতংকে আক্রান্ত কুকুড়ের কামড় খেতে কি তারা রাজি হবেন? বড় বড় ফার্মা কোম্পানি আর ইহুদি নাছারাদের, বিল গেটস, আমেরিকা, চায়নার চক্রান্ত নস্যাৎ করে সারা পৃথিবীর মানুষের কোটি কোটি টাকা সাশ্রয় ও কস্ট লাঘব করতে এই এক্সপেরিমেন্টে আগ্রহী এন্টি ভ্যাক্সার পাওয়া যাবে নাকি দু একজন?!
প্যাট্রিক- কি ব্যাপার ভাই, দরজায় তালা দিচ্ছেন কেন? বব- বাইরে যাচ্ছিতো ভাই, বিকালে ফিরবো, তালা না দিলে সব চুরি হয়ে যাবে। প্যাট্রিক- চুরি হবার আগে চোর ঠেকাবেন? এ কেমন কথা? এর তো কোন মানে নেই। বব- কি বলছেন ভাই, চুরি হলে তো ক্ষতি হয়েই গেল, তখন পুলিশ ডেকে নানা রকম ভোগান্তি পার করে মালমাল ফেরত তো নাও পাওয়া যেতে পারে। প্যাট্রিক- তাই বলে চুরি হবার আগেই সব ঘরে ঘরে তালা দিয়ে রাখবেন? শোনেন ভাই, এগুলো হলো বড় বড় তালা কোম্পানির ব্যবসা। এই যে সারা বিশ্বে এত লক্ষ কোটি তালা বিক্রি হয় এগুলোর কোন প্রয়োজন নাই। তালা কোম্পানি নিরাপত্তার নামে আমাদের ব্রেন ওয়াশ করছে। ওরাই দেখেন এইসব চোর ডাকাত বানাচ্ছে গোপনে, তাদের দিয়ে চুরি করাচ্ছে আর আপনাকে আমাকে বলছে তালা কিনতে যেন চুরি না হয়। তালা পুরানো হয়ে গেলে আবার নতুন উছিলা এনে নতুন তালা কেনাতে বাধ্য করছে। এইসবই বিলিয়ন ডলারের ব্যবসা, ষড়যন্ত্র। বব- কি আবলতাবল বলছেন ভাই, আমার ঘরের নিরাপত্তা আমি নিশ্চিত করবো না? চুরি হলে তো আমার হবে। আর তালা কিনতে তো পয়সা লাগবেই। তাও বেশিরভাগ সময়েই তো তালা সরকার ফ্রিতে দেয় বা কম পয়সায় দেয়। প্যাট্রিক- শোনেন ভাই, এই যে আপনার এই ঘর, এই দেশ, এই দুনিয়া, এর মালিক কে? এর মালিক হলো সৃষ্টিকর্তা। তিনিই তো এর নিরাপত্তার দ্বায়িত্ব নিয়েছেন। তিনিই আমাদের রক্ষানাবেক্ষন, রিজিক, বরকত, সম্পদ সব কিছুর দ্বায়িত্ব নিয়েছেন। সেইখানে আমি আপনি তালা লাগানোর কে? সুতরাং নিরাপত্তার চিন্তা করা যাবেনা। ওটা সৃষ্টিকর্তার উপরে ছেড়ে দেন। আপনি নিশ্চিন্তে দরজা খোলা রেখে বের হন। বব- ভাই সৃষ্টিকর্তা এগুলোর দেখভাল করছেন সেটা ঠিক আছে কিন্তু তিনিই তো বলেছেন রিজিকের জন্য বের হতে, শিক্ষার জন্য পড়তে, কলম ধরতে, স্বাস্থ্যের জন্য স্বাস্থ্যকর অভ্যাস করতে। তিনিতো বলেছেন তিনি তাকেই সাহায্য করেন যে নিজে নিজেকে সাহায্য করে। প্যাট্রিক- ভাই, এগুলো ভুল কথা৷ আলেমকুল শিরোমনি ট্রাম্প ভাই বলেছেন যে আমাদের এসব নিয়ে চিন্তার দরকার নাই। আমরা উনাদের মত আলেমদের কথা না শুনে পথভ্রস্ট হয়ে সৃষ্টিকর্তার উপর ভরসা না করে, উনাদের বয়ানের উপর ভরসা না করে তালা কিনে বিপথগামী হচ্ছি। এই তালার মধ্যে কি আছে জানেন? এই তালায় আছে ধানের দানার সাইজের মাইক্রোচিপ৷ সেইটা দিয়ে তালা কোম্পানি দেখবে আপনার ঘরে কি কি আছে, কে কে আছে, কখন কে যাচ্ছে, আসতেসে। এগুলো সব কন্ট্রোল করবে তারা। দুনিয়া চলে যাবে তাদের দখলে। আর মতিঝিলের প্রেসিডেন্ট মারোমুঝেমারো সাহেব বলেছেন এই তালা যারা ব্যবহার করেছে তারা নাকি কুমিরে পরিনত হচ্ছে, নারীদের দাড়ি গজাচ্ছে। কি ভয়ংকর এই তালা চিন্তা করেন। বব- ভাই, আপনি এগুলো জেনে বলছেন তো, এও কি সম্ভব? খোজ নিয়েছেন আসলেই সত্য কিনা? প্যাট্রিক- ভাই, ট্রাম্পের মত আলেম যেখানে এই কথা বলেছেন সেখানে খোজ নেবার কি আছে। তাছাড়া আমি ফেসবুকে দেখেছি, ইমোতেও মেসেজ আসছে। ট্রাম্প ভাই এতগুলো দেশ থেকে তালিম নিয়েছেন, ধর্ম সম্পর্কে, সৃষ্টিকর্তা সম্পর্কে উনার জ্ঞান অগাধ, এমন জ্ঞানী মানুষ খুব কমই আছে। উনি কেন মিথ্যা বলবেন। আমরা আলেমদের বিশ্বাস করিনা, তালা কোম্পানির বিজ্ঞানীদের বিশ্বাস করি, কি যুগ আসলো। তাছাড়া মাতিঝিলের মারোমুঝেমারো ভাই এর মত এত বড় প্রেসিডেন্ট খামোখা নিজ দেশ সম্পর্কে মিথ্যা কথা কেন বলবেন? মাথা খাটান ভাই। তালা কোম্পানির প্রচারনায় বিভ্রান্ত হইয়েন না। এই তালা বানিয়েছে বিধর্মীরা, তালা বানাতে হারাম পশু ব্যবহার করা হয়েছে। এই তালা আমাদের জন্য সহিহ না। বব- তাহলে এখন কি করবো ভাই, ঘরে চুরি হলে দায় কে নেবে? প্যাট্রিক- চুরি হবেনা৷ শোনেন এগুলো সৃষ্টিকর্তার পরীক্ষা। ভালো লোকের ঘরে চুরি হয়না, এগুলো বিধর্মী, পাপীদের ঘরে হয়। আজ পর্যন্ত কোন আলেমের ঘরে চুরি হইতে দেখছেন? এই যে সারা বিশ্বে এখন চুরির মহোৎসব চলতেসে এগুলো হলো গজব৷ আমাদের কিছু হবেনা এতে। কিছুদিন পর এমনিতেই আমাদের এলাকায় নিরাপত্তা তৈরি হয়ে যাবে সৃষ্টিকর্তার বরকতে। আমি আমার বসায় তালা লাগাইনাই, আমার পরিবারের কাউকেও লাগাইতে দেইনাই। বব- ঠিকাছে ভাই, আপনার কথায় ভরসা পেলাম, বাসার দরজা খোলা রেখেই বের হই তাহলে। চুরি হলে তখন দেখা যাবে। ***এটি একটি কাল্পনিক কথোপকথন। চরিত্রগুলো কাল্পনিক এবং বাস্তবে কারও সাথে মিল নেই। মিল পাওয়া গেলে তা নিতান্তই কাকতালীয়। তালার সাথে কেউ ভ্যাকসিনের তুলনা করলে সেটি তার ব্যাপার, লেখকের দায় নেই। এই পোস্টের লেখকের সাথে ভ্যাকসিন কোম্পানি বা তালা কোম্পানি কারোই কোন সম্পর্ক নেই।
ভারত সেরাম ইন্সটিটিউটকে অন্তত আগামী আরও কয়েক মাস ভ্যাকসিন রপ্তানি করতে দেবেনা। ফলে বাংলাদেশের করোনা ভ্যাকসিন পাবার সময়টা আরও কয়েক মাস পিছিয়ে গেল। এটা নিয়ে হতাশ হওয়া ছাড়া আর কিছু আমাদের করার নেই৷ সরকার হয়তো কূটনৈতিক আলোচনার মাধ্যমে ব্যাপারটি সমাধানের চেস্টা করবে, তাতে আমরা সফল হবো কিনা সেটা সময়ই বলে দেবে। তারচেয়ে চলুন ব্যাপারটিকে অন্যভাবে দেখার চেস্টা করি। যুক্তরাজ্যে করোনা ভাইরাসের ভ্যাকসিন তৈরি করেছে অক্সফোর্ড বিশ্ববিদ্যালয়। অন্যান্য ভ্যাকসিনগুলো এসেছে ফার্মা কোম্পানির রিসার্চ এন্ড ডেভলপমেন্ট (আরএন্ডডি) এর হাত ধরে। বাংলাদেশে ভ্যাকসিন সংক্রান্ত গবেষণা কয়টি বিশ্ববিদ্যালয় করছে বা করার সক্ষমতা আছে? আমাদের ফার্মা ইন্ডাস্ট্রি অনেক বড় ও শক্তিশালী উৎপাদন ও রপ্তানিতে, গবেষণা ও উন্নয়নে নয়। আমরা লো-মিডল ইনকাম দেশ হিসেবে ২০৩৩ সাল পর্যন্ত পেটেন্ট রেস্ট্রিকশন এর আওতামুক্ত বিধায় মূল আবিষ্কারক কোম্পানিকে কোন টাকা পয়সা না দিয়েই ঐসব ওষুধ এদেশে তৈরি করে বিক্রি করতে পারি। যে মুহুর্তে বাংলাদেশ মধ্য আয়ের দেশ বলে ঘোষিত হবে সে মুহুর্তে এই সুবিধা থাকবেনা তখন কি করবো আমরা? আমাদের অল্প কিছু ফার্মা কোম্পানিতে আরএন্ডডি বিভাগ আছে। কিন্তু সেখানেও মূলত উৎপাদনমুখী কাজ হয় নতুন কিছু তৈরি সংক্রান্ত কাজ হয়না বা সেই সক্ষমতাও নেই৷ বাংলাদেশ পোশাক শিল্পে বৈশ্বিক দৌড়ে উসাইন বোল্ট হলেও গবেষণা ও জ্ঞান সূচকে একেবারে পেছনের সারিতে। আমাদের পাবলিক বা প্রাইভেট বিশ্ববিদ্যালয়গুলোতে মেধার মূল্যায়ন পরীক্ষায় প্রাপ্ত নাম্বার কিংবা কতজন সরকারি বেসরকারি চাকুরিতে ঢুকলো বা কতজন দেশের বাইরে মাস্টার্স কিংবা পিএইচডিতে গেলো সে হিসেবে হয়৷ কতটি গবেষণা প্রবন্ধ হলো, কতটি সাইটেশন হলো এগুলো কেউ ভাবেনা৷ ভারত এদিক থেকে চিন্তাভাবনায় আরও এগিয়ে, সেখানে বেশ কিছু ইউনিভার্সিটি পিএইচডি শেষ করার শর্ত গবেষণাপত্রে সীমাবদ্ধ না রেখে উদ্যোক্তা হবার পর্যায়ে নিয়ে গিয়েছে। সুতরাং ভারত নিজেদের ভ্যাকসিন বানাবে এবং অন্যের ভ্যাকসিন ও বানাবে আর আমরা পরনির্ভরশীল থাকবো এটাই স্বাভাবিক। অথচ বাংলাদেশে অনেক কারনেই গবেষণা করা সহজ। উন্নত দেশে গবেষণা খাতে খরচের বড় অংশ যায় সংশ্লিষ্টদের বেতনে, জটিলতার বড় অংশ যায় নানা রকম অনুমোদন আদায়ে। বাংলাদেশের বিশ্ববিদ্যালয়গুলোতে বা ফার্মা ইন্ডাস্ট্রিতে ফান্ড এনে নিজের বেতন জোগানোর ব্যাপার নেই। ফলে অতিরিক্ত অর্থের প্রয়োজন নেই, বা প্রয়োজন হলেও এদেশে বেতন অনেক বেশি নয়। অনুমোদন বা রেস্ট্রিকশনের ক্ষেত্রেও বাংলাদেশে অনেক শক্ত রেস্ট্রিকশন নেই যা অন্যান্য দেশে আছে, বিপুল জনসংখ্যার এই দেশে নমুনা সংগ্রহও কস্টকর নয়৷ দামী দামী যন্ত্রপাতি কেনাকাটায় আমাদের জুড়ি নেই সুতরাং ভালো মানের গবেষণাগার তৈরি (আছেও বেশ কিছু) ও পরিচালনা খুব কঠিন কিছু না। সব মিলিয়ে পরিবেশ মোটামুটি তৈরি হয়েই আছে। এই খাতে অর্থাৎ গবেষণা ও তার মাধ্যমে নতুন পণ্য উৎপাদন বিশেষ করে বায়োলজিক্যাল সেক্টরে যদি সরকারি ও বেসরকারি পর্যায় থেকে ব্যপক বিনিয়োগ করা যায় (গার্মেন্টস ইন্ডাস্ট্রির মত) তাহলে খুব দ্রুতই আমাদের সক্ষমতা অর্জন সম্ভব। এর জন্য যেটা সবার আগে করতে হবে তা হলো গবেষণায় ইনসেনটিভ যোগ করা। বিশ্ববিদ্যালয়ের শিক্ষকগণ যত বেশি গবেষণা করবেন তত বেশি তাদের আয় হবে বেতনের অতিরিক্ত (অনেকটা ডাক্তারদের প্রাইভেট প্র‍্যাকটিসের মত), যে বিশ্ববিদ্যালয় যত বেশি গবেষণা করবে সে ততবেশি সরকারি বেসরকারি অনুদান পাবে, বেসরকারি খাতে এইসব বিশ্ববিদ্যালয়ের গ্রাজুয়েটরা প্রাধান্য পাবে ইত্যাদি সুবিধা যদি চালু করা যায় তাহলে আমাদের বিসিএস মুখী শিক্ষা ব্যবস্থা থেকে বেরিয়ে গবেষণা ও উন্নয়ন ধর্মী প্রোডাক্টিক শিক্ষা ব্যবস্থায় পরিনত হওয়া খুবই সম্ভব। এমন শিক্ষানীতি নিয়ে কেউ ভাববেন কি? 
এত টাকার আতশবাজি না পুড়িয়ে গরীবদের কয়টা কম্বল দিলেই হতো কিংবা এত দামী খাবার না খেয়ে বা এত বড় হোটেলে পার্টি না করে কিংবা এত বড় উৎসব আয়োজন না করে দেশ ও জাতির কল্যাণে কিংবা দরিদ্র ও বঞ্চিতদের কল্যানে অমুক তমুক করা যেত। এ ধরনের স্টেটমেন্ট বিভিন্ন উৎসব এর পর প্রায়ই দেখা দেয়। প্রশ্ন গুলো খুবই যৌক্তিক এবং উদ্দেশ্য নিশ্চয়ই মহৎ। সমস্যা হচ্ছে যতদিন পৃথিবীতে ধনী-গরিব থাকবে, যতদিন সবার আয় সমান না হবে, যতদিন উপার্জনের বিভাজন থাকবে ততদিন এই ব্যপারগুলো থাকবেই। ধরুন শক্ত কমিউনিজমের মাধ্যমে এগুলো নিশ্চিত করা হলো, ডাক্তারের যা আয়, ইঞ্জিনিয়ারের যা আয়, ঝাড়ুদারেরও একই আয়। তারপরেও কি মানুষের ব্যায়ে ভিন্নতা হবে না? কেউ মদ খেয়ে উৎসব করবে, কেউ গান গেয়ে, কেউ ক্ষুধার্ত পশুর ক্ষুধা মিটিয়ে কেউ দূর দূরান্তে সেচ্ছাসেবা করে কিংবা কেউ নিজ ধর্মের ইবাদত বন্দেগী করে। এই ভিন্নতা কি করে মেটাবেন? মানুষ যতক্ষণ স্বাধীন ইচ্ছায় চলবে ততদিন তার উৎসবের, আহারের, বিলাসের, প্রয়োজনের চাহিদা ভিন্ন ভিন্ন হবেই। আপনার চাহিদা আর আমার চাহিদা কখনোই এক হবেনা এবং মানুষের স্বাধীনতা ও অধিকার ক্ষুন্ন না করে কোন ইউনিভার্সাল আদর্শ চাহিদাও ঠিক করা যাবে না। তবে হ্যা, একটা কাজ অবশ্যই করা যায় তা হলো মৌলিক চাহিদার সার্বজনীন প্রয়োগ নিশ্চিত করা। রাষ্ট্রে সবার একটা নূন্যতম আয় থাকবে, কিছু কিছু নাগরিক সুবিধা রাষ্ট্র নিশ্চিত করবে (যেমন গৃহহীনের জন্য ঘর, ক্ষুধার্তের জন্য খাবার ইত্যাদি), ব্যায়ের ক্ষেত্রেও রাষ্ট্র শর্ত আরোপ করবে যেমন বিলাসী ব্যায়ের জন্য উচ্চ হারে ট্যাক্স, আইন শৃংখলা পরিস্থিতি বা অন্যের অধিকার ক্ষুন্ন হয় এমন আচরনের শাস্তি ইত্যাদি। এইসব আইন কানুন বিভিন্ন দেশে আছে তারপরেও ভিক্ষুক, গৃহহীন, বস্ত্রহীন মানুষ কমবেশি থাকবেই৷ সেটা তখন ব্যক্তিগত চ্যারিটি বা সাংগঠনিক চ্যারিটি দিয়ে পুরন হতে পারে। সুতরাং রাস্তায় একজন গৃহহীন শীতে কাপছেন বলে দেশে কেউ উৎসব করতে পারবেনা, আতশবাজি পোড়াতে পারবেনা, এমন যুক্তির কোন মানে নেই। মজার ব্যাপার হলো এইসব উৎসব আয়োজনে যে বা যারা বিরোধীতা করেন তারা নিজ নিজ পছন্দের ক্ষেত্রে একই যুক্তির ধার ধারেন না৷ দেখা যায় যিনি দরিদ্র মানুষের দুঃখের কথা ভেবে আতশবাজি পোড়ানোর উৎসবকে ঘৃণা করছেন তিনি কোনদিন চ্যারিটিতে অংশ গ্রহন করেন নি৷ কিংবা কোন একটি উৎসব তার নিজস্ব ধর্মীয়/সামাজিক/সংস্কৃতিক বিশ্বাসের সাথে মেলে না দেখে অপচয় মনে হয় অথচ নিজ বিশ্বাসের উৎসব আয়োজন করার সময় অঢেল ব্যায় নিয়ে কোন প্রশ্ন জাগে না৷
বিভিন্ন সিনেমাতে যে দেখায় রকেটে করে ভ্যাকসিন/এন্টিডোট আকাশে ছুড়ে মারে তারপর ফায়ারওয়ার্ক্সের মত বিস্ফোরন হয়ে ভ্যাকসিন/এন্টিডোটের গ্যাস চারিদিকে ছড়িয়ে পড়ে, বেচে যায় শহরবাসী, সেই প্রযুক্তি আসবে কবে? এই ফায়ারওয়ার্ক্সের বর্ণিল আগুনে যদি করোনা পুড়ে ছারখার হতো!
করোনার কারনে বছরের শেষ দিন উদযাপনের কোন উৎসবে অংশ নিচ্ছি না, তাই ভাবলাম ঘরে বসে মন ভালো করতে ভালো কিছু খাই৷ সহজ ফুড ডেলিভারিতে আরামসে অর্ডার দিয়ে বিকাশ পেমেন্ট করে বসে আছি। ১ ঘন্টা পর দেখি স্ট্যাটাসের কোন পরিবর্তন নাই। ডেলিভারি ম্যানকে ফোন দিয়ে জানা গেল তিনি বাসায় চলে গেছেন, এলাকায় পুলিশ এসেছে, দোকানপাট বন্ধ করে দিচ্ছে, রাইডারেরা ভেগেছে যে যার বাসায় 🙁 এই ছিল কপালে 🙁
জিনোম ভ্যারিয়েন্ট এনালাইসিস এর তথ্যগুলো মুহুর্মুহু নিউজ মিডিয়ায় না জানালে হয় না? এগুলো গবেষকদের জন্য গুরুত্বপূর্ণ, সাধারনের জন্য বেশিরভাগ সময়েই মিসলিডিং। যেটা জনসাধারনের জন্য প্রযোজ্য এবং বোধগম্য সেটি প্রয়োজন অনুসারে মিডিয়ায় জানানো যেতে পারে। যে দেশে মলিকুলার বায়োলজি স্বাস্থ্য খাতে কোন স্বীকৃত ডিগ্রীই না সে দেশের ১৭ কোটি মানুষকে মিউটেশন বুঝাতে গেলে তো বিপদ। ধৈর্য্য ধরেন ভাই। মাস্ক পরেন, ডাক্তারের কথা শোনেন। প্রথমটা আপনাকে আক্রান্ত হওয়া থেকে বাচাবে আর দ্বিতীয়টা আপনি আক্রান্ত হলে নিজের ঝুকি নিয়ে আপনাকে বাচাবে (বিনিময়ে আচ্ছামত প্যাদানি দিয়ে পুলিশের মার খাওয়াতে ভুলবেন না!)।
হাসপাতাল ভাংচুর করছিলো কারা? - রোগীর লোক পরিস্থিতি সামলাতে পুলিশ ডাকলো কারা? - ডাক্তারেরা পুলিশ এসে পরিস্থিতি সামলাতে ধরে নিয়ে গেল কাদের? - ডাক্তারদের যার মাঝে ৬ষ্ঠ গ্রেডের সিনিয়র বিসিএস কর্মকর্তাও আছেন! কি দারুন না ব্যাপারটা? মানে আপনার বাসায় ডাকাত এসেছে আপনি পুলিশ ডাকলে তারা এসে পরিস্থিতি সামলাতে আপনি ও আপনার পরিবারকে ধরে নিয়ে গেল! একজন ৬ষ্ঠ গ্রেডের ইউএনও বাড়িতে হামলার শিকার হওয়ায় সকল ইউএনও এর জন্য সার্বক্ষনিক আনসার বাহিনী মোতায়েন করার সিদ্ধান্ত হয়েছে আর এদিকে ডাক্তারেরা বছরের পর বছর মার খেয়েই যাচ্ছে। যেন সরকারি হাসপাতাল, সরকারি ডাক্তার সরকারের কিছু না। এগুলো এক্সপেন্ডেবল, পুলিশের কাছেও তাই। ইউএনও এর ঘাড়ে ধরে কোনদিন কোন পুলিশ সদস্য পরিস্থিতি সামলাতে থানায় নেয়নি কিন্তু একই পদমর্যাদার ইউএইচএফপিওকে মারতে মারতে থানায় নেয়া হয়েছে কারন তিনি হাসপাতাল ভাঙ্গচুর ঘটনায় মীমাংসা করতে এসেছিলেন৷