তখন বিটিভির জমানা, একটাই ছিল টেলিভিশন চ্যানেল এইটাই বিনোদন এইটাই খবর দেখা সবকিছু। একদিন টেলিভিশনে দেখি অনুপ ভট্টাচার্য সিলেটী এলাকার একটা গান করছেন- ভ্রমর কইও গিয়া, শ্রীকৃষ্ণ বিচ্ছেদের অনলে অঙ্গ যায় জ্বলিয়া রে ভ্রমর কইও গিয়া। চমৎকার রবীন্দ্রসঙ্গীত করতেন তিনি, রবীন্দ্রসঙ্গীত শিল্পী হিসাবেই পরিচিতি তাঁর। কিন্তু আজ তাঁর মৃত্যুর সংবাদ শুনে আমার সেদিনের বিটিভিতে গাওয়া তাঁর সেই গানটার কথাই মনে পড়ছে কেবল। কবেকার কথা সেটা? সন তারিখ মনে নাই- এরশাদের আমলের কথা সম্ভবত। রাধারমণ দত্তের লেখা এই গানটা নানা শিল্পী গেয়েছেন, পশ্চিমবঙ্গেও অনেক শিল্পীকে গাইতে শুনেছি। কিন্তু ঐ বিচ্ছেদটা অনুপ ভট্টাচার্যের কণ্ঠ আমাকে যেভাবে স্পর্শ করেছিল সেইভাবে আর কেউ করতে পারেননি। চমৎকার সুর করতেন অনুপ ভট্টাচার্য। খুব বেশী গান করেননি। যে কয়টা সুরই তিনি করেছেন খুবই উঁচু মানের গান হয়েছে। একতা গানের কথা আপানদের সকলেরই মনে থাকার কথা- বৈশাখী মেঘের কাছে জল চেয়ে তুমি কাঁদবে আমি চাইনি। রফিকুল আলম গেয়েছিলেন গানটা। কি অসাধারণ সুর! কি মিষ্টি! অনুপ ভট্টাচার্য চলে গেলেন আজ। এই মাপের শিল্পী আমাদের খুব বেশী ছিল না, আর হয়তো হবেও না। যুদ্ধে গিয়েছেন, গান করেছেন স্বাধীন বাংলা বেতারে। অত্যন্ত সাদাসিধা জীবন যাপন করতেন। আহা, এই ক্ষতি কি আমাদের আর পূরণ হবে? হবে না।
একটা বিজ্ঞাপন নিয়ে একটু অস্বস্তি হচ্ছে। বিজ্ঞাপনের মুল মডেল হচ্ছেন জয়া আহসান। আসলে বিজ্ঞাপনটা অতোটা নয়, বিজ্ঞাপনে জয়া আহসান যেভাবে 'চাষি' শব্দটি উচ্চারণ করেছেন আমার অস্বস্তি সেটা নিয়ে। একটি বড় কোম্পানির চিনিগুড়া চালের বিজ্ঞাপনটা এখন নিয়মিত দেখাচ্ছে দিশী চ্যানেলগুলিতে খবর বা টক শো বা অন্যান্য অনুষ্ঠানের মাঝে, টেলিভিশনগুলির গুরুত্বপূর্ণ সময়গুলিতে। আমি দেখছি কদিন ধরে একাত্তর টিভিতে। চালের নাম চাষি চিনিগুড়া চাল। জয়া আহসান চাষি শব্দটা যেভাবে উচ্চারণ করছেন সেটা শোনায় অনেকটা 'শাশি' বা সেরকম। না, পুরো শাশি না, কাছাকাছি। আমার জানামতে চাষিতে বা অন্য যে কোন বাংলা শব্দে চ সবসময়ই উচ্চারিত হয় চ হিসাবেই। চায়ের চ বা চতুর বা চঞ্চলের চ যেরকম সেরকম। বিদেশী কিছু কিছু শব্দ আছে যেখানে এই চ ধ্বনিটার উচ্চারণ নিয়ে নানা কায়দা আছে। যেমন ফরাসীরা যেভাবে চকোলেট উচ্চারণ করেন সেখানে চ ধ্বনি থাকে না বললেই চলে। অন্নদাশঙ্কর রায় ফরাসীদের চকোলেট উচ্চারণ লিখেছেন 'শকোলা'। গাড়ীর চেসিস যেটাকে আমরা বলি সেটার শুদ্ধ উচ্চারণ নাকি সেশিস বা শেসে বা সেরকম কি একটা। কিন্তু বাংলায় তো চ ধ্বনিটা একদম স্বতন্ত্র এবং বেশ গুরুত্বপূর্ণ। চ ধ্বনি দিয়ে বাংলায় অনেক শব্দ আছে। চ দিয়ে বাংলায় গালি আছে বেশ গুরুত্বপূর্ণ কয়েকটা, এই সব কয়টার লক্ষ্যবস্তু হচ্ছে নারীকে অবমাননা করা। চ দিয়ে বাংলা সব শব্দেরই চ উচ্চারিত হয় চায়ের চএর মত। জয়া আহসানের উচ্চারণে চ ঠিক চয়ের মত হচ্ছে না। না, একদম শএর মতোও না বা ছ এর মতোও না, কিন্তু চ হচ্ছে না। যতবার বিজ্ঞাপনটা দেখি, অস্বস্তি হয়। এটা কিরকম উচ্চারণ! বেশী কিছু বলতেও পারি না। জয়া আহসান খুবই লোকপ্রিয় একজন মানুষ। শুধু অভিনয়শিল্পী হিসাবেই নন, মানুষ হিসাবেও তিনি খুবই জনপ্রিয়। সংগত কারণেই জনপ্রিয়- কিছু এক্টিভিজম তিনি করেন যেটার জন্যে তাঁকে শ্রদ্ধা করতে হয়। লঙ্গদুর আদিবাসীদের বাড়িঘরে যেবার আগুন দেওয়া হয়েছিল, সেবার তিনি আদিবাসীদের পক্ষে তার অবস্থান জানাতে দ্বিধা করেননি। আমাদের কুঙ্গ থাঙ যে তাঁকে খুবই পছন্দ করেন সে তো জগত জানে আরকি। (কুঙ্গ যদি বলে বসেন যে জয়া আহসান যেটা উচ্চারণ করবেন সেটাই শুদ্ধ তাইলে কি অবাক হবেন?) জয়া আহসান বড় শিল্পী বলেই অস্বস্তিটা হয়। হেঁজিপেঁজি কেউ হলে হয়তো লক্ষ্যই করতাম না। যারা বিজ্ঞাপনটা বানিয়েছেন, তারা হয়তো দেখতে পারেন। আপনারাও শুনে দেখতে পারেন- চাষি চিনিগুড়া চালের বিজ্ঞাপনে চাষি শব্দের উচ্চারণটা কি স্পষ্ট ও শুদ্ধ? অথবা কে জানে হয়তো আমারই শুনতে ভুল হয়। এইখানে বলে রাখি, পোলাওয়ের চাল হিসাবে চিনিগুড়ার চেয়ে কালিজিরা চালই আমার অধিক পছন্দ। অনেকে লং গ্রেইন পছন্দ করেন- বাসমতী ইত্যাদি। লং গ্রেইনও ঠিক আছে, সুস্বাদু। কিন্তু ঐসব লম্বা আকৃতির চাল দিয়ে পোলাও রান্না করলে আমার কাছে সেটা ঠিক দিশী খাবার মনে হয় না। কালিজিরার সুবাসটা এবং স্বাদটা দুইটাই আমার কাছে সেরা মনে হয়। তবে পোলাও তো পোলাওই, কালিজিরা হক বা চিনিগুড়া, দুইটার যে কোনটা হলেই হয়। অনেকে তো চিনিগুড়া আর কালিজিরার মধ্যে পার্থক্যই করতে পারবেন না। তবে চাষি উচ্চারণে চ হওয়া চাই স্পষ্ট, চা বা চীনে বা চিনিতে যেরকম- চাবুকের মতো চ। 
যদি নির্বাসন দাও, আমি ওষ্ঠে অঙ্গুরি ছোঁয়াবো আমি বিষপান করে মরে যাবো! বিষন্ন আলোয় এই বাংলাদেশ নদীর শিয়রে ঝুঁকে পড়া মেঘ প্রান্তরে দিগন্ত নিনির্মেষ- এ আমারই সাড়ে তিন হাত ভূমি যদি নির্বাসন দাও, আমি ওষ্ঠে অঙ্গুরি ছোঁয়াবো আমি বিষপান করে মরে যাবো।
বেগম খালেদা জিয়ার প্রতি আমার রাজনৈতিক বিরাগ আছে। বিরাগ একটু কম বলা হয়েছে, ব্যক্তিগত অনুভূতিটা বিরাগের চেয়েও একটু বেশী। সেগুলির কারণও আছে। সেগুলি আলোচনা করার জন্যে এই পোস্ট নয়। এই পোস্টটা হচ্ছে বেগম খালেদা জিয়ার অসুস্থতায় আমার নিজের ব্যক্তিগত উদ্বেগ ও উৎকণ্ঠা জানানো। তিনি হাসপাতালে আছেন সপ্তাহ পার হয়ে গেছে। এর আগে তিনি কোভিডে আক্রান্ত হয়েছিলেন এবং তার জন্যে বাসায় থেকেই চিকিৎসা নিচ্ছিলেন। হাসপাতালে তিনি ঠিক কিরকম অসুস্থতা নিয়ে ভর্তি হয়েছেন সেটা আমরা জানিনা। তিনি যখন হাসপাতালে এলেন, আমরা জেনেছি যে কয়েকটা টেস্ট করাবেন তিনি, সেইজন্যে এভারকেয়ার হাসপাতলের একটা কেবিনে আছেন। এক সপ্তাহ এর বেশী কোন তথ্য আমরা জানিনা, গত দুইদিন ধরে তিনি আছেন করোনারি কেয়ার ইউনিটে। খবরের জেনেছি যে তাঁর একটু শ্বাসকষ্ট হচ্ছিল বলে তাঁকে করোনারি কেয়ার ইউনিটে স্থানান্তর করা হয়েছে। করোনারি কেয়ার ইউনিটে আমিও ছিলাম কয়েকদিন। হৃদরোগ বিষয়ক জটিলতা হলে সেখানে রাখা হয়। বেগম খালেদা জিয়ার চিকিৎসার জন্যে যে বোর্ড হয়েছে তাঁর নেতৃত্ব দিচ্ছেন যিনি, শাহাবুদ্দিন তালুকদার, তিনি এভারকেয়ার হাসপাতালের শীর্ষ হৃদরোগ চিকিৎসক (সার্জন সম্ভবত)। বেগম জিয়া সেখানে আছেন। ঐ ইউনিটে দর্শনার্থীদেরকে প্রবেশাধিকার খুবই শক্তভাবে নিয়ন্ত্রিত। চোট করে প্রেসের লোকজন তাঁর স্বাস্থ্যের অবস্থার খবর নিতে পারবেন না, যদি না ডাক্তাররা প্রেসের কাছে তথ্য প্রকাশ করেন। একাত্তর টিভিতে দেখলাম, ডাক্তাররা নাকি বলেছেন যে বিএনপির দলীয় সিদ্ধান্তের কারণে ওরা বেগম খালেদা জিয়ার স্বাস্থ্য ও চিকিৎসা বিষয়ক বিস্তারিত তথ্য জানাতে পারবেন না। এইটা আমাকে একটু অস্বস্তির মধ্যে ফেলে দিয়েছে। বেগম খালেদা জিয়া আমাদের দেশের একজন গুরুত্বপূর্ণ রাজনৈতিক নেতা। আমি তাঁকে পছন্দ করি বা না করি তাতে কিছু যায় আসে না, তিনি আমাদের সবচেয়ে গুরুত্বপূর্ণ দুইজন রাজনৈতিক নেতার একজন। তাঁর বয়েসও হয়েছে। তাঁর স্বাস্থ্যের অবনতি হলে আমরা উদ্বিগ্ন না হয়ে পারি না। সেই কারণে আমি মনে করি যে বেগম জিয়ার স্বাস্থ্যের বর্তমান হাল, তাঁর কি হয়েছে, ডাক্তাররা কি চিকিৎসা দিচ্ছেন এইসব সব তথ্য জানার অধিকার আমাদের দেশের সকল নাগরিকেরই আছে। আমি দাবী করছি যে বেগম খালেদা জিয়ার স্বাস্থ্য ও চিকিৎসা সংক্রান্ত তথ্যগুলি আমাদের সবাইকে যেন নিয়মিত বুলেটিন আকারে জানানো হয়। আরেকটা বক্তব্য আছে। এভারকেয়ার হাসপাতাল একটি অতি উত্তম হাসপাতাল। ওরা আমাকে অন্তত তিনবার গুরুতর স্বাস্থ্য সমস্যা থেকে বের করে এনেছে। হার্ট এটাক ও মস্তিষ্কে রক্তক্ষরণের ক্ষেত্রে বলতে পারি যে সেই দুইবার তো ওরা আমাকে মৃত্যুর হাত থেকে রক্ষা করেছে। আমি মনে করি যে বেগম খালেদা জিয়া যে চিকিৎসা সেবা পাচ্ছেন সেটা দেশের সেরা সুবিধাটাই পাচ্ছেন। কিন্তু তারপরও আমি মনে করি যে তাঁর চিকিৎসার এই ব্যাপারটিতে সরকারের হস্তক্ষেপ করা উচিৎ। হস্তক্ষেপ- সাহায্য বা সহায়তা নয়। সরকারের নিশ্চিত করা উচিৎ যে দেশের শীর্ষস্থানীয় চিকিৎসকরা যেন তাঁর চিকিৎসায় কোন না কোনোভাবে সংশ্লিষ্ট থাকেন। চিকিৎসা বিজ্ঞানের যে কোন শাখায় দেশের শীর্ষস্থানীয় বিশেষজ্ঞ যারা আছেন তাঁদের সেবাটা যেন বেগম খালেদা জিয়ার জন্যে এভেইলেবল থাকে সেটা নিশ্চিত করা দরকার। আর সেরকম প্রয়োজন হলে তাঁকে যেন চট করে বিদেশের কোন উন্নততর হাসপাতালে স্থানান্তর করা যায় সেটার ব্যাবস্থা করাও সরকারের দায়িত্ব। সেইজন্যেই বলছি, সরকারের হস্তক্ষেপ প্রয়োজন, কেবল বিএনপির নেতাদের হাতে তাঁর চিকিৎসার দায়িত্ব ছেড়ে না দিয়ে দায়িত্বটা দেশের শীর্ষস্থানীয় চিকিৎসকদের হাতে তুলে দেওয়া দরকার। সরকারকেই দায়িত্ব নিতে হবে। কেননা সরকারের যে সামর্থ্য আছে বিএনপি বা অন্য কোন রাজনৈতিক দলের তো আর সেটা নাই। বেগম জিয়ার জন্যে শুভকামনা রইল। তিনি যেন তাড়াতাড়ি সুস্থ হয়ে হাসপাতাল থেকে ফিরে আসেন। বেগম খালেদা জিয়া, আমি আপনার বিরোধ করতে চাই, আপনার নিন্দা করতে চাই, আপনার বিরুদ্ধে লড়তে চাই- প্লিজ আপনি সুস্থ হয়ে ফিরে আসুন। আর দাবী করছি সরকার যেন তাঁর চিকিৎসার দায়িত্ব গ্রহণ করে। এমনিতেই দায়সারা দায়িত্ব গ্রহণ করা নয়- সিরিয়াস ও আন্তরিক দায়িত্ব গ্রহণ। আর ম্যাডামের স্বাস্থ্য ও চিকিৎসা সংক্রান্ত সকল তথ্য চাই- বিস্তারিত। 
- আলোটা তো উল্টাদিকে, ও কাউয়া একটু ঘুরে বস তো ভাই - না রে ভাই, এখন ঘুরতে টুরতে পারব না, ফটো তুললে এমনেই তোলেন - কেন, কি হইছে? - আমি এখন কিঞ্চিৎ চিন্তিত উদাসীন মুডে আছি - কেন ভাই, কেন উদাসীন? কেন চিন্তিত? - ঐ যে দেখেন না, ঐ গ্রুপের একদল পত্রকার ঘোষণা আকারে কি জানাচ্ছে - কি জানাচ্ছে? - জানাচ্ছে যে এমডির সাথে কাম করে করে ওরা সবাই নাকি গর্ববান হয়ে আছে - এই কথার মানে কি? - মানে ফানে তো আমিও বুঝতেছি না, তবে সোবাহান না বলে যাবেন না এই কাউয়া যে কি বলে বুঝতে পারছি না। ছবি কেমন হয়েছে সেটা বলেন।
এই বছর কি ঢাকা শহরে বুগেনভিলিয়া ফুলটির ফলন গুনগত ও পরিমানগতভাবে একটু ভাল হয়েছে? নাকি আমারই দৃষ্টি পরিবর্তন হয়েছে? বুগেনভিলিয়ার এইরকম উজ্জ্বল এবং অপরিমেয় এবং রঙের দিক দিয়ে এতো বৈচিত্র্যময় উপস্থিতি ঢাকায় আমি এর আগে কখনো দেখিনি। আপনারা কি লক্ষ্য করেছেন? আরেকটা কথা। এই ফুলটার নাম নাকি রবীন্দ্রনাথ ঠাকুর বাগানবিলাস রেখেছিলেন? এই তথ্যটা কি সত্যি? যদি সত্যি হয় তাইলে গুরুর দেওয়া নামেই এরপর থেকে ওদেরকে আহ্বান বা উল্লেখ করব। বাগানবিলাস নামটা খুব অভিনব বা রোম্যান্টিক বা কাব্যিক মনে হচ্ছে না- তবুও গুরুপ্রদত্ত নামই যদি হয়, তাইলে এই নামটাও মেনে নিব।
কেবলই রোদের প্রান্তে যেতাম চলে, এড়াতে চেয়েছি সূর্য সূর্য তবু স্পর্শ করে ফেলে, উষ্ণতায়, আলোতে- অনেকদিন লুকিয়েছি চাঁদের আলোতে- চাই না, তীব্র নিদাখ রৌদ্র একদিন চন্দ্রিকা হেসে বলেন, পালাবি কোথায়, এই যে, যেটি নরম আরাম ভেবেছিস পূর্ণিমায়, সেও তারও আলো আমি আর পালাতে চাই না- তীব্র দাবদাহ, 'পিঠ ফাটা রোদে সেঁকে চামড়া' যাইই হোক, আলো চাই উজ্জ্বল প্রখর আলো, আমি আর রোদের প্রান্তে যাব না উজ্জ্বল রোদের নিচে, পুরে পুরে বিবর্ণ হতে হতে নেশা নেশা ঝিম ঝিম ঘুরে ঘুরে মানুষ দেখব, মানুষের হাত আঁকড়ে ধরে হেঁটে যাবো বৃষ্টির দিকে- রোদের মধ্যে থাকবো তবু, রোদের প্রান্তে ছায়ায় আর নয়
ছবিতে যে ভদ্রলোককে দেখছেন, ওঁর নাম সলি জাহাঙ্গীর সোরাবজি। সলি সোরাবজি নামেই পরিচিত ছিলেন বিশ্বজুড়ে। কোভিডে আক্রান্ত হয়ে আজ তিনি শেষ নিঃশ্বাস ত্যাগ করেছেন। মৃত্যুকালে তাঁর বয়স হয়েছিল ৯১ বছর। ভারতের সুপ্রিম কোর্টের একজন সিনিয়র এডভোকেট ছিলেন। আইন সম্পর্কিত অসাধারণ জ্ঞান আর মানুষের অধিকার রক্ষায় অবিচল দৃঢ়তার জন্যে উপমহাদেশে এবং উপমহাদেশের বাইরে সর্বত্র আইনজীবী মহলে সর্বজন শ্রদ্ধেয় ছিলেন। আইন পেশায় আমার সিনিয়ার ডঃ কামাল হোসেনের সাথে সোরাবজির চমৎকার একতা সম্পর্ক ছিল। পেশাগত সম্পর্কের বাইরেও পরস্পরের প্রতি শ্রদ্ধা ভালোবাসা এই দুজনকে ঘনিষ্ঠ বন্ধুত্বে আবদ্ধ করেছিল। ভারতের তিনজন আইনজীবী সম্পর্কে আমার সিনিয়ারের কাছে আমি সশ্রদ্ধ প্রশংসা শুনেছি- সলি সোরাবজি, ফলি নারিমন আর নানাভয় পালকিওয়ালা। পালকিওয়ালা ওদের মধ্যে বয়োজ্যেষ্ঠ ছিলেন, তিনি গত হয়েছেন এই শতকের শুরুর দিকে। ফলি নারিমন আর সলি সোরাবজি সমসাময়িক ছিলেন। নারিমন এখনো কাজ করছেন। সলি সোরাবজি আর আমার সিনিয়ারের মধ্যে অনেক বিষয়ে মিল ছিল। বাংলাদেশে দুর্নীতির আধিক্যের কারণে আমরা ট্রান্সপারেন্সি ইন্টারন্যাশনালএর নাম খুব জানি। ট্রান্সপারেন্সি ইন্টারন্যাশনালের সাথে ডঃ কামাল হোসেন এবং সলি সোরাবজি দুইজনই সংশ্লিষ্ট ছিলেন। সোরাবজি ট্রান্সপারেন্সি ইন্টারন্যাশনালের প্রেসিডেন্টও ছিলেন। জাতিসংঘের হয়ে স্পেশাল রিপোর্টিয়ের হিসাবে এবং অন্যান্য নানারকম কাজ করেছেন দুইজনই। ইন্টারন্যাশনাল আরবিট্রেশন জগতে দুইজনই ছিলেন সর্বজন শ্রদ্ধেয়। দুইজনই গণতন্ত্র, মানুষের লিবার্টি, বাক ও চিন্তার স্বাধীনতা এইসবকে খুবই গুরুত্ব দিতেন এবং মানুষের অধিকারের জন্যে পেশাগত ক্ষেত্রে লড়েছেন সাধ্যমত। আপনারা গুগল করলেই পাবেন, শ্রীমতী ইন্দিরা গান্ধী যখন ইমারজেন্সি ঘোষণা করে মানুষের বাক ও মতপ্রকাশের স্বাধীনতা সীমিত করার চেষ্টা করেন, সোরাবজি তার বিপক্ষে ছিলেন। সেসময় ভারতের বিচার বিভাগের কাছে ওঁদের প্রত্যাশা ছিল যে বিচার বিভাগ হয়তো মানুষের অধিকার রক্ষায় এগিয়ে আসবে। সেটা হয়নি। এই প্রসঙ্গে সলি সোরাবজি একবার একটা বক্তৃতায় বলেছিলেন, যেদিন দেখেছি আমাদের বিচার বিভাগ জরুরী অবস্থার কাছে নতজানু হয়েছে সেদিন আমি কেঁদেছিলাম। সলি সোরাবজির রাজনৈতিক মতাদর্শ মোটাদাগে দক্ষিন দিকেই ছিল- কিন্তু মানুষের অধিকার ও গণতন্ত্রের পক্ষের লোক ছিলেন। জ্যাজ ছিল ওঁর পছন্দের সঙ্গীত বিনোদন। চমৎকার সেন্স অব হিউমার ছিল। অফুরন্ত প্রাণশক্তি- সেই প্রাণশক্তি নাকি ওঁর দৃষ্টিতেও দৃশ্যমান ছিল। পেশাগতভাবে যে অত্যন্ত সফল ছিলেন সে তো বলাই বাহুল্য। আমার ইচ্ছে ছিল, যদি সুযোগ হয় তাইলে এই অসাধারণ মানুষটির সাথে একবার স্বাক্ষাত করবো অথবা কোন উপলক্ষ্যে ওঁর বক্তৃতা শুনব। চমৎকার বলতেন তিনি- টেলিভিশনে শুনেছি। অমর তো তিনি থাকবেন তাঁর কর্মের জন্যে, কিন্তু এর মধ্যেই যে দেহ রাখবেন এই কথাটা কখনো মনে আসেনি। বিদায় স্যার। বিদায় সলি। বিদায় সলি জাহাঙ্গীর সোরাবজি। 
ফিরোজ আমাদের ভাইবোনদের প্রায় সকলেরই বন্ধু- একরকম বলতে পারেন আমার ছোট ভাইই ফিরোজ। আমাদের বিপদে আপদে সবসময়ই ফিরোজ কোন না কোনোভাবে পাশে থেকেছে। ওর মায়ের মৃত্যু হয়েছে এক সপ্তাহ হয়ে গেল, আজ ফেসবুকে ঢুকতেই এই খবরটা জেনেছি। মাতৃবিয়োগের ব্যাথা আমি জানি। আমাদের মা যখন শেষ নিঃশ্বাস ত্যাগ করলেন, ফিরোজও তখন আমাদের পাশে ছিল। মা যখন চলে যান তার কোন সান্ত্বনা হয়না।
বেগম খালেদা জিয়ার রোগমুক্তি কামনা করে বিশেষ দুয়া মাহফিল ও ইফতারে আমন্ত্রণ জানিয়ে এসএমএস পাঠিয়েছেন কয়েকজন বিজ্ঞ বন্ধু। আমি এমনিতেই যেতাম না- দোয়া মাহফিলে আমার কি কাজ! কিন্তু ইফতারের ব্যাপারটা ভিন্ন- ইফতারের সাথে রোজার সংযোগ তো আছেই- তবুও খাবার হচ্ছে একটা সেক্যুলার ব্যাপার। সুস্বাদু খাবারের আমন্ত্রণ উপেক্ষা করা হচ্ছে একটা অগণতান্ত্রিক স্বৈরাচারী স্বেচ্ছাচারী কুরুচিপূর্ণ কাজ। কিন্তু ভাই ও বন্ধুগণ, সময়টা একটু ভিন্ন। অনুরোধ করবো কর্মসূচীটা বাতিল বা পরিবর্তন করা যায় কিনা সেটা একটু ভেবে দেখেন। দেখেন, বিএনপিপন্থি আইনজীবী তো সুপ্রিম কোর্ট বারে সংখ্যায় নেহায়েত কম না। সাথে জামাতিগুলিও যাবে। এতোগুলি লোক একত্রিত হবেন এইরকম একটা মহাসংক্রমণশীল সময়ে? দোয়া মাহফিল করবেন, সেটা তো খুব সংক্ষিপ্ত হবে না। লম্বা মুনাজাত হবে। এতগুলি উকিল গায়ে গা লাগিয়ে বসবেন। দোয়া হয়তো মাস্ক পরেই করবেন কিন্তু এইসব মাহফিলে পরস্পরের মধ্যে দূরত্ব রাখা যায়না। আর ইফতার তো আর কেউ চাইলেও মাস্ক পরে খেতে পারবেন না। নতুন ভ্যারিয়েন্ট ভাইরাসটা নাকি আবার বায়ুতেও বিচরণ করে। রাজনৈতিক বিরোধ মত পার্থক্য সেগুলি তো আছেই। কিন্তু বেগম খালেদা জিয়া দ্রুত সুস্থ্য হয়ে ঘরে ফিরে আসুন এটা আমরা সকলেই কামনা করি। বেগম খালেদা জিয়ার জন্যে অনেকে একত্রে হয় একসঙ্গে দোয়া করতে চান, সে তো ভাল কথা। সেটা তো অনলাইনে ভারচুয়ালিও করা যায়। আমি এইরকম মুনাজাত দেখেছিও। অথবা অন্য কোনোভাবে করা যায় কিনা সেটাও জিজ্ঞাসা করতে পারেন মৌলানা সাহেবদের কাছে- উনারাও নিশ্চয়ই একটা বিধান দিতে পারবেন। জমায়েতটা কি এড়ানো যায়না? একটু ভেবে দেখবেন দয়া করে। সুপ্রিম কোর্ট বারের বেশ কয়েকজন সদস্যকে আমরা হারিয়েছি করোনার কাছে। ওদের সকলেই খুব বেশী বয়স্ক ছিলেন না। ভয় লাগে। আর সচেতনতার উদাহরণ যদি আমাদের বিজ্ঞ বন্ধুরাই না দেখান তাইলে আর কে দেখাবে? ভেবে দেখুন, বিকল্প কিছু করা যায় কিনা। বেগম খালেদা জিয়ার জন্যে শুভ কামনা রইল- দ্রুত সুস্থ হয়ে উঠুন তিনি।