রবীন্দ্রনাথ ঠাকুর ও ফেনীর মুচমুচে পরোটা শামীম আহমেদ রবীন্দ্রনাথ ঠাকুর আমার প্রিয় গীতিকার ও সুরকার। রবীন্দ্রসঙ্গীত শুনলে অন্তরের মধ্যে যে একটা অদ্ভুত তরঙ্গের সৃষ্টি হয়, আর কোন গান শুনলেই তা হয় না। রবীন্দ্রসঙ্গীত মূলত শোনা শুরু করি আমার মেজো খালার বাসায়। মেজো খালু ছিলেন ফেনীতে বিএনপির এমপি। তার এক ছেলে ক্যাডেট কলেজে পড়ত, আরেক ছেলে মেরিন একাডেমিতে। খালার বাসার সবকিছু নিয়মতান্ত্রিক, মোটামুটি একটা আরামদায়ক জেলখানার মতো। সকাল ৬টা, সাড়ে ৬টার মধ্যে সেখানে রবীন্দ্রসঙ্গীত শুনে ঘুম থেকে উঠতে হইতো। ঘুম থেকে উঠলে বিরক্ত লাগলেও বাকি সব কিছুই ছিল কবিতার মতো সুন্দর। ঠান্ডা ঠান্ডা ভোর, ঠাকুরের গান, মুচমুচে পরোটার সাথে ভাজি তরকারি, চা, খালার আদর ইত্যাদি। যাক রবীন্দ্রনাথ ঠাকুরের প্রশংসা করতে গিয়ে খালার গল্প করে ফেললাম। তো সেই খালার বাসায় রবীন্দ্রসঙ্গীত শোনার কান তৈরী হয়। পরবর্তীতে রবীন্দ্রসঙ্গীতের প্রেমে পড়ি অর্ণব তার রবীন্দ্রসঙ্গীতের এলবাম বের করার পর। শাহানা বাজপেয়ীর এলবাম সেই ভালোবাসা আরও ঘনীভূত করে। আজকে একটা প্রিয় রবীন্দ্রসঙ্গীত শেয়ার করি আপনাদের সাথে। #শামীমআহমেদ ৯ মে ২০২১
আমার রোজা, সেহরি আর শয়তানের বাংলাদেশী “রামাদান”, “সুহর” এবং দৈনন্দিন হাঁটা-চলা শামীম আহমেদ আমি যে বিদেশে থাকি, অর্থাৎ ক্যানাডা, সেখানে রোজা যে অনেক লম্বা তা না। আজকে ইফতার ছিল সাড়ে ৮টার কাছাকাছি সময়ে। সেহরির শেষ সময় থাকে ৪টার একটু পরে। সেহরির শেষ সময় সম্পর্কে পরিষ্কার ধারণা নাই, কারণ আমি শেষ সময় পর্যন্ত জেগে থাকি না, বা ওই সময়ে সেহরি করতে উঠি না। আমার রোজা রাখা হয় গড়ে ২০-২১ ঘন্টা। আমি খাবার খাই মূলত রাত সাড়ে ৮টা থেকে রাত সাড়ে ১২টার মধ্যে। সাড়ে ৮টায় ইফতার করে সাড়ে ১২টার মধ্যে শেষ খাবার খাই। তারপর ১টা, ২টা, ৩টা যখনই ঘুমাতে যাই, পানি খেয়ে নিয়ত করে শুয়ে পড়ি। আজকে যেমন আমি সাড়ে ৮টায় ইফতার করার পর সেহরি (আমার কাছে সেহরি মানে হচ্ছে নিয়ত করার আগে শেষ খাবার) করলাম সাড়ে ১০টায়। অর্থাৎ আমার আগামীকালকের রোজা হবে ২২ ঘন্টার। তবে অদ্ভুত ব্যাপার এত দীর্ঘসময় রোজা রাখলেও অত খারাপ লাগে না। চারটি কারণ আছে সম্ভবত এর পেছনে। প্রথমত, ওয়র্ক ফ্রম হোম। গত এক বছর পুরোটা সময় নিজের পড়াশোনা, পড়ানো, গবেষণা, পার্ট-টাইম সব কাজ করছি বাসা থেকে। সুতরাং ইউনিভার্সিটি বা অফিসে যাওয়া-আসার যে ঝক্কি সেটা নেই। দ্বিতীয়ত, আবহাওয়া। তাপমাত্রা শূন্য থেকে দশ ডিগ্রি সেলসিয়াসের মধ্যে থাকে। তাই গরমে কাতর হবার বা তৃষ্ণার্ত হবার সুযোগ কম। তৃতীয়ত, আশকারা দেবার কেউ নাই। দেশে থাকলে আব্বা-আম্মা নানাভাবে আশকারা দিতেন। তারাই সব ইফতার-টিফতার বানাতেন। আমার কাজ হতো শুধু সন্ধ্যাবেলা মাঝে মাঝে আধা মাইল দূরে ড্রাইভ করে হালিম-জিলাপি-দইবড়া নিয়ে আসা। এছাড়া আর কোন কাজ করতে হতো না। আম্মা একটু পর পর খবর নিতেন খারাপ লাগতেছে কিনা। ইত্যাদি। এখানে আশকারা দেবার কেউ নাই, সুতরাং আদিখ্যেতা দেখানোর সুযোগও নাই। চতুর্থত, গত একবছরে শারীরিক ফিটনেস উল্লেখযোগ্যভাবে বৃদ্ধি পাওয়া। প্রায় ১৪ কেজি ওজন কমানোতে নিজেকে বেশ হালকা ফুলকা মনে হয়। এই রোজার মধ্যেও প্রতিদিন কমপক্ষে ১০ হাজার স্টেপ হেঁটেছি, প্রায় ৮-৯ কিলোমিটার। একদিনও বাদ দিইনি। এটি করে আসছি প্রায় একবছর হলো। ফলশ্রুতিতে ক্লান্ত হবার প্রবণতা কমেছে। তবে এতকিছুর পরেও আজকে বেশ ক্লান্ত লাগছিল বিকেল থেকে। সকাল থেকে ৩টা একঘন্টা করে মিটিং ছিল। এছাড়া ফাঁকে ফাঁকে আরও কিছু খুচরো ৫-১০ মিনিটের মিটিং। শেষ মিটিং করে যখন ৫টার দিকে একটু বিছানায় গা এলিয়ে দিলাম, কখন যে চোখ বুজে এসেছে, টেরই পাইনি। ৫টা ৫০ মিনিটে আবার ঘুম ভেঙে গেল। এত ক্লান্ত লাগছিল বলার মতো না। ওদিকে শয়তানও আরাম করে পা টিপছিল। মনে হচ্ছিল ঘুমিয়ে যাই, একবারে ইফতারের সময় উঠব। পরে নিজেকে বোঝালাম খারাপ সময়ে যুদ্ধ করাটাই সবচেয়ে জরুরী। হাত মুখ ধুয়ে বেরিয়ে পড়লাম হাঁটতে। আসার সময় এক গাদা বাজার করে ফিরলাম। ইফতার নিয়ে যখন খেতে বসলাম তখন ৮টা ২৫। ক্লান্তি চলে গেছে। সাথে সাথে এই রমজান মাসের ২৫ তম রোজাও, অথবা ২৬ তম; জানি না। ভালোবাসা। #শামীমআহমেদ ৮ মে ২০২১ 
গত একবছর প্রায় প্রতিদিন মাইনাস ২০ বা প্লাস ৩৫ ডিগ্রি সেলসিয়াস তাপমাত্রা যাই হোক না কেন, নিয়মিত গড়ে ৮-৯ কিলোমটার হেটেছি। করোনার জন্য যে বিধি-নিষেধ মানা দরকার, মেনেছি। যেখানে ৬ ফিটের মধ্যে অন্য মানুষ থাকবে জানি, সেখানে মাস্ক পড়েছি। গতবছর অগাস্টে ৩ মাসের ফিজিওথেরাপি নেবার শেষ দিন ফিজিওথেরাপিস্টের সাথে আলাপে বলছিলাম আমরা যদি কেউ কাউকে কখনও রাস্তায় দেখি, তাহলে কখনই চিনব না এই মাস্কের কারণে। আজকে বিকেলেও হাটার সময় ভাবছিলাম প্রায় ৭০ শতাংশ মানুষের মুখে মাস্ক। কে বিরক্ত, কে খুশী, কে চিন্তিত - বোঝা যায় না। তখই মনে হচ্ছিল আগামী বছর মে মাসে যদি বেচে থাকি, তাহলে একজন মানুষও মাস্ক পরে নাই, এমন একটা টরোন্টো শহরে হাটতে কেমন লাগবে? অসংখ্য মানুষের মুখের অভিব্যক্তি দেখে চমকে উঠব না তো? #শামীমআহমেদ ৭ মে ২০২১ (আমি মোটামুটি নিশ্চিত আগামী বছর এই সময়ে ক্যানাডার প্রায় সব মানুষের ভ্যাক্সিন নেয়া হয়ে যাবে। করোনার প্রাদুর্ভাব থাকবে না বললেই চলে - শা।আ।)
গাছ কাটা কর্মসূচি শামীম আহমেদ সোহরাওয়ার্দি উদ্যানে গাছ কাটার উদ্যোগ দেখে হতাশ লাগল। ঢাকা শহরে কয়টা জায়গা আছে যেখানে একটু ছায়ার মধ্যে হাঁটা যায়? এই ঐতিহাসিক জায়গায় কেন গাছ কেটে পার্কিং করতে হবে? কেন রেস্টুরেন্ট করতে হবে? পার্কে মানুষ হাঁটবে, ব্যায়াম করবে, বিশ্রাম নিবে – কারণ শারীরিক ও মানসিক স্বাস্থ্যের উন্নয়ন। ঢাকায় থাকতে দেখেছি ১ কিলোমিটার দূর থেকে গাড়ি নিয়ে কর্তা ব্যক্তিরা পার্কে হাঁটতে আসেন। তারপর হাঁটা শেষে ফুচকা, চটপটি, বাদাম ভাজা, চিকেন ফ্রাই, জুস-টুস খেয়ে আবার গাড়িতে বাড়ি ফেরেন। হাঁটার যে মূল উদ্দেশ্য ঘাম ঝরিয়ে অতিরিক্ত চর্বি গলানো, তার কতটা এইভাবে পার্কবাজি করে সম্পন্ন হয় সন্দেহ আছে। গুলশান পার্কে সকালে যারা হাঁটতে আসতেন তাদের হাঁটা শেষে খাওয়া-দাওয়ার বহর দেখে মনে হতো, না হাঁটতে এসে বরঞ্চ তারা যদি বাড়িতে ঘুমিয়ে থাকতেন, তাহলে তাদের শরীরে ক্যালোরি কম ঢুকত। একটা পার্কের ভেতর রেস্টুরেন্ট লাগবে কেন? এমনিতেও হাঁটা-চলার জায়গা না থাকাতে আমাদের দেশের মানুষের মূল বিনোদন রেস্টুরেন্টে খাওয়া। শারীরিক নানা জটিলতার শুরু এইসব রেস্টুরেন্টের খাবার থেকে। সোহরাওয়ার্দি উদ্যানে আরেকটা রেস্টুরেন্ট দিয়ে মানুষের শারীরিক ভালনারাবিলিটি বাড়ানোর এই আইডিয়া কার? বিদেশের পার্কগুলো ঝকঝকে তকতকে দেখি মূলত পার্কে খাবার কেনার কোন ব্যবস্থা নেই বলে। কোন ঝালমুড়িওয়ালা, বাদামওয়ালা পার্কের ভেতর খাবার বিক্রি করে না, কেউ এসব খায়ও না। বিশাল পার্কে যারা খায় তারা চাদর বিছিয়ে নিজেদের খাবার খেয়ে আবার ময়লা গুছিয়ে নিয়ে চলে যায়। সোহরাওয়ার্দি উদ্যানে এই রেস্টুরেন্ট ও পার্কিং এর ডিজাইন কারা এপ্রুভ করেছে সেটা খুঁজে বের করা দরকার। তাদের ওজন কত এবং কী কী কো-মরবিডিটিজ আছে তা সামাজিক যোগাযোগ মাধ্যমে প্রকাশ করা দরকার। তারা কে কত ঘুষ খেয়েছে এই ডিজাইন এপ্রুভ করতে সেটাও জানা দরকার। ছাত্রলীগের উচিৎ হবে বঙ্গবন্ধুর স্মৃতিবিজড়িত এই সোহরাওয়ার্দি উদ্যানে যাতে আর একটা গাছও না কাটা হয়, সেই ব্যাপারে উদ্যোগ নেয়া। বিএনপি-জামাত-হেফাজতের উচিৎ পরিবেশ রক্ষার্থে একটা আন্দোলন গড়ে তোলা যেখানে মানুষের সমর্থন থাকবে। যেহেতু ক্ষমতায় যাওয়ার কোন সুযোগ নাই অদূর ভবিষ্যতে, তাই জনসম্পৃক্ততার এই অনন্য সুযোগ তাদের নেয়া উচিৎ। #শামীমআহমেদ ৬ মে ২০২১
আজকে জাতীয় কানে ধরা দিবস। বড়লোকরা বলে জাতীয় cannes festival 🤣। ২০১৩ সালের এই দিনে আওয়ামী লীগ সরকার হেফাজতরে শাপলা চত্বরে এভাবে কানে ধরায় বসায় রাখছিল। এই যে এভাবে আওয়ামী লীগ যখন যাকে ইচ্ছা মাথায় তোলে, যখন ইচ্ছা আছাড় দেয়, যখন ইচ্ছা লেজে বা কানে ধরে, বড় ভালো লাগে।
চট্টগ্রামের মেয়র নির্বাচনে কে জিতল সেটা নিয়ে কোলকাতার কাউরে পোস্ট দিতে দেখছেন? হুমায়ূন আহমেদের মৃত্যুদিনে কোলকাতার কয়জনরে পোস্ট দিতে দেখছেন? রুদ্র মুহম্মদ শহীদুল্লাহ, শামসুর রাহমান বা আবুল হাসানের জন্মদিনে কোলকাতার কাউরে পোস্ট দিতে দেখছেন? বাংলাদেশের সাম্প্রতিক সময়ের জনপ্রিয় কবি, লেখকদের কাউরে নিয়ে কোলকাতায় ফেইসবুকে ঝড় উঠতে দেখছেন? কোন কারণ নাই। এমনি জিজ্ঞেস করলাম। আপনারা আবার আমি বুঝাই নাই, এমন কিছু আগ বাড়ায়ে বুইঝা পাকনামি কইরেন না।
কখনও বিশ্বাস করিনি তবু ভুলে বললেও চেঁচিয়ে উঠেছি চিৎকারে বিক্ষিপ্ত করেছি সব আকাশে মেঘ জমেছে, রাস্তায় ধুলোর ঝড়ে ভিজেছে অস্তিত্বের শেষটুকু ক্ষোভে ফেটে পড়েছি বিক্ষোভে প্রকম্পিত করেছি রাজপথ অভিমানে নীরব থেকেছি সরিয়ে দিয়েছি কপাল থেকে শাড়ির আঁচল... তবুও জানতাম আমি তুমিও জানতে একদিন ঠিক ঠিক চলে যাব... -- শামীম আহমেদ (তোমাকে ছুঁয়েছি তাই বিষণ্ণ হলাম)
মহান মে দিবসঃ মা বড় না মহারানী বড়? শামীম আহমেদ আমার এক বড় ভাই গত রাতে একটা স্ট্যাটাস দিয়েছেন ফেইসবুকে এমন, "যে পুরুষ তার স্ত্রীকে princess এর মত সম্মান করে মনে রাখবেন সে পুরুষ লালিতপালিত হয়েছে কোন একজন মহারানীর হাতে।" এই লেখাটি উনার আগে আরও ২ কোটি মানুষ লিখেছে। লিখেই যাচ্ছে। কোন স্ত্রী স্বামীর আচার-আচরণে সন্তুষ্ট না হলে যে কয়টি প্রবাদ-প্রবচন-কথন ব্যবহার করে স্বামীর আচরণ কেমন হওয়া উচিৎ এবং এর পেছনে স্বামীর মায়ের ভূমিকা কী হওয়া উচিৎ সেটা ব্যাখ্যা করার জন্য - এটি অন্যতম। তবে এই উদাহরণটি বহু মাত্রায় ভুল। যেমন এই উদাহরণটি একটি Colonial চিন্তার বহিঃপ্রকাশ। ইতিহাসে আমরা এমন কোন (প্রায়) মহারানী পাই না, যার ভূমিকা গর্ব করার মতো। মহারানীদের ইতিহাস দেখলে বরঞ্চ দেখা যাবে ভয়াবহ কষ্টের রোদন, রক্তের বন্যার চিত্র। মূলত নিযার্তন আর শোষণ করার বা করতে সাহায্য করার ইতিহাস তাদের। হেরেম খানার ব্যবস্থাপনা, রক্ষিতা নিয়ন্ত্রণ করা, স্বামী আর পুত্রদের লাম্পট্যের দাগ লুকানো ছিল "বেশীরভাগ" মহারানীর জীবনের গল্প। তাদের কয়জন সন্তানকে নিজ দায়িত্বে বড় করার সুযোগ পাইছেন, সেটা প্রশ্নবিদ্ধ। তারা কয়জন রাজার সাথে নিয়মিত দেখা করার সুযোগ পাইছেন, সেটাও খুঁজে বের করা দুষ্কর। সুতরাং কোন মহারানী যদি মহানও হইতেন, তবুও তার পক্ষে অসম্ভব ভালো দীক্ষায় তার পুত্রকে একজন যোগ্য স্বামী হিসেবে গড়ে তোলা সম্ভব হইতো, এমনটা ভাবার কোন কারণ নাই। কোন স্বামী যদি ভালো না হন, মন্দ হন, তবে সেটার দায় তার। তার বেড়ে ওঠায় তার পরিবার, শিক্ষার ভূমিকা অবশ্যই আছে, কিন্তু সমাজের ভালো কোনটা, মন্দ কোনটা - সেটা বেছে নেবার মতো বুদ্ধিবৃত্তি দিয়েই আল্লাহ্‌ দুনিয়ার বেশীরভাগ মানুষকে পৃথিবীতে পাঠান। এমন অনেক স্বামী থাকতে পারে, যে জঘন্য প্রকৃতির, কিন্তু তার মা মাটির মানুষ। তার বাবা ফেরেশতার মতো। কিন্তু সে বাবা-মার থেকে শিক্ষা নেয় নাই, নিছে ভুল জায়গা থেকে। আবার এমন অনেক স্বামী থাকতে পারে, যে মাটিতে ফেরেশতার নিদর্শনস্বরূপ, কিন্তু তার মা-বাবা ছিল দুনিয়ার সবচেয়ে অনাদর্শ, মন্দ বাবা-মা। কিন্তু তিনি তাদের কুসঙ্গ বর্জন করে চারপাশ থেকে ভালো জিনিসগুলো নিজের জীবনে নিছেন। ঠিক একইভাবে একজন স্ত্রী ভালো হলে, তার সব কৃতিত্ব তার বাবা-মার নয়। একইভাবে একজন স্ত্রী মন্দ হলে, তার সব দোষও তার বাবা-মার নয়। নিজের বুদ্ধিবৃত্তি খাটিয়ে আমরা কে কী হব, সেটা আমরাই ঠিক করি। সেখানে বাবা-মার ভূমিকা অবশ্যই থাকে, কিন্তু দুই-তিনটা জেনারেশন গ্যাপ পার করে তাদের শিক্ষার চাইতে প্লেবয়, বে-ওয়াচ, স্টার প্লাস বা জি বাংলার শিক্ষাই যখন আমাদের ধমনীতে বেশী প্রবাহিত হয়, সেখানে বাবা-মা-কে টানাটানি করার খুব বেশী যুক্তি দেখি না। একজন মানুষকে তিরষ্কার করতে হলে বা বাহবা দিতে হলে তার দোষ বা তার গুণের জন্যই সেটি করুন। দয়া করে মহারানীর দ্বারস্থ হবেন না। আপনারা কি খেয়াল করছেন মহারানীর উদাহরণ দিয়ে মূলত আপনারা আবার একজন নারীকেই আপনার স্বামীর "ব্যর্থতার" জন্য দায়ী করতেছেন? আপনারা এই ভুল উদাহরণ দিয়ে মূলত রানী-মহারানীদের প্রশ্রয় দেয়া হাজার বছরের দাসপ্রথার প্রতিই মোহ দেখাচ্ছেন। আমাদের মা-ই ভাল। আমাদের মায়েরা মহারানী ছিলেন না। তারা মা-ই ছিলেন। মে দিবসে সকল মাকে শ্রদ্ধা জানাই। মায়ের চাইতে বড় ও পরিশ্রমী শ্রমিক আমি কখনও দেখি নাই। সবার জন্য ভালোবাসা। #শামীমআহমেদ ১ মে ২০২১
হাতে গোণা ১০/১৩ জন মানুষ আছে যাদের সাথে শুধু আড্ডা দেয়ার জন্য হইলেও দেশে যাইতে মন চায়। তুই তাদের একজন।
নৈতিকতা এবং মৃত্যু দুটো ভিন্ন জিনিস। দুটোকে এক করে দেখার কোন সুযোগ আছে বলে মনে করি না। নৈতিকতার সংজ্ঞা একেকজনের কাছে একেকরকম। এই সংজ্ঞাগুলো নির্ধারিত হয়েছে মূলত ধর্ম, সমাজ, পরিবার, রাষ্ট্র, সংবিধান এবং আইনের সীমারেখার উপর ভিত্তি করে। একজনের কাছে মদ খাওয়া হচ্ছে সপ্তাহ শেষে সবচেয়ে আনন্দের বিষয়, আরেকজনের কাছে পরকালে অনন্ত আগুনে পুড়বার প্রলোভন। একজনের কাছে বিয়ের আগে নানা সম্পর্কে জড়ানোর অর্থ হচ্ছে বিয়েটা হয় যাতে সবচেয়ে যোগ্য মানুষের সাথে সেটা নিশ্চিত করা, অন্যজনের কাছে সেটা চরম নীতিবিরোধী কাজ, অন্যায়। কোথাও যেটা ঘুষ, মানুষকে বঞ্চনার অস্ত্র; সেটাই আবার পৃথিবীর আরেক প্রান্তে এসে স্পিড মানি নাম নিয়ে বৈধতা পেয়ে যায়। পৃথিবীর একপ্রান্তে বাবা-মা, সন্তান, পরিজনকে নিয়ে মিলে-মিশে থাকা যেখানে বিবেকবানের কাজ, অন্যখানে সেটাই কারও ব্যক্তিগত জীবনযাপনে হুট করে ঢুকে পড়াবার মতোই অনাকাঙ্ক্ষিত বিষয়। আমাদের বেড়ে ওঠায়, শিক্ষায়, সংস্কৃতিতে এই যে নৈতিকতার নানা বেড়াজাল, নানা সীমারেখা তা এক জায়গায় শক্ত লোহার টুকরোর মতো দৃঢ়, তো অন্য আরেক জায়গায় খড়ের কুটোর মতো ঠুনকো। আমার কাছে নৈতিকতা হচ্ছে অন্যের ক্ষতি না করে নিজের বিবেকের কাছে পরিষ্কার থাকা। মাত্র ১৬ বছরের একজন মানুষের বিত্ত-বৈভবের জন্য নীতি-নৈতিকতাকে বিসর্জন দেয়া যেমন মেনে নেয়া কঠিন, তেমনই ৪২ বছরের একজন বিবাহিত মানুষের ১৬ বছরের একজন মানুষের সাথে স্বার্থের সম্পর্কে জড়ানোর (অ)নৈতিক ভিত্তিটাও সমাজে নড়বড়ে ঠেকবারই কথা। সেই ১৬ বছরের মানুষটা কোন ঘটনার পরিপ্রেক্ষীতে এই জীবনে আসল আর বাংলাদেশের সবচেয়ে ধনী মানুষটাও বা কেন এই আপাত দেখতে চোরাবালিতে নামল – কোনটাই অন্য কারও কাছে বোধগম্য নয় আসলে। ফেইসবুকে ২০ জনের স্ট্যাটাস আর ৩টি দেশী পত্রিকার ৫০০ শব্দের রিপোর্ট দেখে আর বিকেলবেলা হাঁটতে হাঁটতে গল্পের ছলে যতটুকু শুনলাম, তাতে আমি নৈতিকতার ‘verdict’ দেবার কে? আমার পরিচিত একজন মানুষও তো নেই যাকে নৈতিকতার দাঁড়িপাল্লায় তুললে সেই দাঁড়িপাল্লা তারস্বরে “ট্যা ট্যা” করে চিৎকার করে উঠবে না। নৈতিকতার সামাজিক বিচারে তাই আমি কোন ন্যায়পাল নই, নিতান্তই একজন পেছন সারির যোদ্ধা। কিন্তু মৃত্যুকে আমি ভালোবাসি না। সে হোক হত্যা, আত্মহত্যা, দূর্ঘটনায় জীবন দেয়া, কিংবা দীর্ঘ জীবন কাটিয়ে স্বাভাবিক বিদায়। সে বিদায় হোক ৫ মাস বয়সে, ১৬ বছর বয়সে কিংবা ১০০ বছর বয়সে। প্রতিটা মানুষের মৃত্যু আমাকে কষ্ট দেয়। প্রতিটা মৃত্যুই যেন হয় শেষ মৃত্যু – এই অহেতুক কামনা আজন্ম বাস করে আমার ভেতর। #শামীমআহমেদ ২৮ এপ্রিল ২০২১