সেলিব্রেটি নায়ক-নায়িকাদের পোস্টে যারা কমেন্ট করে তাদের বেশিরভাগই ফাতরা। ফেসবুকে যারা একটু ঘোরাঘুরি করে তারা সবাই এটা জানে। এই ফাতরাদের কমেন্ট নিয়ে বিপ্লব করে ফেলার আগে সেলিব্রিটিদের পোস্টগুলো ঘুরে আসুন। 
আমি তখন আজকের কাগজে সম্পাদকীয় বিভাগে কাজ করি। সকাল ১১ টায় অফিসে যাই। ওই সময় আমাদের ফ্লোরে অফিসে আসেন মফস্বলের দুইজন, ফিচারের এক-দুই জন। সম্পাদকের পিএসও আসেন। বলতে গেলে পুরো অফিস তখন ফাঁকাই থাকে। এরকম নির্জন এক সকাল বেলা অফিসে একজন বয়স্ক লোক এসে হাজির। দেখে চিনতে পারলাম। আমার ডেস্কের সামনে এসে তিনি আমার দিকে তাকিয়ে জিজ্ঞেস করলেন, সম্পাদক কোথায়? বললাম সম্পাদক তো সচরাচর আসেন না। তাকিয়ে দেখলাম সম্পাদকের পিএসও নেই। বললেন, শামীম রেজা কোথায়? বললাম, উনি বিকেলে আসেন। আপনি বসেন, চা খান। অফিসে আর কেউ নাই। তিনি বললেন, আমিতো এখানে বসতে পারি না। সম্পাদকের রুম কোথায়? সেখানে বসতে পারি। আমি বললাম, সম্পাদকের রুম তো বন্ধ। তিনি গজগজ করতে থাকলেন। বললেন, যেখানে সেখানে তো আমি বসতে পারিনা। আমার নাম হাসনাত আবদুল হাই। আমার দিকে রাগের ভঙ্গিতে তাকিয়ে চোখ গরম করে বললেন। এবারে তাজ্জব বনে গেলাম। সচিব হাসনাত আবদুল হাই ১৯৯৯ সালে অবসর গ্রহণ করেছিলেন। পরে কোথাও চুক্তিভিত্তিক নিয়োগ পেয়েছিলেন কিনা জানিনা। কিন্তু ২০০৩ সালে তার ওই গরম ব্যবহার দেখে আমার মনে হয়েছিল এই লোক লেখক হন কীভাবে? ব্রিটিশ আমলের দস্তাবেজ থেকে উঠে আসা একজন সচিব ছাড়া আর কিছুই মনে হয়নি তখন তাকে। ঐ একবারই তার সঙ্গে দেখা হয়েছিল। আজ তার অফিশিয়াল ৮৩ তম জন্মদিন। আসল জন্মদিন বোধহয় অন্য কোনদিন। দেমাগী সচিব ও লেখক হাসনাত আবদুল হাইকে অফিশিয়াল জন্মদিনের শুভেচ্ছা।
রামকৃষ্ণ পরমহংস বলেছেন, যত মত তত পথ। যে কোন পথ অবলম্বন করে মুক্তি পাওয়া সম্ভব। প্যালেস্টাইনের পক্ষে মিয়া খলিফার অবস্থান দেখে সে কথা আবার মনে হল।
আমি একজন গল্পকার ও ঔপন্যাসিক। কিন্তু বইপত্র কিনেছি গবেষকের মতো। এবার ঈদের ছুটিতে বইপত্র গোছাতে গিয়ে এই অদ্ভুত ব্যাপারটা খেয়াল করলাম। একসময় ঊনিশ শতকের কলকাতা নিয়ে আমার বেশ আগ্রহ তৈরি হয়েছিল। ঊনিশ শতক-কেন্দ্রিক বেশ কিছু বই কিনেছি তখন। তারপর পুরনো বাংলা গদ্য, বাংলা গদ্যের বিকাশ, বাংলা গদ্যের রূপান্তর নিয়ে বেশ আগ্রহ তৈরি হয়। তখন এসব বিষয়ে বই কেনা শুরু। ঢাকা শহরে মধ্যবিত্তের বিকাশ, ঢাকা শহরের পত্তন ইত্যাদি নিয়ে বিস্তর বই পত্র সংগ্রহ করেছি। মিডিয়া, চলচ্চিত্র, নিউ মিডিয়া ইত্যাদি নিয়ে বই আছে। মুক্তিযুদ্ধ নিয়ে পাকিস্তানি, ভারতীয় ও বাংলাদেশী জেনারেলদের বই সংগ্রহ করেছি উচ্চকোটির চোখে মুক্তিযুদ্ধ কেমন ছিল তা বোঝার জন্য। একসময় মার্ক্স এঙ্গেলস লেনিন বেশকিছু কেনা হয়েছিল। বিশ্বায়ন নিয়ে একসময় বেশ কিছু বই পত্র সংগ্রহ করেছি। এরকম আরো কিছু বিষয় ভিত্তিক সংগ্রহ আমার। মজার বিষয় হলো, মিডিয়া ও মুক্তিযুদ্ধ ছাড়া বাকি বিষয়গুলো নিয়ে কখনো লিখিনি। কিন্তু সংগ্রহ দেখে মনে হয় এগুলো নিয়ে লেখার পরিকল্পনা ছিল। সমকালীন প্রায় সব লেখকের বই আমার কাছে আছে। গল্প উপন্যাস কবিতার সংগ্রহ তুলনামূলকভাবে কম। এগুলোই বরং বেশি থাকার কথা ছিল। বই গোছাতে গিয়ে আরেকটা ব্যাপার বিশেষভাবে খেয়াল করলাম। ব্রডশিট নিউজ পেপারে কোনো মূল্যবান জিনিস সংগ্রহে রাখা খুব কঠিন। লিটল ম্যাগাজিন সাইজ হলে সংরক্ষণ করতে সবচেয়ে সুবিধা। ম্যাগাজিন সংরক্ষণ করা কঠিন হলেও সম্ভব। কিন্তু ব্রডশিট নিউজপেপার কোনোভাবেই সম্ভব নয়। ফলে দীর্ঘমেয়াদি মূল্য আছে এমন কিছু নিউজ পেপারে ছাপা হওয়া উচিত নয় বলে মনে হলো। আরেকটা ব্যাপার বিশেষভাবে খেয়াল করলাম, বোর্ড বাধাইয়ে তেলাপোকা যত সহজে ডিম পাড়তে পারে পেপারব্যাকে ততো সহজে ডিম পাড়তে পারে না।
সালমান রুশদীর আত্মজীবনী জোসেফ অ্যান্টনের কিছু অংশ পড়েছিলাম। পড়বো পড়বো করে পুরো বইটা পড়া হয়ে ওঠে নাই। জোসেফ অ্যান্টন মূলত রুশদির ছদ্মনাম। ইসলাম অবমাননার কারণে যখন আত্মগোপন করে পৃথিবীর বিভিন্ন দেশে কড়া নিরাপত্তার মধ্যে কাটাচ্ছেন তখন এই ছদ্মনামটি বেছে নিয়েছিলেন তিনি। নিজের পরিচয় এড়িয়ে চলাফেরা করার জন্য এই নামটি তাকে হেল্প করতো । জোসেফ কনরাড ও আন্তন চেখভের নাম থেকে জোসেফ অ্যান্টন নাম বেছে নিয়েছিলেন তিনি। দুজন তার প্রিয় লেখক। সালমান রুশদি আত্মজীবনীতে বলছেন, যখন তিনি পালিয়ে বেড়াচ্ছিলেন তখন নিউ ইয়র্কে এক প্রকাশক বা এজেন্টের সঙ্গে তার কয়েক দফা সাক্ষাৎ হয়। কিন্তু ওই প্রকাশক তার সঙ্গে খুব ভালো ব্যবহার করছিলেন না। বিষয়টা বুঝতে পেরে রুশদি একদিন জিজ্ঞেস করেই ফেললেন, আপনার এই আচরণের কারণ কী? ওই প্রকাশক উত্তর দিয়েছিলেন, একজন মুসলমানের সঙ্গে এর চেয়ে ভাল আচরণ কী হতে পারে, তিনি নিশ্চিত নন।
এত লকডাউন, নিষেধাজ্ঞা, চলাচলের সমস্যা, যানবাহনের অপ্রতুলতা, মহামারীর ভয়-ভীতির মধ্যে মধ্যেও ঢাকা শহর প্রায় ফাঁকা হয়ে গেল। যে পদ্ধতিতে ফাঁকা হয়ে গেল তা বিশেষভাবে পর্যবেক্ষণ করার মতো। কোনো বাধাই যে মানুষকে আটকানোর মতো যথেষ্ট না, সেটা বেশ বোঝা গেল। বাড়ি ফেরার জন্য মানুষের মরিয়া মনোভাবের পেছনে ১০১টা যুক্তি আছে। অর্থনৈতিক, সামাজিক, সাংস্কৃতিক নানা বড় বড় কারণ হাজির করা যেতে পারে। কিন্তু সবচেয়ে বড় যুক্তি এই শহর বসবাসরত ৯০ ভাগের বেশি মানুষকে আপন করে নিতে পারেনি। জীবিকার জন্য এখানে বাস করতে বাধ্য হলেও তারা এ শহরকে জাস্ট ডিজওন করেন। পৃথিবীতে এত অমানবিক শহর কি কোথাও আছে? জরুরি এক পরিস্থিতিতে শহর ছাড়া যাবে না জেনেও যে শহর অধিকাংশ লোক নির্দ্বিধায় শহর ছেড়ে চলে যায়?
'ও মন রমজানের ঐ রোজার শেষে এলো খুশির ঈদ' গানে ক্রিশ্চিয়ানিটির প্রভাব কতটা? ইসলাম কি আপনাকে বিলিয়ে দেয়ার কথা বলে না? অবশ্যই বলে। কিন্তু ঐতিহাসিক প্রেক্ষাপট আলোচনায় না আনলে এই আলোচনাগুলো কুতর্কে থমকে যেতে পারে। হযরত ঈসা (আ) মুসলিমদেরও নবী। শুধু তাই নয়, বনি ইসরাইলের সকল নবীকে ইসলাম স্বীকৃতি দিয়েছে। আহলে-কিতাবরা যে ইতিহাস ধারণ করেন মুসলিমরাও একই ইতিহাস ধারণ করেন। হযরত ঈসা (আ) ও হযরত মুসা (আ) এর অনুসারীদের সঙ্গে মুসলিমদের পার্থক্য হল তারা হযরত মুহাম্মদ (সা)-কে স্বীকার করেন না। মুসলিমরা আগের সব নবীকে স্বীকার করেন এবং আগের সব ন্যারেটিভকে নিজেদের ন্যারেটিভ হিসেবে আত্মস্থ করে নিয়েছেন। কিছু মৌলিক বিশ্বাস ছাড়া এই ন্যারেটিভগুলোর মধ্যে বিশেষ পার্থক্য নেই। ফলে, এক সেমেটিক ধর্মের লোকের ওপর আরেক সেমিটিক ধর্মের প্রভাব নিয়ে আপত্তি তোলা সমস্যাজনক।
পুরনো কাগজ গোছাতে গিয়ে পত্রিকাটি খুঁজে পেলাম। শহীদুল জহিরের সঙ্গে আমার একমাত্র সাক্ষাৎ ও ছবি তোলার স্মৃতি। ১৬ বছর আগে।
বাবুল আক্তার যদি সত্যিই তার স্ত্রী মিতুকে খুন করিয়ে থাকেন তবে বলতে হবে তিনি শুধু ক্রিমিনাল নন, রীতিমতো ক্রিমিনাল মাস্টারমাইন্ড। এই কথা এখন স্বীকার করে নিতে হবে, ওই সময় অনেকের মতো আমিও বাবুল আক্তারের প্রতি সহানুভূতিশীল ছিলাম। এজন্য এখন লজ্জা লাগছে। এখন মনে হচ্ছে, বাবুল আক্তারের মত বড় ক্রিমিনাল যে পুলিশের আরো বড় পোস্টে উঠতে পারেননি সেটা আমাদের সৌভাগ্য। স্ত্রী হত্যার পর বাবুল আক্তারের কান্না অভিনয় হিসেবে খুব ভালো ছিল। পরে তিনি শ্বশুরবাড়ির যে সহানুভূতি পেয়েছিলেন সেটাও একজন খুনীর জন্য বিরল অর্জন। কিন্তু তার স্ত্রী হত্যার পর হত্যার সঙ্গে জড়িত দুজন ক্রসফায়ারে নিহত হন আর দুজন গুম হয়ে যান। ইত্তেফাকের একটি রিপোর্টে একথা জানার পর থেকে আমি স্তব্ধ হয়ে বসে আছি। এই হত্যা ও গুম কী বার্তা দিল আসলে? 


