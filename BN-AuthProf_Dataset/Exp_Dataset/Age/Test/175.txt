১. ক্রিমিনাল কিংবা ভিক্টিমের লৈঙ্গিক পরিচয় বড় করে দেখার কিছু নেই। সাংবাদিক রোজিনা ইসলামও একজন নারী; আবার যে আমলার বিরুদ্ধে শারীরিক নির্যাতনের অভিযোগ উঠছে, যার বিরুদ্ধে কানাডায় ৩ টি বাড়ি, ইস্ট লন্ডনে ১টি বাড়ি, ঢাকায় ৪টি বাড়ি, গাজীপুরে ২১ বিঘা জমি ও নামে-বেনামে ৮০ কোটি টাকার ফিক্সড ডিপোজিট অর্জনের অভিযোগ উঠছে, তিনিও একজন নারী! ২. সাংবাদিক রোজিনা ইসলাম কোন মিডিয়ায় কাজ করেন সেটা ধর্তব্য নয়। তিনি হলুদ সাংবাদিকতা করছেন নাকি সত্যকে সামনে আনার চেষ্টা করছেন, সেটাই ধর্তব্য। মুক্তিযুদ্ধের বিদেশি মিত্রদের দেওয়া মেডেলে দুর্নীতি ছিলো কি ছিলো না, সেটা বিবেচ্য বিষয়। ধারাবাহিকভাবে প্রকাশিত স্বাস্থ্য মন্ত্রণালয়ের দুর্নীতি বিষয়ক প্রতিবেদনগুলোর সত্যতা কতোটুকু, সেটা বিবেচ্য বিষয়। দুর্নীতির প্রতিবেদনগুলো প্রকাশিত হওয়ার পর কোন তদন্ত হয়েছে কিনা, সে তদন্ত রিপোর্ট জাতির সামনে উপস্থাপিত হয়েছে কিনা, কাউকে তিরস্কার কিংবা পুরস্কারের আওতায় আনা হয়েছে কিনা, সেগুলো বিবেচ্য বিষয়। এগুলো রাষ্ট্রের নিরাপত্তা সংশ্লিষ্ট গোপন কোন বিষয় নয়; এগুলো জাতিকে জানাতে হবে। ৩. সাংবাদিক রোজিনা ইসলাম কোন সাধারণ মানের সাংবাদিক নন। কানাডা, জার্মানি, ইউনিসেফ, পিআইবি থেকে পদকপ্রাপ্ত সাংবাদিক; দেশে-বিদেশে রয়েছে ব্যাপক পরিচিতি। হলুদ সাংবাদিকতার ভিড়ে দুঃসাহসী এক অনুসন্ধানী সাংবাদিক। অনুসন্ধানী সাংবাদিকতায় আমাদের আকাল রয়েছে। সেখানে রোজিনারা আমাদের আশার আলো। ৪. রোজিনা ইসলামের এ পরিণতিতে সৎ সাংবাদিকদের ভয়ের কিছু নেই, এটাই স্বাভাবিক। অফিশিয়াল সিক্রেটস এক্ট'১৯২৩ থাকবে, তারপরেও রোজিনারা নথি চুরি করবে; এর নামই সাংবাদিকতা। সরকারের, মন্ত্রনালয়ের প্রেস রিলিজ ছাপানোর নাম সাংবাদিকতা নয়। সাংবাদিকরা রিপোর্ট করবে, মামলা খাবে, জেলে যাবে; আবার একই কাজ করবে। উন্নতবিশ্বেও এটা হয়। রোজিনা ইসলাম তো এক হিসাবে ভাগ্যবান মানুষ। আমলাদের মার খেয়েছে, জেলে গেছে, রিমান্ডে গেছে; কিন্তু সাগর-রুনি তো আর হন নি! দুর্ভাগা কাজলের জন্য তার ছেলেকেই একা প্ল্যাকার্ড নিয়ে রাস্তায় দাঁড়াতে হয়েছে; কিন্তু রোজিনার জন্য অনেকেই সরব হচ্ছেন। এ আওয়াজ জারি রাখতে হবে সব রোজিনাদের জন্য। ৫. রোজিনা ইসলাম আইনগতভাবে অপরাধী কিনা তা নিয়ে এদেশের জনগণের এক সেকেন্ড ভাবারও টাইম নাই। জনগণের সমস্ত ভাবনা জুড়েই আছে স্বাস্থ্য মন্ত্রণালয়ের কথিত দুর্নীতি। বল এখন আপনাদের কোর্টে! পারলে জাতির সামনে প্রমাণ করে দেখান, আপনারা দুর্নীতিবাজ না! আর হ্যাঁ, রোজিনা ইসলাম কোন মিডিয়ায় কাজ করে, কার এজেন্ডা বাস্তবায়ন করতে এসেছে; এসব গবেষণায় একটা অচল পয়সার লাভও নেই। দুর্নীতিমুক্ত রাষ্ট্র চাই! রোজিনা ইসলামের নিঃশর্ত মুক্তি চাই!
রোজিনা ইসলামের উপর শারীরিক নির্যাতনের প্রতিবাদ ও নিন্দা জানাই। দুর্নীতি বিষয়ক সাংবাদিকতায় জাতীয় ও আন্তর্জাতিক খ্যাতিসম্পন্ন সাংবাদিক রোজিনা ইসলামের সংগ্রাম ও পেশাদারিত্বকে সাধুবাদ জানাই।
'ইন্টারন্যাশনাল হিজরি ক্যালেন্ডার ইউনিয়ন কংগ্রেস' শিরোনামে একটি আন্তর্জাতিক সম্মেলন অনুষ্ঠিত হয়েছিলো তুরস্কের ইস্তাম্বুল শহরে তুরস্কের উদ্যোগে ২০১৬ সালে। বিশ্বের ৫০ টি মুসলিম দেশের মুসলিম পণ্ডিত ও বিজ্ঞানীরা সেখানে উপস্থিত হয়েছিলেন। সম্মেলনে দুটো প্রস্তাব নিয়ে আলোচনা হয়েছিলো। প্রথম প্রস্তাব ছিলো, বিশ্বের দুই গোলার্ধে ভিন্ন দুটি হিজরি ক্যালেন্ডার প্রণয়ন করা আর দ্বিতীয় প্রস্তাব ছিলো, সারাবিশ্বের জন্য অভিন্ন একটি হিজরি ক্যালেন্ডার প্রণয়ন করা। দ্বিতীয় প্রস্তাবটিতে বলা হয়েছিলো, বিশ্বের যেখানেই প্রথম চাঁদ দেখা যাবে সেটাকে সবাই দেখেছে বলে মেনে নিতে হবে এবং সে অনুযায়ীই ক্যালেন্ডার হবে, উৎসব হবে। সম্মেলনে অধিকাংশের সমর্থনে দ্বিতীয় প্রস্তাবটি পাস হয়। সম্মেলন থেকে ঘোষণা করা হয়, ওআইসি এ ব্যাপারে উদ্যোগী হয়ে তা বাস্তবায়ন করবে। সম্মেলন কর্তৃপক্ষ আমাদের ইসলামিক ফাউন্ডেশনের সাথে টানা তিনদিন বৈঠক করে ব্যর্থ হয়। বিশ্বের অধিকাংশ মুসলিম দেশ এই প্রস্তাবটি মেনে নিলেও দক্ষিণ এশিয়ার দেশগুলো এটা প্রত্যাখ্যান করে।
এই সমাজে বসে ইসরাইল-ফিলিস্তিন ইস্যুতে নির্মোহভাবে কিছু বলাটা বেশ ঝুঁকিপূর্ণ। তাই পারতপক্ষে চুপই থাকি। তাছাড়া, আমার বলা না-বলায় কারো কিচ্ছু আসে যায়ও না। কিন্তু যাদের বলায় এ সমস্যার সমাধান হতো তারা নির্মোহভাবে কিছু বলে না; পক্ষপাতদুষ্ট ভূমিকা নেয়, কোন পক্ষ আবার ধান্ধাবাজির আশ্রয়ও নেয়। বিশ্বের দ্বিতীয় বৃহত্তম জনগোষ্ঠী মুসলিম, এক-চতুর্থাংশেরও বেশি রাষ্ট্র মুসলিম। তারা উদ্যোগী হলে নিশ্চিত করেই ইসরাইল-ফিলিস্তিন সংকট নিরসন সম্ভব। সেটা শক্তি প্রয়োগে নয়, কূটনীতির মাধ্যমে। ঐ অঞ্চলের আদি অধিবাসীরা এখন আর নেই। যেমন নেই মার্কিন যুক্তরাষ্ট্রে, লাতিন আমেরিকায়, অস্ট্রেলিয়ায়। মধ্যযুগীয় বর্বরতা এই একবিংশ শতাব্দীতে সম্ভব নয়, তাই দ্রুতই ফিলিস্তিনিদের উচ্ছেদও সম্ভব নয়। কিন্তু এক সময় সেটা হবে, যদি এভাবে চলতে থাকে। ইহুদিরা সত্যিকার অর্থেই এক অভিশপ্ত জাতি। ইতিহাসে কখনোই তারা সুখে-শান্তিতে বাস কর‍তে পারে নি। আড়াই হাজার বছর ধরেই তারা মোকাবেলা করেছে কখনো দাসত্বের, কখনো হত্যাযজ্ঞের। সবাই তাদের উপর হত্যাযজ্ঞ চালিয়েছে। আধুনিককালে হিটলার যে দুই-তৃতীয়াংশ ইহুদি নিধন করলো সেটা এমনি এমনিই না; ইউরোপ জুড়েই তখন ইহুদিবিদ্বেষ ছিলো। উইলিয়াম শেক্সপিয়ারকেও তাঁর নাটকে এক বাক্যে কৌশলে বলতে হয়েছে, 'ইহুদিদের রক্তও লাল'! ভূমিহীন হতে হতে, হত্যাযজ্ঞের শিকার হতে হতে এখন সারাবিশ্বে ইহুদির সংখ্যা এক কোটির কিছু বেশি। ইসরাইল রাষ্ট্রেও শতভাগ ইহুদি নেই, ২১% মুসলমান, ৪% খ্রিস্টান। ইহুদিরা সংখ্যাতত্ত্বে পিছিয়ে থাকলেও ক্ষমতায় রয়েছে যোজন যোজন এগিয়ে। বিশ্বের সিংহভাগ অর্থনীতি তাদের কব্জায়। আর অর্থ থাকলে কী না হয়! শুধু অর্থই নয়, পুরো মানবজাতির মেধা-প্রজ্ঞা একদিকে, ইহুদিদের আরেকদিকে হলেও ইহুদিরা এগিয়ে থাকবে। অভিশপ্ত এই জাতির অবদান মানবসভ্যতায় অনবদ্য। মার্কিন যুক্তরাষ্ট্র, লাতিন আমেরিকা ও অস্ট্রেলিয়ার বর্তমান নাগরিকদের নিয়ে আমরা প্রশ্ন তুলি না। আমরা প্রশ্ন তুলি না আমাদের পার্বত্য চট্টগ্রামের বাঙালিদের নিয়ে। কিন্তু প্রশ্ন তুলি ইসরাইল-ফিলিস্তিনের ভূমিপুত্র কে, সে ব্যাপারে। মহা শক্তিধর ইসরাইলকে ইট মারে হামাস, আর ইসরাইল জবাব দেয় পাটকেল দিয়ে। হামাসের উদ্দেশ্য সব সময়ই প্রশ্নবিদ্ধ। হামাসকে নিবৃত্ত করতে হবে, মুসলিম রাষ্ট্রগুলো একজোট হয়ে বৃহৎ শক্তিধরদের সাথে সমঝোতায় আসতে হবে। মিডিয়ায় একধরনের ছবি দেখি প্রায়ই, ফিলিস্তিনি শিশুরা ঘৃণা জানাচ্ছে ইসরাইলি সেনাদের সামনে, সেনারা হাসছে। আমি তখন কল্পনা করি, আমাদের দেশের কোন আন্দোলন বিক্ষোভে আমাদের আর্মিদের সামনে আমাদের শিশুরা এভাবে দাঁড়ালে কী হতো! আমি মনে করি, আলোচনাতেই কেবল ইসরাইল-ফিলিস্তিন শান্তি সম্ভব; শক্তি প্রয়োগে কোনভাবেই সম্ভব নয়! শক্তি প্রয়োগে নিসঃন্দেহে লাভবান হবে ইহুদিরাই! এই ভূমি কার, এ বিতর্ক এখন অর্থহীন। এই ভূমির গুরুত্ব কার কাছে কতোটা সেটাই আলোচ্য বিষয়। ইহুদি খ্রিস্টান মুসলমান সবার কাছেই এ ভূমি গুরুত্বপূর্ণ। মুসলমানরা এটার গুরুত্ব নিজেরাই কিছুটা কমিয়ে দিয়েছে, কেবলা পরিবর্তন করার মাধ্যমে। ইহুদি খ্রিস্টানদের প্রথম, মুসলমানদের তৃতীয় গুরুত্বপূর্ণ অঞ্চল এটা। তাই এটাকে ভাগ করার মাধ্যমে কখনোই সমাধান সম্ভব নয়। সমাধান একটাই, একক রাষ্ট্র প্রতিষ্ঠা। তিন ধর্ম, এক রাষ্ট্র; এটাই একমাত্র সমাধান! বিশ্বনেতৃবৃন্দ যেদিন থেকে এ ইস্যুতে কথা বলা শুরু করবে, সেদিন থেকেই শান্তিপূর্ণ সমাধান আসতে থাকবে!
চাঁদপুরের কিছু মানুষের ইদ উদযাপন নিয়ে শৈশব থেকেই ট্রল করে আসছি। কিন্তু ইদানীং আমার মনে হয় সুদূর ভবিষ্যতে ইউরোপ এশিয়ার অধিকাংশ মুসলমান তাদের পাঁচ ওয়াক্ত নামাজ, ইফতার সেহরি সৌদি সময়ের সাথে মিলিয়েই করবে(কোরান-হাদিসে যা-ই থাকুক, নতুন ফতোয়া জোরালো হবে)! ইউরোপে ইতোমধ্যে ইফতার সেহরি নিয়ে এরকম দাবি জোরালো হচ্ছে!
কিছু প্রশ্ন জাগে... ১. এমন চৌকশ একজন পুলিশ অফিসার তাঁর স্ত্রীকে হত্যার জন্য অতো আনাড়ি একটা প্লট কেন বেছে নিলেন!? ২. স্ত্রীকে খুন করে কীভাবে কোন ভরসায় তিনি ৫ বছর ধরে দেশেই বাস করছেন? দেশত্যাগের চেষ্টা করেন নি কেন? মানুষ অতো বোকা হয় কী করে!? ৩. ১৭ সেকেন্ডের অডিও ক্লিপ তো নতুন আবিষ্কার হয় নি, আগেই হয়েছিলো! এর পর তো আর কোন প্রমাণ হাজির করা যায় নি! এই প্রমাণের ভিত্তিতেই অভিযুক্ত করতে এতো সময় লাগলো কেন!? ৪. স্ত্রী হত্যার ৩ মাসের মধ্যেই তাকে চাকরি থেকে অব্যাহতি দেওয়া হলো! যদি ধরে নিই, ডিপার্টমেন্ট তখনই জানতে পেরেছে, তিনি খুনি; তাহলে এতোদিন তিনি মুক্ত বাতাসে কী করে!? চাকরি থেকে অব্যাহতি দেওয়ার দুটো কারণ, হয় ডিপার্টমেন্ট মনে করেছে তিনি খুনি অথবা ডিপার্টমেন্ট মনে করেছে তিনি প্রকৃত খুনিকে বের করে ফেলবেন, কিন্তু তা হতে দেওয়া যাবে না! যে কারণই হোক, কোনটাই কি গ্রহনযোগ্য? ৫. অভিযুক্ত দুজন আসামীর ক্রসফায়ার কি খুব জরুরি ছিলো? এর উদ্দেশ্য কী!? আরো আসামী নাকি পলাতক! ক্যামনে!? প্রকৃত খুনির বিচার নিশ্চিত হোক! কিন্তু এই বাঙলায়, চোখ বন্ধ করে কোন কিছু বিশ্বাস করার মতো মনের জোর আমার নেই! আমি এসপি বাবুল আক্তারের একজন ফ্যান ছিলাম, আজো আছি। তাঁর অসামান্য কাজগুলোতে আমি আপ্লুত ছিলাম ঠিক, কিন্তু তাঁর খারাপ কাজকেও ঘৃণা করবো! যদি প্রমাণিত হয় তিনি খুনি, তাহলে তাঁর ফাঁসিতে আমি খুবই খুশি হবো! 
অস্থির হয়ে উঠছে এশিয়ার রাজনীতি। চীন ও তার প্রতিপক্ষদের মধ্যে ধৈর্যচ্যুতি, অস্থিরতা লক্ষ্য করা যাচ্ছে। আমরা সম্ভবত বেকায়দায় পড়তে যাচ্ছি। পিঠ চাপড়ে 'আছি তো' বলে সব কূল রক্ষা করাটা একটু চ্যালেঞ্জিং মনে হচ্ছে এবার। দক্ষিণ এশিয়ায় আগ্রাসী চীনের প্রভাব বাড়ছে। বাঙলাদেশ ছাড়া বাকিদেরকে তারা কব্জায় নিয়ে নিয়েছে, ভারত তো প্রতিদ্বন্দ্বীই। চীনবিরোধী সামরিকজোট কোয়াড আগুনে আরো ঘি ঢেলে দিচ্ছে। কোয়াডের ৪ সদস্য - মার্কিন যুক্তরাষ্ট্র, অস্ট্রেলিয়া, জাপান ও ভারতকে এড়িয়ে যাওয়াও আমাদের পক্ষে সম্ভব নয়; আবার চীনকে ঠেলে দেওয়াও সম্ভব নয়। একক রাষ্ট্র হিসাবে জাপান আমাদের সবচেয়ে বড় উন্নয়ন সহযোগী। আমাদের উন্নয়ন সহযোগী প্রতিটি প্রতিষ্ঠানই মার্কিন প্রভাবিত। চূড়ান্ত ফয়সালায় চীনকে প্রত্যাখ্যান করা সম্ভব হলেও কোয়াডকে প্রত্যাখ্যান করা আমদের পক্ষে কিছুতেই সম্ভব নয়। মার্কিন যুক্তরাষ্ট্র, ইউরোপীয় ইউনিয়ন, অস্ট্রেলিয়া, জাপান, দক্ষিণ কোরিয়া, সৌদি আরব বলয় থেকে বের হয়ে চীনা বলয়ে ঢোকার কোন সুযোগ নেই। ভারত প্রতিবেশী হিসাবে কখনোই আন্তরিক নয় বিধায় চীন আমাদের সাথে কথা বলার সুযোগ পায়। ভারত ইতিবাচক প্রতিবেশী, বন্ধু হলে এ অঞ্চলে চীনের প্রভাব অনেকাংশে কমে যেতো। যা হোক, দ্বিমেরুকেন্দ্রিক বিশ্বের ঠান্ডা লড়াইয়ে অত্যন্ত সন্তর্পনে পা ফেলাই আমাদের কর্তব্য! বর্তমান পররাষ্ট্র মন্ত্রীকে আমার কাছে চৌকস ঠেকে, আর মাথার উপর তো অভিজ্ঞ ও বিশ্বে ইতিবাচক ইমেজের প্রধানমন্ত্রী রয়েছেনই। বরাবরের মতো এখনো একটি ভারসাম্যপূর্ণ বৈশ্বিক সম্পর্ক ধারণ করা সম্ভব বলেই মনে করি।
সবই ঠিকঠাক; বঞ্চিত শুধু দূরপাল্লার বাস মালিক ও শ্রমিকরা! আমি ওদের ধৈর্য দেখে বিস্মিত হচ্ছি! যাদের চলাচল করার কথা তারা চলাচল করছেই - আকাশ, স্থল ও নৌপথে। সেটা নিম্নবিত্ত হোক আর উচ্চবিত্তই হোক। শ্রেণি অনুযায়ী ভোগান্তির পরিমাণই কম বেশি হচ্ছে কেবল।
বিল-মেলিন্ডারা যেসব কারণে ডিভোর্সে যায় সেসব কারণে আমাদের সমাজের লোকজন ডিভোর্সে গেলে এদেশের কাজিরা থাকতো শীর্ষ ধনী; একেকজন প্রতিদিন কয়েক হাজার লোককে বিয়ে পড়াতো আর ভাঙাতো; দেশের ৯৯.৯৯% দম্পতিকেই এই অভিজ্ঞতার ভেতর দিয়ে যেতে হতো! বিল-মেলিন্ডার ডিভোর্স নিয়ে হা-হুতাশ, দোষারোপ, টাকাওয়ালাদের শান্তি নেই বলে অর্গাজম নেওয়া হাইস্যকর! মূর্খরা জ্ঞানীদের কোন ভুল ধরতে পারলে, গরিবরা ধনীদের বাগে পেলে কী যে সুখ লাভ করে! 
ভারতের জাতীয় নির্বাচন নিয়ে কখনোই কোন আগ্রহ ছিলো না; পশ্চিমবঙ্গের বিধানসভা নিয়েও নয়। ইদানীং পশ্চিমবঙ্গ আগ্রহ তৈরি করতে পেরেছে, বিশেষ করে মমতা ব্যানার্জির জন্য। সাম্প্রদায়িকতাই এ অঞ্চলের নির্বাচনের মূল নিয়ামক। সে হিসাবে বাম, কংগ্রেস ও তৃণমূলের চরিত্র প্রায় একই। ভারতের টোটাল মুসলমানের শতকরা হিসাবের হারের থেকে পশ্চিমবঙ্গের মুসলমানদের হার অনেক বেশি; গুরুত্বপূর্ণ একটা ভোটব্যাংক। এ ভোটব্যাংকের মালিকানা ছিলো আগে বাম ও কংগ্রেসের। তৃণমূলের পক্ষে এ ভোটব্যাংক দখল করতে হলে তৃণমূলকে বাম ও কংগ্রেসের থেকেও অধিকতর 'অসাম্প্রদায়িক' সাজতেই হয়; তৃণমূল সেটাই করেছে! কংগ্রেস ও বামদের মুসলমান ভোটব্যাংক দখল করতে গিয়ে তৃণমূল মাত্রাতিরিক্ত এবং বাড়াবাড়ি রকম মুসলিমতোষণের পথে গেছে এবং সেক্ষেত্রে সফলও হয়েছে! কিন্তু এরকম প্রেক্ষাপটে প্রতিপক্ষ তো আর বসে বসে আঙুল চুষবে না; বিজেপি'রও তাই দ্রুত উত্থান ঘটছে পশ্চিমবঙ্গে! বিজেপি'র উত্থানে, আমার বিচারে, একক দায় বলেন কৃতিত্ব বলেন, তা মমতা ব্যানার্জির। বিজেপি'র প্রধান ও মূল সমস্যা হলো, তাদের নেতৃত্ব! রাজ্যে মমতার বিপরীতে সে মানের নেতা নেই বিজেপিতে কিংবা বিজেপি সেটা প্রতিষ্ঠিত করতে পারে নি। বিজেপি সেটা পারলে এবারই তারা নির্বাচনে জয়লাভ করতো বলে আমার বিশ্বাস। তৃণমূলের বিজয়ে একজন বাঙলাদেশি হিসাবে আমি মর্মাহত। তৃণমূলের বগলের নিচে বাঙলাদেশবিরোধী একটি শক্তিশালী চক্র রয়েছে। তারা দেশবিরোধী বাঙলাদেশিদেরকেও আশ্রয়প্রশ্রয়, সাহায্য সহযোগিতা করে থাকে। তৃণমূলের এ বিজয়ে আমাদেরকে আরো বেশি সতর্ক থাকতে হবে। 