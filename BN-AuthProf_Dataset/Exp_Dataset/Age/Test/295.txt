তুমি চলে যাওয়ার পর স্বাভাবিকভাবেই আমার একা হয়ে যাওয়ার কথা; কিন্তু আশ্চর্যজনকভাবে তোমার অভাব আমাকে একা হতে দেয়নি।
মাছ খেতে আমরা সবাই কমবেশি পছন্দ করি। সেটা যদি আবার জ্যান্ত বা তাজা মাছ হয় তাহলে তো কথাই নেই। মাছ খাওয়া হালাল। এখানে অন্যায় কিছু নেই। কিন্তু জ্যান্ত মাছ ধরে খাওয়াতে একটা সমস্যা আছে৷ জ্যান্ত মাছ বেশ লাফালাফি করে। তার অতিরিক্ত লাফালাফির কারণে তার গায়ে লেগে থাকা কাঁদা বা পানি আমাদের গায়ে এসে লেগে যায়। মাছ খেতে ভালো লাগে কিন্তু মাছের গায়ের কাঁদা বা আঁশটে গন্ধ লেগে থাকা পানি যখন আমাদের শরীরে এসে লাগে তখন ভালো লাগে না। আমাদের চারপাশে এমন কিছু মানুষ আছে যাদের যতই বুঝানো হয় তারা ভুল পথে আছে, অন্যায় করছে তারা বুঝবে না। বুঝানোতে কাজ না হলে যখন অন্যায়ের প্রতিবাদ করা হয় তখন তারা তাদের গায়ে লেগে থাকা কাঁদা সেই মানুষটির গায়ে লাগানোর চেষ্টা করে; ঠিক মাছেদের মতো। মাছ খাওয়া অন্যায় না তা যেভাবেই খাওয়া হোক। অন্যায়ের বিরুদ্ধে লড়াই করাও ভুল নয় যদি লিগ্যাল ওয়েতে হয়। মাছের গায়ের কাঁদা আমাদের সাময়িক অসুবিধায় ফেলে। কিন্তু, দিনশেষে যে যার আমলনামা অনুযায়ী স্বস্তি এবং শাস্তি পাবে। সেটা হোক ইহকালে কিংবা পরকালে।
ছোটবেলা সারা বিকেল খেলনা পাতিল দিয়ে রান্নাবান্না কিংবা পুতুল খেলে সন্ধ্যার ঠিক আগে সব ভেঙে দিতাম। বড়বেলা এসে কিছু মানুষ ঠিক সেইভাবেই সাজানো সংসার বা সম্পর্ককে খামখেয়ালির বশে খেলনা ভেবে ভেঙে দিতে চায়। তারা ছোটবেলা আর বড়বেলাকে গুলিয়ে ফেলে কিংবা বাস্তব আর খেলাকে। 
জানামতে বাবা - মায়ের অবাধ্য হইনি কখনো, তবে তাদের মতামতের সাথে যখন আমার মতামত মিলেনি তখন আমি যুক্তি দিয়ে আমার মতামত উপস্থাপন করেছি, তারা তাদের যুক্তি দিয়ে তাদের মতামত উপস্থাপন করেছে। শেষমেষ তারা বলেছে আমরা এতো বুঝি না। দেখো তোমার যা ভালো মনে হয় করো... এভাবেই লাস্ট কয়েক বছর ধরে চলে আসছে। বাবা - মায়ের সাথে বন্ধুত্বপূর্ণ সম্পর্ক থাকলে সব কথা অবলীলায় বলা যায়। আলহামদুলিল্লাহ! বাবা - মাকে বন্ধুত্বের রূপেও পেয়েছি। তবে কিছু কথা আছে যা শুধু বাবাকেই বলা যায় আর কিছু কথা শুধু মাকেই বলা যায়। একটা ব্যক্তিগত বিষয়ে আব্বুর সাথে আমার মিল হচ্ছিলো না। আব্বুর কথা অনেক হয়েছে এবার নিজেকে নিয়ে ভাবো। যার যার কর্মের ফল সে সে পাবে। পিছুটান ছেড়ে সামনে এগিয়ে যাও। আব্বুর পরামর্শটাই আমার চেনাজানা সকল শুভাকাঙ্ক্ষীরা দিচ্ছে, কিন্তু আমি কোন এক অজানা কারণে এক জায়গায় স্থির হয়ে আছি। আব্বুর সাথে এই একটা বিষয়ে প্রচন্ড মতের অমিল হলেও আমার মাথার উপর তিনি ছায়া হয়ে আছেন। একদিকে বাস্তবতা, অন্যদিকে আমার আবেগ। দুইটার সংমিশ্রণে তিনি বুঝতে পারছেন না কোন সিদ্ধান্ত নিবেন আর কী করবেন! দিনশেষে আমাদের বাস্তবতার কাছেই ফিরে যেতে হয়। তবুও তিনি আমার আবেগের প্রতি সম্মান জানিয়ে নিজের ইচ্ছের বিরুদ্ধে এখনো মাথার উপর ছায়া হয়ে আছেন। পুরুষমানুষ মেয়েদের তুলনায় একটু কম সহনশীল, ধৈর্যশীল হয় তবে তাদের নার্ভ বেশ শক্তিশালী হয়। এই পুরুষরাই যখন বাবা হয় তখন তারাও অনেক সহনশীল, ধৈর্যশীল আর শক্তিশালী নার্ভের অধিকারী হয়ে উঠেন। বাবা দিবসে আমার বাবাসহ সকল বাবাদের শুধুমাত্র যারা সত্যিকারের বাবা হয়ে উঠতে পেরেছেন তাদের প্রতি গভীর শ্রদ্ধা এবং ভালোবাসা। আল্লাহ বাবাদের নেক হায়াত দান করুক এবং সুস্থ রাখুক। 
গতকালের সকালের সেই অনাকাঙ্ক্ষিত ঘটনার পর থেকে অনেক হিসাব - নিকাশ করে নিজের বেশ কিছু ভুল বের করলাম। এক নাম্বার ভুল মানুষদের তাদের যোগ্যতার থেকে বেশি বিশ্বাস এবং ভরসা করা। দুই নাম্বার ভুল মানুষের কুৎসিত রূপ চিনতে অনেক দেরি করে ফেলা। তিন নাম্বার ভুল মানুষদের শুধরানোর জন্য অনেক বেশি সময় দেওয়া। চার নাম্বার ভুল মাত্রাতিরিক্ত সহনশীলতা এবং ধৈর্য। গুরুজনদের কথামতো আমি যদি অপরাধীদের শুধরানোর জন্য সময় বেঁধে দিতাম এবং এর মধ্যে তারা না শুধরালে ঠিকঠাক ব্যবস্থা নিতাম তাহলে আজকে তাদের দৌরাত্ম এতো বাড়তো না এবং নিজেদের লেভেলে সকলকে টেনে নামানোর সাহস দেখাতো না। তবে আমি একটা কথা বিশ্বাস করি প্রতিটি দেরি হওয়ার পিছনে আল্লাহর কোন না কোন উদ্দেশ্য আছে। এখানেও নিশ্চয় উনার কোন উদ্দেশ্য আছে। 
মানুষের আত্মা পঁচার দুর্গন্ধ কতটা তীব্র হয় সেটা আজকে মোকাবেলা না করলে বুঝতে পারতাম না। ছিঃ! ছিঃ! ছিঃ! এই কথা সত্যি মানুষ নিজের চিন্তা - ভাবনার বাহিরে অন্য কিছু ভাবতে পারে না, এবং নিজের চরিত্র দিয়ে অন্যকে জাজ করে। সবার নিজস্ব একটি লেভেল থাকে৷ এবং আপনার লেভেলের উপরে, একইসাথে আপনার থেকে যোগ্যতাসম্পূর্ন অন্যরা হতেই পারে। নিজের চরিত্র দিয়ে অন্যকে জাজ করা আপনার চরিত্রহীনতারই আরেকটি অংশ। আল্লাহ তোমার হেদায়েত কতদূরে!!!
প্রিয়জনেরা যখন ছেড়ে যায় তখন মায়া রেখে যায়। সাথে রেখে যায় তাদের নিজস্ব ঘ্রাণ । তারা যখন আশেপাশে থাকে তখন বাতাসেরা তাদের অবস্থান জানান দেয়। সেই ঘ্রাণের উৎস চোখ দুটি ঠিক খুঁজে বের করে নেয়। তাকে দেখে গলা ধরে আসে, পা আটকে যায় কিন্তু মন বিগড়ে বসে। মনে জমে থাকা অভিমান মুখ ফিরিয়ে চলে আসতে বলে! চোখ দুইটি তাকে আরেকবার দেখবে বলে পিছন ফিরতে চায়, মনের অভিমানের সাথে ঘাড় সায় দেয়। ঘাড় সামনে তাকিয়ে এগিয়ে যেতে বলে! দিনের পর দিন যার জন্য অপেক্ষায় থাকা, তার পাশ দিয়ে নিশ্চুপ হেঁটে আসতে সাহস লাগে। গভীর অভিমান সেই সাহসের জন্ম দেয়। আচ্ছা! যারা ছেড়ে যায় তাদের কি কখনো ছেড়ে যাওয়া মানুষের জন্য মায়া লাগে, মন খারাপ হয় ? যাদের ছেড়ে যায় তারা আশেপাশে থাকলে তাদের ঘ্রাণ পায়? ছেড়ে যাওয়ার পর সেই মানুষগুলো কেমন থাকে সেসব জানবার ইচ্ছে হয়? যারা ছেড়ে যায় তাদের মন কোন নিষ্ঠুরতার মাটি দিয়ে তৈরি তা জানবার মন চায়!
শেষ কবে হাউজিং গেট থেকে সরাসরি বাসে উঠে অফিসে আসতে পেরেছি ভুলে গেছি। বাস চললেও উঠা যায় না। অফিস সময়ে খুব ভীড়ও থাকে। গেট থেকে রিক্সা নিয়ে আমিনবাজার পর্যন্ত আসা লাগে। তারপর ভাগ্য ভালো হলে বাসে উঠা যায়, নয়তো আবার বাইক বা সিএনজি নেওয়া লাগে। আজকে যখন রিক্সা নিয়ে আমিনবাজার যাচ্ছিলাম! একে তো বাস নেই, দুই অফিস টাইম, তিন বৃষ্টি। পথে পথে মানুষের ভীড়। কিছু পথ যাওয়ার পর রিক্সাওয়ালা মামা আমাকে বললেন আমি অনুমতি দিলে তিনি আরেকজন যাত্রী নিবেন এবং সামনে তার পাশে বসাবেন। আমি তাকে অনুমতি দিলাম। সে একজন যাত্রীকে ডাকলে দুইজন দৌঁড়ে আসলো। রিক্সাওয়ালা মামা বললেন একজন যেতে পারবেন। আমি তখন ভাবলাম আমরা সবাই বিপদে আছি। যেহেতু আমার পাশে জায়গা আছে আর আমি চাইলেই তাকে নিতে পারি। নিয়ে নেই। তখন দ্বিতীয় লোকটাকেও উঠতে বললাম। আমার নির্ধারিত ভাড়া কিন্তু কমে নাই। আমি যে ভাড়া ঠিক করে উঠেছি সেটাই পে করেছি। তারাও তাদের গন্তব্য অনুযায়ী পে করেছে। আমি রিক্সাওয়ালা মামার ইনকাম বাড়িয়ে দিলাম, আর ওই পথচারীদেরও উপকার করলাম কিন্তু কেউ একটা সামান্য ধন্যবাদও দিলো না 😑। ছোট ছোট উপকারে ধন্যবাদ দেওয়া, ছোট খাটো ভুলে সরি বলা, খুব সামান্য চেষ্টাতেও উৎসাহ দেওয়ার ব্যাপারে আমরা খুব কৃপণ। যাই হোক, এতোবড় ঘটনা লিখলাম এই কারণে আপনারা যারা ছোট খাটো ব্যাপারে ধন্যবাদ দিতে চান না, নিজের ভুলে সরি বলতে চান না, অন্যের চেষ্টায় উৎসাহের বদলে তাকে আরো হতাশ বানিয়ে দেন তারা এই কাজগুলো করবেন না। ধন্যবাদ দিবেন, সরি বলবেন, উৎসাহ দিবেন। এগুলো ভালো কাজ। ভালো কাজ করতে পয়সা লাগে না। মন লাগে। নিশ্চয় আপনাদের সকলের একটি ভালো মন আছে!
দিনশেষে, আমরা সবাই নিজ নিজ জায়গায় দাঁড়িয়ে লড়াই করছি। আপনার লড়াই, আমার লড়াই, অমুকের লড়াই, তমুকের লড়াই আলাদা, কিন্তু সবাই লড়াই করছি। যদি সুযোগ হয় তাহলে অপরের লড়াইয়ে সঙ্গী হবেন। তাকে ভরসা দিবেন, সাহস দিবেন। এতে আপনার কোন লস হবে না, কিন্তু যার পাশে দাঁড়াবেন তার জন্য বিশাল কিছু হবে। ভালো ব্যবহার করতে, সুন্দরভাবে কথা বলতে, সান্ত্বনা দিতে, ভরসা দিতে, কারো লড়াইয়ে সাথী হতে টাকা - পয়সার প্রয়োজন নেই। আপনার সুন্দর মন-মানসিকতায় যথেষ্ট।
" যাকে ভাল লাগে তাকে চোখের আড়াল করতে ইচ্ছা করে না, কিন্তু ভালবাসার মানুষরা সবাই চোখের আড়ালে চলে যায়। " 