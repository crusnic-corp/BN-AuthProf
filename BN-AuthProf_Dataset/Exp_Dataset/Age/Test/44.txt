#রকমারি_রিভিউ_প্রতিযোগ_মার্চ মনে আছে, একটা সময় ছিলো যখন বাংলাদেশের ক্রিকেট নিয়ে আমরা স্বপ্ন দেখতাম না। উন্মাদনা সব ছিল ভারত-পাকিস্তানের মধ্যে বিভক্ত। ১৯৯২ তে পাকিস্তান যখন বিশ্বকাপ জিতলো, বাংলাদেশে পাকিস্তানের নামে মিছিল করেছিল অনেকেই। একটা ছোট্ট ছেলে তাতে কষ্ট পেয়েছিল। প্রশ্ন করেছিল 'কি করলে মিছিল বের হবে না?' গল্পটা এই রাহাতের। গল্পটা ফয়েজেরও। অথবা সব ছাপিয়ে এটা ক্রিকেটের গল্প। আমাদের সকলের গল্প, যারা দিনের পর দিন বাংলাদেশের ক্রিকেটের হতাশার যুগ দেখেছি, তবু গায়ক আসিফের সুরে 'গুডলাক বাংলাদেশ গুডলাক' গেয়ে রাস্তায় দৌড়েছি। ধীরে ধীরে বিশ্বাস করতে শিখেছি, শুধু 'গুডলাক' এর শুভকামনাই নয় কাপটাও হাতে তোলা সম্ভব। যাক, গল্পে ফিরি। রাহাতের রক্তে মিশে আছে খেলা। তার ক্রিকেট-পাগল বাবা খেলা দেখতে গিয়ে দুর্ঘটনায় মারা যান। রাহাত দশ বছর বয়সেই পাড়ার বড় ভাইদের সাথে খেলত। খেলবেই বা কি, ছোট মানুষকে কেউ তেমন সুযোগ তো দেয় না, ফিল্ডিং করেই দিন কাটে। এরমধ্যেই রাহাত চোখে পড়ে যায় বিশ্ববিদ্যালয় পড়ুয়া ফয়েজের। ফয়েজ নিজেও এক ক্রিকেট পাগল, খেলতে গিয়ে পায়ে চোট পাওয়ার পর থেকে খুঁড়িয়ে চলে, খেলাটা আর হয়ে উঠেনি। কিন্তু ক্রিকেটের প্রতি তার ভালোবাসাটা অটুট। রাহাতের মধ্যে দিয়ে নিজের স্বপ্নটা আবার দেখতে পায় ফয়েজ, তার অনুরোধে পাড়ার টিমে খেলার সুযোগ পায় রাহাত। সেই সময় কোনো পরিবারেই তেমন বিশ্বাস ছিল না, ক্রিকেট খেলেও কিছু হওয়া যায়। ফয়েজের নিরলস চেষ্টা আর গাইডেন্সে রাহাত এগিয়ে যায় পাড়ার দল থেকে টাউন ক্লাবে, টাউন ক্লাব থেকে বিকেএসপিতে। একসময় ক্রীড়া সাংবাদিক হিসেবে বিদেশে ট্রেনিং নিতে পাড়ি জমায় ফয়েজ। মাথায় নিজের থিতু হওয়ার চিন্তা, ভালোবাসার মানুষকে একটা নিরাপদ জীবন দিতে হবে, রাহাতকে জাতীয় দলে খেলতে দেখবে। যখনই ভেবেছিল সব ঠিকঠাক এগুচ্ছে, সব এলোমেলো হয়ে গেল। হারিয়ে ফেলল প্রিয়জনকে, রাহাতকেও। জীবন যুদ্ধ খেলতে ক্রিকেটকে পিছনে ফেলে শ্রমিক হিসেবে বিদেশে পাড়ি জমালো রাহাত। অদ্ভুত একটা স্বপ্ন তাকে প্রায় রাতেই ঘুমের মধ্যে তাড়া করে। জেলখানায় বন্দী কতগুলো মানুষ কি যেন বলতে চায় তাকে। রাহাত বুঝে উঠতে পারে না। কিন্তু রক্তে যার ক্রিকেট, সে কি স্বপ্ন ফেলে হেঁটে চলে যেতে পারে? 'বাংলাদেশ একদিন বিশ্বকাপ জিতবে' - নিজের প্রতিজ্ঞা রাখতে হবে না? বিশ্বাস, স্বপ্ন আর লাল-সবুজ পতাকার গল্প 'ওয়ান ডাউন'। পাঠপ্রতিক্রিয়া: নব্বইয়ের শেষের দিক থেকে বাংলাদেশের ক্রিকেট উন্মাদনায় যারাই ভেসেছেন তাদের এই বইটি ভালো লাগবেই। সুখে দুঃখে পাশে থেকে আমরা যারা কখনো পাকিস্তানের সাথে টেস্টে অল্পের জন্য হেরে কেঁদেছি, এক একটা পরাশক্তিকে হারিয়ে আনন্দে নেচেছি - তারা এই বইয়ের সাথে আবারও আবেগে ভাসবেন। মূল গল্পের পাশাপাশি লেখক বাংলাদেশের ক্রিকেটের অনেক ইতিহাস, বিভিন্ন ম্যাচের গল্প তুলে এনেছেন। তবে প্রথম দিকের ইতিহাস যতটা বিস্তারিত, পরের দিকে অনেকটা সংক্ষিপ্ত করে এনেছেন। দেশে ফেরার পর থেকে রাহাতের খেলার বর্ণনাও কমে আসছিলো, মনে হচ্ছিল দ্রুত সমাপ্তির দিকে পৌঁছানোর একরকম তাড়াহুড়ো। মুক্তিযুদ্ধের উল্লেখ আর রাহাতের স্বপ্নের বিষয়টা ভালো লেগেছে। যাঁদের উল্লেখ আনা হয়েছে তাদের বিষয়ে অনেকেই জানে না। এই জায়গাটাও আরেকটু বিস্তারিত করা যেত, জানার মতো অনেক কিছু এখানে। মালয়েশিয়ায় প্রবাসী শ্রমিক আবুল ভাই আর মজিদ ভাইয়ের চরিত্র দুটো পুরো বাংলাদেশের একরকম প্রতিনিধিত্ব করেছে। তারা দুজন খেলায় ভারত এবং পাকিস্তানের সমর্থক, কিন্তু বাংলাদেশ যেদিন বড় জয় পেল তারাও আনন্দে ভাসলেন। ক্রিকেটের জন্য, দেশের জন্য ভালোবাসাটা বুকের গভীরেই ছিল, ছিলো না শুধু উপলক্ষটা। সেটা যেদিন পেয়ে গেলেন তাদের আর অন্য দলের দিকে তাকানোর প্রয়োজন পড়েনি। বইয়ের প্রচ্ছদ, বাইন্ডিং, ছাপা সবকিছুই সুন্দর এবং নির্ভুল। আসলে এই গল্পটাই এমন ভাবে পাঠককে টেনে রাখবে যে অন্যকিছু তেমন ভাবিত করার সুযোগও ছিল না। পশ্চিমবাংলায় মতি নন্দী খেলা নিয়ে গল্প-উপন্যাস লিখেছেন। বাংলাদেশে ক্রিকেট নিয়ে গল্প খুব বেশি বোধহয় লেখা হয় না। রাসয়াত রহমান জিকো নিজে একজন ক্রিকেটপ্রেমী, তাঁর মত বাংলাদেশের আরো সব ক্রিকেট পাগলদের জন্য তিনি আরো লিখবেন এই শুভকামনা। জিকো ভাই হয়ে উঠুন আমাদের মতি নন্দী।
#রকমারি_রিভিউ_প্রতিযোগ_মার্চ বইঃ হিরে বসানো সোনার ফুল লেখক: সমরেশ মজুমদার প্রকাশক: আনন্দ পাবলিশার্স প্রথম প্রকাশ: ২০০৩ মূল্য: ৫৪০ টাকা তিতির পড়াশোনা শেষ করে টিউশনি করছে, চাকরিও খুঁজছে। কলেজের বান্ধবী সিরিয়ালে কাজ করে, তিতিরকে নিয়ে গেলো পরিচালকের অফিসে। বাসায় জানাজানি হতে মা খুব আপত্তি করলেন, বাবাও চান মেয়ে বিয়ে করে থিতু হোক। নাটক পাড়া সম্পর্কে যে দ্বিধার ধারণা সবার, তাতে আত্মীয় স্বজনেরও চিন্তা তিতিরের ভবিষ্যৎ নিয়ে। কিন্তু সব প্রতিকূলতা ভেঙে এগিয়ে যায় তিতির। একই সাথে তিতিরের বউদি রঞ্জনা, নিতান্ত আটপৌরে গৃহবধূর জীবন কাটিয়ে দিচ্ছিলো। কর্পোরেট কোম্পানিতে ভাগ্যক্রমে একটা ভালো চাকরি জুটে যায়। স্বাধীনতার স্বাদ পায় রঞ্জনা, অনুভব করে তার নিজেকেও অনেক কিছু দেওয়ার আছে। কিন্তু স্বামী সুবিরের একেবারেই পছন্দ নয় তার চাকরি করাটা। দিন দিন সুবিরের ভেতরের অন্ধকারগুলো প্রকট হয়ে উঠছে। চাকরি অথবা দাম্পত্য - যেকোনো একটা বেছে নেওয়াই নিয়তি রঞ্জনার। পাঠপ্রতিক্রিয়া: সমরেশ মজুমদারের উপন্যাসটিতে কলকাতার নাট্য পাড়ার অনেক কিছু উঠে এসেছে। দুজন নারীর ভিন্ন ভিন্ন পরিস্থিতিতে লড়াই ফুটিয়ে তুলেছেন লেখক। মেয়েদের জীবনটা মানেই কি ছাড় দেওয়া? কখনো কর্মজীবনে কখনো সংসারের সূক্ষ্ণ দড়িতে ভারসাম্য রক্ষা করে চলার পিছনেই মনে হয় মেয়েদের এক জীবন কেটে যায়। চাকরিজীবি মেয়েদের এখনো কি সমাজে একটু ছোট চোখে দেখা হয়? এমন অনেক প্রশ্নই ভাসিয়ে তুলেছেন লেখক। লেখক 'হিরে বসানো সোনার ফুল' ধারাবাহিকভাবে প্রথমে কোন পত্রিকার জন্য লিখেছিলেন কিনা আমার জানা নেই। কিন্তু অধ্যায়গুলোর মধ্যে অনেক রকম বিচ্ছিন্নতা আছে। এক অধ্যায়ে যা ঘটে গেছে, পরের অধ্যায়ে তা ঘটেছে ভুলে গিয়ে নতুন দৃশ্যপট সাজিয়েছেন লেখক। কেনো এমন হয়েছে জানি না, হয়তো ধারাবাহিক ভাবে দীর্ঘদিন যাবত লিখেছেন বইটি। আমার পড়া প্রিন্টটিতে বানান এবং বাক্যতে প্রচুর ভুলও ছিল। চরিত্রায়নে কিছু অসঙ্গতি আছে। তিতিরের বউদি আর মা একটা সময় পর্যন্ত তিতিরের কাজ করা নিয়ে তীব্রভাবে আপত্তি করেছেন, কটু মন্তব্য করেছেন। পরবর্তীতে তাদের মন ১৮০ ডিগ্রিতে ঘুরে যাওয়ার সন্তোষজনক ব্যাখা পাওয়া যায় না। আবার সুবিরের চরিত্রটা নারীবাদের বিপরীতে দাঁড়া করাতে গিয়ে বড্ড একপেশে হয়ে গেছে। কিছু জিনিস আমার কাছে অতিরঞ্জিত মনে হয়েছে। হতে পারে কলকাতার প্রেক্ষিতে লেখক বইটি লিখেছেন, কিন্তু সমাজ কি সত্যি এখনো এতটা পিছিয়ে আছে? বইয়ে উল্লেখিত অনেক ধ্যান ধারণাই আমার হজম করতে বেশ কষ্ট হয়েছে। মধ্যবিত্ত পরিবারের মেয়েদের জীবন আর ঘুরে দাঁড়ানোর গল্প 'হিরে বসানো সোনার ফুল'। সমরেশের সেরা কাজের মধ্যে রাখবো না, তবে এক বসায় পড়ার মতো সুখপাঠ্য।
#রকমারি_রিভিউ_প্রতিযোগ_মার্চ রাত দ্বিপ্রহর পেরিয়েছে অনেক আগে। সারাদিন মাছ ধরে ক্লান্ত নিতাই তার নৌকা খানা গঙ্গাবতী নদীর তীরে ভিড়িয়ে ঘুমিয়ে পড়েছিল। হঠাৎই দেখে তার নৌকার পাশে আরেকটি নাও। ছইয়ের ভিতরে মুখ অবধি ঢেকে শুইয়ে রাখা আছে একটি বালককে। মাথার কাছে জলের ঘটির গলায় বাঁধা চিরকুট। কিন্তু এ কী! ছেলেটার শরীর জ্বরে পুড়ে যাচ্ছে, সারা গায়ে যে মহামারী গুটিবসন্ত! তীব্র আতংকে জমে গেলো নিতাই! খবর গেলো দেবেন্দ্রনারায়ণ এর কাছে। গঙ্গাবতীর পাশ ঘেঁষে বিশাল জমিদার বাড়ি, তারই মেজোকর্তা তিনি। জমিদার বিষ্ণুনারায়ণের তিন সন্তানের মধ্যে মধ্যম হলেও, বড় পুত্র অবনীন্দ্রনারায়ণের বদলে বৃদ্ধ পিতার জমিদারি দেবেন্দ্রনারায়ণই দেখেন। প্রবল ব্যক্তিত্বের অধিকারি দেবুর মধ্যে জমিদারি রক্তের খামখেয়াল, বহুগামিতা, চন্ডাল-রাগ সবই বিদ্যমান। এতো পরাক্রম সত্বেও সেই কালরাতে নদীর তীরে পাওয়া রহস্যময় ছেলেটির জন্যই বদলে গেলো দেবেন্দ্রনারায়ণের জীবনছক। দীর্ঘকাল ধরে জমিদার বাড়ির অন্দরমহলে পাতা হয়েছে ষড়যন্ত্রের শতরঞ্জ খেলা! বীণাবালা জাল গুটিয়ে এনেছেন। তার সাথে খেলায় যোগ দিল আরো অনেকেই, কেউ লোভের ফাঁদে, কেউ প্রতিশোধের অনলে জ্বলন্ত। দেবেন্দ্রনারায়ণকে চুকাতে হবে অনেক পাপের হিসেব। শুধু কি তিনি? প্রকৃতি ছেড়ে কথা বলে না কাউকেই, সকলের প্রাপ্য বুঝিয়ে দেয়। গঙ্গামহলের প্রতিটি ইঁট যে চিৎকার করে বলছে লোভ, বঞ্চনা, আর প্রতিহিংসার গল্প! পাঠপ্রতিক্রিয়া: যেকোনো গল্প পড়ার সময় পাঠক মাত্রই কল্পনা করে নেয় একটা দৃশ্যপট। তা না হলে নিজেকে সম্পৃক্ত করে ডুব দেওয়া কঠিন হয়ে পড়ে। 'অন্দরমহল' উপন্যাসের সময়কালটা পুরনো পটভূমিতে লেখা হলেও, সেটা ঠিক কবে সে বিষয়টি লেখক এড়িয়ে গিয়েছেন। ভূমিকাতে দায়মুক্তির জন্য উল্লেখ করেছেন বাস্তবের সঙ্গে সংস্পর্শ এড়াতে তিনি কোনো নির্দিষ্ট সময়কাল বেছে নিচ্ছেন না। উপন্যাস শুরু করার আগেই এমন শুভংকরের ফাঁকির মত ঘোষণা পুরো সময় মাথায় চাপ ফেলেছিল। গল্পের কিছু কিছু জায়গাতেই গল্পপ্রবাহকে 'অনেকদিন' বলে উল্লেখ করা হয়েছে। গল্পে যেখানে জীবন-মরণের টানটান উত্তেজনা, সেখানে 'অনেকদিন কেটে যাওয়া' সময় খুব বিভ্রান্তিকর। কখনো আবার লেখক এই অনির্দিষ্ট সময়ে এগিয়ে গিয়ে, ফ্ল্যাশব্যাকে কি কি ঘটে গেছে বর্ণনা করেছেন। এর চাইতে ঘটনাপ্রবাহের মাধ্যমে গল্প এগিয়ে গেলে পড়তে বেশি ভালো লাগতো৷ পুরো উপন্যাস পড়ার পরও ঠিক ঠাহর করতে পারিনি 'অন্দরমহল' এর পুরো ঘটনাটা কতোটা সময় যাবত ঘটেছে। পরিচয়ের পুনরুক্তি ঘটেছে গল্পে বারবার। গঙ্গাবতীর তীর ঘেঁষে গঙ্গামহল, পরপর কয়েক পাতায় এই বর্ণনা দেওয়া হয়েছে। রতনকান্তিকেও প্রতিবার গানের শিক্ষক হিসেবে পরিচয় করিয়ে না দিলেও চলে। গল্পে রহস্য জমিয়ে তুলে আবার সব উত্তর দিয়ে দেওয়া হয়েছে একটু পরে পরে। সাসপেন্স তাই থমকে যাচ্ছিলো। কি ঘটবে পাঠক সহজেই ধরে নিতে পারবেন, এবং বুঝে নেওয়ার জন্য আগে থেকে প্রচুর সূত্র রাখা হয়েছে। অবশ্য লেখক কোনো রহস্য উপন্যাস লিখতেও চাননি, তিনি চেয়েছেন লোভ- লালসা আর পরিণতির গল্প বলতে। 'অন্দরমহল' উপন্যাস ভালো লাগার প্রধান কারণ এর পটভূমি। জমিদার বাড়ি, ক্ষমতার লড়াই, আর প্রাসাদ ষড়যন্ত্রের গল্প পড়তে এমনিতেও ভালো লাগে, অন্যরকম একটা জগতে বাস করা যায় পড়ার সময়টা। গঙ্গামহল, প্রমত্তা গঙ্গাবতী নদী, বজরাডুবির চর, বারোহাটির ভূতূড়ে জঙ্গল আর বাগানবাড়ি - সবকিছুই ছিল উত্তেজনাময়। বড় কলেবরে লেখা উপন্যাসের অনেক চরিত্র, তাদের ব্যাপ্তি শক্তিশালী এবং গভীর। দেবেন্দ্রনারায়ণ উগ্র মেজাজের বুনোঘোড়া, যিনি স্ত্রী রেণুকাকে শাস্তি দেওয়ার জন্য তাকে দিয়েই কিশোরী দাসীর সাথে মিলিত হওয়ার শয্যা প্রস্তুত করে পাশে বসিয়ে রাখেন, অথবা নির্মাণকাজ মনমতো না হওয়ার রামচরণ কারিগরের দু'হাত কেটে নেওয়ার নির্দেশ দেন। তার চরিত্রেই আবার সংমিশ্রণ ছিল অপরাধবোধে নিঃস্ব হয়ে যাওয়া স্নেহশীল জন্মদাতার। বাইজি হেমাঙ্গিনী দেবী, বিভুঁই, হরিহরণ বণিক, রতনকান্তি, সর্বজয়া, দ্বিজেন্দ্র - সব চরিত্রের আলাদা আলাদা গল্প লেখক সুন্দরভাবে বলে গিয়েছেন। লেখকের 'নির্বাসন' পড়েছিলাম এর আগে। সেই তুলনায় এই উপন্যাসের গল্পের গাঁথুনি আর চরিত্রায়ন অনেক বেশি ভালো লেগেছে। লেখক যা কিছু দর্শন এবং স্বরচিত গান ব্যবহার করেছেন তাতে বিরক্তি লাগেনি, বরং গল্পের প্রয়োজনে এসেছে। প্রকৃতি মানুষের হিসাব তার জীবদ্দশাতেই অনেকটা বুঝিয়ে দেয়, হোক তা পাপের প্রায়শ্চিত্ত বা পূণ্যের প্রতিদান। যে এক জীবনে মানুষ লোভের পিছনে ছুটে বেড়ায়, তাতে শান্তি কি পায়? 'আমাদের কিছুই নেই, অথচ সবটা সময়জুড়ে ভাবি, এই বুঝি নিঃস্ব হলাম!' - এই জীবনবোধ নিয়েই পাঠককে ভাবাবে অন্দরমহল উপন্যাসটি। 
#রকমারি_রিভিউ_প্রতিযোগ_মার্চ 'আমার মনে অশান্তির আগুন জ্বলে, কি করবো?' 'ওজু করো। আগুন তো পানিতেই নেভে, নাকি?' ইমাম ইসহাকের এমন সব মজাদার সহজ কিন্তু অর্থপূর্ণ কথা আকৃষ্ট করতো ওমারকে। ওমার রিজওয়ান। নব্বইয়ের দশকে যখন বাংলাদেশে রক এবং ব্যান্ড সংগীতের জন্য প্রচন্ড উন্মাদনা, তখন রক গায়ক বন্ধু রুশোর সাথে ঢাকা শহরের পথেঘাটে ঘুরে বেড়ায় উদ্দেশ্যহীন ছেলেটা। ঢাকা বিশ্ববিদ্যালয়ের তুখোড় ছাত্র ওমার, কিন্তু প্রেমিকার অপ্রত্যাশিত প্রতারণায় বেঁচে থাকার সব রঙ হারিয়ে বসেছে। আত্মহত্যার চেষ্টা করেও পারেনি, এখন রুশোর সঙ্গে এখানে সেখানে ঘুরে, গাঁজা - ফেন্সিডিল খেয়ে কষ্ট ভুলে থাকার চেষ্টা করে। শান্তি খুঁজে পেলো বৃদ্ধ ইমাম ইসহাকের বন্ধুত্বে। সাধারণ হুজুরদের মতো জাহান্নামের ভয় বা জান্নাতের লোভ দেখান না তিনি ওমারকে। তিনি বলেন যুক্তির কথা, দর্শন আর জীবনের লক্ষ্যের কথা, হৃদয়ের শূন্যতার কথা। তাঁর কথা শুনতে শুনতেই ওমার অনুভব করে নিজের অন্তরের পরিবর্তন। রুশোর জীবনাদর্শ পিছে ফেলে আল্লাহর কাছে আত্মসমর্পণ করে শান্তি খুঁজে পায়। তাবলিগ জামাতের সাথে পাকিস্তানের রাইওয়াইন্ডে আসে ওমার। বিভিন্ন দেশের ২০ লাখ মুসলিমের সম্মেলনে পরিচয় ঘটলো তালিবান নেতার পুত্র খালিদ বিন হিশাম এর সাথে। আফগান তালিবানরা তখন নিজেদের ভূমিতে সোভিয়েত আগ্রাসনের বিরূদ্ধে লড়ে যাচ্ছে। কাবুল এবং বিভিন্ন অঞ্চলে কমিউনিজমের বিষ ছড়িয়ে পড়েছে, তা হটিয়ে একটি প্রকৃত ইসলামী রাজ্য প্রতিষ্ঠার জন্য খালিদ এবং আরো অনেকে যুদ্ধ করছে। খালিদের চিন্তার স্বচ্ছতা এবং লক্ষ্যের দৃঢ়তা ওমারকে স্পর্শ করলো৷ বিশ্বাস রক্ষার জিহাদে পাড়ি দিলো আফগানিস্তানে। ট্রেনিং-এর পর বারগামে সশস্ত্র যুদ্ধের সময় ধাক্কা খেলো ওমার। যাদের আক্রমণ করেছে তারাও যে কালিমাই পড়ছে! যুদ্ধে আহত ওমার আশ্রয় নিলো খালেদের বাড়িতে। সেখানে খুঁজে পেল স্রষ্টার পক্ষ থেকে তার জন্য নির্ধারিত ভালোবাসা আসমাকে, বিয়ে করলো। যুদ্ধে ফিরলো না আর ওমার, নিজ মুসলিম ভাইদের উপর অস্ত্র ধরতে মন চাইলো না। কিন্তু ১/১১ এর হামলার পর আমেরিকা শুরু করলো আফগান জনপদকে ধুলোয় মিশিয়ে দেওয়ার অভিযান। আবারো সব হারালো ওমার, নিরপরাধ হওয়া স্বত্বেও স্থান হলো কুখ্যাত গুয়ানতানামো বে কারাগারে। আলোর মুখ দেখেনি ওমার ১২ বছর হলো। নিজের দেশেও পরিচিত আন্তর্জাতিক সন্ত্রাসী হিসেবে। স্ত্রী আসমার সাথে কি আর দেখা হবে? জীবনের উত্থান-পতন, তবু বিশ্বাস না হারানোর গল্প 'আসমান'। পাঠপ্রতিক্রিয়া: কিছু বই অন্তরের অন্তঃস্থল পর্যন্ত আমূল নাড়িয়ে দিয়ে যায়। আসমান উপন্যাসটি তেমনই। এটা শুধু ওমারের কাহিনি নয়, আমাদের গতানুগতিক যে ধর্মীয় চিন্তাধারা, তার থেকে এক কদম বেশি ভাবতে শেখাবে গল্পটা। ধর্মকে যারা প্রশ্ন করতে চান, বা যারা ধর্ম নিয়ে খুব বেশি ভাবেন না, সবার জন্যই ওমার চরিত্রটি। ওমারের মতই আমাদের অনেকেরই জীবনে ভুল আছে, হৃদয়ের ব্যাথা আছে, ফিরে আসার গল্প আছে। ওমার তাই কেবল গল্পের চরিত্র নয়, ভীষণ বাস্তব। ইমাম ইসহাকের যুক্তিবাদী চরিত্রটি মুগ্ধ করার মতো। দিকভ্রান্ত এক তরুন, যে মানবীর প্রেমে এতোটাই বুঁদ ছিলো যে সেই প্রেম হারিয়ে তার জীবন উদ্দেশ্য হারালো, তাকে তিনি জানালেন হৃদয়ে আল্লাহর প্রেমকে স্থান দিলেই কেবল জাগতিক সব অশান্তি থেকে মুক্তি ঘটে। এখনকার তরুনদের মধ্যে যে অস্থিরতা তার সমাধানের সহজ ব্যাখা দিয়েছেন লেখক ইমামের বয়ানে। সেই অস্থিরতার স্বরূপ অনেকটা দেখিয়েছেন রুশোর মধ্যে। রুশোর সাথে ওমারের কথোপকথনগুলোতে একজন অবিশ্বাসী আর বিশ্বাসীর দৃষ্টিভঙ্গির পার্থক্য ফুটে উঠেছে। ইমামের চরিত্রের বিপরীত দিক বলা যায় আনোয়ারকে৷ আনোয়ার পড়ালেখা খুব একটা করেনি৷ তাবলিগ জামাতের সাথে যুক্ত আছে প্রায় দশ বছর, ধর্ম তার কাছে যুক্তির উর্ধ্বে তীব্র বিশ্বাসের জায়গা। আনোয়ার ধর্মের অলৌকিকত্বে বিশ্বাস করে, কিন্তু যা বিশ্বাস করে সেখানেই তার আন্তরিকতা। আনোয়ারের চরিত্রটা থেকে বোঝা যায়, একজন বিশ্বাসী যদি খুব চিন্তা করতে নাও চায়, তবু ধর্মের প্রতি আন্তরিকতা আর সরলতা তাকে শান্তি এনে দিতে পারে। তাবলীগ জামাতের যে ভ্রাতৃত্ববোধ আর শৃঙ্খলা সেটাও চিত্রিত করেছেন লেখক। একই সঙ্গে তাঁদের দীর্ঘদিন ধরে রটে যাওয়া কর্মপদ্ধতির ত্রুটিটাও উঠে এসেছে। একজন দূর্বল মুসলমানের জন্য তাবলিগ উপযোগী, কিন্তু বর্তমান আধুনিক তরুনরা যারা প্রশ্ন করতে জানে, বুদ্ধি দিয়ে ভাবে তাদের জন্য তাবলিগের সংস্কারের প্রয়োজন। যাদের সংস্পর্শে এসে পুরোপুরি ঘুরে গেলো ওমারের জীবন, সেই তালিবানদের জীবন ফুটে উঠেছে গল্পে। খালিদের মাধ্যমে জানা যায় আফগানিস্তানের রাজনৈতিক ইতিহাস। লেখক বলেছেন জঙ্গিবাদীতার বিরুদ্ধে, নিরপরাধ মানুষকে অকারণে হত্যার বিপক্ষে। ইসলামে জিহাদেরও অবস্থান ব্যাখা করেছেন লেখক, 'অন্যায়ের বিরুদ্ধে ন্যায়ের স্বপক্ষে দাঁড়ানোর নাম জেহাদ।' আধুনিক বিশ্বে ইসলামের বিভিন্ন সংগঠনের ইতিহাস উঠে এসেছে গল্পে। তাবলিগ জামাত, তালিবান, আল কায়েদা এদের কথা এসেছে, এসেছে মুসলিমদের বিরুদ্ধে যুদ্ধ, টুইন টাওয়ার হামলা ও তার ফলশ্রুতিতে অকারণ গণহত্যা। গুয়ানতানামো বে'র নৃশংসতা আর নিরপরাধ মানুষের উপর অত্যাচার এর গল্প আছে, বন্দীদের নিয়ে বিশ্ব রাজনীতির উপরও আলোকপাত করা হয়েছে। লেখকের কঠিন দর্শনের কথা সহজভাবে বোঝানোর মুন্সিয়ানা প্রশংসা করার মতো। উপন্যাসের শুরুর দিকে রক নিয়ে আলোচনা আরো সংক্ষিপ্ত করলে ভালো হত। বিভিন্ন চরিত্রের মুখে দীর্ঘ সব আলোচনা রয়েছে, যার কারণে অনেকে ক্লান্ত বোধ করতে পারেন। তবে ধৈর্য ধরে পড়লে অনেক মেসেজ পাওয়া যায়, চিন্তা করার মতো খোরাক আছে। আফগানিস্তানে ট্রেনিং আর যুদ্ধের অংশগুলো উত্তেজনাময়, এখান থেকেই গল্প গতি পাওয়া শুরু করে। হতাশায় পতিত জীবন থেকে ফিরে আসার, সহজে যুক্তি দিয়ে ভাবতে শেখার, আর মানুষকে, জীবনকে এবং সবকিছুর অগ্রে স্রষ্টাকে ভালোবাসার গল্প আসমান। 'যে গল্প জীবনের চেয়েও বড়।'
#রকমারি_রিভিউ_প্রতিযোগ_মার্চ মানুষ কেন ভালোবাসে? কেন তীব্র টান সত্বেও কোনো সম্পর্কের ভিত নড়ে যায়? আকাশ ভরা ভালোবাসা পেয়েও মানুষ কেন সেই সম্পর্ক থেকে পিছু ফিরে? মনোপাখি জীবনের গল্প, সম্পর্কের গল্প। জীবনমুখী এই উপন্যাসে অনেকগুলো চরিত্র, সবাই আপন গতিতে এগিয়েছে। রুমঝুম শফিক আযাদের অষ্টাদশী কন্যা। মিষ্টি এই মেয়েটি কখনো তার বাবাকে মায়ের মতই শাসন করে, কখনো আবার মার শাড়ি পরে বউ সেজে ঘুরে বেড়ায়। মাকড়সা দেখে ভয় পেয়ে যায় যে মেয়ে, তার মনের মধ্যে বাস করে অপ্রতিরোধ্য আগ্নেয়গিরির আগুন। রুপুর জীবনটা অনেক কষ্টের হবে - ছোট্ট থাকতেই তাকে বলেছিল তার ছেলেবেলার একমাত্র বন্ধু, মামাতো বোন অন্তরা। কম বয়সে বাবাকে হারিয়ে নানাবাড়িতে বড় হয় রুপক। নানার জমিদার বাড়িতে আশ্রিতের মত থাকতে গিয়ে আত্মবিশ্বাসটাই হারিয়ে গেছে মন থেকে। বন্ধুহীন, কারো চোখে চোখ রেখে কথা বলতে পারে না। নিজের সুন্দর চেহারাটাকেও ঘৃণা করে প্রচন্ড। কোন সম্পর্কে বাঁধা পড়তে ভয় পায় রুপু, ভয় পায় তার ভয়ংকর অতীতের সাথে দ্বিতীয় কাউকে জড়াতে। তবু রুমঝুমের পায়ের নুপুরটা পকেটে নিয়ে ঘুরে বেড়াচ্ছে রুপক। চিত্র পরিচালক নিয়াজ। পর পর তিনটি চলচ্চিত্র বানিয়েছে, দেশে বিদেশে পুরস্কার পেলেও হলে তেমন চলে না। পরাজিত পরিচালকের সাথে আর কাজ করতেও চায় না কেউ। একজন প্রযোজক এর জন্য ঘুরে-ফিরছে নিয়াজ। ব্যর্থতার ছায়া পড়ছে দাম্পত্য জীবনে। অহমবোধ রিক্ত করে দিচ্ছে ভালোবাসাকে। ভালোবাসি - এই ছোট্ট কথাটা রেহেনাকে কি করে যে মুখ ফুটে বলে নিয়াজ! গল্পে প্রয়োজনে লেখক এনেছেন আরো চরিত্র। প্রতিটি চরিত্র এতো বাস্তব, মনে হয় আশেপাশেই আছে। সাধারণ গল্পকে বলার ঢঙে অসাধারণ করে তোলার দারুণ মুন্সিয়ানা ছিল লেখকের লেখনীতে। রাফিউজ্জামান সিফাতের লেখা আগে পড়া হয় নি। এবার পড়ে মুগ্ধ হলাম। বইয়ের প্রচ্ছদটাও ভালো লাগার মত। এবারের বইমেলায় এখনো পর্যন্ত পড়া বইয়ের মধ্যে, নির্দ্বিধায় নাম বলতে বললে এই বইটির কথা বলবো। 
#রকমারি_রিভিউ_প্রতিযোগ_মার্চ ঢাকা বিশ্ববিদ্যালয়ের ছাত্র সাজিদ। সবকিছুকেই যুক্তি এবং বিজ্ঞান দিয়ে ব্যাখা করতে ভালোবাসে। একসময় নিজে অবিশ্বাসী ছিল৷ বন্ধুর সংস্পর্শে এসে আলোর পথ খুঁজে পেয়েছে। প্রচুর পড়ালেখা করে সে, গুছিয়ে চিন্তা করে, একজন সুবক্তাও। সহপাঠী এবং আশেপাশের আরো অনেকের ধর্ম নিয়ে যে সংশয় তার সদুত্তর দেয় সাজিদ। এই বইয়ে সাজিদ উত্তর দিয়েছে কুরআনের আয়াত নিয়ে সংশয়বাদীদের অপব্যাখার, বিজ্ঞানের বিভিন্ন তত্ত্বের সাথে ইসলামের সম্পর্কের এবং আরো অনেক কিছুর। প্যারাডক্সিকাল সাজিদের প্রথম পর্বের ধারাবাহিকতায় প্রকাশ পেলো দ্বিতীয় পর্বটি আরো কিছু প্রশ্নের উত্তর নিয়ে। পাঠপ্রতিক্রিয়া: এবারের বইমেলায় ফেসবুকের জনপ্রিয় ব্যক্তিদের লেখা বইয়ের বেশ জয়জয়কার। কেউ কেউ স্ট্যাটাস সমগ্র প্রকাশ করেছেন। রাবা খানও একটি বই লিখেছেন দেখছি। তা লিখতেই পারেন। কলম সবার জন্যে। কিন্তু ফেসবুকের বাংলিশ যখন বইয়ের পাতায় নেমে আসে, তা বড্ড অরুচিকর লাগে। পড়ছিলাম প্যারাডক্সিকাল সাজিদ - ২। লেখকের পরিবেশনা ভালো, পাঠককে ধরে রাখার মত। কিন্তু বই লিখছেন যখন, ভাষার দিকে আরেকটু মনোযোগ দিতেই পারেন। সিচুয়েশন, সেইম ডিপার্টমেন্ট, পলিটিশিয়ান - শব্দগুলোর প্রচলিত বাংলা রয়েছে। মুখে মুখে আমরা হয়তো ডিজুস থেকে কোকাকোলা ভাষায় পৌঁছে যাচ্ছি। কিন্তু বইয়ের পাতায় ভাষার আভিজাত্য বজায় রাখলে পড়তে ভালো লাগে। প্রথম পর্বের তুলনায় দ্বিতীয় পর্বের লেখা গুছানো মনে হয়েছে। ইংরেজি উদ্ধৃতিগুলোর বাংলা অনুবাদ ব্যবহার করতে পারতেন, যেহেতু বাংলাভাষী পাঠকদের কাছে সহজ ভাবে বিষয়গুলো উপস্থাপন করা মূল উদ্দেশ্য। আবার একই সাথে, ধর্মগ্রন্থের অনেক শব্দকে আরবি থেকে বাংলায় সরলীকরণ করা বেশ বিভ্রান্তিকর। ধারণা করছি লেখক এ ব্যাপারে বিশেষজ্ঞদের দ্বারস্থ হয়ে নিশ্চিত হয়েই লিখছেন। প্যারাডক্সিকাল সাজিদ - ১ প্রকাশ হওয়ার পর এর প্রত্যুত্তরে সামাজিক যোগাযোগমাধ্যমগুলোতে অনেক লেখালেখি হয়েছে। আমার বিশ্বাস ছিল সেগুলো খন্ডানোর জন্য লেখক একটা অধ্যায় যোগ করবেন দ্বিতীয় পর্বে। না থাকায় হতাশ হয়েছি। পরবর্তীকালে প্যারাডক্সিকাল সাজিদ ১ ও ২ নিয়ে সৃষ্ট বিতর্কগুলো নিয়ে লেখক লেখবেন নিশ্চয়ই। এমন স্পর্শকাতর বিষয়ের ক্ষেত্রে সমালোচনার উত্তর দেওয়াটাও জরুরি। সব মিলিয়ে প্যারাডক্সিকাল সাজিদ ও তার লেখকের প্রতি শুভকামনা। এই ধারায় লেখালেখি করার ফলাফল কি হতে পারে তা নিয়ে ব্যক্তিগতভাবে আমার বেশ সংশয় আছে। আপনি যখন কাউকে আক্রমণ করবেন তখন পালটা আক্রমনের প্রস্তুতি নিয়েই মাঠে নামা উচিত। সব প্রতিক্রিয়া যে শালীন হবে তাও নয়, তার প্রমাণ কিছুদিন যাবত দেখছি। আল্লাহ, ইসলাম ও নবী মুহম্মদ (সা) নিয়ে নানারকম অসম্মানসূচক উক্তিতে ফেসবুক ছেয়ে গেছে, যেটায় এর আগে বেশ ভাটা পড়েছিল। সাজিদের কারনে যে ঝড় ও বিশৃঙ্খলার সৃষ্টি হয়েছে, তা সামলানোর মত প্রস্তুতি আরিফ আজাদ ও তার পৃষ্ঠপোষকদের আছে বলেই আশা রাখছি।
#রকমারি_রিভিউ_প্রতিযোগ_মার্চ ভজহরি মুখুজ্জে কে তো চিনেনই আপনারা। সে কি, চিনতে পারছেন না? আরে, ওই যে পটলডাঙ্গার ছেলেটা - খাঁড়ার মতন নাক, ইয়া চওড়া ছাতি, গড়ের মাঠে গোরা পিটায়, দারুণ সব গল্প শোনায়, আর চারমূর্তি মিলে রকে বসে মাঝেমধ্যেই চেঁচিয়ে উঠে বলে "ডি-লা গ্রান্ডি মেফিস্টোফিলিস ইয়াক ইয়াক"! হ্যাঁ, আমাদের টেনিদার কথাই তো বলছি! তো হয়েছে কি, টেনিদা এবার পাড়ায় এক্সারসাইজ ক্লাব খুলে বসেছে। কিন্তু লোকজনও ভারি 'বোগাস'! দু'চার জন ছাড়া কেউ চাঁদাই দিলো না। চাঁদা ছাড়া ক্লাব চলবে কি করে? তাহলে কি ক্লাবটাই তুলে দিতে হবে? না না! টেনিদা যখন আছে, একটা উপায় হয়েই যাবে! ওদিকে চলুন শুনে আসি 'একটি খুনের ঘটনা'। গল্প নয়, সত্যি কাহিনী! মেরু অভিযানে গিয়েছেন দুজন বিখ্যাত বৈজ্ঞানিক৷ এক বনে দুই বাঘ হলে যা হয় আর কি, জ্ঞানের বহর হলে কি হবে, সম্পর্কটা একেবারে আদায় - কাঁচকলায়। ধরি, বয়স্ক বিজ্ঞানীর নাম প্রফেসর এক্স, আর অল্প বয়েসী জন প্রফেসর ওয়াই। দুই পন্ডিত তাদের সহকারীকে নিয়ে একদিন বেড়িয়েছেন হাঁস শিকার করতে। জলার ধারে দাঁড়িয়ে এক্স, আর ওয়াই একটু দূরে হাঁস খুঁজছেন। সহকারী একটু দরকারে তাঁবুতে গিয়েছিল, ফিরে এসে দেখে এক্স খুন হয়ে মাটিতে পড়ে আছেন! বন্দুকটা তখনও পাশেই পড়ে রয়েছে, আর হাটিং নাইফটা চোখে বিঁধে একেবারে মগজে আঘাত হেনেছে। পাশে হতবিহবল প্রোফেসর ওয়াই দাঁড়িয়ে। বলছেন কিছুই দেখেননি, শুধু গুলির আওয়াজ পেয়েছেন। ব্যাপারটা কি হলো তাহলে? সন্দেহের তীর তো ওয়াই-এর দিকেই। ভালো বিপদ হলো! প্যালারাম এরমধ্যে আছে আরেক মুসিবতে! হারুবাবু গাছ থেকে আঁকশি দিয়ে পাড়ছেন খাসা সব পাকা আম। সোনালি রঙ, গন্ধে মৌ মৌ। কিপ্টে হারুবাবু একটা দুটো চাখতেও দিবেন না জানা কথা, প্যালা কি তাই বলে একটু নজরও দিতে পারে না? নাহয় হারুবাবুর টাকের উপর একটা পাকা আম টপাক করে পড়ার দৃশ্যও তো উপভোগ করতে পারে? তাতেও ভারি অপমান করে তাড়িয়ে দিলে প্যালাকে! ঠিক তখন --- না, কি হলো আমি বলবো না! হারুবাবু 'সাড়ে তিন আনার আমের জন্যে' কিভাবে নাকাল হলেন আপনারাই জেনে নিন। পড়ে ফেলুন ভুত, চোর, ছেলেধরা, পকেটমার, খুন আর হাস্যরসের প্যাকেজ নারায়ণ গঙ্গোপাধ্যায়ের দশটি কিশোর সাহিত্যের সংকলন 'টেনিদা ও ভূতুড়ে কামরা'। নারায়ণ গঙ্গোপাধ্যায়ের গল্পগুলো কখনো পুরোনো হয় না। কিশোরদের জন্য লেখা হলেও উপভোগ করতে পারবেন সব বয়সের সবাই। হালকা কিছু চটজলদি পড়ার জন্য বইটি দারুন উপযোগী। ছোট ভাই-বোনদের গল্পের বই পড়ার অভ্যাস তৈরী করতেও উপহার দিতে পারেন। বইটিতে স্থান পেয়েছে টেনিদার 'প্রভাত সঙ্গীত' গল্পটি, সাথে আরো নয়টি ভিন্ন ভিন্ন স্বাদের ছোট গল্প। ৮৪ পৃষ্ঠার ছোট্ট আকারের বইটি প্রকাশ পেয়েছে কলকাতার আনন্দ পাবলিশার্স থেকে। সুব্রত গঙ্গোপাধ্যায় প্রচ্ছদ ও ভেতরের অলংকরণ করেছেন। চমৎকার বাইন্ডিং আর নির্ভুল ছাপার বইটির ভারতীয় মুদ্রিত মূল্য ৪০ টাকা। অরিজিনাল প্রিন্ট সংগ্রহ করা যাবে রকমারি থেকে ১৮০ টাকায়।
#রকমারি_রিভিউ_প্রতিযোগ_মার্চ 'অনেক কাল আগের কথা, এক সাধু বাস করতেন দূর্গম অরণ্যে। তিনি চিকিৎসা জ্ঞান দিয়ে মানুষ কি পশু, সবার রোগ সারাতে পারতেন। পারতেন না শুধু মৃত্যুকে ঠেকাতে। একদিন অরণ্যের মধ্যে খুঁজে পেলেন রহস্যময় প্রাচীণ এক গাছ। কি সেই গাছের মাহাত্ম্য?' - গল্প বলছিলো চা বিক্রেতা মান্নান মিয়া। তার টং দোকানে ভীড় লেগেই থাকে। হয়তো তার সুস্বাদু চা একবার খেলে দ্বিতীয়বার না খেয়ে কেউ থাকতে পারে না সেজন্য। উপরি হিসেবে মান্নান মিয়া মন ভালো থাকলে অদ্ভুত সব গল্প শোনায়। বিখ্যাত পন্ডিত গবেষক ড. মেহবুব আরেফীন দ্য ইকোনমিস্ট পত্রিকায় একটি আর্টিকেল লিখে হইচই ফেলে দিলেন। 'দ্য টি অফ শ্যানং' শীর্ষক রচনাটি পড়ে সবাই বলছে ডক্টরের কাছে আছে এক বিশাল রহস্যের চাবিকাঠি। সেই রহস্যের চাবির খোঁজে পিছে লেগেছে দেশ-বিদেশের সুযোগ-সন্ধানী দল। এদিকে, ঢাকা শহরে ঘটে চার চারটে খুনের ঘটনা। আপাতদৃষ্টিতে খুন হওয়া ব্যাক্তিরা একেক পেশার, একেক বয়সের। কিন্তু পুলিশের গোয়েন্দা রফিকুল ইসলাম আবিষ্কার করলেন প্রতিটি খুনের মধ্যেই রয়েছে সামঞ্জস্য। প্রতিটি লাশ পাওয়া গেলো চা দোকানের পাশে, একই রকম গুলিতে খুন করা হয়েছে। আর, লাশের পাশে দেয়ালে গ্রাফিতি এঁকে লেখা - 'দুধ চা খেয়ে তোকে গুলি করে দেব! ' কে এই অদ্ভুত খুনি? পাঠপ্রতিক্রিয়া: থ্রিলার পড়তে আমি সবসময়ই ভালোবাসি। তবু সত্যি বলতে কি, এই বইটা পড়তে আমার বেশ কষ্ট হয়েছে! কাটাকুটি লাশের বর্ণনা ও আমাকে পীড়িত করে না, কিন্তু অরুচিকর পুরীষ আর বর্জ্য এর উল্লেখ মাথা থেকে তাড়াতে মাঝে মাঝেই অন্য বইও পড়েছি। কাহিনীর প্রয়োজনে ডার্ক কিছু গল্পে আনাটা খারাপ নয়, কিন্তু এখানে অকারণে মানুষ থেকে শুরু করে পশুর বিষ্ঠার আলোচনা আরোপিত আর অপ্রয়োজনীয় লাগছিল। একই ভঙ্গিতে বারবার অনেকেই মুত্রত্যাগ করতে করতে নিজের মুত্রে মুখ থুবড়ে পড়লে লেখা শৈল্পিকতা হারায়। জাহিদ হোসেন এর 'ঈশ্বরের মুখোশ' পড়েছিলাম এর আগে। এই উপন্যাসে অনেক চরিত্র, পরিচিত বিভিন্ন নাম এর ট্রিবিউট আর ডার্ক ব্যাপার স্যাপার এনে লেখক হয়তো নীরিক্ষাধর্মী কিছু করতে চাইছিলেন, কিন্তু তাতে তাঁর আগের ঝরঝরে লেখার হাত বাধাগ্রস্ত হয়েছে। কাহিনীর শেষের দিকে গিয়ে একটু অগোছালো মনে হয়েছে। খুনের উদ্দেশ্য আমার কাছে পরিষ্কার বা জোড়ালো লাগে নি। গল্পের প্লটটা ভালো ছিল, অহেতুক ব্যাপারগুলো কমিয়ে আনলে শক্তিশালী হত। উপন্যাসটি নামের কারণে প্রকাশের আগে থেকেই চাঞ্চল্যের সৃষ্টি করেছিল। নামকরণ যে গল্পের সাথে মিল রেখেই তা বই পড়লেই জানা যায়। আমি ঠিক নিতে পারলাম না উপন্যাসটি, আমারই ব্যর্থতা। সবশেষে একটা ধাঁধা রেখে যাই - বলেন তো মানব ইতিহাসের সবচেয়ে গুরুত্বপূর্ণ গাছ কি? বই: দুধ চা খেয়ে তোকে গুলি করে দেব 
#রকমারি_রিভিউ_প্রতিযোগ_মার্চ 'জলেশ্বরী গ্রামের ইব্রাহিম গাজী আমাকে ঘুমাতে দেয় না।' মৃত বাবার পুরনো কাগজপত্রের মধ্যে একটা সাদা চিরকুটে লেখাটা খুঁজে পেয়েছিল কাজল। তার বাবা মাহতাব ভূঁইয়া শুদ্ধ মানুষ ছিলেন, সমাজে অর্থবিত্তে প্রভাবশালী। মার মৃত্যুর পর কাজল যখন প্রায় বখে যেতে বসেছে, বাবা তাকে আমেরিকায় পাঠিয়ে দিলেন উচ্চশিক্ষার্থে। ফিরল বাবার মৃত্যুতে, নয় বছর পর। তখন সাল ১৯৮৮। বানের জলে ভাসছে গোটা দেশ। এরমধ্যেই মেঘনা নদীতে বজরা ভাসালো কাজল, জলেশ্বরী গ্রামে যাবে। সাথে দুই অকর্মা মাঝি বজলু আর লিয়াকত। ডুবন্ত বিষন্ন গ্রামগুলো পার হয়ে যেতে যেতে সুখী সাচ্ছন্দ্যের জীবনের বাইরে নতুন এক জীবন দেখলো কাজল। লোভে পড়ে দুই মাঝি কাজলকে সর্বস্বান্ত করে অজ্ঞান অবস্থায় ফেলে গেলো নির্জন এক চরে। সেখানেই দেখা পেলো দা হাতে রুদ্রমূর্তি এক নারী তাপসীর। কাজল কি খুঁজে পাবে জলেশ্বরী গ্রাম? জানতে পারবে কে এই ইব্রাহিম গাজী? বাবার রহস্যটা ভেদ করতে পারবে? পাঠপ্রতিক্রিয়া: 'জলেশ্বরী' উপন্যাসটির কাহিনী সংক্ষেপ পড়ে খুব সাদামাটা মনে হতে পারে, কিন্তু একে অসাধারণ করে তোলার প্রধান চালিকা শক্তি লেখকের বর্ণনাশৈলী। এমনভাবে বন্যার বাস্তবতা, প্রকৃতি, আর মেঘনাপাড়ের মানুষদের জীবনযাত্রা বর্ণনা করেছেন, পাঠক নিজেও কাজলের নৌকার একজন যাত্রী হয়ে যাবেন। মাস্টারের 'তৈলাক্ত চুলে চিরুনীর শৃঙ্খলা' আর 'ষোড়শীর ত্বকের মতো ভাঁজমুক্ত শার্ট' এর কথা পড়লেই গোটা চরিত্রটা চোখের সামনে ভেসে ওঠে। উনত্রিশ দিন ভালোভাবে না খাওয়া চোরের গরম ভাত-তরকারির ধোঁয়ার গন্ধ হাঁ করে বুকের ভিতরে টেনে নেওয়ার বর্ণনা পাঠককেও ক্ষুধার্ত করে তুলবে। বেদেদের জীবনও জীবন্ত লেখকের লেখনীতে। জলের মাঝেই যাদের জীবন, জলের সাথেই বেঁচে থাকা। মৃত্যুও তাদের কাছে অকিঞ্চিৎ। নদীতে যখন প্রবল ঝড় ওঠে তখন তারা বেঘোরে ঘুমায়, শঙ্কাহীন। ঝড় থেমে গেলে মেয়েরা ভিজে শাড়ি ছইয়ে মেলে দিয়ে নিত্যকার কাজে লেগে যায়। পুরুষরা গলুইয়ে বসে হুকো টানে। এই অংশটা আমি মন্ত্রমুগ্ধের মতো পড়েছি। এতোটা পরিপাটি করে গোটা চিত্র ফুটিয়ে তুলেছেন যে, আমার মনে হচ্ছিল লেখক নিজেই হয়তো মেঘনার পাড়ে পাড়ে এভাবে ঘুরে সব সচক্ষে দেখে বেড়িয়েছেন। একই সাথে অসাধারণ ছিল উপমার ব্যবহার। 'নদী সন্ন্যাসী ভিক্ষুকের মতো মানুষের উঠানে গিয়ে উঠেছে। নদীর পানি ছানি পড়া বৃদ্ধের চোখের মতো ঘোলা।' বন্যাকে এতো সহজ উপমায় একেবারে দৃশ্যমান করে এনেছেন লেখক। অনাহারে আর জীবনসংকটে থাকা মানুষগুলোকে দেখা ছিল বৈভবের মধ্যে বেড়ে ওঠা কাজলের জন্য অন্য এক অভিজ্ঞতা। তাই তার চোখ দিয়ে লেখক দারিদ্র্য, বাস্তবতা ধীরে ধীরে উপলব্ধি করিয়েছেন। চরে আটকে পড়ে যখন ক্ষুধার জ্বালায় বইয়ের পাতা চিবুচ্ছে কাজল, তখন সে বুঝতে পারে খিদের কাছে নৈতিকতা কতটা তুচ্ছ। আবার চর্চিত না হলেও স্বার্থের খাতিরে এরা ধর্মকে সহজেই ব্যবহার করে অস্ত্র হিসেবে। জলেশ্বরীর খোঁজে চলতে চলতে কাজলের দেখা হয়েছে বিভিন্ন চরিত্রের সাথে। গল্পের ভিতর গল্প এই চরিত্রগুলোর। কিশোরী কমলা যেখানে জেনে যায় মেয়ে হয়ে জন্মানোই তার পাপ। মুক্তিযোদ্ধা আসাদ উদ্দীন গ্রামে গ্রামে লাশ দাফন করে বেড়ায়। মুক্তিযুদ্ধের সময় মেজরের কাছ থেকে পাওয়া ওভারকোটটাই যার সার্টিফিকেট। মাস্টার নিতাই জোর করে নৌকায় জুড়ে বসে ভাত খায়। কিন্তু যখন বলে পড়ালেখা করেছে, সম্মান বিসর্জন দিয়ে অন্যদের মত তো শালুক তুলতে পারে না তাই ক্ষিদের পীড়ায় বাড়ি বাড়ি নিমন্ত্রণ ভিক্ষে করে - গোটা চরিত্রটিই যেন বদলে যায় মূহুর্তে। আর সর্বোপরি তাপসী। অসহায় দুঃখের জীবনে ভাগ্যের ফেরে সে কলঙ্কিনী। নিজের অভিশপ্ত জীবন তাই কাজলের সাথে জড়াতে চায় না। কলেরা আক্রান্ত গ্রামে সর্বস্ব দিয়ে সেবা করে। কিন্তু মানুষের সংকীর্ণতা পিছে ফেলতে পারে না। তার গল্পের মধ্য দিয়ে মানুষের ধর্মীয় গোঁড়ামি আর তার স্বার্থপর ব্যবহার ফুটে উঠেছে। 'জলেশ্বরী'র কিছু ঘটনার মোড় অতি নাটকীয় ছিল। শোভা বা তাপসীর সঙ্গে কাজলের দেখা হয়ে যাওয়া বা বজলু-লিয়াকতের পরিণতিকে বেশি কাকতালীয় ছাড়া আর কিছু বলা যায় না। তবে লেখক তার রচনাশৈলী দিয়ে এসব ছাপিয়ে গেছেন। উপন্যাসটি এর আগে আদী প্রকাশন থেকে প্রকাশ পেয়েছিল। পরবর্তীতে হৃদি প্রকাশ বইটি নতুনরূপে প্রকাশ করেছে। বইয়ে মুদ্রণ জনিত কিছু ভুল ছিল। প্রচ্ছদ দেখতে সুন্দর, কিন্তু গল্পের সাথে একেবারেই খাপ খায় না। নীল পানির সাথে মিল রেখে কিছু হলে হয়তো ভালো লাগতো। বইয়ের আকার সুন্দর, কিন্তু লেখার সাইজ স্বাভাবিকের চাইতে ছোট করায় পড়তে একটু অসুবিধা হয়। আমন্ত্রণ রইলো জীবনের গল্প, জলের গল্প 'জলেশ্বরী' পড়ার।
#রকমারি_রিভিউ_প্রতিযোগ_এপ্রিল বীরু ঢাকা বিশ্ববিদ্যালয়ে এমএ'র ছাত্র। ফাইনাল দিয়ে দিয়েছে, মৌখিক পরীক্ষা বাকি। বীরুর দু'বোন, ছোট বোনের সাথে বিশেষ সখ্যতা নেই। বড় আপা অনুর বিয়ে হয়েছে এক অতিমিষ্টভাষী স্ত্রী-নির্যাতনকারী অমানুষের সাথে। বাবা ইন্সুরেন্স কোম্পানীতে চাকরি করেন। ত্রিশ বছর বয়সে তের বছরের বালিকার প্রেমে পড়ে যান। পৈত্রিক বিষয় সম্পত্তি যা ছিল সব খুইয়ে নিঃস্ব অবস্থায় ঢাকা আসেন। যুবক বয়সে কবিতা লিখতেন, এখন সাহিত্যপ্রতিভা ব্যয় হয় পত্রিকায় চিঠি লিখে। শরীরেও বাসা বেঁধেছে নানারকম রোগ। পরিবারের একমাত্র পুত্র সন্তান হওয়ার কারণে সংসারের খুঁটিনাটি সব দায়িত্ব বীরুর ঘাড়েই পড়ে। বাবার অসুখের জন্য ডাক্তার ধীরেন কাকাকে ডেকে আনা, অনুর কাছ থেকে মাস চালানোর টাকা ধার করা এসব নিয়েই বীরুর প্রতিদিন। সবকিছুর বাইরে বীরুর জীবন আবর্তিত হয় এশা নামের অদ্ভুত মেয়েটিকে নিয়ে। এশা তার সহপাঠী, কবিতা লেখে, আপন খেয়ালে কাঠফাটা রোদে হেঁটে বেড়ায়। তাকে বীরু ভালোবাসে কিন্তু ঠিক বুঝে উঠতে পারে না। এশার সত্যিটা জেনেও কি বীরু তার হাত ধরবে? পরিবার আর প্রেম নিয়ে এক অতি সাধারণ যুবকের পথ চলার গল্প। পাঠপ্রতিক্রিয়া: 'রজনী' খুবই গতানুগতিক হুমায়ূনীয় একটি উপন্যাস। ছকে বাঁধা একজন উদাসীন যুবক, খামখেয়ালী ব্যর্থ পিতা, কিছু অদ্ভুত বন্ধু এবং ধরা না দেওয়া একজন ভালোবাসার মানুষ। এই চরিত্রগুলোকে একই ধারায় অনেক গল্পে এনেছেন হুমায়ূন আহমেদ। গল্পে বীরুর বাবা মার প্রেমের বিয়ের অংশটা মনে হল লেখক নিজের জীবন থেকে নিয়েছেন। বইটা লেখা হয়েছে এরশাদের শাসনামলে। বইয়ে তৎকালীন ঢাকা বিশ্ববিদ্যালয়ের ছাত্রহলের আর ছাত্ররাজনীতির অপব্যবহার এর ক্ষুদ্র চিত্র আছে। আছে রাজনৈতিক পরিহাস। লেখক নিজেও এই বিশ্ববিদ্যালয়ের ছাত্র এবং পরবর্তীতে শিক্ষক ছিলেন, তার অভিজ্ঞতার প্রতিফলন পাওয়া যায় বইয়ে। নিতান্ত হালকা ভাবে লেখা উপন্যাসটির মধ্যেও রয়েছে মধ্যবিত্ত পরিবারের সত্য। পিতার আয়ে আর সংসার চলে না, ছেলে যখন মিথ্যে করেই বলে চাকরির জন্য যাচ্ছে বাবা আশায় বুক বাঁধেন। প্রচন্ড শরীর খারাপ নিয়েও ভেবে যান ছেলের ইন্টারভিউ নিশ্চয়ই ভালো হচ্ছে। এভাবে আশার খড়কুটো নিয়ে বেঁচে থাকাই মধ্যবিত্তের নিয়তি। এশা, মাসুম, বীরুর সবার নিজস্ব কিছু কষ্ট আছে। তা-ই নিয়ে একেকজন একেকভাবে বাঁচে। মাত্র ৭৯ পৃষ্ঠার বইটির খুব আলাদা কোনো বিশেষত্ব না থাকলেও, হুমায়ূন আহমেদের লেখনীর প্রতি ভালোবাসার কারণেই পড়া যায়। বই: রজনী