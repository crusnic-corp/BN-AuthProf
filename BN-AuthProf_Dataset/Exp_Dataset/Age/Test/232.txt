বাংলাদেশের মানুষের উপর করোনা ভ্যাকসিনের পার্শ্বপ্রতিক্রিয়া: ভ্যাকসিন রক্তে প্রবেশ করা মাত্রই আপনি অতি আবেগে উৎফুল্ল হয়ে উঠতে পারেন, আগে কী ঘটেছিলো ভুলে যেতে পারেন এবং হুট করে কৃতজ্ঞতায় মন ভরে উঠতে পারে।
কার্টুনিস্ট আহমেদ কবীর কিশোরের মুক্তি চাই। কার্টুন আঁকার জন্য কেন একটা মানুষ জেলে থাকবে? কী ধরণের রাষ্ট্রে কার্টুন আঁকা অপরাধ হয়?
একজন ক্রিকেটার ডেব্যু টেস্টে দূর্দান্ত ব্যাটিং করে ডাবল সেঞ্চুরি করলো (৭ম ব্যাটসম্যান হিসেবে, চতুর্থ দিনে; আরও নিশ্চয়ই অনেক রেকর্ড হয়েছে) কিন্তু বাংলাদেশের একজন ক্রিকেটারও এগিয়ে গিয়ে তাকে একটু অভিনন্দন জানালো না, এই দৃশ্যটা এত মন খারাপ করালো! নাকি এখানেও আবার নতুন কোনো বিধিনিষেধ আছে যে এমন পরিস্থিতিতে অভিনন্দন জানানো যায় না? তবে নিশ্চিতভাবে জানি আমার কোনো বিধিনিষেধ নাই: বুকভরা ভালোবাসা এবং অভিনন্দন মেয়ার্স। 
প্রথমে খুব অবাক হয়েছিলাম কথাটা শুনে। খবরটা দিয়েছিল বন্ধু তারা রহমান। আমাদের বন্ধু ঊষা নাকি তার বিয়েতে গিফট চেয়েছে বন্ধু রিয়ার কাছে। বন্ধু হিসেবে গিফট চেয়ে নিতেই পারে। কিন্তু গিফট হিসেবে ঊষা একটা অদ্ভুত জিনিস চেয়েছে। রিয়া তার বিয়েতে যে ৫০টি ডিনার সেট গিফট পেয়েছে সেখান থেকেই নাকি ৫টি ডিনার সেট চেয়েছে ঊষা। উপহার রিসাইকেল--বাংগালি কালচারের মধ্যে আছে। কিন্তু আমাদের বন্ধু ঊষা ইউরোপ-আমেরিকায় বড় হওয়া মানুষ। বছরে এক দুইবার কিছু চ্যারিটির কাজে বাংলাদেশের কিছু প্রতিষ্ঠানের সাথে কাজ করা ছাড়া আর এদেশের কোনো কিছুর সাথেই যোগাযোগ নাই। তাইলে সে এমন উপহারের জিনিস আবার উপহার চাইলো কিভাবে? এই মেন্টালিটি তো তার থাকার কথা না। এ নিয়ে আমাদের বন্ধুদের ফেসবুক গ্রুপে তুমুল আলোচনা। আমাদের সেই ফেসবুক গ্রুপে আবার ঊষার এক ঘনিষ্ট বন্ধু ছিলো। সেও অবাক। বলে, ঊষার তো এমন করার কথা না। আচ্ছা দাঁড়াও আমি তাকে আগে জিজ্ঞেস করি। ঊষা সব শুনে বলল, হাহাহাহাহা। আসলে ঘটনা কিছুটা সত্যি। তোমাদের বন্ধু রিয়া কয়েকদিন আগে আমাকে ফেসবুক মেসেঞ্জারে নক করেছিলো। আমি একটু ব্যস্ত ছিলাম, ফ্রি হওয়ার পর বলেছে, সে আমাকে আমার বিয়েতে ৫টি ডিনার সেট উপহার হিসেবে দিতে চায়। উপহার নিতে আমার আপত্তি ছিলো না। কিন্তু আমার একটু সন্দেহ হলো। হঠাৎ ডিনার সেট তাও আবার ৫ সেট? আমি কি এতই হাঙরি নাকি? আরও কথা বলতে গিয়ে দেখলাম, সে নিজেই এগুলো উপহার হিসেবে পেয়েছে এবং সে এর বিনিময়ে...থাক ডিটেইল আমি বলতে চাই না। * এই ঘটনার পর থেকে ঊষার ফোন বন্ধ পাচ্ছি। সবাই চিন্তিত। এর মধ্যে সেই ফেসবুক গ্রুপে আমাদের শান্তিনিকেতনের বন্ধু ধ্রুব একদিন বলল, এই তোরা টেনশন করিস না, ঊষা ভালো আছে। অন্য একটা নাম্বার থেকে সে প্রায়ই তার মার সাথে কথা বলে। আমরা বললাম, তুই কীভাবে জানলি? এই প্রশ্ন জিজ্ঞেস করার পরদিনই ধ্রুব আমাদের সেই ফেসবুক গ্রুপ থেকে লিভ নিয়েছে। কেন নিয়েছে আমরা কিছু বুঝলাম না।
আমি বিশ্বাস করি না এসব, যেহেতু শুরুতে তারা বলে নাই, 'সত্য ঘটনা অবলম্বনে নির্মিত'।
জাস্ট বান্দরবানে কোনো বিশ্ববিদ্যালয় নাই বলে তাদেরকে বাংলাদেশের চলমান আইনে চূড়ান্ত শাস্তি দেওয়া গেলো না। #বান্দরবানেবিশ্ববিদ্যালয়চাই
যারা টেট্রিস খুব ভালো খেলে তারা ফ্রিজের ভেতর খাবারও খুব সুন্দর গুছিয়ে রাখতে পারে।
আপনারাই বলুন, প্রীতর উপর কার অধিকার বেশি, আমার নাকি অনিকের?
গতকাল সন্ধ্যায় হঠাৎই হাতের কাছে পেলাম লাবণ্য দাশের 'মানুষ জীবনানন্দ দাশ'। পড়ার আগ্রহ হলো কারণ, উনার সম্পর্কে নানা সময় যেসব মন্তব্য শুনে এসেছি কোনোটিই সুখকর নয়। বিষেশ করে কবির মৃত্যুর পর ভূমেন্দ্র গুহকে করা লাবণ্য দাশের এই মন্তব্যটি তো কিংবদন্তী হয়ে আছে, 'আচ্ছা, তোমার দাদা তো বড় কবি ছিলেন, বাংলা সাহিত্যকে নিশ্চয় অনেক দানও করে গেলেন। কিন্ত আমার জন্য কি রেখে গেলেন, বলো তো!’ তাই একটানে বইটি শেষ করলাম উনার ভাষ্যটি জানার জন্য। কিন্তু শেষ করে মনে হলো শেষ হয় নাই, অনেক কথাই বলেন নাই উনি বা বলতে পারেন নাই। কবি সম্পর্কে ভালো ভালো বলার একটা দায়বোধ থেকেই যেন এই বই, একটা নির্দিষ্ট দূরত্ব থেকে কিছু কথা বলে চুপ করে গেছেন লাবণ্য। অনলাইন ঘাটাঘাটি করে উনার ভাষ্যে ছাড়াছাড়া ভাবে কিছু পেলাম। গভীর রাতে পড়তে শুরু করলাম শাহাদুজ্জামানের 'একজন কমলালেবু'। ঘোর লাগা এক বিষণ্ণতার মধ্যে ভোর রাতে শেষ হলো সে বই। সে বইয়েও বিভিন্নজনের ভাষ্যে লাবণ্যের যে চিত্র ফুটে উঠেছে সেটা এক ধরণের বেদনার, ভিলেনীয়। কবি না হয় ছিলেন 'বিপন্ন বিস্ময়ে' আক্রান্ত একজন মানুষ, কিন্তু লাবণ্য তা ছিলেন না স্বাভাবিক কারনেই। এ দায় লাবণ্যের উপর বর্তানো যায় না কোনোভাবেই। লাবণ্য ইডেন কলেজ পড়ুয়া এক স্বাধীনচেতা মেয়ে। যার জীবনের স্বপ্ন একদমই ভিন্ন। কিছুদিন যেতে না যেতেই স্বাধীনচেতা এই সাধারণ মেয়েটি সংসার এবং নিয়মের জাতাকলে পড়ে একেবারে ডিপ্রেশনের রোগী হয়ে গেলো। সে জেনে এসেছে তার হবু স্বামী একজন কলেজ প্রসেফর। কিন্তু বিয়ের পর দেখলো স্বামী একজন কবি এবং বেকার, আয় রোজগার নাই কোনো। নিজেও কিছু করতে পারছে না। কিছুদিন যেতে না যেতেই প্রেগন্যান্ট। লাবণ্য বরিশালে, কবি কলকাতায় চাকরি খুঁজতে খুঁজতে জীবনের খেই হারিয়ে ফেলছেন। দীর্ঘ ৫ বছর এই ব্যবস্থা। এরপর কিছুদিন চাকরি করেছেন, পরে আবার বেকার হয়েছেন। কবিতা ছাড়া আর সবকিছুতেই ছিলেন ব্যর্থ একজন মানুষ, তিনি কখনোই উৎকৃষ্ট স্বামী ছিলেন না, ছিলেন না উৎকৃষ্ট পিতাও। কিন্তু কবিরা তো এমনই হবেন ধরে আমরা ধরে নিয়েছি, লাবণ্য কেন উৎকৃষ্ট স্ত্রী হলেন না? জীবনানন্দের যেসব গল্প আগে পড়েছি কখনোই তার জীবনের সাথে মিলিয়ে পড়িনি। গল্পকে গল্পের মতোই পড়ে গেছি। কিন্তু 'কমলালেবু' পড়তে গিয়ে বুঝতে পারলাম তার গল্প-উপন্যাস সবই আসলে আত্মজৈবনিক। সেখানে তিনি নিজের প্রেমিকাকে তাঁর গল্পে বিভিন্ন নামে বারবার উপস্থিত করেছেন এবং তাঁর অসুখী দাম্পত্যের মূল পাত্রী লাবণ্যকে কোনো রাখঢাক না করে সন্নিবেশ করেছেন নানাভাবে। সাধারণের মাঝে মোটকথা ব্যাপারটা এখন এমন দাঁড়িয়েছে যে, জীবনানন্দ দাশের কবি জীবনের অন্যতম ভিলেন লাবণ্য দাশ। তিনি শত দুঃখ, কষ্ট, বঞ্চনার মাঝেও সিনেমাটিক গ্রাম্য বধূর মতো কবির সাথে কেন মিলে মিশে চললেন না! জীবনানন্দের 'বোধ' কবিতার সবচেয়ে প্রিয় লাইন আমার, 'সে কেন জলের মতো ঘুরে-ঘুরে একা কথা কয়!' লাবণ্য দাশ কেন ঘুরে ঘুরে এত এত কথা কবিকে শুনিয়েছেন, ভিলেন তকমা কেন তাকে দেওয়া উচিত না এ নিয়েও মনে হয় বিস্তর কথা বলার প্রয়োজন আছে। এই হলো এই দুটি বই পড়ে আপাতত আমার পাঠপ্রতিক্রিয়া।
প্রত্যেকটা মানুষই মনে মনে একটা ট্রাম্প হতে চায়। আমরা প্রত্যেকেই জীবনের কোনো না কোনো সময় বলি, এই টাকাপয়সার কষ্ট আর ভালো লাগে না, ইস! আমার বাবার কেন এত এত টাকা থাকলো না, আমি খালি উড়ায়ে বেড়াতাম। চাই, আমি যেন কোটি কোটি টাকার মালিক হই, আমার চারপাশে থাকবে মেয়েদের ভিড়, যাকে চাইবো তাকেই পাবো। দামী গাড়ি থাকবে, বাড়ি থাকবে। হতে চাই সেলিব্রিটি। টিভিতে মুখ দেখাতে চাই, সিনেমায় অভিনয় করতে চাই, বই লিখে জনপ্রিয় হতে চাই। এমন একটা যা চাই, তাই পাই মার্কা জীবন শেষে আমরা অবশ্যই চাই দেশের সর্বোচ্চ ক্ষমতাধর (পৃথিবীর হলে তো আরও ভালো) মানুষ হতে--প্রেসিডেন্ট হতে। এমনকি আমরা স্কুলে থাকতে রচনাও লিখি--একদিনের জন্য প্রেসিডেন্ট হওয়ার স্বপ্ন দেখি। আমরা স্বপ্ন দেখি আমার আদর্শে কোটি কোটি লোক ঝাপিয়ে পড়বে, জীবন দেবে। আমরা স্বপ্ন দেখি জনগণ ও দেশের কল্যাণে যুগের পর যুগ ধরে আমরা ক্ষমতায় থাকবো। আমাদের সবার চূড়ান্ত চাওয়াময় ভোগবাদী স্বপ্নের একটা জীবন একাই ধারণ করে আছেন ট্রাম্প। তাই আমরা সবাই তাকে এত হিংসা করি। কিন্তু আমরা সবাই আসলে ট্রাম্প হতে চাই।