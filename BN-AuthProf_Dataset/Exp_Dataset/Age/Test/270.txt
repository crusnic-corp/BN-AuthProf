বঙ্গবন্ধুভ্রাতা শেখ নাসেরকে ঘাতক-দরোজায় পৌঁছিয়ে দিয়েছিলেন কোন্ জেনারেল? # কেনো বলেছিলেন-- মুজিব-জিয়া হত্যায় এরশাদের হাত ছিলো..! ♦ সালেম সুলেরী বঙ্গবন্ধুভ্রাতা শেখ আবু নাসের থাকতেন খুলনা নগরীতে। চুটিয়ে পাটের ব্যবসা করতেন। একাত্তুরের বীর মুক্তিযোদ্ধা তিনি। স্থানীয় আওয়ামী লীগ / বাকশাল নেতাও। পঁচাত্তরের ১৪ আগস্ট পর্যন্ত খুলনাতেই ছিলেন। সন্ধ্যে পোনে সাতটা পর্যন্ত সভাও করেছেন। কিন্তু ঐ রাতেই তিনিও ঢাকায় নিহত হলেন। কি করে ঘটলো এই মর্মান্তিক হত্যাকান্ডটি! বঙ্গবন্ধুর সপরিবার হত্যাকান্ডের অনেক পর্বই রহস্যজনক। আপনভ্রাতা শেখ নাসেরও তেমনই একটি দুর্ভাগা চরিত্র। জন্ম ১৯২৮-এর পয়লা সেপ্টেম্বর। অর্থাৎ বয়েসে বঙ্গবন্ধুর চেয়ে সাত বছরের কনিষ্ঠ। দেখনসই চেহারা ছিলো ওনার। ছিলেন স্মার্ট, ক্রীড়ামোদী, সংগঠনপ্রিয়। একাধিক ব্যবসার সঙ্গে জড়ানো ছিলো পেশাজীবন। তবে ‘সোনালি আঁশ’ পাট-এর প্রতি আগ্রহ সুতীব্র। যদিও ভারতে পাট রপ্তানি করে সমালোচনা কামান। বঙ্গবন্ধু স্বয়ং গালিগালাজ করেছিলেন। পরিবারে অবশ্য একান্ত আদরণীয় ছিলেন আবু নাসের। বাবা শেখ লুৎফুর রহমান বা মা সায়েরা খাতুন...। চোখে চোখে রাখার চেষ্টা করতেন কনিষ্ঠপুত্রকে। ভাবী ফজিলাতুন্নেসা মুজিবও দেবরকে ভ্রাতৃস্নেহ দিতেন। একমাত্র চাচাটি সুপ্রিয় ছিলেন বঙ্গবন্ধু সন্তানদেরও। অর্থাৎ শেখ হাসিনা-রেহানা-কামাল-জামালেরও। পারিবারিক বন্ধন ছিলো সোনার শেকলে বাঁধা। বঙ্গবন্ধু হত্যার পরে তিনি হতে পারতেন পরিবার প্রধান। এমন এক সম্ভাব্য অভিভাবককেও ঘাতকেরা ক্ষমা করেনি। ১৫ আগস্টের নির্মম গুলীতে নিঃশেষ করেছে প্রাণবায়ু। বেঁচে থাকা শেখ হাসিনা, রেহানা হয়েছেন চির-এতিম। চাচা ডাকার একমাত্র মানুষটিকেও পাঠানো হয়েছিলো আকাশপারে। চারটি টগবগে সন্তান ছিলো শহীদ শেখ নাসেরের। প্রথমজন ক্রীড়া-সংগঠক শেখ আব্দুল্লাহ রুবেল। দ্বিতীয়জন জনপ্রতিনিধি শেখ হেলালউদ্দিন। তৃতীয়জন জনপ্রতিনিধি শেখ সালাউদ্দিন জুয়েল। আর চতুর্থজন সায়রা রহমান। শেখ হেলাল-পুত্র শেখ তন্ময় তরুণ জনপ্রতিনিধি। অর্থাৎ একই পরিবারের তিনজনই এখন সংসদ সদস্য। শেখ আবু নাসেরের সহধর্মিণী রাজিয়া নাসের ডলি। খুলনার বাড়িতে ছিলেন বলে পঁচাত্তরে প্রাণে বেঁচে যান। সেই সঙ্গে বেঁচে গিয়েছিলো সুপ্রিয় সন্তানেরাও। তাদের কোলে-পিঠে মানুষ করেছেন স্বামীহারা রাজিয়া ডলি। শেখ হাসিনা, রেহানার একমাত্র চাচী হিসেবেও ছিলেন দায়িত্বরত। স্বামীহত্যার ৪৫ টি বছর অতিক্রম করেছেন শোকে-সন্তাপে। অতঃপর ২০২০-এর করোনাকালে নিয়েছেন চিরবিদায়। হয়তো পরকালে গিয়ে সুপ্রিয় স্বামীকে খুঁজে পেয়েছেন। হয়তো বুকের মধ্যে জমে থাকা প্রশ্নটি তুলতে পেরেছেন। হয়তো জানতে চেয়েছেন-- কি ঘটেছিলো সেদিন। পঁচাত্তরের ১৪ আগস্ট সন্ধ্যে পর্যন্ত খুলনায়। হঠাৎ কী ভাবে এতো দ্রুত ঢাকায় যাওয়া হলো? কে কিভাবে কখন নিয়ে গেলো ৩২ নম্বরে। কে পৌঁছিয়ে দিলো ভয়াল মৃত্যুপুরীর দ্বারপ্রান্তে? কেনোই বা ঘাতকেরা নির্মম বুলেটে ওনাকেও হত্যা করলো? জ্বি, একজন মেজর জেনারেল শেখ নাসেরকে তুলে নিয়েছিলেন। তিনি তাঁর সরকারি হেলিকপ্টারে এই দুর্লভ কাজটি করেন। যশোর ক্যান্টনমেন্ট থেকে তিনি গিয়েছিলেন খুলনায়। সন্ধ্যে সাতটায় তুলে নিয়েছিলেন বঙ্গবন্ধুভ্রাতাকে। রাত সাড়ে নয়টায় পৌঁছান ঢাকার তেজগাঁয়। পুরনো বিমান বন্দর থেকে বিশেষ গাড়িতে তোলেন। রাত সাড়ে দশটায় পৌঁছিয়ে দেয়া হয় বঙ্গবন্ধুর বাড়িতে। ধানমন্ডির ঐতিহাসিক ৩২ নম্বর সড়কে। যেখানে হত্যাকান্ডের ট্রাজেডী রচনার জন্যে ঘাতকেরা অপেক্ষারত! সেখানে তিন ঘন্টা পরই রচিত হয়-- ‘অপারেশন মৃত্যুপুরী’। সেই রাতেই সপরিবারে নিহত হন জাতির পিতা বঙ্গবন্ধু মুজিব। একইসঙ্গে নিহত বঙ্গবন্ধুভ্রাতা শেখ নাসেরও। বঙ্গবন্ধুপুত্র শেখ কামাল, জামাল শুধু নয়। মন্ত্রী-ভগ্নিপতি আব্দুর রউফ সেরানিয়াবদও খুন। প্রভাবশালী রাজনীতিক ভাগ্নে শেখ মনিও নিহত। পরিবার থেকে নেতৃত্ব দেওয়ার পুরুষেরা পরিণত হলেন লাশে। ফলে, নেতৃত্ব দেওয়ার মতো পুরুষ প্রতিনিধি আর থাকলো না। বঙ্গবন্ধু হত্যার ওপর সর্বাধিক সাক্ষাৎকার আমিই নিয়েছিলাম। পেশাজীবনে সে এক মহা-দুর্লভ অভিজ্ঞতা। সাক্ষাৎকারভিত্তিক বইও বেরিয়েছিলো কথাসাহিত্যিক হুমায়ূন আহমেদসহ। বঙ্গবন্ধুভ্রাতাকে বহনকারী সেই 'মহা-জেনারেল'ও বাদ যাননি। জীবনের সর্ববৃহৎ দুর্লভ সাক্ষাৎকারটি আমাকে দিয়েছিলেন। বলেছিলেন-- কী করে শেখ নাসেরকে ১৪ আগস্টে ঢাকা এনেছিলেন। কেনো ওনাকে এই 'আধাভৌতিক' কাজটি করতে হয়েছিলো-- তাও। বঙ্গবন্ধু হত্যার অসংখ্য অজানা অধ্যায় মেলে ধরেছিলেন। বলেছিলেন-- 'মুজিব-জিয়া হত্যায় এরশাদের হাত ছিলো...'! মন্তব্যের পক্ষে দিয়েছিলেন পরিপূরক তথ্য, যুক্তি, নীরব ইতিহাস। ♦কে বলতে পারেন সেই জাঁদরেল জেনারেলের নাম? উত্তর দিন প্রকাশ্যে, ইনবক্সে বা ইমেইলে। সঠিক উত্তরদাতার জন্যে রয়েছে আকর্ষণীয় পুরস্কার। ♦বিস্তারিত জানতে চোখ রাখুন আসন্ন ‘সাদাকালো’ ম্যাগাজিনে। প্রকাশিতব্য ‘দ্যা কিল্ড এন্ড দ্যা কিলার্স : সালেম সুলেরী' গ্রন্থেও। মহাশুভকামনা সকলের প্রতি। ♦ নিউইয়র্ক, মার্চ ২০২১
স্বাধীনতা কেনো শান্তি দিলোনা =====♦=====[[[[[[[[ ♦সালেম সুলেরী স্বাধীনতা কেনো শান্তি দিলো না; পথকে দিলো না গতি, উর্বর মাটি বাড়িয়ে চলেছে সন্তান-সন্ততি। গাণিতিক হারে মানুষ আসছে জ্যামিতিক হারে ধন; কুড়ি আনা ভাঙে-- সাত কোটি থেকে কুড়ি কোটি জনগণ। সম্ভাবনার সবগুলো ঘরে অভাব দিয়েছে তালা, পানি-বিদ্যুৎ গ্যাস-সন্তান বোবা নদীদের জ্বালা। প্রবাসী হয়েছে স্বদেশের পাখি পালকে মেখেছে রং, খড়কুটো ছেড়ে বিশ্বাস ভেঙে পালায় প্রতিভা গং। কতিপয় শেষে কদাচিৎ ফেরে, অধিকের বুকে স্মৃতি মাতৃমাটির শ্রেষ্ঠ ফসল-- সারামাস সম্প্রীতি। সেই ফসলের চারা আর নেই উধাও হয়েছে সার পেট ও পকেট শত্রু হয়েছে; বিবেক দিয়েছে ধার। দেশ এক তবে স্মৃতি-বিভাজন, দেয়ালে আটক শ্বাস, এক স্বাধীনতা আর কতো নেবে বিপ্লবে ফাঁদা লাশ? পাথরের গানে মহা-নির্মাণে ইমারতে কমিশনে সেতু ও সড়ক কিছুটা বেড়েছে, মড়ক লেগেছে বনে। বনের পশুরা মানব খোলসে মুখর হয়েছে অতি; দখলে নিয়েছে শান্তি-সুখের স্বাধীনতা সম্প্রতি -- লালসার জালে নারী আর শিশু, তরুণেরা ঘুম ঘুম নেশা ছাড়ানোর পেশাজীবীরাই চেতনাকে করে গুম। প্রশ্ন বাঁচার, ভোট সমাচার, অর্থ পাচার রোগে পেয়েছে স্বদেশ ডাকু-সমাবেশ, সমতা-- অসুখে ভোগে। পতাকা একাকী দাঁড়াতে পারে না, লাঠির ওপরে ভর, পাটকাঠিদের রুগ্ন খুঁটিতে অর্থনীতির ঘর...। নদী মরে গেলে মুখর মাছেরা কাদায় লুকিয়ে বাঁচে মুখর ধানেরা খই হয়ে ফোটে খানিক আগুন আঁচে-- যদিও বা নেই শক্তি-তাগদ; পুষ্টিতে অবনতি স্বাধীনতা শুধু ব্যাকরণে আছে; খইফোটা সংহতি...। ♦ মাত্রাবৃত্ত
বিশ্বনারী দিবসে প্রবাসের ১২ নারী-ব্যক্তিত্বকে ঢাকায় তিনবাংলা'র সম্মাননা ♣ নিউজব্যাংক ♦'তিনবাংলা' ঢাকায় বিশ্ব নারী দিবসে' নিবেদন করে বিরল অনুষ্ঠান। প্রবাসে অবদান রাখা ১২ নারী ব্যক্তিত্বকে সম্মানিত করা হয়। প্রদান করা হয় (আব্বাসউদ্দীনপত্নী) 'লুৎফুন্নেসা আব্বাস সম্মাননা'১৯। উদ্বোধক ছিলেন কন্ঠশিল্পী-লেখক মুস্তাফা জামান আব্বাসী। প্রধান অতিথি বঙ্গবন্ধু স্যাটেলাইট চেয়ারম্যান ড. শাহজাহান মাহমুদ। সম্মানিত অতিথি তিনবাংলা, অ্যামেরিকা সভাপতি নার্গিস আহমেদ। বিশ্ববিদ্যালয় মন্জুরি কমিশনের সদস্য ড. সাজ্জাদ হোসেন। ছিলেন বাংলা টিভি'র পরিচালক, উপস্থাপক দীনাত জাহান। স্বাগত বক্তা তিনবাংলা মহাসচিব লেখক গোলাম শফিক। সভাপতিত্ব করেন তিনবাংলা'র গ্লোবাল সভাপতি কবি সালেম সুলেরী। উল্লেখ্য, পৃথিবীব্যাপী বিশ্ব নারী দিবস পালিত হয় ৮ মার্চ। বেগম লুৎফুন্নেসা আব্বাসের প্রয়াণ দিবস ১১ মার্চ। তিনি সঙ্গীতসম্রাট আব্বাসউদ্দীন-পত্নী, লেখিকা, রত্নগর্ভা মাতাও। ২০১৯-এর প্রয়াণ দিবসেই আয়োজিত হয় স্মৃতিময় অনুষ্ঠানমালা। প্রবাসের সম্মাননাপ্রাপ্ত ১২ নারী ব্যক্তিত্ব দিয়েছিলেন বহুমাত্রিক বক্তব্য। অ্যামেরিকা, কানাডা, বৃটেন, জার্মান, সুইডেনে এই নারী ব্যক্তিত্বদের বসবাস।♦
স্বাধীনতার ৫০ বছরে ফের তিনবাংলা'র টিভি পোর্টাল। একাত্তরের মার্কিন চরিত্র, ইতিহাসের ঘটনাবলী'র সরবচিত্র। নিউজব্যাংক ♦'তিনবাংলা টিভি পোর্টালে' স্বাধীনতার সুবর্ণ জয়ন্তী। নিউইয়র্ক থেকে প্রথম পরিবেশিত হয় ২৬ মার্চ রাতে। বঙ্গবন্ধু শেখ মুজিবের জন্মশতবর্ষও সংযোজিত ছিলো। বহুবিচিত্র বিষয়ে সমৃদ্ধ ছিলো সম্পূর্ণ আয়োজনটি। মুক্তিযুদ্ধকালে মার্কিন চরিত্র, চেহারা, ঘটনাবলীর প্রামাণ্য বিবরণ। এতো বিস্তারিত বিশ্লেষণ কোন মিডিয়ায় এবারই প্রথম। জর্জ হ্যারিসন, পন্ডিত রবিশঙ্কর, ওস্তাদ বাহাদুর হোসেন খাঁ....। 'মেডিসন স্কয়ারে' ওস্তাদ বিসমিল্লাহ খাঁ, আল্লা রাখা'র স্মৃতিময় পরিবেশনা। আবার সংশ্লিষ্টদের উদ্বেগ-আকুল স্মৃতিচারণ। যুদ্ধরত বাংলাদেশকে নিঃস্বার্থ ভালোবাসা দানের ঋদ্ধবিবরণ। মার্কিন কবি অ্যালেন গিনসবার্গের সেই ঐতিহাসিক কবিতা। 'নিউইয়র্ক টাইমসে' অক্টোবরে প্রকাশিত যুদ্ধবাংলা'র চিত্রকাব্য। 'সেপ্টেম্বর অন যশোর রোড'-- ইংরেজি-বাংলায় আবৃত্তি। কবি সালেম সুলেরী'র বয়ানে গরুর গাড়িতে ভারত পলায়ন। একাত্তরের শরণার্থীকালে জীবনের প্রথম লেখা কবিতা। ১৯৭০-এ বঙ্গবন্ধুদর্শন ও 'তর্জনীর তীর' কবিতার জন্মকথা। তিনবাংলা সভাপতি নার্গিস আহমদের দুর্লভ স্মৃতি ও মূল্যায়ন। শৈশবে মুক্তিযোদ্ধাদের বন্দুক নিয়ে যুদ্ধ যুদ্ধ খেলা। মুক্তিযুদ্ধের টগবগে গল্পের সিন্দুক খুলেছেন মখদুম আজম মাশরাফী। অস্ট্রেলিয়া-প্রবাসী বীর মুক্তিযোদ্ধা, কবি, চিকিৎসক। বহুমাত্রিক আয়োজনটি সন্চালনায় কবি রওশন হাসান। মিডিয়া পার্টনার টিভি-উদ্যোক্তা সায়েজ বদরুল। নিচের লিঙ্কে /ছবিতে চাপ দিয়েই পুরো অনুষ্ঠানটি উপভোগ করুন। স্বাধীনতার ৫০ বছরে সবার প্রতি শতাব্দীছোঁয়া শুভেচ্ছা। বঙ্গবন্ধুসহ নিহত সকল বিদেহী আত্মার স্বর্গসুখ কামনা।♦
প্রধান সমস্যা 'জনসংখ্যা' যা নিয়ন্ত্রণে সব-সরকার ব্যর্থ♠ 'করোনা-অবসাদে' ঢাকায় এদের কে খাওয়াবে, কে শোয়াবে?♦ সালেম সুলেরী 'লক্ডডাউন' নয়, করোনাকালীন দেড় সপ্তাহের ছুটি। তাতেই বাংলাদেশে নগরবাসীর গ্রামমুখী যাত্রাঢল। বিষয়টি নিয়ে ফেসবুকে কটাক্ষমূলক মন্তব্যেরও ঢল দেখলাম। 'হোম-কোয়ারেন্টাইন'-কে গুরুত্ব না দেয়ায় ক্ষোভের স্রোত। সে ক্ষোভ একেবারে অমূলকও নয়। তবে বিষয়টি গভীর চিন্তার অবকাশ রাখে। কারণ, মহানগরীতে এই স্বল্প-আয়ের মানুষগুলোকে সাহারা দেবে কে? প্রশস্ত ঘরে রাখবে-খাওয়াবে কি 'ফেসবুকাররা'? সমস্যার গভীরে যেতে পারছেনা কেউই। না সরকার, না বিরোধী পক্ষ, না চিন্তকেরা। সারা বাংলাদেশের বিশাল কর্মগোষ্ঠী রাজধানী ঢাকায়। গ্রামমুখী কর্মব্যবস্থাপনা মুখ থুবড়ে পড়েছে। খুবই হতাশা নিয়ে বই লিখেছেন ড. নজরুল ইসলাম। তিনি জাতিসংঘে অর্থনীতিবিদ হিসেবে কর্মরত। ছাত্রজীবনে বাংলাদেশে 'সিপিবি'-ধারার 'ছাত্র ইউনিয়ন' করতেন। নিউইয়র্কে পরিবেশ সংগঠন 'বেন'-এর কর্ণধারও। 'মহা-মুজিব জন্মশতবর্ষে' গবেষণামূলক নতুন বইটি লিখেছেন। আলোচিত ফেসবুকার'রা বইটি পড়লে উপকৃত হতেন। কারণ, গ্রামমুখী উন্নয়নহীনতা ও কর্মবিমুখতা তাতে চিত্রিত। কেনো রাজধানী ঢাকায় বেকারের অনিয়ন্ত্রিত ঢল। আবার কেনোই বা ছুটি পেলে দলবেঁধে প্রত্যাবর্তন। বাস্তবতা অনুধাবনের কিছু রসদ তাতে রয়েছে। ড. নজরুলের মতে, চাষ-প্রধান বাংলাদেশে 'গ্রামই' সর্বোচ্চ অবহেলিত। বঙ্গবন্ধু শেষ জীবনে 'বাকশাল' কর্মসূচি দিয়েছিলেন। তাতে পল্লী উন্নয়নের একটি প্রয়াস ছিলো। ড. নজরুলের মতে, কার্যকরী পদক্ষেপটি নেন প্রেসিডেন্ট জিয়া। 'গ্রাম সরকার' পদ্ধতিটি ছিলো বাস্তবধর্মী। কিন্তু ১৯৮২-এর ২৪ মার্চ পটভূমি পাল্টে যায়। জে. এরশাদ ক্ষমতায় এসে 'উপজেলা পরিষদ' করেন। গ্রামকে ভিত্তি না ধরায় তাতে তৃণমূল-সাফল্য কম। পরবর্তীতে খালেদা জিয়া ও শেখ হাসিনার সরকার। পল্লীর ভিত্তিমূল উন্নয়নে তেমন কোন স্বর্ণস্বাক্ষর নেই। আমি ব্যক্তিগতভাবেও অনেক প্রবন্ধ-নিবন্ধ-প্রচ্ছদকাহিনী লিখেছি। বাংলাদেশের প্রধান সমস্যা-- জনসংখ্যা নিয়ন্ত্রণ। কিন্তু গত ২০ বছরে তেমন সুসংবাদ নেই। শিক্ষিত-স্বচ্ছল পরিবারে সন্তান সংখ্যা সীমিত। কিন্তু অসচ্ছল পরিবারে দু'সন্তানের শ্লোগান গুরুত্ব পায়নি। সরকারগুলো রাজনীতি করেছে, পল্লীর উন্নয়ন করেনি। ফলে, সকল খাতেই চাহিদা বেড়েছে, তেমন সমাধান নেই। পুরো বাংলাদেশটাই এখন রাজধানীকেন্দ্রিক। চাকরি, চিকিৎসা, উচ্চশিক্ষা, ভর্তি, বিদেশযাত্রা, বিনোদন-- সব ঢাকায়। রাজনীতি, নমিনেশন, প্রমোশন, ক্রয়-বিক্রয়, গার্মেন্টস-- কি নেই! পল্লীবাংলার মানুষ ব্যাপকভাবে শহরমুখী হয়েছে। অবসরে যাওয়া নগরবাসীরাও ঢাকাতেই কেন্দ্রীভূত। ফলে রাজধানী ঢাকার ওপর চাপ বেড়েছে দশগুণ। জনবহুলতায় 'ট্র্যফিকজট' যেন ঐতিহাসিক দীর্ঘমেয়াদী ব্যর্থতা। কর্মসূত্রে বিশালসংখ্যক পল্লীমানুষ রাজধানীর অধিবাসী। পাখির খাঁচাসম আবাসনে কোনোরকম দিনগুজরান। মধ্যবিত্ত বা নিম্নবিত্ত পেশাজীবীরা না পেরে ঢাকায় থাকেন। না আছে মনমাতানো বিনোদন, না আছে ভোজন-রমণ। এজন্যে দিন তিনেকের ছুটি পেলেই গ্রামযাত্রার ঢল। তা ৩ থেকে ১৩ ঘন্টার যাত্রা হলেও না নেই। ঈদ-পুজো বা যে কোন উৎসবেই তারা গ্রামমুখী। তা করোনা ভাইরাসের মরণ-সম্ভাবনাও আটকাতে পারেনা। মানুষকে আটকানোর জন্যে যে কৌশল, সেটিও নেই। 'দিন এনে দিনে খাওয়ার' শ্রমজীবীই সর্বাধিক। গৃহবন্দ্বিত্বের ১০ দিনের চাল-ডাল-নাস্তার সুরাহা কি? প্রতিবেশী দেশেও এসব বিষয়ে স্পষ্ট ঘোষণা এসেছে। বাংলাদেশে দ্বিধা-দ্বন্দ্বে কেটে গেছে সুযোগ্য সময়। ১৯৭৪-এ বাংলাদেশে স্মরণাতীতকালের দুর্ভিক্ষ হয়েছিলো। বঙ্গবন্ধুর শাসনকালেই নানান ষড়যন্ত্র ও বেহাল পরিস্থিতি দেখেছি। লাশ, মহামারী, লোঙ্গরখানা, রিলিফচুরি-- সবই দেখেছি। ২০২০-এর 'মহা-মুজিব জন্মশতবর্ষ' অনেক প্রত্যাশার ছিলো। ২৬ মার্চের ৪৯ তম স্বাধীনতা দিবসও বিশেষ গুরত্ববহ। কিন্তু 'করোনাকান্ডে' সব এখন লন্ডভন্ড। তারপরও 'ডুবন্ত টাইটানিকে'র এক তৃতীয়াংশ মানুষ বেঁচেছিলো। অন্য একটি জাহাজ সতর্কবার্তাও দিয়েছিলো। অবহেলা করায় গুরুত্ব পায়নি সেই 'সতর্কসংকেত'। গ্রামফেরা মানুষের ঢলও নানা সংকেত বহন করছে। ধরতে পারলে নীতিনির্ধারকেরা সফল, না পারলে ব্যর্থতার বিষন্নতা.... ♠ ♦ নিউইয়র্ক, মার্চ ২০২০ 
শুধুই সাড়ে তিন ♦সালেম সুলেরী {নিউইয়র্কে সাপ্তাহিক প্রবাস'> 'স্বাধীনতার সুবর্ণ জয়ন্তী সংখ্যা'য় প্রকাশিত। ধন্যবাদ সুহৃদ সম্পাদক এম সাঈদ} ছয় ফুট মানুষের জন্যে ষাটফুট পোশাকের এতো আয়োজন-- এতো কবিতা-নাটক, ইতিহাস এতো মঞ্চ মিউজিয়াম-- এতো আকুলতা, স্মৃতিভর শাসনের সুখ, যেখানে জাতীয় কিছু সেখানেই ছড়িয়ে গেলো 'তাহার সাইনবোর্ড' যেন শিশুমুখে নামের চুইংগাম। অথচ জানেন তিনি, প্রাসাদের স্মৃতিসৌধ, দরদালানের বিস্তার হয়তোবা সাড়ে তিনশত হাত, কিন্তু কতোটা পেলেন সাড়ে তিন হাত ছাড়া, মাটির আঁধার থেকে তিনিই বোঝেন ভালো-- সাড়ে তিন দশকের জেল-ভাঙা আন্দোলন, বৈঠাধরা রাজনীতি, সাড়ে তিন বছরের রাজ্যপাট, এতো ভালোবাসা-- জনতা বেহারা সেজে তুলেছিলো কাঁধে আকাশ মুখের পালকিতে একা অভিমন্যু, অজান্তে ডাকে তাকে এক নেতা এক দেশ-- কিন্তু রাতের বাতাস, বজ্রপাতে রক্তপাতে একটি রাতেই সব শেষ। রক্ত-ছোবল হোলিখেলার আবাসন ছেড়ে পুনর্বাসিত হলেন সাড়ে তিনশ' কিলো দূরে অথবা আপন আঙিনায় যেখানে পিতৃপুরুষেরা ভাবে-- ষড়যন্ত্র সব শেষে কেনো নিয়তির সাথে মিতালী পাতালো ? ভবিতব্যের পাখিরা বাকুম বাকুম সুরে কেনোই বা সাড়ে তিনশ' বছর 'তাহাকে মাতালো' ? ♦অক্ষরবৃত্ত
যুদ্ধবর্ষে ভারত পলায়নকালে কবি হয়ে ওঠার গল্প ♦সালেম সুলেরী # নিউইয়র্কের সাপ্তাহিক ঠিকানা'য় স্বাধীনতার সুবর্ণ জয়ন্তী সংখ্যা'য় প্রকাশিত। কর্ণধার, এমপিব্যাক্তিত্ব এম এম শাহীনসহ সংশ্লিষ্টদের বারুদমাখানো শুভেচ্ছা। ♦ ১৯৭১-এ আমার বয়েস-- ভরাকৈশোরে উদ্দীপিত। বসবাস বাংলাদেশের সীমান্তঘেঁষা উত্তরবঙ্গে। বৃহত্তর রংপুরের নীলফামারীর ডোমারে। এপ্রিলে পাক হানাদার বাহিনীর ভয়ে আমরা শঙ্কিত। পরিবারের সঙ্গে গরুর গাড়িতে তাই পলায়ন গভীরগ্রামে। তিনটি ছই'অলা গাড়িতে আমরা পাঁচটি পরিবার। রাতের যাত্রায় সামনে ডাকাতের ভয়। পেছনে খানসেনাদের অস্ত্র, কনভয়। জীবন বাঁচানো নিয়ে কী এক মহাউত্তেজনা। আমাদের হাতে ছিলো সদাপ্রস্তুত তীর-ধনুক। বড়োদের হাতে লাঠি, বর্শা, বল্লম। রাতে অবশ্য ডাকাত তাড়ানো সম্ভব হলো। শঙ্কামুক্তভাবে কাঁচা সড়কে গরুগাড়ির অভিযাত্রা। সূর্য ওঠা সকাল দেখতে নামলাম সড়কে। পাটাতনের নিচেই দুই চাকার গার্ডার। গরুরগাড়িতে নীরবে বসে থাকার গোপন স্থান। সেখানে বসে থাকতে থাকতেই অনুরণিত হয় ছন্দ। গুণ গুণ করে আওড়াতে থাকি ছড়াপদ্য। গভীর মফস্বলে কয়েকদিন ছিলাম আমরা। কখনও চিড়াভিজা গোলনা। কখনও বা ডিমলার খগাখড়িবাড়ি। কিংবা সবুজশাসিত বাবুপাড়া ছাতনাই। গুণ-গুণানো পংক্তিগুলো আকু পাকু করছিলো। বুকের ভেতরে অন্যরকমের বুদ বুদ। যেমনটি দেখছি, ভাবছি তা খলবল করছে। লিখে ফেলবার তাড়া অনুভূত হচ্ছে। শেষে পুকুরঘাটেে বসেই কয়েক পংক্তি লিখে ফেলি। কিন্ত তা শেষ করি ভারতে আশ্রয় নিয়ে। কোচবিহারের হলদিবাড়িতে আমরা সপরিবারে থাকি। একটি পরিত্যক্ত বাড়িতে আমাদের ঠাঁই হয়। আত্মীয়বাড়ি ছিলো বলে শরণার্থী শিবির আমাদের নেয়নি। তখন কাগজে-কলমে কবিতাটি শেষ করি। ছন্দ-মাত্রা তখনও জানা ছিলো না। সাতাত্তরে আমি তা সংশোধন করি। লেখাটি প্রথম বেরোয় ‘শতভাগ ছড়া’ যৌথগ্রন্থে। ভারতবাংলার ছড়া-যুবরাজ দীপ মুখোপাধ্যায়সহ যৌথবই। বইটির প্রকাশনা অনুষ্ঠানে পদ্যটি প্রথম পড়ি। ২০০৬ সালে ঢাকায় জাতীয় জাদুঘরের মিলনায়তনে। উদ্বোধক ছিলেন একুশের প্রথম কবি মাহবুব উল আলম চৌধুরী। সভাপতিত্বে কিংবদন্তী কবি আল মাহমুদ। সর্বকবি আসাদ চৌধুরী, দীপ মুখোপাধ্যায়, আমীরুল ইসলাম আলোচক। সবাই প্রশংসা করেছিলেন যুদ্ধদিনের লেখা কবিতাটিকে। জীবনের প্রথম পদ্যটির এমন অভিষেকে আমি মহা-আপ্লুত। ভারতবাংলা'র ট্রেন ১৯৬৫ পর্যন্ত আমাদের ডোমারে আসতো। কলকাতা থেকে শিলিগুড়ি চলতো 'দার্জিলিং মেইল'। যশোর হয়ে 'বাবা-জেনারেশন' কলকাতা যেতো, আসতো। কিংবদন্তী গায়ক আব্বাসউদ্দীন এসে বড়ো ফুপুকে বিয়ে করেন। খ্যাতিমান লেখক-ভাস্কর সোমনাথ হোরও ১৯৪৬-এ এসেছিলেন। কৃষক আন্দোলন দেখতে কলকাতা থেকে সরাসরি ডোমার। 'তেভাগা আন্দোলনে'র ওপর ছবি ও তথ্য দিয়ে বই লেখেন। দেহাবসান ২০০৬ সালে শান্তিনিকেতনের বাড়িতে। ২০০৪-এ সাক্ষাৎকার নিয়েছিলাম কল্যাণ গঙ্গোপাধ্যায়সহ। আমার 'কবিতা হাতের পাঁচ' ও 'শতভাগ ছড়া' তুলে দেই। 'যুদ্ধদিনের পদ্য' পড়ে স্মৃতিকাতর হয়ে ওঠেন। বলেন, ডোমার-ডিমলা দেখে এসে 'তেভাগা'র ডায়েরী' লিখেছি। বৃহত্তর রংপুর, নারী-পুরুষের আন্দোলন-- সব মনে আছে। তোমার কবিতায় সেই বিপ্লবাপন্ন দৃশ্যগুলো যেন ভেসে উঠছে। ইস, আরেকবার যদি সেই রমণতেজী এলাকাটিতে যেতে পারতাম...! বাংলাদেশ হয়ে 'কলকাতা-শিলিগুড়ি' ট্রেন আবার চালু হলো। ১৯৬৫-তে ভারত-পাকিস্তান যুদ্ধে বন্ধ হয়েছিলো চলাচল। ৫৫ বছর পর ১৬ ডিসেম্বর, ২০২০-এ ফের খুললো। বাংলাদেশের বিজয় দিবসে খুলে গেলো হলদিবাড়ি'র সোজা পথ। আর গরুর গাড়ি নয়, রেলগাড়ি ঝমাঝম...। নিউইয়র্ক থেকে অচিরেই অবগাহন করতে যাবো যুদ্ধস্মৃতি। 'চিলাহাটি থেকে হলদিবাড়ি' রেলপথ হেঁটেও পাড়ি দিয়েছি। আট আনা পকেটে নিয়েও শৈশবে হলদিবাড়ি গিয়েছি। স্মৃতি সতত সুখের সতত বেদনার। আবার দেখতে চাই সেইসব 'এপার-ওপার'! চারাটি যেখানে রোপিত-- আমার প্রথম কবিতার। যুদ্ধদিনের পদ্য ♦ সালেম সুলেরী চল্ চল্ চাকারে মেঠো পথ বাঁকারে গরু গাড়ি চলে ধীরে-- কতো মাঠ ফাঁকা রে, পথ চলি রাত্রে পথ খুঁজি হাত্ড়ে পেছনে গুলীর ভয়, লাশে কাঁদে ঢাকা রে! যুদ্ধের মাঝখানে যায় নাতো থাকা রে! গুডবাই ইশকুল বাড়ি ঘর গুডবাই, শত্ররা, দালালেরা সম্পদ লুটবাই--। লুটেরারা মুড্ মারে মালিকের আড়তে... বাবা-মাকে সাথে নিয়ে গ্রাম হয়ে ভারতে-- চলেছে গরুর গাড়ি চলেছিতো পরিবার, পলায়ন ছাড়া আর কিছু নাই করিবার। দ্রুত চল চাকারে পথ কেনো বাঁকা রে, প্রশ্ন কিভাবে করি মামা আর কাকারে-- গ্রামের সরল লোক সহজ প্রাণের চোখ পথ কেনো বাঁকা হলো, কি জবাব হাঁকা রে... যুদ্ধটা এলো কেনো বিভৎস আকারে? আয় আয় স্বাধীনতা সুবাতাস মাখা রে! √ ♦ মাত্রাবৃত্ত √ ডোমার-ডিমলা-হলদিবাড়ি নিউইয়র্ক
ট্রাম্প হেরেছে অ্যামেরিকায়, বন্ধু মোদী'র খবর কি? তাক করেছে বঙ্গবিজয়-- জিতবে নাকি কবর কি? আলোচনায় আসবে আবার গো-মূত্র বা গোবর কি! ♦ সাসু, নিউইয়র্ক
'বিশ্বকবিতা দিবসে' দিল্লীতে 'সম্পা দাশ লাইভ' ♦ বাছাই কবিতা আবৃত্তিতে 'সালেম সুলেরী পর্বে' মুগ্ধতা নিউজব্যাংক ♦ ভারতের নতুন দিল্লী থেকে পরিবেশিত হচ্ছে 'Sampa Das Life'। বর্তমানে সাহিত্যের 'সেরা দশ' মর্যাদাপ্রাপ্ত অনুষ্ঠান। বিশ্বকবিতা দিবসে আয়োজিত হয়েছিলো 'বাছাই কবিতার আবৃত্তি।' তাতে 'সালেম সুলেরী পর্ব' বিশেষ মুগ্ধতা ছড়ায়। স্বপ্না দাশ সকন্ঠে দুটি বিখ্যাত কবিতা আবৃত্তি করেন। তিনি জানান-- শ্রোতারা যারপরনেই ভালোলাগায় সিক্ত হয়েছে। কবিকে ধন্যবাদ জানিয়ে বিশেষ বার্তা পাঠিয়েছেন। প্রেম-প্রধান সেই আলোচিত কবিতা দুটি পুনঃপরিবেশিত হলো ♠ ওপাশে বসত ====♥======√√===[===[[[[[[[[[[[[[[[ ♦ সালেম সুলেরী ধরার ওপাশে এক দেশ, দেশের ওপাশে থাকে গেহ-- গৃহের ওপাশে সংসার, সেখানে বসত করে দেহ। দেহের ওপাশে খাড়া বুক, বুকের ওপাশে হাড়-ফ্রেম, ফ্রেমের ওপাশে-বাঁয়ে মন, সেখানে বসত করে প্রেম। প্রেমের ওপাশে থাকো তুমি, তোমার ওপাশে বুনো ছল, ছলের ওপাশে ফের আমি, সেখানে বসত করে জল। জলের ওপাশে থাকে চোখ, চোখের ওপাশে ভুরু-চুল, চুলের ওপাশে কালো মাথা, সেখানে বসত করে ভুল। ভুলের ওপাশে থাকে স্মৃতি, স্মৃতির ওপাশে পোড়া ছবি, ছবির ওপাশে ভাঙা ঘর, সেখানে বসত করে কবি। কবির ওপাশে চেনা কুয়ো, কুয়োর ওপাশে কলা গাছ-- গাছের ওপাশে কালো দীঘি, সেখানে বসত করে মাছ। মাছের ওপাশে ঝোলে টোপ, টোপের ওপাশে ডাঙা-ঝোঁপ, ঝোঁপের ওপাশে ছিপধারী, সেখানে বসত করে লোভ। লোভের ওপাশে এক নারী, নারীর ওপাশে আমি মাছ, মাছের ওপাশে দুখি জল, সেখানে বসত করি আজ। ♦ মাত্রাবৃত্ত নগদে ডাক এলে ====♥======√√======♠=== ♦ সালেম সুলেরী সকালে ফোন দিও, বিকেলে মন দেবো- দুপুরে ভাবনার কিছুটা অবকাশে এড়িয়ে ভাতঘুম বাজাবো মন-বাঁশী, সাজাবো মন-পাখি যেন সে ডেকে ওঠে প্রেমের পদাবলী, নগদে ডাক এলে। প্রভাত শিশুদের সকাল কিশোরের দুপুর তরুণের বিকেল যুবকের, গোধূলী যুবতীর বনানী সুগভীর সেখানে মোলাকাত সবুজ সংলাপে, ঘাসের শ্বাস ভরা উজাড় বন দেবো- সকালে ফোন হলে বিকেলে মন দেবো। সূর্য শু’তে গেলে বিরহে আলো কাঁদে, আমারো শোয়া মানে স্মৃতিকে গুলে ফেলা, প্রবীণ চশমাতে ঝাপসা ভালোবাসা... বরং জেগে ওঠো ভোরের কাঁচা মন প্রেমের নবায়ন হোক না প্রতিদিন হোক তা জনে জনে অথবা একজনই, এ বেলা বুক করো ও বেলা বুঝে নাও প্রেমের খাঁচা-পাখি সালিশে খুঁজে নাও। নিজেকে নিবেদন, নিজেকে পণ দেবো সকালে ফোন দিও, বিকেলে মন দেবো... মনের পুঁজিগুলো সহজে লোন দেবো- সকালে ফোন দিও বিকেলে মন দেবো। বিকেলে মন দেবো। ♠ ♦ সাত মাত্রার মাত্রাবৃত্ত √
♦মৌলবাদী পাকিস্তানের বিরুদ্ধে লড়ে স্বাধীন হয়েছিলো বাংলাদেশ। সর্বাত্মক সাহায্য নিয়েছিলো ধর্মনিরপেক্ষ ভারতের। কিন্তু স্বাধীনতার সুবর্ণ জয়ন্তীতে ভারতের নেতৃত্বে মৌলবাদী দল। যেন পাকিস্তানেরই প্রতিরূপ 'হিন্দু ধর্মান্ধতা'! প্রগতিশীল বাংলাদেশ 'ধর্মান্ধ ভারত'কে নিয়ে কি করতে পারে? ♦