একটি অভিযোগের ভিত্তিতে বাসায় ফ্রিজে রাখা রেডি টু ইট (প্যাকেটজাত) সামুচা এবং সিঙ্গারা দেখলাম ১ বছর মেয়াদ দেয়া হয়েছে। সেলফ লাইফ বা মেয়াদকাল যে কেউ যে কোন সময় নির্ধারণ করে ঘোষণা দিতে পারে। কিন্তু সেটার বৈজ্ঞানিক ভিত্তি বা সেলফ লাইফ স্টাডি রিপোর্ট থাকতেই হবে। সব কোম্পানিকে সেলফ লাইফ স্টাডি রিপোর্ট দাখিল করতে হবে নিরাপদ খাদ্য কর্তৃপক্ষের কাছে। ১ বছর মেয়াদি পণ্যের ক্ষেত্রে বিক্রেতার ফ্রিজিং টেম্পারেচার পরীক্ষা করা হবে।
গুলশান-২ এ ধানসিঁড়ি রেস্তরাঁয় নাকি খাবারের দাম অনেক বেশি। আলহামদুলিল্লাহ! তাহলে তাঁদের কিচেন নিশ্চিত অত্যন্ত চমৎকার হবে। অভিজ্ঞতা নিতে ম্যাজিস্ট্রেট গিয়েছিলেন। এদের এত খারাপ অবস্থা যা ভাষায় প্রকাশ করা যাবে না। ম্যাজিস্ট্রেট জানালেন, স্যার পচা বাসী খাবারের গন্ধে কিচেনে টেকা দায়। ৫ লাখ টাকা জরিমানা করা হয়েছে। ঠিক ১৫ দিনের মাথায় আবার অভিযান হবে। সম্পূর্ণ ঠিক না হলে স্থায়ীভাবে তা বন্ধ করে দেয়া হবে।
খাদ্যে কাপড়ের রঙের ব্যবহার ভয়াবহ পর্যায়ে চলে গেছে। টেক্সটাইল ডাই বা কাপড়ের রঙ পরীক্ষা করার সক্ষমতা আমাদের দেশের কোন ল্যাবের নেই। শুধু আমরা ছাড়া জগতের কোন দেশ বা জাতি খাবারে টেক্সটাইল ডাই ব্যবহার করে না। আমাদের ঘরে ঘরে ক্যানসার আর কিডনি বিকলের এটাও অন্যতম একটা কারণ।
গুড়া হলুদে লেড বা সীসা দুষণের অন্যতম কারণ লেড ক্রোমেট পাউডার। অবাধে আমদানি এবং বিক্রি হয় আমাদের দেশে। পেইন্ট ও কাপড়ের রঙ সহ শিল্পে ব্যবহারের জন্য আনা হয়। সেখান থেকে পরিবেশে লেড বা সীসা ছড়িয়ে পড়ছে মাটি পানিতে। এই কারণেই বিশ্বের অনেক দেশেই লেড ক্রোমেট ব্যবহার সম্পূর্ণ নিষিদ্ধ করা হয়েছে। আমরা আবার দুই কাঠি সরেস। মশলা শুকনা হলুদের রঙ উজ্জ্বল করার জন্য হলুদে লেড ক্রোমেট পাউডার মেশাই। ভরা লেড যাচ্ছে আমাদের শরীরে। লেড ক্রোমেট পাউডার আমদানি নিষিদ্ধ করার জন্য পত্র দেয়া হয়েছে বাণিজ্য মন্ত্রণালয়ে। এই লেড ক্রোমেট এর আসলে কোন প্রয়োজন নেই। এটার বিকল্প বিশ্বে অনেক আছে। আমরা চরম ব্যবস্থা নিতে যাচ্ছি সর্বক্ষেত্রে। কোন কম্প্রোমাইজ করা হবে না ভেজাল এবং দুষণের সাথে। হেভি মেটাল লেড, ক্যাডমিয়াম এবং ক্রোমিয়াম এর আর এক বোমা হচ্ছে জর্দ্দা, খয়ের এবং গুল। যা পাওয়া যাচ্ছে এবং তথ্য আসছে, তাতে এই পণ্যগুলো থেকে হেভি মেটাল দূর করার আপাতত কোন উপায় নেই। পথ একটাই। নিষিদ্ধ হয়ে যাবে জর্দ্দা গুল আর খয়ের। আমদানি করা কীটনাশকে পাওয়া গেছে মারাত্মক পরিমাণে হেভি মেটাল। আর এর কারণেও ভয়াবহভাবে দুষিত হচ্ছে মাটি পানি। সেখান থেকে হেভি মেটাল যাচ্ছে ফসলে। ঘরে ঘরে ক্যান্সার আর কিডনি ফেইলিওরের রোগী এসব কারণেই দেখতে পাচ্ছি আমরা। হেভি মেটাল মুক্ত কীটনাশক আমদানি করতে না পারলে কীটনাশক আমদানির উপর কঠিন নিয়ন্ত্রণ নেমে আসবে নিশ্চিত। আমরা অসুস্থ জাতি চাই না। আমরা জ্বরাগ্রস্ত হয়ে বাঁচতে চাই না। আমরা আমাদের সন্তানদের জন্যই যুদ্ধ চালিয়ে যাব ইনশাআল্লাহ। আমাদের সামনে কোন বিকল্প পথ খোলা নেই। নেই মধ্য পন্থা। নেই আপোষের রাস্তা। রাস্তা একটাই। অন্যায় আর অনিয়ম ভেংগেচুড়ে মাটির সাথে মিশিয়ে দেয়া।
বিয়ে বাড়ির বিড়ম্বনা: অনেক খোঁজাখুজির পর দূর থেকে গিন্নিকে দেখতে পেয়ে পাশে গিয়ে বললাম, এই শোনো। ঘুরতেই দেখি আর একজনের গিন্নি। কি মুশকিল!! বৌ বাচ্চা কাউকেই খুঁজে পাই না। মেকা আপের ভারে সবার চেহারা এক রকম হয়ে গেছে। বড় আপা বলে ঘুরতেই দেখি এক শাশুরি আম্মা। খালাম্মা বলে ডাক দিতেই দেখি ছোট বোন। বোরখা আর নেকাব পড়ে কয়েকজন কথা বলে গেল। আপনজন মনে করেই কথা বললাম। বুঝলাম না কে কে গেল!! আমি কনফার্ম এদের মধ্যে সত্যিই আপনজন আছে।
এক চাইনিজ হোটেলে ভাগ্নের বিয়েতে উপস্থিত ছিলাম আজ। না দেখে পরে ম্যাজিস্ট্রেট পাঠিয়ে জরিমানা করার চেয়ে কিচেন দেখে সতর্ক করার জন্য ম্যানেজারকে সাথে নিয়ে কিচেনে প্রবেশ করলাম। মেঝের অবস্থা খুবই খারাপ লাগল। হার্ড বোর্ড দিয়ে কিচেনের উপরে বানানো ছাদে দুই ফিট ফাঁক রেখে সেমি স্টোর বানানো হয়েছে। খালি বোতল, কার্টুন ইত্যাদি দিয়ে ছাদ ভর্তি। এক পাশে লুঙি, গামছা কাপড়চোপড় ঝুলছে। দুইটিই চরম অপরাধ। ছাদের উপর থেকে রান্নার মশল্লা হিসেবে টিকটিকি, তেলাপোকা আর ইঁদুরের মল পড়ার সমূহ সম্ভাবনা আছে। বললাম, কিচেনের উপরে স্টোর বানানোর জন্য ৩ লাখ, কিচেনে জামা কাপড় ঝুলানোর জন্য ৩ লাখ। মোট ৬ লাখ টাকার অপরাধ করেছেন। কঠিনভাবে সতর্ক করে বের হলাম। অতি শীঘ্রই সবার জন্য কিচেন দৃশ্যমান করা বাধ্যতামূলক করা হচ্ছে। হয় গ্লাস দিয়ে, অথবা সিসি ক্যামেরা দিয়ে খাবার জায়গায় বড় মনিটর লাগিয়ে কিচেন দৃশ্যমান করতে হবে। আমরা দরজায় দরজায় যাব না। পত্র পত্রিকায় গণ বিজ্ঞপতির মাধ্যমে সময় বেঁধে দিয়ে তা ব্যত্যয়ে শাস্তিমূলক ব্যবস্থা নেয়া হবে। এটা করা হলে খাবার হোটেল, রেস্তোরাঁ এবং ক্যাফেগুলোর ৮০% সমস্যা দূর হয়ে যাবে নিশ্চিত।
আজ এক জর্দ্দা (খয়ের এবং গুল) ব্যবসায়ি এসেছিলেন অফিসে। বললেন, স্যার আমরা কখনো কল্পনাও করতে পারিনি জর্দ্দা, খয়ের, গুলে লেড (সীসা), ক্যাডমিয়াম আছে। আপনি এখানেও কিভাবে হাত দিলেন!! বললেন, তাঁরা খুব পেরেশানিতে আছেন। একের পর এক ল্যাব পরীক্ষা করাচ্ছেন। সময় চাইলেন। বললাম, আপনারা চেষ্টা করুন প্লিজ। ব্যবসা করতে চাইলে এখান থেকে হেভি মেটাল দূর করতেই হবে। নাহলে জর্দ্দা, খয়ের এবং গুল উঠে যাবে দেশ থেকে। এতদিন জানা হয়নি, সেটা আলাদা। জানার পর এক চুল ছাড় দেয়া হবে না। এটার হাত থেকে যদি একজন মানুষকেও ক্যান্সার থেকে বাঁচানো যায়, সেটা হবে আমাদের জন্ম জন্মান্তরের কল্যাণ।
যেসব হোটেল রেস্তোরাঁকে জরিমানা এবং সীল করে বন্ধ করে দেয়া হয়েছিল, তা পরে খুলে দেয়ার পর পরবর্তী অভিযানে ভাল পাওয়া যাচ্ছে। আলহামদুলিল্লাহ। একটা পজিটিভ চেঞ্জ আসছে সবার মনে। প্রতিদিন অসংখ্য ফোন আসছে রেস্তোরাঁ মালিকদের পক্ষ থেকে। সবাই ভাল করতে চাচ্ছেন তাঁদের পরিবেশ। এখন মোবাইল কোর্টের অভিযানে প্রতিদিন প্রায় পঞ্চাশ ভাগ হোটেল রেস্তোরাঁয় কোন শাস্তি বা জরিমানা হচ্ছে না। সন্তোষজনক পরিবেশ পাওয়া যাচ্ছে। যেটা আগে চিন্তাও করা যেত না। আমরা আগামি কয়েকদিনের মধ্যে হোটেল রেস্তোরাঁ এবং মিষ্টি বেকারি কারখানার জন্য জেনারেল গাইড লাইন প্রকাশ করব। সেখানে প্রতিটি পয়েন্টের জন্য নাম্বার বা স্কোর থাকবে। সবাই নিজেরাই মানে সেল্ফ এসেসমেন্ট করে আমাদেরকে তাদের মোট স্কোর বা নাম্বার জানাবে। আমরা চুড়ান্ত ভিজিট করে তাদের সেই নাম্বার অনুযায়ী গ্রেডেশন মোতাবেক স্টিকার দেব। তাহলে একসাথে সারা দেশে এ কার্যক্রম চালু করা সম্ভব হবে। কলাবাগানের মামা'কে আজ ভাল পাওয়া গেছে। ভাগ্নের উপর প্রচন্ড ক্ষেপা হলেও তিনি ভাগ্না ভাগ্নিদের ভাল হালিম খাওয়াবার জন্য পরিবেশ উন্নত করেছেন। জঘন্য পরিবেশ আর নোংরা টয়লেটের কারণে তার দোকান সীলগালা করে দেয়া হয়েছিল। আলহামদুলিল্লাহ।
গত শুক্রবার এক বিয়েতে দেখা হল বর্তমান শিল্প সচিব স্যারের সাথে। আমাকে দেখে হেসে বললেন, মাহবুব আর দুইটা মাস সময় দাও, সাভার ট্যানারি পল্লীর ট্যানারি বর্জ্যের সমস্যা একেবারেই দূর করে দিচ্ছি। হাত ধরে বললাম, ইনশাআল্লাহ স্যার এবং তা করতেই হবে যে কোন মূল্যে। ধন্যবাদ শিল্প সচিব স্যারকে। সাভার ট্যানারি পল্লী আমরা একাধিকবার ভিজিট করে বেশ কিছু সুপারিশমালা বাস্তবায়নের জন্য অনুরোধ জানিয়েছি শিল্প মন্ত্রণালয় এবং বিসিককে। ট্যানারি বর্জ্য যাতে পাচার হয়ে বাইরে যেতে না পারে তার জন্য বারবার তাগিদপত্র দেয়া হয়েছে। স্যারের সাথে দেখা হবার দুই দিন আগে সর্বশেষ তাগিদপত্র গিয়েছে মন্ত্রণালয় এবং বিসিকে। পোল্ট্রি ফিডের মাধ্যমে মুরগীর মাংস এবং ডিমে হেভিমেটাল দূষণের বড় কারণ এই ট্যানারি বর্জ্য এবং আমদানিকৃত মিট এন্ড বোন মিল (এমবিএম)। মিট এন্ড বোন মিল আমদানি সম্পূর্ণরুপে নিষিদ্ধ করা হয়েছে। কিছু আমদানিকারক মিস ডিক্লারেশন বা মিথ্যা ঘোষণা দিয়ে অন্যনামে এমবিএম আমদানি শুরু করেছিলেন। লেগে ছিলাম অনেক দিন থেকে। বর্তমান চট্টগ্রাম কাস্টমস কমিশনার জনাব ফখরুল ইসলাম মহোদয়ের প্রত্যক্ষ সহায়তায় সেসব চালান আটকানো হয়েছে। সাথে আছেন প্রাণি ও মতস্য সম্পদ মন্ত্রণালয়ের অতিরিক্ত সচিব জনাব ওয়াসি স্যার। আল্লাহ ভাল করুন এঁদের দুইজনকে। শতশত কোটি টাকার মিথ্যা ডিক্লারেশনের এই পণ্য আটকে গেছে বন্দরে। কত চোর পুলিশ খেলা চলছে তা ভাষায় প্রকাশ করা যাবে না। এই অভিশাপ থেকে দেশকে আগলে রেখেছি আমরা তিনজন। ট্যানারি বর্জ্য আর এমবিএম এর অভিশাপ দূর হলে মাছ, মুরগী এবং ডিম প্রায় সম্পূর্ণ নিরাপদ হয়ে যাবে ইনশাআল্লাহ। আমাদের সন্তানেরা পাবে পুষ্টির বড় দুটি নিরাপদ সোর্স। এরপর থাকছে ব্যাটারি। লক্ষ কোটি লেড বা সীসাযুক্ত ব্যাটারি যেখানে সেখানে ফেলে দেয়া হচ্ছে বা ডাম্পিং করা হচ্ছে। সীসায় দূষিত হচ্ছে মাটি পানি। কোন নীতিমালা নেই ব্যাটারি ডিস্পোজালে। জগতে বিরল তা। উন্নত বিশ্বে লেড বা সীসাযুক্ত ব্যাটারি ব্যবহার নিষিদ্ধ। আমাদেরকেও নিশ্চিত যেতে হবে একদিন সেদিকেই। আগামি এক বছরে অনেক সেক্টরেই নিরাপদ খাদ্য নিশ্চিত করা সম্ভব হবে ইনশাআল্লাহ। আমি জানি আমি করেছি, কি করছি। নিজের উপর আছে অগাধ আস্থা, মনোবল, বিশ্বাস আর সাহস। আমরা পারব ইনশাআল্লাহ। পারতেই হবে আমাদের। স্পষ্ট দেখতে পাচ্ছি স্বপ্নের বাস্তবায়ন।
অনেকের মনে প্রশ্ন ছিল "সাল্টু" নিয়ে। সবখানে পরাটা, সিংগাড়া, জিলাপি বা ভাজাপোড়ায় ব্যবহার করা হয়। অনেকদিন আগে বলেছিলাম, দেখা হবে "সাল্টু" কি জিনিস। যদিও অনেকেই বলেছিলেন তা এমোনিয়াম বাই কার্বোনেট। প্রশ্ন থেকে যায় আসলেই তা কি। সাল্টু পরীক্ষা করিনি বলে অনেকেই খুব খারাপ ভাষায় আক্রমণ করেছিলেন। অনেক অনেক সমস্যার মধ্যে এটা আসলে তুলে আনতে পারছিলাম না। কোন একটি খাদ্য উপকরণ আন্দাজে পরীক্ষা করে তা নির্ধারণ করার মত কোন ল্যাব আমাদের দেশে নেই, যে আপনি কোন প্যারামিটার না বলেই ল্যাবকে বললেন এটা পরীক্ষা করে বলতে হবে তা কি। কেউ পারবে না। বিদেশে সে সক্ষমতা আছে বেশ। এমোনিয়াম বাই কার্বোনেট হল ফুড গ্রেড, আর এমোনিয়াম সালফেট হল রাসায়নিক সার। গন্ধ এবং দেখতে একইরকম। তাহলে সাল্টু কি? মৃত্তিকা গবেষণা উন্নয়ন ইন্সটিটিউট বা এসআরডিআই'তে দেয়া হল সাল্টু। দেশের চার জায়গা থেকে সংগ্রহ করা হয়েছিল। তারা সময় নিয়ে পরীক্ষা করে জানালেন সাল্টু হচ্ছে এমোনিয়াম বাই কার্বোনেট। এমোনিয়াম সালফেট নয়। এটা ফুড গ্রেড। বিশ্বে এর প্রচলন আছে খাবারে দেয়ার। সাল্টু উদ্বায়ি। খাবারে বেশি দিলে খাদ্যের কোয়ালিটি নষ্ট হয়ে যায় এবং তা এমোনিয়ার তীব্র গন্ধযুক্ত। আরও দুটো কাজ হাতে নিয়েছি। সন্দেহ যদি সঠিক হয় তবে একটা বিপ্লব হয়ে যাবে দেশে। আজ মুজিব শত বর্ষের ক্ষণ গণনার মুহূর্তে এটা নির্দ্বিধায় বলতে পারি।
