শিশু অধিকার সপ্তাহে যখন শিশুর অধিকার প্রতিষ্ঠার প্রতিশ্রুতি ও স্বপ্নের কথা উচ্চারিত হয়েছে, তখনও ধামরাইয়ে পঞ্চাশোর্ধ্ব এক পুরুষ কর্তৃক ধর্ষিত হয়েছে চার–চারটি শিশু, যাদের বয়স পাঁচ থেকে সাত বছর। সুনামগঞ্জে পাঁচ বছর বয়সী শিশু তুহিন খুন হয়েছে নৃশংসভাবে। আমার পাশের বস্তির ১৪ বছর বয়সী কিশোরীকে জোর করে বিয়ে দেওয়া হয়েছে। শিশুরা আসলে কেমন আছে এদেশে? গত ৩০ অক্টোবর প্রথম আলোয় প্রকাশিত আমার লিখা।
প্রায়ই ভাবি, শিশুরা ছড়া-কবিতা-গল্পের বই পড়বে কখন? ওদের সময় কোথায়? পড়ার চাপে ব্যতিব্যস্ত শিশু, বিবর্ণ ওদের শৈশব। আমাদের শিক্ষাব্যবস্থা এবং স্কুলগুলো এই ‍বিষয়টি নিয়ে আদৌ ভাবে তো! আমরাই বা কার জন্য শিশু সাহিত্যের চর্চা করছি? প্রথম আলোতে আমার আজকের লেখা।
ওদের যুক্তি-তর্ক-বিতর্ক সবসময়ই আমায় আশাবাদী করে। সাহস করে স্বপ্ন দেখি সুন্দর আগামীর।
শুরু হচ্ছে মশা জরিপ। কিন্তু যাঁদের দুর্নীতির কারণে আজ দেশে মশা নিয়ে এমন ভয়াবহ পরিস্থিতির সৃষ্টি হয়েছে, তাঁদের বিরুদ্ধে জরিপ পরিচালনা না করলে মেয়ররা বারবারই পিছলা খাবেন। আর আমরা নগরবাসী সেই কবে থেকেই তো পিছলা খেয়ে পড়ে আছি। এই পিচ্ছিল ফাঁদ থেকে আমাদের উদ্ধার করবে কে?
সচেতন নই বলে জরিমানার দায় যদি আমাদের নিতে হয়, তবে তার আগে আমাদের সচেতন করতে না পারার ব্যর্থতায় জরিমানা করা প্রয়োজন সংশ্লিষ্ট সংস্থা, প্রতিষ্ঠান এবং কর্মকর্তাদের। তাদের জরিমানা করবে কে? রোজ সকালে সিটি কর্পোরেশনের ময়লার ট্রাকটি যখন রাজার হালে রাজপথে ময়লা ফেলতে ফেলতে ছুটে চলে তখন আমরা কাকে জরিমানা করব? ২০০ টাকার মশারোধক ক্রিম যখন ৫০০ টাকায় কিনতে হয় তখন আমরা কাকে জরিমানা করব? ঈদুল আযহা উদযাপনের অনেকদিন পরও যখন আমাদের গলির আশেপাশে দুর্গন্ধময় নোংরা চাটাই কিংবা গোবর পড়ে থাকে তখন আমরা কাকে জরিমানা করব? আজকের প্রথম আলোতে আমার লেখা।
নারী আর পুরুষের দায়িত্বের জায়গাগুলো প্রাকৃতিক নয়, বরং সমাজ দ্বারা নির্ধারিত এবং সময়ের পরিবর্তনের সাথে সাথে তা পরিবর্তিত হচ্ছে। বর্তমান সাহিত্য চর্চায় পরিবর্তনের এই বিষয়টি মাথায় রাখা খুব জরুরী। নাহলে অর্ধেক সংখ্যক পাঠকই তা ফিরিয়ে দিবে। শুধুমাত্র নারীর রূপের মহিমা নিয়ে সাহিত্য আর তার স্বভাবজাত বৈশিষ্ট্য নিয়ে বিদ্রুপাত্মক রম্যরচনার দিন সম্ভবত ফুরিয়ে আসছে খুব তাড়াতাড়ি।
সুখপাখিরা তো উড়ে যাবেই। ভয় হয়, হয়তো অচিরেই কোনো একদিন সে দেশে হাজির হবে হ্যামিলিনের বাঁশিওয়ালা। তার বিষাদের জাদুকরি সুরে হয়তো চিরতরে হারিয়ে যাবে সে দেশের শিশুরা আর তাদের অভিশপ্ত শৈশব। আর অন্তঃসারশূন্য অন্ধকার ভবিষ্যৎকে চকচকে র‍্যাপিংয়ে মুড়িয়ে সুখের সন্ধান জানাবেন সে দেশ পরিচালনাকারী দায়িত্বশীল ব্যক্তিরা। সেই দেশের শিশুরা বাঁচতে চায়, হাসতে চায়, নিরাপদ জীবন পেতে চায়। তারা ছুটে যেতে চায় প্রকৃতির কাছে, ফুলের কাছে, পাখির কাছে। তারা প্রজাপতির রঙিন পাখার পরাগ মেখে উড়ে বেড়াতে চায়। কেউ কি ওদের বাঁচাতে পারেন? দয়া করে ওদের বাঁচতে দিন। - প্রথম আলোতে আমার আজকের লিখা।
অ্যারাবিয়ান নাইটস যখন প্রথমবার পড়েছিলাম, তখন মনে প্রশ্ন এসেছিল, সম্রাট কী এমন প্রতারণার শিকার হয়েছিল, যা তাকে এ রকম নারীঘাতক করে তুলেছিল! প্রতারণার তুলনায় মানবহত্যা কি কোনো অংশে কম অপরাধ? আর অপরাধের শোধ তুলতে নিরপরাধ শত শত নারী হত্যার বিষয়টি আমার কিশোর মন কিছুতেই মানতে চাইত না। ইদানীং আমাদের চারপাশে নারীর প্রতি মাত্রাহীন সহিংসতা দেখে কেবলই মনে হয়, সম্রাট শাহরিয়ারের ভূত হয়তো এখনো বিচরণ করছে আমাদের চারপাশে।
প্রিয় শিক্ষক ... প্রিয় মুহূর্ত... দীর্ঘ ১৮ বছর আপনার স্নেহছায়ায়।গতকাল আপনার সাথে দেখা হবার পর ভাবছিলাম সময় কত দ্রুত চলে যায়! আপনার কাছ থেকে যা শিখেছি তা অমূল্য। অসীম শ্রদ্ধা আর কৃতজ্ঞতা আপনার প্রতি।
যৌন হয়রানী প্রতিরোধে প্রয়োজন শিশুদের এ বিষয়ে প্রয়োজনীয় জ্ঞান। চাই শিক্ষক ও অভিভাবকদের সচেতনতা ও প্রস্তুতি।

