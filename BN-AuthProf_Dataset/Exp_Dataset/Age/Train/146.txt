বৃষ্টি থেমে গেছে। তবে পুরোপুরি থামেনি। টিপটিপ করে বৃষ্টি পড়ছে। মাঝেমাঝে বিজলি চমকাচ্ছে। জমিদার বাড়ির কাছাকাছি এসে হায়াত মাইমল দেখল সুনাই ফিরছে। মাথা নিচু করে কাদার ভেতর পা টিপে টিপে হাঁটছে। এমনভাবে হাঁটছে দেখে মনে হচ্ছে হায়াত মাইমলকে সে দেখেনি। সুনাইয়ের হাঁটতে কষ্ট হচ্ছে। হায়াত মাইমল মেয়ের পাশে গিয়ে দুহাত বাড়িয়ে তাকে আঁকড়ে ধরল। ডুকরে কেঁদে উঠেছে সুনাই। কিন্তু সেই কান্নায় কোনো শব্দ নেই। হায়াত মাইমল মেঘে ঢাকা অন্ধকার ভেজা রাতে মেয়েকে বুকের ভেতর শক্ত করে চেপে ধরে কাদামাখা রাস্তায় দাঁড়িয়ে থাকল। যেন তার পা দুটো অনড় হয়ে গেছে। যেন পৃথিবী থমকে গেছে এখানে। বিজলির চমকালো। তাতে সাদা আলোয় বাবা বিস্মিত চোখে তাকাল কন্যার দিকে। সুনাইয়ের চোখে গভীর বিষণ্ণতা। আচমকা সে বাবাকে ছেড়ে দিয়েছে। কেন সে এমন করে তাকে ছেড়ে দিলো হায়াত মাইমল বুঝতে পারল না। মেয়ে হাঁটছে একা। তার পা টলছে। সে যেখানে পা ফেলতে চাইছে সেখানে পা পড়ছে না। বিজলি চমকের আলোতে হায়াত মাইমল দেখল মেয়ের মাথার চুল উশকোখুশকো। পরনের শাড়ি এলোমেলো। শাড়ির নিচের দিকে ভেজা। বৃষ্টির পানির ছাটে ভেজা মনে হচ্ছে না। চটচটে জমাট ভেজা। হায়াত মাইমল কিছু বুঝতে পারল না। সে মেয়ের পেছন পেছন বাড়ি ফিরে এলো। ভোরে শোয়ার ঘর থেকে রান্নাঘরের দিকে যেতে গিয়ে থমকে দাঁড়িয়েছে সুনাই-মুনাইয়ের মা। উঠোনের ওপর আমগাছের বাঁকা ডালে গলায় শাড়ি জড়িয়ে ঝুলে আছে সুনাই। তার আগুনের মতো গনগনে ফরসা দুখানা পা মাটি থেকে অনেক ওপরে।
হরিপদ কাপালিরা আমাদের খাইয়ে বাঁচিয়ে রাখেন। শতকোটি টাকা ঋণের বোঝা থেকে মুক্তি দেন। আভূমিনত শ্রদ্ধা আমার দেশের কৃষক আপনাদের।
সবার খবর কী? ভুলে যাননি তো গল্প উৎসবের কথা? আসছে ১৫-ই জুলাই কিন্তু গল্প পাঠানোর শেষ তারিখ। আর মাত্র ৯ দিন সময় বাকী। ঝটপট জমা দিয়ে দিন আপনার লেখা সেরা গল্পগুলো। আসুন মেতে উঠি গল্প উৎসবে।
বুনোলতা মূলগল্পঃ লিওনার্দো দ্য ভিঞ্চি ভাষান্তরঃ দীপু মাহমুদ পথের ধারে ঝোপ। সেই ঝোপের ভেতর ছিল এক বুনোলতা। সে ধীরে ধীরে বেড়ে উঠছিল। একসময় বুনোলতা বেশ খানিকটা বড় হলো। তখন সে পাশের জবাগাছ বেয়ে ওপরে উঠে এলো। তার খুব গর্ব হলো। ওপরে উঠে দেখে রাস্তার অপর পারে সারিসারি গাছ। গাছগুলো অনেক লম্বা। বুনোলতা ভাবল, ওই গাছে উঠলে সে অনেক উঁচুতে উঠতে পারবে। জবাগাছের চেয়ে অনেক ওপরে। বুনোলতা দিনে দিনে আরও বড় হতে থাকল। তারপর একদিন সে রাস্তার ওপর দিয়ে অন্য পারে চলে গেল। আঁকড়ে ধরল একটা লম্বা গাছ। তখন তার ওপরে ওঠার নেশা। বুনোলতা লম্বা গাছকে জড়িয়ে ধরে ওপরে উঠতে থাকল। সে উঠছে ওপরে। আরও ওপরে উঠতে চায়। বুনোলতা ভুলে গেল তার গোড়া আছে রাস্তার ওপাশে। বুনোলতা রাস্তার ওপর আড়াআড়ি ঝুলে রইল। একদিন কয়েকজন মানুষ এলো সেই রাস্তায়। তারা হাঁটতে গিয়ে বুনোলতায় বাধা পেল। তখন বুনোলতাকে টান দিয়ে ছিঁড়ে ফেলল। টুকরো টুকরো করে ছুঁড়ে ফেলল ঝোপের ভেতর। অনেক বড় হতে গিয়ে বুনোলতা মারা পড়ল।
বয়ঃসন্ধিকালে কখনো কোনো ছেলের আচরণে মেয়েলিভাব ফুটে ওঠে। এটা হয় ক্রোমোজোমের কারণে। এরকম এক কাহিনি নিয়ে আমার লেখা উপন্যাস #নয়ন। যেখানে কাহিনির মূল চরিত্র ছেলেটির আচরণে মেয়েলিভাব দেখা দেয়, তার নাম নয়ন। মোহাম্মদ মিফতা আনান সম্প্রতি একটি টেলিভিশন নাটক বানিয়েছেন তৃতীয় লিঙ্গের মানুষ নিয়ে। নাটকটি ঈদে কোনো এক বেসরকারি টেলিভিশন চ্যানেলে দেখানো হবে। নাটকের নাম জানা যায়নি। অভিনেতা শামীম হাসান মানবকণ্ঠ পত্রিকাকে জানিয়েছেন নাটকে তিনি একজন ছেলে। একসময় তার আচরণে মেয়েলি ভাব দেখা যায়। চরিত্রের নাম নয়ন। আশা করি এটা একেবারেই কাকতালীয় ব্যাপার। মূল চরিত্রের নাম ছাড়া আমার লেখা উপন্যাসের সঙ্গে এই নাটকের কাহিনির কোনো মিল নেই। কারণ আমি এই নাটক নির্মাণ সম্পর্কে কিছু জানি না।
বাদুড় মূল গল্পঃ লেভ তলস্তয় ভাষান্তরঃ দীপু মাহমুদ অনেক অনেকদিন আগের কথা। একবার পশু আর পাখিদের মধ্যে তুমুল লড়াই হলো। কী নিয়ে লড়াই, কেন লড়াই কেউ জানে না। তবু লড়ছে সবাই। পশুরা লড়ছে। পাখিরাও লড়ছে। পশুরা মারছে পাখিদের। পাখিরা মারছে পশুদের। বাদুড় গাছে ঝুলে লড়াই দেখছিল। সে কোনো দলে গেল না। সে বসেছিল কোন দল জেতে তাই দেখার জন্য। লড়াইয়ের শুরুতে পাখিদের জিতে যেতে দেখল। তখন বাদুড় গেল পাখিদের দলে। বলল, ‘আমি তো পাখি। আমার ডানা আছে। আমি উড়তে পারি।’ বাদুড় পাখির মতো উড়তে লাগল। পাখির মতো গাছে গাছে থাকতে লাগল। পাখিরা ভাবল, বাদুড় একটা পাখি। লড়াইয়ের শেষে পশুদের জয় হলো। বাদুড় অমনি পশুদের দলে চলে গেল। পশুরা বলল, ‘তুমি তো পাখি। তুমি পাখিদের দলে যাও।’ বাদুড় বলল, ‘আমার ভুল হয়েছিল। আমি আসলে পশু।’ সে তার দাঁত দেখাল। থাবা দেখাল। পশুরা ভাবল, বাদুড় একটা পশু। কিছুদিন পশু আর পাখি মিলেমিশে থাকল। আবার একদিন লড়াই বাঁধল দুই দলে। তখন জয় হলো পাখিদের। বাদুড় অমনি পশুদের ছেড়ে পাখির দলে গেল। পাখিরা তখন ওকে আর দলে নিল না। দূর দূর করে তাড়িয়ে দিলো। বাদুড় তখন আবার ফিরে গেল পশুর দলে। পশুরা বলে দিলো, "তোমাকে আর দলে নেব না আমরা।" সেই থেকে বাদুড় একা থাকে। সারাদিন গাছের কোটরে লুকিয়ে থাকে। বের হয় না। নাহয় গাছের ডালে ঝুলে থাকে মাটির দিকে মুখ করে। রাত হলে তখন বাইরে বের হয়। উড়ে বেড়ায় একা।
কোরআন শরিফ এক অসাধারণ গ্রন্থ। অসাধারণ এজন্য যে এতে নিজেকে শুদ্ধ, পরিণত, আত্মবিশ্বাসী ও নিখুঁত করে গড়ে তোলার উপায় বলে দেওয়া আছে। যেমন সুরা আল-ই-ইমরানের ১৩৯ নম্বর আয়াতে বলা হয়েছে, "তোমরা সাহস হারিয়ো না আর দুঃখ কোরো না। তোমারাই হবে শ্রেষ্ঠ, যদি তোমরা বিশ্বাসী হও।" সবচেয়ে ভালো লেগেছে কোরআন শরিফের কাব্যগুণ আর সাহিত্যরস। অসম্ভব সুন্দর উপমা ব্যবহার করা হয়েছে বিশেষ বিষয়কে উপস্থাপন করতে বা বোঝাতে। কোরআন শরিফে উপমা ব্যবহার প্রসঙ্গে সুরা বাকারার ২৬ নম্বর আয়াতে বলা হয়েছে, "যারা সত্য গ্রহণকারী তারা এই উপমা দেখে জানতে পারে এগুলো সত্য, এ সত্য-উপমা এসেছে তাদের প্রতিপালকের কাছ থেকে।" কয়েকটি উদাহরণ দিলে বুঝতে সুবিধা হবে। যেমন, ‘যারা আল্লাহ্‌র পথে তাঁদের সম্পদ ব্যয় করে, তাঁদের উপমা একটি শস্যবীজের মতো, যা থেকে সাতটি শীষ জন্মায়, প্রতিটি শীষে থাকে একশো দানা। আর আল্লাহ্‌ যাকে ইচ্ছে তার জন্য বহুগুণে বাড়িয়ে দেন। আল্লাহ্‌ প্রাচুর্যময়, সর্বজ্ঞ । [সূরা বাকারা, আয়াত ২৬১] "হে বিশ্বাসীগণ! দানের কথা প্রচার করে ও কষ্ট দিয়ে (অন্যকে খোঁটা দিয়ে) তোমরা তোমাদের দানকে ওই লোকের মতো নষ্ট কোরো না যে নিজের ধন লোক দেখানোর জন্য ব্যয় করে এবং আল্লাহ্‌ ও পরকালে বিশ্বাস করে না। তার উপমা একটি শক্ত পাথর যার ওপর কিছু মাটি থাকে, পরে তারওপর প্রবল বৃষ্টি প'ড়ে তাকে ধুয়ে পরিষ্কার করে ফেলল। যা তারা উপার্জন করেছে তার কিছুই তারা তাদের কাজে লাগাতে পারবে না। আল্লাহ্‌ তো অবিশ্বাসী সম্প্রদায়কে সৎপথে পরিচালিত করেন না।" [সূরা বাকারা, আয়াত ২৬৪] "যে ব্যক্তি আল্লাহর সাথে শরিক করল, সে যেন আকাশ থেকে ছিটকে পড়ল। তারপর পাখি তাকে ছোঁ মেরে নিয়ে গেল বা বাতাস তাকে উড়িয়ে নিয়ে গিয়ে এক দূর জায়গায় ফেলে দিলো।" [সূরা হাজ্জ, আয়াত ৩১] "যারা আল্লাহ্‌র পরিবর্তে অন্যকে অভিভাবকরূপে গ্রহণ করে তাদের উপমা মাকড়সা। সে নিজের জন্য বাসা তৈরি করে, অথচ ঘরের মধ্যে মাকড়সার বাসাই সবচেয়ে দুর্বল, অবশ্য যদি ওরা তা জানত।" [সূরা আনকাবুত, আয়াত ৪১] ভাবছি পুরো কোরআন শরিফে এমন যত উপমা আছে সবগুলো এক জায়গায় করব। এরকম কোনো বই আমি খুঁজে পাইনি। 
মেন্টাল হেলথের ওপর সেমিনার হয়। কোনো জার্নালে আর্টিকেল দেখি না। যা দেখি সব বিদেশ থেকে আমদানি করা। এই যে অতিমারিতে ট্রমার মধ্য দিয়ে যাচ্ছি, বিশেষ করে শিশুরা, তাদের জন্য সাইকোলজিস্ট বা সাইক্রিয়াটিস্টরা কি কোনো নির্দেশনা দিয়েছেন। বিশ্ববিদ্যালয় ক্লিনিক্যাল সাইকোলজি ডিপার্টমেন্ট কি কোনো গবেষণা করেছে? এমনকিছু থাকলে লিংক দেবেন প্লিজ।
ন্যাড়া একবার বেলতলায় যায় আর আমি বেলতলায় হাঁটাহাঁটি করি। আমার শিখন কবে পূর্ণ হবে কে জানে! অনলাইনে বই কিনে আবার দেখি বইয়ের মাঝেমাঝেই পাতা সাদা! তবে ভালো লাগল, কমিশন দেয়নি এ বই। বইয়ে যে দাম লেখা আছে সেই দামেই কিনতে হয়েছে। এ জন্যই বলে, 'আল্লাহ্‌ মালিক, অন্যদের দিলে টিয়ার বাচ্চা, আমায় দিলে শালিক।' তাও এক শালিক!
আমার খুব কাছের একজন বন্ধু কোনো এক বিষয়ে বলতে গিয়ে একটি ঘটনা লিখেছে। নূরানি চেহারা অক্ষুণ্ণ রাখার বা চেহারাকে নূরানি করে তুলতে দুর্দান্ত টিপস হিসেবে শেয়ার করছি। পরীক্ষা করে দেখা যায়। ছেলেমেয়েরা তোমরা পিঠে ব্যাকপ্যাক নিয়ো না। "সিরাজগঞ্জ থেকে বাসে ঢাকায় এলাম। মহাখালীতে বাস থেকে নামার সময় শালা সম্পর্কের এক হুজুর অনুরোধ করল, "দুলাভাই, আমার ব্যাগটা নেবেন?" আমি জিজ্ঞেস করলাম, "তোমার হাতে বা পিঠে কোনো সমস্যা?" সে জবাব দিলো, "আমরা হুজুররা ব্যাগ বহন করি না, এতে মুখের চামড়ায় টান পড়ে। মুখের চামড়া মসৃণ আর নূরানী না হলে ওয়াজে ডাক পড়ে না।" 
নবাব সিরাজউদদৌলা মাটির স্তূপের ওপর দাঁড়িয়ে আছেন। সেখান থেকে অনেকটা দূর দেখা যাওয়ার কথা। যতদূর দেখা যাবে বলে তিনি আশা করেছিলেন ততদূর দেখা যাচ্ছে না। আকাশে মেঘ। চারদিক থমথম করছে। ক্লাইভের মনে ভয় ঢুকে পড়েছে। তার চিন্তা হচ্ছে, নবাব সিরাজউদদৌলার সৈন্যরা চক্রাকারে এগিয়ে এসেছে। তারা কামানে আগুন দিলে ইংরেজ সৈন্যদের পালিয়ে যাওয়া ছাড়া আর কোনো উপায় থাকবে না। নবাব সিরাজউদদৌলার শিবিরে শুয়ে আছেন সেনাপতি মির মদন। তাঁর ঊরু থেকে গলগল করে রক্ত ঝরছে। রক্তপাত বন্ধ করা যায়নি। তিনি দুর্বল হয়ে পড়েছেন। নবাব সিরাজউদ্দৌলা হাত বাড়িয়ে দিলেন। তিনি মির মদনের একটা হাত শক্ত করে চেপে ধরেছেন। মির মদন বললেন, আমার জন্য উতলা হবেন না। আমার সময় দ্রুত শেষ হয়ে আসছে, নবাব। প্রধান সেনাপতি মির জাফর যুদ্ধে অংশগ্রহণ করেননি। তিনি দর্শকের ভূমিকা পালন করছেন। তারসঙ্গে যুদ্ধক্ষেত্রে সৈন্য নিয়ে চুপচাপ দাঁড়িয়ে আছে দুর্লভরাম আর ইয়ার লতিফ। তারা যদি নীরব না থেকে গোলা ছুড়ত তাহলে বৃষ্টি শুরুর আগেই আমরা যুদ্ধে জয়লাভ করতাম। আন্তরিক শ্রদ্ধা জানাই নবাব সিরাজউদদৌলার প্রতি। শ্রদ্ধা জানাই বীর‍যোদ্ধা রাজা মোহনলাল, অকুতোভয় সেনাপতি মির মদন আর নিবেদিতপ্রাণ মঁসিয়ে সিনফ্রের প্রতি। যাঁরা দেশকে শত্রুমুক্ত রাখতে লড়ে গেছেন বিশ্বাস আর সাহস নিয়ে।
কতক বই পড়তে গিয়ে চোখের পাতা ভারী হয়ে আসে ঘুমে। বই আর পড়া হয় না, ঘুমিয়ে পড়ি। তেমন খান দুয়েক বই পড়ার চেষ্টা করেছি মাঝে। ঘুমের জেদে বেশিদূর এগুতে পারিনি। পড়া শুরু করলাম চমক হাসানের লেখা "যুক্তিফাঁদে ফড়িং"। প্রকাশ করেছে আদর্শ। দুর্দান্ত চনমনে বই। আমার অনেক টাকা থাকলে আমি প্রচুর কপি "যুক্তিফাঁদে ফড়িং" কিনতাম। পড়তে দিতাম আমাদের দেশের রাজনীতিবিদের। যেন বোঝে তারা যা বলেন তা কতটা অযৌক্তিক। পড়তে দিতাম আমজনতাকে। তারা বুঝত আমাদের দেশের রাজনীতিবিদরা কী পরিমাণ কুযুক্তি দিয়ে কথা বলেন। সাংবাদিক একজন রাজনীতিবিদকে প্রশ্ন করলেন, "আপনার অফিসে যে দুর্নীতির খবর পাওয়া গেল, সে ব্যাপারে আপনি কিছু বলবেন?" রাজনীতিবিদ বললেন, "আমি সবসময় সাধারণ মানুষকে নিশ্চিত করতে চাই যে আমি যা করি মানুষের ভালোর জন্য করি। আমি সব সময় মানুষের ভালোটার কথা সবার আগে চিন্তা করি। আমরা কয়দিন আগে যে নতুন একটা বিল পাস করলাম, সেটা গণমানুষের কথা ভেবেই পাস করেছি।" মূল প্রসঙ্গ ছিল দুর্নীতি। সেই দুর্নীতির প্রসঙ্গটা রাজনীতিবিদের বক্তব্যে গায়েব হয়ে গেল। এটা হচ্ছে 'রেড হেরিং ফ্যালাসি' বা প্রসঙ্গ ঘোরানো যুক্তির ভ্রান্তি। "যুক্তিফাঁদে ফড়িং" পড়তে দিতাম বিশ্ববিদ্যালয়, কলেজ আর ইশকুলের শিক্ষার্থীদের। তারা নানারকম যুক্তির ভ্রান্তিগুলো বুঝতে পারত। ময়না আর খবিস দুই বন্ধু। পাশাপাশি বাড়ি। একই ইশকুলে একই ক্লাসে পড়ে। খবিস ইশকুলে যাওয়ার সময় ময়নাকে ডেকে নিয়ে যায়। সেদিনও খবিস ইশকুলে যাওয়ার সময় ময়নকে ডাক দিলো। ময়না ঘর থেকে বেরিয়ে এসে দুর্বল গলায় বলল, "আমার জ্বর এসেছিল সাথে মাথাব্যথা। এখন জ্বর নেই। তবে শরীর খুব দুর্বল। এ অবস্থায় ইশকুলের কথা ভাবতেই পারছি না।" ইশকুলে শিক্ষক জিগ্যেস করলেন, "ময়না ইশকুলে আসেনি কেন আজ?" খবিস বলল, "স্যার, ময়নার নাকি ইশকুলের কথা ভাবতেই ইচ্ছে করে না তাই সে ইশকুলে আসেনি।" অন্য কারও কথাকে নিজের মতো করে ঘুরিয়ে-সাজিয়ে অথবা বিকৃতভাবে উপস্থাপন করা হচ্ছে স্ট্রম্যান ফ্যালাসি। "ভাই, এখনো আওয়ামী লীগকে কীভাবে সাপোর্ট করেন! তারা তো দেশে দুর্নীতিই বন্ধ করতে পারল না।" "আওয়ামী লীগ কী, এটা আপনারা বিএনপির সাপোর্টাররা জিন্দেগিতেও বুঝতে পারবেন না।" এটা হচ্ছে ফলস ডাইকোটমি ফ্যালাসি বা ভ্রান্ত দ্বি-বিভাজন। ওই ব্যক্তি যে বিএনপির সাপোর্টার সেটা কীভাবে বোঝা গেল? তিনি অন্য কোনো রাজনৈতিক দলের সমর্থক হতে পারেন। কিন্তু মানুষ অনুমান করে নিচ্ছে যে দেশ দুই ভাগে বিভক্ত। হয় আর্জেন্টিনা নাহয় ব্রাজিল, আবাহনী কিংবা মোহামেডান। দশ টাকা দিয়ে দুটো শিঙাড়া কিনেছেন। খেতে ভুলে গেলেন। পরেরদিন সকালে দেখলেন সিঙাড়া দুটো নষ্ট হয়ে গেছে। ভাবলেন, হোক নষ্ট, খেয়েই ফেলি নাহলে তো পুরো দশ টাকা লস! পঁচা শিঙাড়া খেয়ে শরীর খারাপ হওয়ার কথা ভাবলেন না। এটা হচ্ছে সাঙ্ককস্ট ফ্যালাসি। দেড়ঘন্টার সিনেমা দেখতে গেছেন। ৪০ মিনিট পার হয়েছে। ভালো লাগছে না সিনেমাটা। ভাবছেন ৪০ মিনিট সময় তো নষ্ট হলোই দেখি আরেকটু। আগের নষ্ট সময়ের দোহাই দিয়ে আরও সময় নষ্ট করতে চাওয়াটাও হচ্ছে কুযুক্তি, সাঙ্ককস্ট ফ্যালাসি। অবশ্য ১৮০ পৃষ্ঠার বই ৩০০ টাকা দিয়ে কিনে ৮০ পৃষ্ঠা পড়ার পরও যদি ভালো না লাগে তাহলে টাকার মায়ায় বাকি ১০০ পৃষ্ঠা সেই বই পড়া অব্যাহত রাখলে তা সাঙ্ককস্ট ফ্যালাসি হবে কিনা সে ব্যাপারে চমক হাসান কিছু বলেননি। তবে একটা বই বেশি বিক্রি হওয়া মানেই সেটা ভালো বই এমন ভাবনাকে তিনি যৌক্তিক বলেননি। একদম শেষে চমক হাসান লিখেছেন, যদি পৃথিবীর সবাই হুটহাট করে কথা না বলে ফেলে, বলার সময় একটু ভাবত! যদি সেগুলোকে যুক্তি দিয়ে বিচার করে বলত, পৃথিবীটা হয়তো আরেকটু সুন্দর হতো। ২৪টা লজিক্যাল ফ্যালাসি বা যুক্তির ভ্রান্তি নিয়ে লেখা বই "যুক্তিফাঁদে ফড়িং"। পড়ার পর আমার কাছে অসাধারণ চনমনে একটি বই মনে হয়েছে। অভিনন্দন চমক হাসান।
অসম্ভব ভালো একখানা বই পড়লাম। বইয়ের নাম "মেঘবালিকার দেশে"। লিখেছেন, সুশান্ত সরকার। বইটি প্রকাশ করেছে বিশ্বসাহিত্য ভবন। এত সুন্দর বাংলা অনেকদিন পড়া হয়নি। দারুণভাবে আপ্লুত আমি। লেখক গিয়েছিলেন চেরাপুঞ্জি। শুরু থেকে শেষ ৮ দিনের ঘটনা। সেই কাহিনি লেখা হয়েছে এখানে। ভ্রমণ কাহিনিতে সাধারণত জায়গার বর্ণনা দেখি। অনেকটা ট্যুর গাইডবুক টাইপ। "মেঘবালিকার দেশে" সম্পূর্ণ আলাদা। গল্প বলতে বলতে লেখা। প্রচণ্ড প্রাণবন্ত, তরতাজা, সতেজ। আছে ভ্রমণের উত্তেজনা, যেন পাঠক সেখানে উপস্থিত। লেখক লিখতে কার্পণ্য করেননি কোথাও এতটুকু। লিখেছেন পূঙ্খানুপুঙ্খ। কোনো জায়গার কথা নয়, দলের ভেতর হাসির ঘটনা ঘটে গেছে তাই বলে সেটা লিখতে ঘাটতি রাখেননি। পড়তে গিয়ে হাসিতে শরীর দুলে উঠেছে। হাসি থামতে সময় নিয়েছে। কোনো জায়গার কথা যখন লিখেছেন তখন সেখানকার ইতিহাস, পুরাণের আখ্যান, নামের পৌরাণিক উপাখ্যান লিখেছেন অতি সরল ভাষায়। এ যেন একের ভেতরে অনেক। আর পড়তে গিয়ে মনে হয়েছে লেখক ভীষণ মজা করে গল্প বলছেন, কিছু কিন্তু শেখাতে আসেননি, যদিও তিনি বাংলাসাহিত্যে অধ্যাপনা করেছেন মানে পড়িয়েছেন বিভিন্ন সরকারি কলেজ এবং পাবলিক ও প্রাইভেট ইউনিভার্সিটিতে দীর্ঘদিন। পাঠক লেখার পুরো রস আস্বাদন করতে পারবেন এ বই পড়তে গিয়ে। লেখার ভেতরে আছে ভালোবাসা, একাকি মন কেমন করা, আছে বিরক্তি আর অসন্তুষ্টি। আবার সব ঠিকঠাক। লেখক গেছেন কাজীরঙা অভয়ারণ্যে। তিনি সেখানকার নামকরণ ও পত্তনের ইতিহাস সঙ্গে ভৌগোলিক অবস্থান তুলে ধরেছেন অক্ষাংশ আর দ্রাঘিমাংশ মেপে। কাজীরঙা অভয়ারণ্যে আছে একখড়গ যুক্ত সাদা গণ্ডার, বন্য হাতি, বনমহিষ, হরিণ, বাঘ, বানর, মাটি ভালুক ইত্যাদি। লেখক তাদের জন্মস্থান, আকার, ওজন, খাদ্য, গর্ভধারণকাল সব লিখেছেন। এ হচ্ছে ভ্রমণ কাহিনির সঙ্গে বাড়তি পাওয়া। তিনি গেছেন কামাখ্যা মন্দিরে। "কাম্যাখ্যে কামসম্পন্নে কামেশ্বরী হরপ্রিয় ...."। সেখান থেকে বালাজি মন্দিরে। কী জীবন্ত বর্ণনা সেখানকার। বিশেষ করে কামাখ্যার। সেখানকার কথা অনেক শুনেছি তবে জানলাম এই প্রথম, অসাধারণ! এরপর তিনি শিলং হয়ে চললেন অভিসারে মেঘবালিকার দেশে। রবীন্দ্রনাথের অমিত-লাবণ্য'র শিলং। "অভিসারে যাবে রাই যাবে অভিসারে, বাঁশরি বাজায়ে কানাই ডাকছে তাহারে।" মেঘালয় হচ্ছে মেঘের আলয়। তার সৌন্দর্য অপূর্ব বিস্ময়কর! লেখক চেরাপুঞ্জি গিয়ে পৌঁছুলেন। শুনলেন অদ্ভুত সেই কথা, 'মেঘবালিকার মতো আমি তোমার দাসী- তুমি আমার কুঞ্জে এসেছ এটা তো মিথ্যে নয়। অভিমান নিয়ে চলে যেও না, আমিও তো তোমার প্রেমে প্রেমময়।" "মেঘবালিকার দেশে" ভয়াবহরকমের সুন্দর লেখা বই। আমি রীতিমতো মুগ্ধ। আমার বিশ্বাস পাঠক এ বই পড়ে খানিকক্ষণ স্থির হয়ে থাকবেন। যা পেলেন তা অসামান্য এমন ভাবনায়। কখনো আবার ব্যাবহার করবেন রেফারেন্স হিসেবে। আনন্দ পেতে আবার পড়বেন। লেখা পড়ে লেখকের বয়স অনুমান করা সম্ভব নয়। লেখা পড়ে পাঠকের মনে হবে লেখক বত্রিশ বছরের তুখোড় তরুণ। যখন তিনি এই বই লিখছেন তখন তাঁর বয়স চুয়াত্তর বছর। লেখকের প্রতি আমার আভূমিনত প্রণাম।
নীলকুঠির সাহেব থমকে দাঁড়ালেন। একরের পর একর ফসলি জমি। সেখানে ধান হয়। নীলকুঠির সাহেব হুকুম দিলেন, "এখন থেকে এই জমিতে নীলচাষ হবে।" গোরা পুলিশ এসেছিল সাথে। সে পেয়াদা নিয়ে এসে নীলের বিছন দিয়ে গেল। জমির মালিক ছিলেন আমাদের পূর্বপুরুষ। আহসানউল্লাহ। তিনি রাতে নীলের বিছন ভেজে ফেললেন। পরদিন সকালে নীলকুঠির পেয়াদার সামনে নীলের সেই বিছন বপন করা হলো। দিন যায়, মাস যায়। সকলের মাঠে নীলের গাছে ফুল এলো। আহসানউল্লাহর জমিতে নীলগাছ গজালো না। ঘটনা গোপন থাকল না। ফাঁস করে দিলো কেউ। গোরা পুলিশ এলো আহসানউল্লাহকে ধরতে। তিনি দুই শিশুপুত্র কেরামতউল্লাহ আর রহমতউল্লাহ এবং তরুণী বউকে সঙ্গে নিয়ে মাথাভাঙা নদী পার হয়ে এলেন। বসত গড়লেন নগরবোয়ালিয়াতে। নীলকুঠির সাহেবদের বিরুদ্ধে মানুষকে সংগঠিত করতে লাগলেন। সঙ্গে ছিলেন পুত্র কেরামতউল্লাহ আর রহমতউল্লাহ। তাঁরা তখন তুখোড় তরুণ। পরে রহমতউল্লাহ নীলবিদ্রোহে ব্রিটিশ পুলিশের গুলিতে শহিদ হন। কেরামতউল্লাহর পুত্র বিশারতউল্লাহ ব্রিটিশ বিরোধী আন্দোলনে সোচ্চার হলেন, জেল খাটলেন। বিশারতল্লাহ পুত্র ইজ্জতউল্লাহ জমিদারি কিনে নিয়ে ব্রিটিশদের খাজনা দেওয়া বন্ধ করে দিলেন। ইজ্জতউল্লাহর পুত্র আমার দাদা ডাক্তার রিয়াজউদ্দিন আহমেদ চুয়ান্নতে নির্বাচন করে যুক্তফ্রন্টের পক্ষে বিপুল ভোটে জয়লাভ করলেন। এমএলএ হলেন। তার আগে গেলেন দ্বিতীয় বিশ্বযুদ্ধে। গ্রামে ফিরে কালাজ্বর থেকে মানুষকে বাঁচাতে ডাক্তারি পড়লেন, গ্রামে হাসপাতাল বানালেন। শিক্ষার জন্য ইশকুল, কলেজ বানালেন। মেয়েদের শিক্ষায় উদ্বুদ্ধ করতে নিজ কন্যাকে ইশকুলে পড়তে পাঠালেন। তার আগে ভাষা আন্দোলন, পরে মুক্তিযুদ্ধে যোগ দিলেন। সোয়া ২০০ বছরের আগে নিয়ামতউল্লাহ মাথাভাঙা নদী পার হয়ে এসে নীলের গাছ লাগিয়েছিলেন নতুন বসতবাড়ির উঠোনে নীলকুঠির সাহেবদের পরিহাস করে। সেই নীলগাছের বীজ থেকে বংশ পরম্পরায় আমাদের বাড়ির উঠোনে লাগানো হয় নীলগাছ। আমাদের গ্রাম চুয়াডাঙ্গার হাটবোয়ালিয়ার বাড়িতে আছে বিশাল এক নীলগাছ। সেখান থেকে বীজ আনা হয়েছে ঢাকায়। সেই বীজ থেকে নীলগাছ হয়েছে। বিস্মিত এক নীলগাছ এখন মাথা তুলে দাঁড়িয়ে আছে রূপার ছাদবাগানে। সেও বুঝি নীলকুঠির সাহেবদের পরিহাস করে সবসময় হাসে!
সাময়িক পোস্ট: ব্রাজিলে কেউ থাকেন কারও পরিচিত? নেইমার, রোনালদিনহো টাইপ না। যার সাথে যোগাযোগ করা যাবে। পরিচিত কেউ থাকলে ইনবক্সে লিখে জানাবেন, প্লিজ।
পড়া শেষ করলাম রতন সিদ্দিকী'র লেখা উপন্যাস, "মাস্টার দা"। বইটি প্রকাশ করেছে বিশ্বসাহিত্য ভবন। যেকোনো বইয়ের আলোচনার শুরুতে থাকে ভালো কথা। শেষের আগে থাকে কোথায় ঘাটতি আছে মানে নজর দেওয়া দরকার ছিল সেকথা। আমি শুরু করছি বিপরীত দিক থেকে। বানানের সঠিকতা আশা করেছিলাম। বইতে সবটা তেমন পাইনি। যেমন, "রিকসা"। বাংলা একাডেমি বলছে এটা ভুল বানান। আরও কিছু আছে বইজুড়ে। আর আছে স্পর্শকাতর নেতিবাচক শব্দ। বিশেষ করে নারীর প্রতি। হয়তো ঔপন্যাসিকের এ ব্যাপারে ব্যাখা রয়েছে। এ ছাড়া আমার মনে হয়েছে উপন্যাসটা আরেকটু গোছানোর দাবি রাখে। লাফিয়েছে বেশি। এখানে প্রসঙ্গক্রমে বলে রাখি, আমাদের প্রকাশনায় প্রুফরিডার আর সম্পাদনার প্রয়োজন অনস্বীকার্য। এবার আসি ঘটনায়। উপন্যাস শুরু হয়েছে ২৪ মার্চ ১৯৮২ থেকে। শেষ হয়েছে ৫ ডিসেম্বর ১৯৯০। সুব্রত কমিউনিস্ট পার্টির সদস্য। সে টিউশনি করে নিজের খরচ চালায়। সুব্রতকে সবাই ডাকে মাস্টার দা। সেখান থেকে উপন্যাসের নাম হয়েছে "মাস্টার দা"। উপন্যাসের পুরো শরীর জুড়ে 'এরশাদ হটাও' আন্দোলনের ঘটনা। সেই ঘটনার সঙ্গে মিশে আছে সুব্রত মাস্টারের প্রতি প্রীতি নামের একজন মেয়ের তীব্র ভালোবাসা আর ভালোবাসার টানাপোড়েন। স্বৈরাচার বিরোধী আন্দোলনের মিছিলে গুলি খেয়ে সুব্রত রাজপথে মারা যায়। শহিদ সুব্রত'র রক্তস্নাত পথধরে এগিয়ে যায় প্রীতি। প্রীতিই হয়ে ওঠে বিপ্লবের বহ্নিশিখা। সেদিক দিয়ে উপন্যাসের নাম হতে পারত "প্রীতিলতা"। আমরা যারা নিজেদের "নব্বইয়ের সন্তান" বলে দাবি করি, নব্বইয়ের আন্দোলনে রাজপথে ছিলাম, এ বই তাদের তুমুলভাবে আলোড়িত করবে। মনে হবে, আরে এখানে তো আমিও ছিলাম! পাঠক মিশে যাবে উপন্যাসের চরিত্রে। সে নিজেকে উপন্যাসের কোনো একটি বা একাধিক চরিত্র ভাববে। আর অন্যরা যেতে থাকবে ইতিহাস আশ্রয়ী এক উপন্যাসের গভীরে। যে ইতিহাসের লাভা এখনো জ্বলন্ত। উপন্যাসে দেশের একটি বিশেষ সময়কে ধারণ করার জন্য, আন্দোলনের প্রতি একনিষ্ঠতা, ত্যাগের উজ্জ্বল নিদর্শন তুলে ধরার জন্য রতন সিদ্দিকীকে জানাচ্ছি সাধুবাদ। অভিনন্দন। শুভকামনা নিরন্তর। 
বেলা বাড়ছে। পুবের আকাশ ঘন কালো মেঘে ছেয়ে গেছে। ভারী বিষণ্ণ নিকষ কৃষ্ণবর্ণের মেঘ উঠে যাচ্ছে মাথার ওপরে। জমাট অন্ধকার হয়ে আসছে চারপাশ। হুড়মুড় করে বৃষ্টি নামবে যেকোনো সময়। বাড়ির উঠোনের পশ্চিম-দক্ষিণ পাশে ঢেঁকিঘরের সামনে লেবুগাছের নিচে শাড়ি দিয়ে ঘেরা হয়েছে। সেখানে কাঠের তক্তার ওপর শুইয়ে সুনাইকে গোসল করানো হচ্ছে। থেকে থেকে সুনাইয়ের মায়ের কান্নার আওয়াজ শোনা যাচ্ছে। তারসঙ্গে যোগ দিয়েছে গ্রামের অন্য মহিলারা। কান্নার ভেতর তারা সুনাইকে হারানোর তীব্র শোকের কথা বলে যাচ্ছে সুর করে একটানা। বিশু আকশের দিকে তাকিয়ে মুখ ভার করে বসে আছে বাড়ির বাইরের দরজার বাঁশের খুঁটিতে হেলান দিয়ে। তার চোখ ভরতি পানি। চারপাশ ভেঙে পড়ার মতো ভয়াবহ শূন্য বোধ হচ্ছে। তরতাজা সতেজ বেলায় ঘোর অন্ধকার আকাশের দিকে তাকিয়ে বিশু গাইছে, "গগনজুড়ে উড়ল পাখি শূন্য আমার খাঁচা অসীম নিদ ছুঁয়েছে আঁখি, দেহ রইল কাঁচা হাওয়ায় ভাসা টুকরো মেঘে জলের মাখামাখি আষাঢ় ভাসে চোখের নদে-শূন্য নিয়ে থাকিরে পাখি.." আকাশ ভেঙে বৃষ্টি নামার আগে বিশুর দুচোখ ছাপিয়ে পানি গড়িয়ে পড়ল ঝরঝর করে। বুকের ভেতর থেকে হাহাকারের মতো বাতাস বের করে দিয়ে বিশু গাইল, "পাখি আমার সইলো আমার তোমায় বুঝে থাকি।"
আমাদের সময় যদি অনলাইনে পড়ানো হতো তাহলে ক্লাস ওয়ান আর টু ইশকুলে পড়তে পারতাম। ছোটো ওয়ানে (শিশু শ্রেণি) স্যারের রাগি চোখের দিকে তাকিয়ে চার আর পাঁচ যোগের উত্তর ভুল বলেছিলাম। সেজন্য কী নির্মম বীভৎস মাইর খেতে হয়েছিল আমাকে বাঁশের হিলহিলে কঞ্চির। শিক্ষক মেরেছিলেন। মারতে মারতে ক্লাসরুম থেকে বের করে দিয়েছিলেন। দৌড়ে বাড়ি চলে এসেছিলাম। তারপর আর ইশকুলে যাইনি। সরাসরি ক্লাস থ্রিতে ভর্তি হয়েছি জেলা স্কুলে। অনলাইনে ক্লাস হলে আমাদের সময় অনেকে দুই থান ইট দুহাতে নিয়ে একপায়ে তীব্র সূর্যের দিকে অপলক তাকিয়ে থাকা থেকে বেঁচে যেত। বাঁচতে পারত হাতে বেত আর ডাস্টারের বাড়ি থেকে, টেবিলের নিচে মাথা দিয়ে থাকা, নীলডাউন হওয়া, বেঞ্চের ওপর কান ধরে পুরো ক্লাস লজ্জায় লাল হয়ে দাঁড়িয়ে থাকা থেকে। বিস্মিত হয়ে দেখি এখন মিস ক্লাস নেন হাসিমুখে। তখন ছেলেমেয়েরা অদ্ভুত প্রশ্ন আর আলাপে মেতে ওঠে। "মিস, আমাদের পরীক্ষা কবে হবে?" "মিস, আমার তিনটা দাঁত পড়ে গেছে।" "মিস, মে আই ড্রিংক ওয়াটার প্লিজ?" "মিস, আমাদের গ্রামের বাড়ি থেকে একঝুড়ি আম এসেছে।" "মিস, মে আই গো টু ওয়াশরুম, প্লিজ।" "মিস, আমি বিরিয়ানি রান্না করতে পারি।" "মিস, আমিও পারি।" "মিস আমি ছবি এঁকেছি, এই দেখেন।" কী অসম্ভব ধৈর্য নিয়ে মিস সেসব সামলে ক্লাস নেন। তাঁর মুখের হাসি কখনো ম্লান হয় না। তিনি বকা দেন না। কার কয়টা দাঁত পড়েছে জেনে নেন। কার রান্না বিরিয়ানি কবে খেতে যাবেন জেনে নেন। ক্লাসের পড়া থামে না। শুধু একজন মিস না, পাঁচজন মিস, সব মিস। মিস, অনলাইন ক্লাস শেষ হলে ছেলেমেয়েরা যখন ইশকুলে যাবে তখনো আপনারা এমনই থাকুন। আপনাদের জন্য ভালোবাসা। শুভেচ্ছা নিরন্তর।
আষাঢ় মাসের পঞ্চম দিনের ভোর। পুব আকাশে ছাই রঙের মেঘ জমে আছে। তাতে হালকা নীল আভা। আকাশের নিচের দিকটা ফরসা, ওপরের দিকে মেঘ ভেসে যাচ্ছে খুব ধীরে। রাতে বৃষ্টি হয়েছে। ভেজা মাটি। গাছের পাতায় জমে থাকা বৃষ্টির পানি পড়ছে টুপটুপ করে। এবছর আষাঢ় মাসের শুরু থেকেই ঝুম বৃষ্টি হচ্ছে। যেন কয়েকবছরের এলোমেলো হয়ে যাওয়া বর্ষাকালকে প্রকৃতি এবছর ঠিকঠাক করে নিচ্ছে। উঠোনে ভেজা মাটিতে কাঠের তক্তার ওপর সুনাইয়ের লাশ শোয়ানো। সে গলায় শাড়ি পেঁচিয়ে আমগাছের বাঁকা ডালে ঝুলে ভোররাতে আত্মহত্যা করেছে। সুনাইয়ের শরীর বড়ো লাল ফুলের ছাপ দেওয়া বিছানার চাদর দিয়ে ঢাকা। হায়াত মাইমল কাঠের দুটো শুকনো তক্তা এনে রেখেছে উঠোনের ভেজা মাটির ওপর। তারপর অতি শান্তভাবে মেয়ের লাশ পাঁজাকোলা করে আমগাছের ডাল থেকে নামিয়েছে। তখন থেকে সে ঘরের বারান্দায় স্থির হয়ে বসে আছে। তাকে দেখাচ্ছে মূর্তির মতো। তার দৃষ্টি ভয়াবহ রকমের বিষণ্ণ ও উদাস। আমগাছের যে ডালে গলায় শাড়ি পেঁচিয়ে সুনাই আত্মহত্যা করেছে সেই ডালের সবচেয়ে নিচের পাতায় একফোঁটা বৃষ্টির পানি ঝরে পড়বে বলে আটকে আছে। আস্তে আস্তে পানির ফোঁটা বড়ো হচ্ছে। হায়াত মাইমলের দৃষ্টি তীক্ষ্ণ হলো। আমগাছের পাতায় ঝুলে থাকা পানির ফোঁটার ভেতর সুনাই ভাসছে। কন্যা যেন সহসা জীবন্ত হয়ে উঠেছে। আচমকা হায়াত মাইমল চঞ্চল হয়েছে। চোখের দৃষ্টি বাড়িয়ে বৃষ্টির পানির ফোঁটার দিকে তাকাল। আমগাছের পাতা থেকে টুপ করে পানি ঝরে পড়ল সুনাইয়ের কপালে। দুই ভুরুর মাঝখানে, যেখানে সে শখ করে টিপ পরত। যার বেশিরভাগ ছিল ফুলের পাপড়ি নখ দিয়ে গোল করে কেটে বানানো কিংবা কাঁচপোকা।
বাড়ির পূজা বিধবা পিসি করেন। সেদিন পিসি অম্বলের ব্যথায় ঠাকুর ঘরে যেতে পারলেন না। বাবা বড় পুত্রকে ডাকলেন। আদেশ দিলেন পূজা করার জন্য। পুত্র পূজা শেষে ঘর থেকে বের হয়েছে। বাবা ঢুকলেন ঠাকুরঘরে। ঠাকুরের সামনে ঘটে জল নেই। পুত্রকে ডাকলেন বাবা। জিগ্যেস করলেন, “ঘটে জল কোথায়?” পুত্র ঠাকুরের ঘটে জল দিয়ে ভুলে গেছে। সেকথা বলল না। বলল, “বাবা, ঠাকুর জল খেয়ে ফেলেছে।” পা থেকে খড়ম খুলে অগ্নি রাগে বাবা বললেন, “কী বললি! ঠাকুর জল খেয়ে ফেলেছে!!” পুত্র বলল, “যে ঠাকুর জল খেতে পারে না। তাকে প্রতিদিন শুধু শুধু জল দেন কেন?” বাবা পায়ের খড়ম দিয়ে পেটাতে পেটাতে পুত্রকে বাড়ি থেকে বের করে দিলেন। পুত্র পথে নেমে আর বাড়ির দিকে ফিরে তাকায়নি। পথে যেতে যেতে পুত্র নিজেকে শুনিয়ে বলল, “ঠাকুর দেবতা সবই মিথ্যা, বাবার খড়মের মাইর-ই কেবল সত্য।” কার লেখা এ মুহূর্তে মনে পড়ছে না। আজ বাবা দিবস। আমাদের জীবন কেটেছে বাবার কঠিন শাসনে। এখন বাবা বন্ধু। রাত জেগে গল্প করেন। এমন প্রবল আনন্দের দিন এনে দেবেন বলেই বাবা জিন্দা রেখেছিলেন অতিরিক্ত শাসন।
নূরুননবী শান্ত'র লেখা প্রথম পড়ি দৈনিক প্রথম আলো'র কলামে। মানুষের যাপিত জীবনের কথা শান্ত কী অসাধারণ মনোযোগ দিয়ে লিখত! গ্রামবাংলার কথা, প্রান্তজনের কথা। তাঁদের আশা-আকাঙ্ক্ষার কথা। যেন সেখানেই সে থাকে, তাদের জীবন যাপন করে। এত প্রাণবন্ত লেখা! তখন থেকেই শান্ত'র লেখার মুগ্ধ পাঠক আমি। এবার পড়লাম নূরুননবী শান্ত'র লেখা বই "মড়ার মাথা"। ঝরঝরে গদ্যে লেখা বাংলাদেশের সেই গহিন গ্রাম, প্রান্তজন। তাঁদের জীবন। "মড়ার মাথা" বইতে মোট গল্প আছে ৮টি। তার ভেতর দুটো গল্পে আমাদের নাগরিক জীবনের মুখোশ টেনে খুলে ফেলে। বাকি গল্পগুলো গ্রামীণ মাটি খুঁড়ে আনা। আছে প্রান্তিক নৃগোষ্ঠীর কথা। নূরুননবী শান্ত'র গল্পের গুরুত্বপূর্ণ একটা দিক তার উপমার ব্যবহার। "প্রায় উজাড় হয়ে আসা শালবনের গুটিকয় শালগাছের পাতার ফাঁকে ঝকঝক করে ওঠা ফুলের থোড়ের গায়ে হেলে পড়া বেলার লাল আভা ঠিকরে পড়ে। স্বর্গের রং যেন নেমে এসে ভূমির ওপরের সবকিছু রাঙিয়ে দেয়।" আর আছে ভালোবাসা। কতদিন পর যেন শালফুলের সন্ধান পাই শান্ত'র গল্পের মধ্য দিয়ে, "জারা মান্ডারির খুব ইচ্ছে করে চুলের ফাঁকে কানের ওপর দিয়ে একগোছা শাল ফুল ঝুলিয়ে দিতে। কালো কালো মাথা সাজিয়ে তোলার জন্যই যেন শাল ফুল ফুটে থাকে থোকা থোকা।" "হামরা এলা হামার ঘরে বউ-বেটি নিয়ে টেনশনে পড়ি গেছি! পুলিশ ভাইয়েরা য্যান হামার ঘরের নিরাপত্তা বিধান করে, তোমরা একনা কয়া দেন গো সোম্বাদিক স্যারেরা" এমন কথা পাঠককে আরও ঘন নিবিষ্ট করে গল্প পাঠে। পাঠক অনায়াসে ঢুকে যায় গল্পের ভেতর। "মড়ার মাথা" প্রকাশ করেছে 'আদর্শ'। শুভেচ্ছা নূরুননবী শান্ত সুন্দর একটা বই পাঠকের কাছে পৌঁছে দেওয়ার জন্য। যে বই আমাদের সাহিত্যের গভীরে নিয়ে যায়। শুভকামনা নিরন্তর। 
বিশুর চোখের পানি টপটপ করে ফোটায় ফোটায় ঝরে পড়েছে কোলে মাথা রেখে শুয়ে থাকা মুনাইয়ের গালে। ভেজা গলায় বিশু গাইছে, সুনাই গাঙ তোমার কেনে উতলা পানি! তাকিয়ে দেখে কোলের ভেতর মুনাই নেই। মুনাই কোথাও নেই। ঝিরঝির করে বাতাস বইছে। বাঁশবাগানের ভেতর বাতাস ঘুরপাক খাচ্ছে। তাতে শব্দ হচ্ছে অদ্ভুত! বিশু তাকিয়ে আছে মুনাইয়ের কবরের দিকে। গাছ থেকে শুকনো পাতা ঝরে পড়ল কবরের ওপর। উপন্যাস "নানকার"।
আসুন করোনাকালে হাসি, মন ভালো রাখি, বই পড়ি। আনন্দ আর মজার বই। "জগু হাটস" মজার গোয়েন্দা কাহিনি, আনন্দ নিয়ে পড়ার। জগু হাটস একজন শখের গোয়েন্দা। গোয়েন্দা শার্লক হোমসের নামের সঙ্গে মিল রেখে নিজের নাম রেখেছে জগু হাটস। তার ভাষায় নিজের নামের ব্যাখ্যাটা এরকম, "আমার নাম জগু হাটস। গোয়েন্দা জগু হাটস। আপনারা শার্লক হোমসের নাম নিশ্চয় শুনেছেন! বিশিষ্ট গোয়েন্দা। তার নামের শেষাংশটা খেয়াল করেছেন? হোমস। মানে দালান বাড়ি। তিনি ছিলেন বিলাত দেশের মানুষ। বিরাট টাকা-পয়সাওয়ালা দেশের মানুষ ছিলেন তিনি। তাই হোমস। আর আমি জগু যেহেতু বাংলাদেশের মতো একটি দরিদ্র দেশের অধিবাসী তাই আমার নামের শেষাংশ হচ্ছে হাট। এইচ ইউ টি, হাট। সাথে এস। মানে কুঁড়েঘর। পুরো নাম গোয়েন্দা জগু হাটস।" "জগু হাটস" অনাবিল হাসির কাহিনি। হাসির সঙ্গে মিশেছে সরলতা, যে সরলতা শেষ পর্যন্ত গিয়ে পৌঁছায় বোকামির কাছাকাছি। তার সঙ্গে মিশে থাকে অসাধারণ বুদ্ধিমত্তা। সরলতা আর বুদ্ধিমত্তার মিশেলে অসম্ভব নির্মল আনন্দ নিয়ে এগিয়ে যাওয়া গল্প। একটানে পড়ে যাওয়ার মতো।
সোজা রাস্তা যেখানে গিয়ে ডাইনে মোড় নিয়েছে সেখান থেকে বামে নেমে গেছে সরু আরেকটা রাস্তা। আর সেই রাস্তার পাশে অশ্বত্থগাছ। গাছের ওপাশে সরু রাস্তার ধারে খালাতো বোনের বাড়ি। সাইকেল নিয়ে গেলে মিনিট দশেক লাগে। ইচ্ছে হলেই চলে যাই বোনের বাড়িতে। নারকেলের নাড়ু, মোয়া দিনভর কত আনন্দ! রাস্তা পাকা হয়েছে। গাড়ি নিয়ে বাড়ি থেকে রওনা দিয়েছি বোনের বাড়িতে যাব। বোনের বাড়ি আর খুঁজে পাই না। অশ্বত্থগাছ নেই। গাছের নিচে বাঁশের মাচা, গ্রামের মানুষ কিচ্ছু নেই। নেই রাস্তার বাঁক, মাটির সরু পথ। আমরা আমাদের বোনের বাড়ি হারিয়ে ফেললাম। আনজীর লিটন কিশোর আলো জুন ২০২১ সংখ্যায় গল্প লিখেছে "দাদু, কোথায় লইয়া যাইতেছ"। গল্পটা পড়ে প্রথমে বুকটা হুহু করে উঠল। নাতিকে নিয়ে দাদু নিজ গ্রামে গেছেন। যেখানে তালগাছ ছিল সেখানে ইটভাটার চিমনি। দাদু দেখেন গরুর গাড়ি। নাতি জানাল, ওটা গরুর গাড়ি না, নসিমন। গ্রাম থেকে তিন কোনা পুকুর উধাও হয়ে গেছে। মাছের সাঁতার কাটা, বাউল গান, ধুলো ওড়ানো মাটির রাস্তা কিছু নেই! দাদু আর নাতি সেই গ্রামে একটা কৃষ্ণচূড়াগাছ লাগিয়েছে। গাছ লাগাতে পেরে নাতি ভীষণ খুশি। গল্পের শেষের দিকে এসে মন ভালো হয়ে গেল। বলা যায় মন ভরে গেল। দশ বছর পর বদলে গেছে গ্রাম। সেখানে তালগাছ আছে, তিন কোনা পুকুর আছে। সাথে গ্রামের মানুষের আর্থিক লেনদেনের সুবিধার জন্য ব্যাংক হয়েছে। চলাচল ব্যবস্থা উন্নত হয়েছে। আধুনিক জীবনের সঙ্গে সবুজের অপূর্ব সম্মিলন ঘটেছে। এখন সেই কৃষ্ণচূড়াগাছে লাল ফুল ফোটে। 'সবুজ গ্রাম নতুন আলোয় জেগে উঠেছে'। দাদু অবাক! কী করে সম্ভব? নাতি বলল, "ইচ্ছা দিয়ে সম্ভব হয়েছে। ভালো কাজের জন্য ইচ্ছাটা আগে দরকার।" আনজীর লিটনকে আমরা বেশিরভাগ ছড়াকার হিসেবে চিনি। আনজীর লিটন অসাধারণ ছড়া লেখে বলে। তবে শিশু-কিশোরদের জন্য তার লেখা গল্প আর উপন্যাস একইরকমভাবে অসম্ভব ভালো। আনজীর লিটনের লেখা উপন্যাস "মানিকের লাল কাঁকড়া" এককথায় চমৎকার। এই উপন্যাস তাকে কেবল পুরস্কৃতই করেনি খ্যাতি এনে দিয়েছে। আরও আছে উপন্যাস "রঙের দেশে তুলির রাজা", "আনারসের ঢাকা সফর", "আকাশভরা ফুল", "আসছে আমার পাগলা ঘোড়া"। এসব উপন্যাস নিয়ে আনজীর লিটনের উপন্যাসমগ্র প্রকাশ করেছে #জয়তী। আনজীর লিটন লিখেছে শিশু-কিশোরদের জন্য গল্পের বই "রঙের পুকুর", "লাল পরীর লাল টমেটো", "হলুদ ফুলে লাল পিঁপড়া", "ইঁদুর-শেয়াল আর কম্পিউটার", ছড়ার বই "প্রিয় ছন্দে নতুন দোলা", "গুডবয় ব্যাডবয়", "বিড়ালটি সিমকার্ড খেয়ে ফেলেছে" আরও কত! পদ্য আর গদ্যে সমান পারদর্শী আনজীর লিটন। আনজীর লিটনের জন্য শুভেচ্ছা, শুভকামনা নিরন্তর।
“পাবনা বনমালী হলে প্রায়ই অনুষ্ঠিত হতো নাটক। আমরা মেয়েরাই ছেলে সাজতাম নাটকে। শ্রদ্ধেয় জগদীশ চন্দ্র গুহ এবং তেজেন চক্রবর্তীর নির্দেশনায় আমরা অভিনয়ের কলাকৌশল শিখতাম। আমাকে আমার স্মরণীয় ঘটনা বলতে বললে সবচেয়ে আগে আসবে মানময়ী গার্লস স্কুলের নাটকে ফার্নান্দেজ চরিত্রে অভিনয়ের কথা। সেই বখাটে চালচলন, মুখে মস্ত জড়ুল, অদ্ভুত পোশাক আর চপলার মন জয় করার জন্য ডো, রে, মি, ফা করে গলা ফাটানো। এই চরিত্রের জন্য সিগারেট টানা শিখতে গিয়ে কেশেটেশে সে কি অবস্থা আমার। কিন্ত যে কারণে এ নাটকে অভিনয় স্মরণীয় তা হলো নাটকের নায়িকা আমার শ্রদ্ধেয়া শিক্ষিকা। কিছুতেই অভিনয়ের সময়ে সহজ হতে পারি না। বকা খেয়ে খেয়ে পরে পেরেছিলাম।” ওপরের কথাগুলো লিখেছেন আমার শাশুড়ি আসমা বেগম। যাঁকে আমি আম্মা বলে ডাকি। ৩ বছর আগে তিনি পরলোকগমন করেছেন। তার আগে ১৪ বছর আমরা একসঙ্গে থেকেছি। আম্মা বিছানায় অসাড় শুয়ে থাকতেন। জানালার মাপে দেখা ছিল তাঁর আকাশ। ব্রেইন স্ট্রোক করে প্যারালাইজড হয়ে যান। লেখা শুরু করেছিলেন। প্যারালাইজড হওয়ার পর তিনি বলতেন, আমরা লিখতাম। আম্মা অসুস্থ হওয়ার আগ পর্যন্ত একটানা ৩০ বছর কুষ্টিয়া চাঁদ সুলতানা স্কুলের প্রধান শিক্ষিকা ছিলেন। বিএসসি পরীক্ষায় মেয়েদের ভেতর প্রথম এবং সম্মিলিত মেধা তালিকায় চতুর্থ হয়েছিলেন। প্রচুর পড়তেন। ছোটোবেলাতেই বিশ্বসাহিত্যের সঙ্গে তাঁর পরিচয়। পড়াশোনার বাইরে অভিনয়, রাইফেল শুটিং, সূচিকর্মে তিনি ছিলেন অসাধারণ প্রতিভার একজন মানুষ। অভিনয় দক্ষতায় স্বর্ণপদক পেয়েছেন। রাইফেল শুটিংয়ে অধিকার করেছিলেন প্রথমস্থান। সে সময় এই ঘটনায় সকলে বিস্ময়ে হতবাক হয়ে গিয়েছিল। গাছপালার প্রতি অস্বাভাবিক আকর্ষণ আর জঙ্গলপ্রীতি ছিল তাঁর। গাছ, ফুল, পাখি ভালোবাসতেন। অকৃত্রিম ভালোবাসা। গাছে চড়া, পাখির ডিম খুঁজে বের করা ছিল তাঁর নিত্যদিনের কাজ। স্কুলের ছেলেরা লম্বা কাঠির মাথায় আঠা লাগিয়ে ফড়িং ধরত। আম্মার বড্ড কষ্ট হতো ফড়িংগুলোর কষ্ট পাওয়া আর মরে যাওয়া দেখে। তিনি টিফিনের পয়সা বাঁচিয়ে এক আনা দিয়ে স্কুলের সেই ছেলেদের কাছ থেকে ফড়িং কিনে নিয়ে মুক্ত করে দিতেন। আম্মা ছিলেন পুরোপুরি একজন নিখাঁদ ভালোমানুষ। আজ আম্মার ৭৪তম জন্মদিন। আম্মার জন্য আভূমিনত শ্রদ্ধা, আম্মার জন্য নিতল ভালোবাসা।
বাতাস থেকে অক্সিজেন সংগ্রহ করে করোনা আক্রান্ত রুগিকে সহায়তা করার মতো কোনো প্ল্যান্ট হতে পারে কি না? ভয়াবহ করোনা পরিস্থিতি মোকাবিলায় রাজশাহীতে অতিদ্রুত ক্যাম্প হাসপাতাল বানানো যায় কি না?
সন্ধ্যা পার হয়েছে বেশ আগে। গ্রামে রাত গভীর হয়েছে। মানুষজন শুয়ে পড়েছে যে যার মতো। তাদের ঘুমিয়ে পড়ার কথা। রাতজাগা দু-একটা পাখি আর বাতাসের শব্দ ছাড়া আর কোনো আওয়াজ নেই। তীব্র সুনসান গহিন রাত। সন্ধ্যার সময় মেঘ করেছিল। মেঘ কেটে গেছে। এখন আকাশ ঝকঝকে। তারা দেখা যাচ্ছে। আকাশে ক্ষয়ে যাওয়া কৃষ্ণপক্ষের চাঁদ। মরা ইলিশের চোখের মতো ঘোলাটে চেহারা নিয়ে মেঘের পাশে ভেসে যাচ্ছে। বিশু আমগাছের গোড়ায় ঠেস দিয়ে বসে আছে। বেশ কিছুদিন পর সে গ্রামে ফিরেছে। গ্রামে ফেরা তার খুব দরকার ছিল। শীতল বাতাস ছেড়েছে। গরমের গুমোট ভাব কেটে যাচ্ছে। বিশু একদৃষ্টিতে সামনে বাঁশের বেড়া দিয়ে ঘেরা জোড়া কবরের দিকে অপলক।তাকিয়ে আছে। সুনাই আর মুনাই পাশাপাশি দুই বোনের কবর। কবরের দিকে তাকিয়ে থাকতে থাকতে বিশুর দুচোখ ঝাঁপসা হয়ে এলো। সেখানে পানি জমেছে। চোখ বন্ধ করে দুহাতের বুড়ো আঙুল দিয়ে বিশু দুচোখের পানি মুছে ফেলল। চোখ মেলে তাকিয়ে দেখে মুনাই সামনে বসে আছে। তার মুখ বিষণ্ণ। পরনে হলুদ আর সবুজে মেশানো ডুরে শাড়ি। চুলে দুই বেণি। বেণির মাথায় লাল চওড়া ফিতা ফুলের মতো করে বাঁধা। মুনাই চোখে কাজল দিয়েছে। মুনাই বসে আছে হাঁটুর ওপর থুতনি রেখে । আলতো চোখ তুলে বিশুর দিকে তাকাল। তার চোখে অবসন্ন ভাব। ক্লান্ত গলায় বলল, “পবিত্র কাকা, প্রসন্ন কাকা, চটই কাকা, কটই কাকা, অমূল্য দাকে জমিদার আর পুলিশ মিলে মেরে ফেলেছে। চটই কাকা এগিয়ে গিয়েছিল। পুলিশ তাঁকে সামনে থেকে বুকে গুলি করেছে। পবিত্র কারা আর প্রসন্ন কাকাও এগিয়েছিল। তাদেরও গুলি করেছে। নানকারের রক্ত যে কী ভীষণ লাল তুমি না দেখলে বিশ্বাস করবে না। নানকারের রক্তে মাটি ভিজে লাল হয়ে উঠল। সুনাই গাঙের পানি লাল হয়ে গেছে।” বিশু চুপ করে আছে। আচমকা কেমন যেন শান্ত লাগছে নিজেকে। তার ভেতর প্রচণ্ড অস্থির ভাব ছিল। মুনাইকে দেখার পর প্রশান্ত বোধ করছে। মুনাই বলল, “একটা গান গাও বিশু দা। কতদিন তোমার গান শুনিনি।” চোখ বন্ধ করে ফেলেছে বিশু। বুকের গভীর থেকে গেয়ে উঠল, সুনাই গাঙ তোমার কেনে উতলা পানি সানেশ্বরের কারবালায় কারা জান দিলো কোরবানী কত বন্ধু, কও একবার শুনি॥ উলুউড়ি শিলকুড়ি মিয়ারী তোমার পারের গাঁও তার নিচ দিয়া ধীরে ধীরে তুমি বইয়া যাও আইজ কেনে লাল ঢেউ-এ তোমার সমুদ্দরের ধ্বনি কও, কও বন্ধু, কও সে কাহিনি॥ পবিত্র প্রসন্ন চটই কটই অমূল্য দাস গরীব চাষী ছিল তারা সেই গেরামে বাস তারা বুকের খুনে রচিল কি নয়া ইতিহাস কও, কও বন্ধু, কও সে কাহিনি॥ মুনাই কাঁদছে। বিশু খেয়াল করেনি সে কখন এসে কোলের ভেতর মাথা দিয়ে শুয়েছে। কান্নার সাথে সাথে মুনাইয়ের শরীর কাঁপছে। মুনাইয়ের মাথার হাত রাখল বিশু। আঙুল দিয়ে চুলের ভেতর হাত বুলাল। বাতাসে বুকের ভেতরের সবটুকু শক্তি ছড়িয়ে দিয়ে গাইল, শোনো গো কিষাণী মা চক্ষে কেনে পানি চাষীর ঘরে ঘরে তোমরা ফাতেমা জননী তোমাদের গরবে দেশ হইল গরবিনী মুছো মাগো মুছো চক্ষের পানি॥ বিশুর চোখের পানি টপটপ করে ফোটায় ফোটায় ঝরে পড়েছে কোলে মাথা রেখে শুয়ে থাকা মুনাইয়ের গালে। ভেজা গলায় বিশু গাইছে, সুনাই গাঙ তোমার কেনে উতলা পানি! তাকিয়ে দেখে কোলের ভেতর মুনাই নেই। মুনাই কোথাও নেই। ঝিরঝির করে বাতাস বইছে। বাঁশবাগানের ভেতর বাতাস ঘুরপাক খাচ্ছে। তাতে শব্দ হচ্ছে অদ্ভুত! বিশু তাকিয়ে আছে মুনাইয়ের কবরের দিকে। গাছ থেকে শুকনো পাতা ঝরে পড়ল কবরের ওপর। বিশু শুনল মুনাই গাইছে, শহীদ বন্ধু আইব ফির‍্যা চিনতে না হয় ভুল নাও-এ নাও-এ উড়াইয়া লাল নিশানের মাস্তুল সারি গানে পাগলা ঢেউ-এ নাচিব দুই কুল আকুল হইয়া আমি দিন গনি॥ সুনাই গাঙ তোমার কেনে উতলা পানি.... মুনাইয়ের গলা মিলিয়ে গেল বাতাসে। বিশু স্থির বসে আছে আমগাছে ঠেস দিয়ে। ভোর হচ্ছে। জেগে উঠছে গ্রাম, গাছপালা, পাখাপাখালি, গবাদিপশু, জঙ্গলের প্রাণী সকল। জেগে উঠছে পাড়ার পর পাড়া নানকাররা। বিশু শুনতে পেল নানকার পাড়ার ওপর দিয়ে ভেসে যাওয়া বাতাসের সুর- শহীদ বন্ধু আইব ফির‍্যা চিনতে না হয় ভুল নাও-এ নাও-এ উড়াইয়া লাল নিশানের মাস্তুল।
রুমীর “আম্মার বাগান” ------------------------------------------------------------------------ বই পড়ার ভেতর তীব্র আনন্দ আছে। গল্প, উপন্যাস, ছড়া, কবিতা, ইতিহাস, প্রবন্ধ যেকোনো বই। সেই আনন্দ আমি অনুভব করি। জীবন চলে করাতকলের নিচে কাঠের গুড়ির মতো। কেবলই এফোঁড় ওফোঁড় হয়ে যায়। বই পড়লে মনে হয়ে বেঁচে আছি। অনুভূতিগুলো সজাগ হয়ে ওঠে। কখনোসখনো ইচ্ছে করে এই জ্যৈষ্ঠের দুপুরে খোলা গলায় কবিতা বলতে বলতে রাস্তা দিয়ে হেঁটে যাই। এবার বইমেলা থেকে প্রথম যেদুটো বই কিনেছি তার একটা হচ্ছে ফেরদৌস আরা রুমী'র লেখা “আম্মার বাগান”। কবিতার বই। রুমী কবিতা লেখে। তার পুরো নাম না লিখে ‘রুমী’ নামেই লিখলাম। ফেসবুকে নিয়মিত রুমীর লেখা কবিতা পড়ি। কখনো মুগ্ধ হই। কখনো বিস্মিত হই। কী ভীষণ গভীরতার অনুভব সেসব কবিতাতে। যেন বুকের নিতল থেকে তুলে আনা কথামালা। টানা দুবার “আম্মার বাগান” পড়ার পড়েও মাঝেমধ্যে বুকসেলফ থেকে “আম্মার বাগান” নামিয়ে সেখান থেকে রুমীর লেখা কবিতা পড়ি। কেন পড়ি তার কারণ আছে। আর সেটা হচ্ছে সকলের জন্য সতর্কবার্তা। “আম্মার বাগান” পড়ার সময় মনে হয় একাকি কেউ একজন বারান্দায় কোণায় কিংবা নির্জনে কোথাও বসে আছে একা ভীষণ বিষণ্ণ মনে। রুমী লিখেছে, “আমার একটা বাসা আছে মেঘের ওপারে কেউ দেখতে পায় না মেঘেরা পায় দরজা-জানালা সব খোলা থাকে ওরা ইচ্ছেমতো আসে-যায় খায়দায় ঘুমায় যখন তখন।” কবিতা পড়তে পড়তে আপনা-আপনি চোখে জল জমে। গড়িয়ে পড়ে না, স্থির হয়ে থাকে চোখের কোণায়। “আম্মার বাগান” প্রকাশ করেছে আদর্শ। ৬৩ পাতায় ৪৯টি কবিতা জুড়ে ভালোবাসা। আর ভরে আছে অভিমান কথা। “আমার একটা বৃক্ষ আছে খুব গোপন খুব আপন ব্যক্তিগত বৃক্ষের গায়ে খোদাই করে করে কথাগুলো আঁকা হঠাৎ দেখলে মনে হবে বাহ, দারুণ ক্যালিগ্রাফি! কিংবা, শীত গেলে বেড়াতে যাব। সবাই এখন যাক আমি যাব না আমার ভাল্লাগে না কনকনে ঠান্ডা শীত শেষের রোদ ওম ওম, নরম আদুরে বিড়াল তুলতুলে ওম রোদে বেড়াতে যাব। শাড়ি গুছিয়ে ন্যাপথলিন দিয়ে রেখেছি আলমারিতে অনেক দিন পর আলমারি থেকে নামালে প্রাচীন একটা গন্ধ বেরোয় কাপড় থেকে আম্মার শাড়ির মতো যখন আলমারি থেকে নামিয়ে পরত আম্মাকে জড়িয়ে ধরে থাকতাম, গন্ধ নিতাম তাই রেখে দিয়েছি ন্যাপথলিন দিয়ে আম্মা এখন শাড়ি পরে না আম্মার গন্ধ নিয়ে বেড়াতে যাব শীত গেলে। গহিন অনুভবে তখন কেবল বাউড়ি বাতাস। চৈত্রের মধ্য দুপুরের গুমরে গুমরে ওঠা কুণ্ডলী। কেউ যদি খানিকটা সময় নিজের ভেতর ডুব দিতে চান, আলতো ভালোবাসায় নিজেকে ছুঁতে চান তবে ”আম্মার বাগান” পাবেন প্রকাশক আদর্শকে ০১৭৯৩২৯৬২০২ বা ০১৭১০৭৭৯০৫০ নম্বরে কল করে। অথবা পাবেন বাতিঘর বা রকমারি ডট কম-য়ে। বইয়ে মূল্য লেখা আছে ১৬০ টাকা। রুমী “আম্মার বাগান” উৎসর্গ করেছে পুত্র ইউশামনিকে (আজওয়াদ ইউশা)। যে প্রচুর বই পড়ে। রুমীর জন্য ভালোবাসা।
অসুস্থ হয়ে রূপা তখন হাসপাতালে। তার সাথে কেবিনে আমি থাকি। সরু এবং খাটো সোফায় ঘুমাই। ঘুম হয় না। একটুখানি ঘুমালেই স্বপ্ন দেখি। ঘুম ভেঙে যায়। সেদিন স্বপ্ন দেখলাম বিজ্ঞাপনের শুটিং হচ্ছে। পরিচালক সত্যজিৎ রায়। আমি কৃষক (ওই দিনই এক কীটনাশকের বিজ্ঞাপনের শুটিংয়ের অফার এসেছিল। আমি না করে দিয়েছি)। আমার খালি পা, পরনে লুঙ্গি, গায়ে গেঞ্জি, মাথায় মাথাল, হাতে নিড়ানি। ঠা ঠা রোদ্দুরে জমিতে কাজ করছি। সত্যজিৎ রায় দৃশ্য বুঝিয়ে দিয়েছেন। শট নেওয়া হলো। আমার অ্যাকটিং ঠিক হয়নি। সত্যজিৎ রায় রেগে গেছেন। তিনি কাস্টিং ডিরেকটরকে বকাবকি করছেন এমন আনাড়ি অ্যাকটর সেটে আনার জন্য। শান্ত হলেন সত্যজিৎ রায়। তিনি গম্ভীর গলায় আমাকে বললেন, "অভিনয় করবেন না। ভাবুন আপনি আসলেই একজন কৃষক। বাড়িতে উপোস ছেলেমেয়ে। স্ত্রীর পরনে ছেঁড়া কাপড়।" আমি পুরো মনোযোগ কেন্দ্রীভূত করে ফেললাম। একই শট আবার নেওয়া শুরু হলো। রোদ্দুরে আমার পিঠ পুড়ে যাচ্ছে। শট ওকে হয়েছে। সবাই খুশি। ঘটনা এরভেতর ঘটে গেছে। কাউকে আমি চিনতে পারছি না। একজন এসে বলল, "ফাটিয়ে দিয়েছেন আংকেল। মানিক দা তো হেবি খুশি।" আমি কিছু বুঝতে পারছি না। আমার বিস্ময় তখনো কাটেনি। আরেকজন এসে আমার মাথাল আর নিড়ানিতে হাত দিয়ে বলল, "প্রপসগুলো দেন, আংকেল।" আমার নিজের মাথাল। বাবার হাতের নিড়ানি। সে কেন নিতে চাইছে মাথায় ঢুকছে না। আমি অসহায় অবস্থায় সেখানেই চুপচাপ বসে থাকলাম। আগের ছেলেটি বলল, "আংকেল দেখি এখনো ক্যারেকটারের ভেতরেই আছেন। জোন প্যাক-আপ করে দিয়েছে। এখন আমরা অন্য জোনে যাব। আপনার আর কোনো শট নেই। কস্টিউম চেইঞ্জ করে চলে যেতে পারেন। আপনার তো গাড়ি আছে। ইউনিটের গাড়ি লাগছে না।" একজন মেয়ে এসে বলল, "আংকেল, কস্টিউম দুটো সালামের কাছে দিয়ে দিলেই হবে। আবার দেখা হবে।" আমার ঘোর কাটছে না। আমি স্থির হয়ে বসে আছি। কাউকে চিনতে পারছি না। আমি একজন কৃষক। এরা বলছে আমার গাড়ি আছে! সত্যজিৎ রায় এলেন। সিগারেটে টান দিলেন। অতি ভদ্রভাবে ধুয়া ছেড়েছেন। বসেছেন আমার সামনে। বললেন, "সেটে ওরকম বকাবকি করা ঠিক হয়নি। সরি। কিছু মনে করবেন না। প্রডাকশনকে বলে দিচ্ছি যা খেতে ইচ্ছে করে খেয়ে নিন। আপনার আর শট নেই। তবে শেষটা দুর্দান্ত দিয়েছেন। সবকিছু মিলিয়ে আপনাকে একজন অরিজিনাল কৃষক মনে হয়েছে। জোর করে অভিনয় করতে হয়নি। আপনি যা তাই করেছেন" সত্যজিৎ রায় চলে গেলেন। আমি হতভম্ব হয়ে স্থির বসে থাকলাম। মাথায় মাথাল, হাতে নিড়ানি, পরনে লুঙ্গি, গায়ে গেঞ্জি। ঘুম ভাঙার পর বুঝেছি ঘটনা কী ঘটেছে। আমি বাস করি দুই জীবনে। মানে প্যারালাল ওয়ার্ল্ডে। এই জীবনে চাকরি করি। আরেক জীবনে আমি একজন কৃষক। একই সময়ে, একই চিন্তায়, একই কাজ যখন আমরা দুজন করছি তখন দুই জীবনের আমরা দুজন মিলে গেছি। দ্বিতীয় জীবনের আমি চলে এসেছি এই জীবনে। এক জীবন থেকে আরেক জীবনে যাওয়ার চাবি হচ্ছে পুঙ্খানুপুঙ্খভাবে নিচ্ছিদ্র অবস্থায় হুবহু মিলে যাওয়া। সেটা আমাদের হয়েছে। সেইদিনই ভেবেছি, সত্যজিৎ রায়ের জায়গায় অমিতাভ রেজাকে রেখে "দ্বিতীয় জীবন" নামে স্বপ্নে পাওয়া এই গল্প/উপন্যাস লিখে ফেলব শিগরি। 
জেসিকাও সিগারেট নিভিয়ে ফেলল। পায়ে ঠেলা দিয়ে সিগারেটের নিভে যাওয়া টুকরো নিচে ফেলে দিলাম। জেসিকা দুহাত বাড়িয়ে আমার গলা জড়িয়ে ধরেছে। ঠোঁটে ঠোঁট ছোঁয়াল। বাধা দিলাম না। জেসিকার ঠোঁট ভেজা। দাঁতের সঙ্গে তার দাঁতের ঘষা অনুভব করলাম। সে জিবটাকে চিকন করে আমার জিভের ভাঁজে রাখল। একেবারে নতুন এক অনুভূতির অভিজ্ঞতায় ডুবে যেতে থাকলাম। তবু মনে হলো কিচ্ছু ঠিক হচ্ছে না। জেসিকার ঠোঁট থেকে আমার ঠোঁট সরিয়ে নিয়ে এলাম। জেসিকা ঘরে ঢুকল। আমিও ঘরে ঢুকেছি। জেসিকা বিছানায় উঠে বসল। আমি সোজা দরজার দিকে এগিয়ে গেলাম। হঠাৎ জেসিকা আমার হাত ধরে টান দিয়েছে। তাল সামলাতে না পেরে কাত হয়ে জেসিকার গায়ের ওপর পড়ে গেলাম। বিছানায় চিত হয়ে শুয়ে আছে জেসিকা। সে দুপা ফাঁক করে রেখেছে। হাঁটুর ওপরে স্কার্ট তুলে এনেছে। আমাকে জাপটে ধরে বলল, "আমার ভেতরে এসো। পিষে দম বন্ধ করে মেরে ফেলো।" জেসিকা আমাকে শক্ত করে চেপে ধরে আছে। আমার বুকে সে বুক চেপে রেখেছে। মনে হলো হাঁপাচ্ছে। জেসিকা বলল, স্কুলে মায়ের কথা সবাই জানে। কেউ আমার সাথে মিশতে চায় না। কিছু বাজে ছেলে আমাকে খারাপ ইঙ্গিত করে। শান্ত হয়ে আসছে জেসিকা। যেন লড়াই করে ক্লান্ত হয়ে গেছে। সে ক্ষুব্ধগলায় বলল, "মা প্রতিদিন এই কাজ করে। মা যা করছে আমিও তাই করব। মায়ের ওপর প্রতিশোধ নিতে চাই।" জেসিকার শক্ত বাঁধন আলগা করে উঠে বসলাম। স্কার্ট দলা পাকিয়ে কোমরের কাছে নেমে এসেছে। কোমর থেকে পায়ের পাতা পর্যন্ত মসৃণ ঘন শ্যামলা পা দেখা যাচ্ছে। কচি কলাপাতার মতো মসৃণ। অপূর্ব সুন্দর দেখাচ্ছে। সেই সৌন্দর্য দেখা ছিল আমার কাছে অপ্রত্যাশিত। স্কার্ট টেনে হাঁটুর নিচ পর্যন্ত টেনে দিলাম। জেসিকা উঠে বসল। দুই চোখের কোণায় পানি জমে আছে। টলটলে পানি। স্থির হয়ে আছে। পড়ছে না। তার পিঠে আলতো করে হাত রাখলাম। জেসিকার দুচোখের কোণা থেকে পানি গড়িয়ে পড়ল। হাত বাড়িয়ে তাকে বুকের ভেতর টেনে নিলাম। জেসিকা হুহু করে কেঁদে উঠল। কান্নার দমকে থিরথির করে কাঁপছে জেসিকা। তার মাথায় মুখ ঘষলাম। চুলে মুগ্ধ হওয়ার মতো অদ্ভুত সুন্দর গন্ধ। আমি মুগ্ধ হলাম। জেসিকার কানের কাছে মুখ নিয়ে গিয়ে বললাম, "অন্যে যা করছে হুবহু তাই করে কারও ওপর প্রতিশোধ নেওয়া যায় না। নিজে যা করতে চাইছ সেটা ঠিকঠাকমতো করতে পারলেই চরম প্রতিশোধ নেওয়া হবে।" "ব্রেবোর্ন রোড" নামের একটা গল্পের খানিকটা। #ব্রেবোর্ন_রোড নামে একটা ছোটোগল্পের সংকলন করব ভাবছি। 
শাহেদের অবস্থা হয়ে গেছে লণ্ডভণ্ড। অন্যদিনের চেয়ে আজকের অবস্থা ভয়াবহ রকমের খারাপ। মাসের শেষ সপ্তাহ চলছে। তিনদিন সে বাসার বাজার করতে পারেনি। তার কাছে কোনো টাকা নেই। নিজের ঘরে ঢোকে মাথা নিচু করে, লুকিয়ে। পাড়ার দোকানে কাকুতিমিনতি করে মেয়ের জন্য এককৌটা দুধ জোগাড় করতে পেরেছে। অসুবিধা হয়েছে আরও বড়ো। একসাথে মাথায় কয়েকটা কবিতার লাইন চলে এসেছে। সে কবিতা লিখতে বসতে পারছে না। মন শান্ত না থাকলে কবিতা লেখা যায় না। টাকার চিন্তা তাকে অস্থির করে রেখেছে। লাঞ্চের পর বসকে গিয়ে শাহেদ বলল, "স্যার, দশদিনের ছুটি লাগবে।" বস ল্যাপটপের স্ক্রিনের দিকে তাকিয়ে আছেন। হালকা মিউজিক বাজছে। তিনি সম্ভবত গান শুনছেন কিংবা ল্যাপটপে কোনো গেম খেলছেন। আওয়াজ হচ্ছে একটানা। স্ক্রিনের দিক থেকে চোখ না সরিয়ে গম্ভীর গলায় বস বললেন, "দশদিনের ছুটি কেন লাগবে?" শাহেদ বলল, "কবিতা লিখব। কবিতা লিখতে না পারলে কাজে মন বসাতে পারছি না, স্যার।" শাহেদকে বাঘের হুংকারের মতো ধমক খেয়ে বসের ঘর থেকে বের হয়ে আসতে হয়েছে। এখন সে রাস্তার পাশ দিয়ে হাঁটছে। অভিজাত এলাকা। এদিকটা সবসময় সুনসান থাকে। শাহেদ খেয়াল করল অফিস থেকে বেরুনোর পর একজন লোক তার পেছন পেছন আসছে। অপরিচিত মানুষ। রাস্তায় তারা দুজন ছাড়া আর কেউ নেই। সিগারেট ধরানোর জন্য রাস্তার পাশে দাঁড়াল শাহেদ। লোকটাও দাঁড়িয়ে পড়ল। শাহেদের রাগ উঠে গেল চরমে। লোকটার কাছে গিয়ে শক্ত গলায় জিগ্যেস করল, "কে আপনি?" লোকটা স্বাভাবিক গলায় বলল, "হেডিস।" শাহেদ বলল, "আপনি আমার পিছু নিয়েছেন কেন?" হেডিস বলল, "আমি পাতালপুরীর অধীশ্বর। ক্রনাস ও রিয়ার পুত্র। আমাকে মৃতদের দেবতাও বলতে পারো। আমি ভয়ানক দুঃখিত, তোমাকে তুমি করে বলছি।" শাহেদের মাথার ভেতর কেন জানি সব তালগোল পাকিয়ে যাচ্ছে। মানুষটাকে দেখে অপ্রকৃতিস্থ মনে হচ্ছে না। আবার গ্রিক পুরানের দেবতা হিসেবে তাকে মেনে নিয়ে তার কথা বিশ্বাস করার কোনো যুক্তিও খুঁজে পাওয়া যাচ্ছে না।" শাহেদের রাগের মাত্রা কমে এসেছে। সে শীতল গলায় বলল, "আমার কাছে আপনার কী দরকার?" হেডিস বলল, "আমি কেবল মৃতদের দেবতা নই, মাটির নিচের অঢেল ধন সম্পদেরও দেবতা।" এবার বিরক্ত হয়েছে শাহেদ। সে কঠিন গলায় বলল, "তো আমি কী করব? আপনার সাথে মাটির নিচে যাব অঢেল ধন সম্পদ তুলে আনতে?" হেডিস হাসছে। তার হাসি অত্যন্ত সুন্দর। সে হাসিমুখে বলল, "আমরা খেলা খেলব। আমরা না। খেলা শুরু করবে তুমি একা।" শাহেদ সিদ্ধান্ত নিয়েছে সে অফিসে ফিরে যাবে। তার এখন আর রাগ নেই। তবে বুঝতে পারছে না সে বসকে কোনো একটা ভয়ংকর টাইপের শাস্তি দেবে নাকি বসের কাছে গিয়ে বুঝিয়ে সরি বলবে! হেডিস বলল, আমার একটা টুপি আছে। তুমি যদি সেই টুপি পরো তাহলে অদৃশ্য হয়ে যাবে।" শাহেদের দিকে টুপি এগিয়ে দিয়েছে হেডিস। যেন নিজে নেয়নি তবু টুপিটা শাহেদের হাতে চলে এসেছে। হেডিস বলল, "পাতালরাজ্যে আছে তিন ভাগ। এক ভাগের নাম এরিবাস। আরেকভাগ হচ্ছে টার্টারাস। অন্য ভাগ ইলিসিয়াম।" শাহেদের মাথা ঝিমঝিম করছে। সে সিগারেটে শেষ টান দিয়ে ফেলে দিলো। এখুনি অফিসে যেতে হবে। তাকে দেখতে না পেলে কিছুক্ষণের ভেতর বস অফিসে আগুন জ্বালানোর মতো অবস্থা করে ফেলবে। শাহেদ অনেক খারাপ লোক দেখেছে। কিন্তু তার অফিসের এই বসের মতো খারাপ লোক সে দেখেনি। এমন কোনো দোষ আবিষ্কার হয়নি যা এই বসের নেই। তবে তার বিভিন্ন দোষের মাত্রা ভিন্ন ভিন্ন ধরনের। কোনোটা বীভৎস, কোনোটা বেশি, কোনোটা কম। শাহেদের হাত থেকে টুপিটা নিয়ে হেডিস বলল, "ইলিসিয়াম হচ্ছে চিরশান্তির ভূমি। দেশপ্রেমিক, বীর, পুণ্যাত্মারা এখানে বাস করেন।" হেডিস টুপি মাথায় দিয়েছে। সে হয়ে গেছে অদৃশ্য। তাকে দেখা যাচ্ছে না। শাহেদ বিস্মিত হওয়ার সাথে সাথে হেসে ফেলল। তার মনে হলো, বিনে পয়সায় রাস্তার ধারে ভালো ম্যাজিক দেখা গেল। নাকি লোকটা এখন তার কাছ থেকে টাকা চাইবে! তার কাছে দেওয়ার মতো কোনো টাকা নেই। মাথা থেকে টুপি খুলে ফেলেছে হেডিস। তাকে আবার দেখা যাচ্ছে। সে টুপি ঝাড়তে ঝাড়তে বলল, "এরিবাস হচ্ছে জমাট অন্ধকার স্থান। টার্টারাস নিকৃষ্টতম পাপীদের শাস্তির জায়গা।" শাহেদ আর এক মুহূর্তও দেরি করেনি। হেডিসের হাত থেকে টুপিটা নিয়ে মাথায় পরে ফেলল। সে হনহন করে হেঁটে যাচ্ছে অফিসের দিকে। শাহেদ এখন সোজা গিয়ে ঢুকবে তার অফিসের বসের রুমে। -------------------------------------------------------- এটা হচ্ছে রাতে ঘুম না আসার ফল। কোনো একদিন "হেডিস" কিংবা "কবি" নামে হয়তো উপন্যাস লিখব। তখন এই লেখা কাজে লাগবে।
আনতারা বলল, "নিজের ঘর মেরামত করেন না, ঘোড়ার ঘর মেরামত করেন! আপনার ভাব বুঝি না, দুলাভাই।" "ঘোড়া তার কথা মুখে বলতে পারে না। বুঝে নিতে হয়। ভাঙা ঘরে থাকতে তার কষ্ট হয়।" "বুবুর বুঝি ভাঙা ঘরে থাকতে কষ্ট হয় না?" "সে তোমাকে বলেছে এই কথা?" "ঘোড়ার মনের কথা বোঝেন বুবুর মনের কথা বোঝেন না? সব কথা কি মুখে বলতে হয় দুলাভাই! কিছু কথা বুঝে নেবেন।" উপন্যাসঃ শ্যামসুন্দর
জেসিকা বলল, এখানে বড্ড গরম। আমার ঘরের বারান্দার ওপাশটা ফাঁকা। বাতাস আছে। চলো ওখানে গিয়ে দাঁড়াই। বললাম, গরম লাগছে না। ঠিক আছি। জেসিকা বলল, আমার সাথে এসো। বলার ভেতর কিছু ছিল। ডাক উপেক্ষা করতে পারলাম না। উঠে জেসিকার পেছন পেছন তার ঘরে ঢুকলাম। জেসিকা ঘুরে ঘরের দরজার ছিটকিনি আটকে দিলো। খানিকটা অবাক হলেও কিছু বললাম না। বারান্দায় গিয়ে দাঁড়ালাম। এপাশটা অন্ধকার। একেবারেই সুনসান। জেসিকা বলল, সিগারেট আছে? বললাম, আছে। পকেট থেকে সিগারেটের প্যাকেট আর দেয়াশলাই বের করলাম। বললাম, তুমি কোন ব্রান্ড খাও জানি না। এটা বাংলাদেশ থেকে আনা। একটু কড়া। জেসিকা বলল, আমি কখনো সিগারেট খাইনি। আজ তোমার সাথে খাব। বিস্ময়ে থমকে গেলাম। জেসিকা সিগারেট হাতে নিয়ে বলল, আগুন জ্বালাও। দেয়াশলাইয়ের কাঠি জ্বালিয়ে জেসিকার সিগারেটের কাছে ধরলাম। বললাম, ধীরে ধীরে টানতে থাকো। জেসিকা সিগারেট ধরাতে পারল না। আমাকে বলল, তুমি জ্বালিয়ে দাও। বললাম, তুমি পারবে। তৃতীয়বারে জেসিকা সিগারেট জ্বালাতে পারল। জোরে টেনে ফেলে খুকখুক করে কাশল কয়েকবার। আমি আমার সিগারেট জ্বালিয়েছি। জেসিকা বলল, কী ইচ্ছে করে আমার জানো, অনেক বড়ো কেউ হব। বিশাল চাকরি করব। কলকাতায় সিনিয়র সিটিজেন ক্লাব বানাব। বয়স্ক মানুষদের অনেক যন্ত্রণা। তাদের কেউ মেনে নিতে চায় না। এমন ব্যবস্থা করব, ওই বয়স্ক মানুষেরা হবে এলাকার মূল শক্তি। জেসিকা ধীরে ধীরে সিগারেটের ধোঁয়া টেনে হালকাভাবে বাতাসে ছড়িয়ে দিচ্ছে। আমাকে ডেকে বলল, অ্যাই শোনো। তাকালাম জেসিকার দিকে। জেসিকা মুখ থেকে সিগারেটের ধোঁয়া বাতাসে ছড়িয়ে দিয়ে টুপ করে আমার ঠোঁটে চুমু খেয়ে বসল। ব্যাপারটা এত দ্রুত ঘটেছে যে আমি কিছু বুঝতে পারিনি। এমন ঘটনা ঘটবে তাও ভাবিনি। আশপাশে তাকালাম। আবছায়া, অন্ধকার। টিমটিম করে আলো জ¦লছে কয়েকটা বাড়িতে। দূরে দুটো বাড়ির এদিকটাতে বারান্দা আছে। সেখানে কেউ নেই। বুঝলাম এখন অনেক রাত। "ব্রেবোর্ন রোড" নামের একটা গল্পের অংশ।
কিছুই বদলালো না! গৃহস্থালী কঠিন কাজগুলো এখনো কেবল নারীকেই করে যেতে হচ্ছে! দীর্ঘপথ পাড়ি দিয়ে খাওয়ার জন্য পানি নারীকেই সংগ্রহ করতে হচ্ছে। আসুন, অন্তত একবার নারীর কাজের তালিকাটা লিখি। নারীর কাজ, সময়, শ্রম আর সেই কাজের অর্থমূল্য, পারিবারিক ও সামাজিক স্বীকৃতি।
সুন্দর মুখের একজন ফেসবুকে ফ্রেন্ড রিকোয়েস্ট পাঠিয়েছেন। প্রোফাইল দেখেই পাঠানোর কথা। হয়তো দেখেননি। জানতে চাইলেন, "আপনি কী করেন?" বললাম, "নানাধরনের বই পড়ি। যখন বই পড়তে ইচ্ছে করে না তখন বই লিখি।" সুন্দর মুখের মানুষ হয়তো ভেবেছেন মানসিক হাসপাতালে এখন স্মার্টফোন ব্যবহার করতে দেওয়া হচ্ছে। তিনি সাড়াশব্দহীন হয়ে গেলেন।
রেললাইন বহে সমান্তরাল ----------------------------------------- পর্ব: ১ বাজারে, শপিংমলে, রেস্টুরেন্টে, সেলুনে, ফেরিঘাটে, হাসপাতাল কিংবা বিয়ে বাড়িতে এমন কি সাহিত্য পুরস্কার নিয়ে ফেরার সময় একজন এসে সালাম দেয়। সালামের উত্তর দিই। সে খানিকটা এগিয়ে এসে বলে, "স্যার, সালাম দিয়েছিলাম।" কখনো এই কথার অর্থ বুঝতে পারি, কখনো অগ্রাহ্য করি। পর্ব: ২ বাসায় ওয়াইফাইয়ের দশা বেশ কিছুদিন থেকে খুবই নাজুক। বলেকয়ে কিছু হয়নি। ছেলে সিদ্ধান্ত নিল নেট কানেকশন দেয় যে কোম্পানি তাদের সাথে সম্পর্ক ছিন্ন করবে। নতুন কোম্পানির কাছ থেকে সেবা নেবে। নতুন কোম্পানির নাম 'মাইম ইন্টারন্যাশনাল'। বনানীতে অফিস। মোহাম্মদপুরে তাদের সাব অফিস আছে। 'মাইম' থেকে নেট কানেকশন দেওয়ার জন্য যে ছেলেটি বাসায় এসেছিল তার নাম মোখলেসুর রহমান। বয়স ৩০ থেকে ৩২ বছরের মধ্যে। লম্বা একহারা চেহারা। পরনে ধূসর রঙের জীর্ণ ফুলপ্যান্ট, গায়ে সিনথেটিকের টি-শার্ট। মুখে পুরু কালো মাস্ক পরে আছে বলে লাল কোটরাগত চোখ দুটোকে দেখাচ্ছে ভয়াবহ। মোখলেসুর রহমানের বাড়ি চাঁপাইনবাবগঞ্জ। সে অতি নিষ্ঠার সঙ্গে মনোযোগ দিয়ে কাজটি করেছে। রাজশাহীতে সাত বছর ছিলাম। ওই অঞ্চলের প্রতি বিশেষ টান আছে। মোখলেসুর রহমানের সঙ্গে কথা বলা শুরু করলাম। দুজনই চাঁপাইনবাবগঞ্জের আঞ্চলিক ভাষায় কথা বলছি। আমার ভালো লাগছিল। কাজ শেষ হয়েছে। আমি বেশ আনন্দিত। অনেকদিন পর যেন নিজ জেলার মানুষ পেয়েছি। মনখুলে কথা বলা গেছে। খুশি হয়ে মোখলেসুর রহমানের দিকে যথেষ্ট সুন্দর আর্থিক বখশিশ এগিয়ে দিলাম। আমাকে অবাক করে দিয়ে মোখলেসুর রহমান বলল, "নিতে পারব না, স্যার। অফিসের নিষেধ আছে।" বললাম, "খুশি হয়ে দিচ্ছি। বড়ো ভাই ছোটো ভাইকে যেমন দেয়। অফিসের সাথে এর কোনো সম্পর্ক নেই। আর অফিসের কেউ আমাদের দুভাইয়ের কথা জানবে কেন?" স্থির চোখে মোখলেসুর রহমান বলল, "অফিসের সাথে বেঈমানি করা হবে, স্যার। কষ্ট নেবেন না। যেখানে কাজ করি তাদের সাথে বেঈমানি করা যায় না। অফিসকে আমি কথা দিয়েছি বাড়তি টাকা নেব না।" সিদ্ধান্ত: আমি যখন রাজা হব তখন মোখলেসুর রহমানকে সেই রাজ্যের গুরুত্বপূর্ণ মন্ত্রী বানাব। আরও মোখলেসুর রহমানের সন্ধানে আছি। একটি ভালো রাজ্যের জন্য অনেক মোখলেসুর রহমানের দরকার।
ঘুমভাঙা চোখে সুন্দরদিঘি গ্রামের মানুষ উৎসুক হয়ে ধানের মাঠের দিকে তাকাল। মাঠের মাঝে কালো পতাকা টাঙানো। মাঝে মাঝে কাফনের সাদা কাপড় দিয়ে ধান ঢেকে রাখা। দেখে মনে হচ্ছে এটা গোরস্তান। সারি সারি লাশ শুইয়ে রাখা হয়েছে। কৃষকদের ভেতর চঞ্চলতা দেখা দিয়েছে। এটা তাদের প্রতিবাদ। কাফনের কাপড়ে তাদের প্রিয় ফসল ঢেকে ফেলা হয়েছে। ফসলের শোক মাঠের মাঝে ওই কালো পতাকা। কৃষক ধানের ন্যায্য দাম পায় না। ধান চাষ করে কৃষক মরতে বসেছে। তেভাগা আন্দোলন ও মর্যাদা নিয়ে কৃষকের বাঁচার লড়াইয়ের আখ্যান "আধিয়ার"।
এক লেখক, নানানরকম পুরস্কারের তদবির করে। তখন "আলমপনা" প্রকাশিত হয়েছে। বইমেলায় একাধিক মুদ্রণ আসায় অনেকের আগ্রহ দেখা দিয়েছে। সেই লেখক আমাকে এসে বলল, "আপনার লেখা উপন্যাস 'আলমপনা'র জন্য পুরস্কার আছে। সাথে নগদ টাকা আর ক্রেস্ট। দুই কপি বই লাগবে।" বললাম, "বই সংগ্রহ করুন।" এরপরের ঘটনা আমি আর জানি না। একদিন শুনলাম প্রকাশকের কাছ থেকে সে দুইকপি "আলমপনা" নিয়ে গেছে। দিন যায়, সপ্তাহ যায়, মাস যায়। পুরস্কার আসে না। দূতালি লেখকের সন্ধানও পাওয়া যায় না। একদিন পেলাম তাকে আরেক প্রকাশকের ঘরে। জিগ্যেস করলাম, "ঘটনা কী? আমার পুরস্কার কই?" সে বলল, "বিচারকমণ্ডলী বলেছে আপনি উপন্যাস বানিয়ে লিখেছেন।" বললাম, "আমি উপন্যাস লিখেছি। আবুল কালাম মোহাম্মদ যাকারিয়া'র ইতিহাসের বই 'নবাব সিরাজ-উদ-দৌলা' লিখিনি। এই বইটা পড়বেন। আর ড. অমলেন্দু দে, শ্রী নিখিলনাথ রায়, অক্ষয়কুমার মৈত্র, করম আলি খান, সৈয়দ গোলাম হোসেন খানের লেখা বই পড়বেন। এ বইগুলো পড়েই "আলমপনা" লিখেছি।" সে চলে গেল। তার আর দেখা পাইনি। তবে মুফতে দুটো বই নেওয়ার কৌশল জেনে ফেললাম। একটা নিজের জন্য আরেকটা তেল হিসেবে উঁচুদরের কাউকে গিফট করার জন্য।
বইয়ের বিজ্ঞাপন ----------------------------------- নেটে অস্থির ও অলস সময় না কাটিয়ে একটা বই পড়ুন। আপনি জানেন কি নবাব সিরাজউদদৌলার পুত্রসন্তান ছিল, জমিদার যুগলকিশোর রায়চৌধুরী! আপনি কি জানেন বিশ্বের কাছে নিজেদের নিচুতা ঢাকতে ইংরেজরা নবাব সিরাজউদদৌলা সম্পর্কে মিথ্যা, বানোয়াট তথ্য প্রচার করেছিল! নবাব সিরাজউদদৌলাকে বানিয়েছিল অপরিণামদর্শী, লম্পট! নবাব সিরাজউদদৌলা ছিলেন স্থির বুদ্ধিসম্পন্ন দেশপ্রেমিক শাসক। মানুষকে বিশ্বাস করতেন তিনি। আলিবর্দি খাঁ থেকে নবাব সিরাজউদদৌলার পুত্র জমিদার যুগলকিশোর রায়চৌধুরীর কাহিনি "আলমপনা"। আছে অসম্ভব সাহসী এক নারীর কথা। পড়া থাকলে মন্তব্য করুন। পড়া না থাকলে সংগ্রহ করুন। সময়ের সাথে থাকুন, সময়কে সঙ্গে রাখুন।
প্রকাশক ডিজাইন দিলেন। ফেসবুকে বইয়ের বিজ্ঞাপন দিলাম। তাতেও তো পাঠক হুমড়ি খেয়ে বই কিনছে না! কিনলে তো বুঝতে পারলাম। প্রকাশক সম্মানীর কথা বলতেন! কিংবা নতুন পান্ডুলিপি চাইতেন। বিজ্ঞাপন মনে হয় ফেল মারল। প্রকাশক বলেন, "বই বিক্রি হচ্ছে না"। আমি উদাসভাবে থাকি। 
বাংলা একাডেমিকে ভালোবাসি তারা বইমেলা আয়োজন করে আর সাহিত্য পুরস্কার দেয়। ভালোবাসার মাত্রা বেড়ে যাবে যদি বাংলা একাডেমি বাংলা বানান নিয়ে গবেষণা করে স্থির সিদ্ধান্তে আসে। বাংলা একাডেমি, ভাষা ইনস্টিটিউটকে গবেষণা প্রতিষ্ঠান হিসেবে দেখতে চাই। তবে শিশুদের কথা মনে রাখবেন। আবেগ যেন যুক্তিকে হারিয়ে না দেয়।
কোভিড-১৯ টিকার দ্বিতীয় ডোজ নিতে এসেছি সকালে জাতীয় অর্থোপেডিক হাসপাতালে। টিকাকেন্দ্রের সুনসান অবস্থা দেখে ভেবেছি টিকা কার্যক্রম বন্ধ। পরে দেখি আমি একা। রেড ক্রিসেন্ট সোসাইটির ৪জন ভলেন্টিয়ার বসে আছে। তাদের হাতে মোবাইল। কানে ইয়ারফোন গোঁজা। কেন এসেছি সেটা শোনার জন্য একজন ইয়ারফোন খুলে মরা ইলিশের মতো ঘোলাটে চোখে আমার কথা শুনল। আরেকজন মোবাইল থেকে চোখ সরিয়ে খাতায় নাম লিখে বুথে পাঠাল। নতুন ফাইল খুললে অন্তত ১০জনকে সেই ফাইল থেকে টিকা দিতে হবে। তা নাহলে বাকি অ্যাম্পুল নষ্ট হবে। এই সংকটে আমি কোভিড-১৯ টিকার অ্যাম্পুল নষ্ট করার পক্ষে গেলাম না। আরও ৯ জনের জন্য অপেক্ষা করার সিদ্ধান্ত নিলাম। এখন মনে হচ্ছে আমাকে অনন্তকাল অপেক্ষা করতে হবে আরও ৯ জনের জন্য। আমি অপেক্ষা করছি।
একটি দেশে রাষ্ট্রভাষার একটি বানানরীতি চালু থাকা উচিত। একাধিক বানানরীতি চালু রেখে ইশকুলে শিশুর শাস্তি নিশ্চিত করা রাষ্ট্রের দুর্বলতার প্রকাশ।
চন্দ্রবিন্দু কোথায় বসবে, বর্ণের নাকি আ-কারের ওপর? সাঁতার হবে নাকি সঁাতার? চাঁদ নাকি চঁাদ? বাংলা একাডেমি আধুনিক বাংলা অভিধানে চন্দ্রবিন্দু আছে আ-কারের ওপর আর বাংলা একাডেমি বানান অভিধানে চন্দ্রবিন্দু আছে বর্ণের ওপর। সঠিক কোনটা, ব্যাখ্যা কী?
কুষ্টিয়া-পোড়াদহ ট্রেনে একজনকে বই বিক্রি করতে দেখেছি। তাঁর এক হাত জোড়া থাকে বইয়ে। তিনি বলতেন, "বই আছে- ব-ই। বই- বই- বইস-" এখনো বই দেখলে সেই ডাক মাথার ভেতর অনুরণিত হতে থাকে।
আমার খেলনা বলতে ছিল লাটিম, ঘুড়ি, গুলতি, বাবলার কাঁটা আর পাতার চরকি সেইসাথে চিকন বাঁশ, কঞ্চি, ফল, কলার ডোগা দিয়ে বানানো ফটাস করে শব্দ করা অস্ত্র। তির-ধনুক, মাটির পুতুল, হাড়ি-পাতিল। সেসব নিজেই বানিয়ে নেওয়া যেত। কখনো একসঙ্গে ১০টা কাচের মার্বেল পেলে অভিভূত হয়ে পড়েছি। ঈদ-উল-আযহা'র আনুষ্ঠানিকতা ৩দিন হতে দেখেছি। এবার নিজের জন্মদিনে তেমনকিছু ঘটতে দেখলাম। আমার জন্মদিন ছিল ২৫ মে। আপনজনেরা ২৪ মে থেকে আমাকে জন্মদিনের শুভেচ্ছা জানানো শুরু করেছেন। আজ ২৬ মে টানা তিনদিন শুভেচ্ছা জানানোর ধারাবাহিকতা অব্যাহত আছে। আমি অভিভূত, আমি মুগ্ধ, উচ্ছ্বসিত এবং উল্লসিত। এমন উপচে পড়া ভালোবাসা পেয়ে আমি বিস্মিত! সকলের শুভেচ্ছার উত্তরে আমি আমার আন্তরিক কৃতজ্ঞতা ও ধন্যবাদ জানাতে পারিনি। জানানো উচিত ছিল। সময়ের পরিমাপ হিসেব করে মার্জনা করবেন। যারা আমার জন্মদিনে শুভেচ্ছা জানিয়েছেন, জানাবেন বলে ভেবেছিলেন, এখনো জানাচ্ছেন এবং জানাবেন- সকলের জন্য আমার নিতল গহিন ভালোবাসা। ভালো থাকবেন সকলে, সুস্থ থাকবেন আর আনন্দে থাকবেন। 
রাজশাহী বিশ্ববিদ্যালয়ে অনুশীলন নাট্যদলে আমরা একটি নাটক করেছিলাম, "বিরসা কাব্য"। তার পোস্টারে ছিল পেশিবহুল শরীরের এক আদিবাসী যোদ্ধার ছবি। হলে আমাদের রুমের দেয়ালে পোস্টারটি সাঁটানো ছিল। নাটকের প্রধান চরিত্র মুুন্ডা বিদ্রোহের নায়ক 'বিরসা মুন্ডা'। তার বালক বয়সের ভূমিকায় অভিনয় করবেন আমার সেসময়ের রুমমেট দীপু ভাই, বর্তমানে 'লেখক দীপু মাহমুদ'। নাটকের দিন ভোরে হঠাৎ ঘুম ভেঙ্গে গেল। দেখি ছিপছিপে শরীরের দীপু ভাই লুংগি মালকোঁচা মেরে পেশিবহুল ঐ যোদ্ধা শরীরের দিকে একমনে তাকিয়ে উঠবোস করছেন। বললাম, ভাই একদিনেতো ঐ জিনিস হওয়া সম্ভাবনা। দীপু ভাই আমার দিকে তাকিয়ে সামান্য মু্চকি হেসে পুনরায় কাজে লেগে গেলেন। আমি আবার ঘুমিয়ে গেলাম। সন্ধ্যায় জখন আমরা কালিমাখা উদোম শরীরে, খাটো মালকোঁচা মারা ধুতি পরে মঞ্চে মুন্ডাদের ভূমিকায় অভিনয় করছিলাম, তখন একসময় অনুভব করলাম মুন্ডাদের নেতা বিরসার ভূমিকায় দীপু ভাইকে শীর্ণকায় দুর্ব্বল লাগছেনা। অবাক হয়ে দেখলাম, কিএক প্রচন্ড শক্তি ফুটে বেরুচ্ছে তার সারা শরীর থেকে। মুগ্ধ হয়ে দেখছে দর্শক। তখন মনে হয়েছিল দীপু ভাই একদিন মস্ত বড়ো অভিনেতা হবেন। সে সুযোগ এখনো ফুরিয়ে যায়নি। কিন্তু আমাকে আবারো অবাক করে দিয়ে দীপু ভাই লেখক হয়ে দেশজুড়ে সমাদৃত হচ্ছেন। আজ দীপু ভাই'র জন্মদিন। সারাদিন এ নিয়ে বিভিন্ন জনের সুন্দর সুন্দর লেখা পড়লাম। শুভ জন্মদিন দীপু ভাই। আরও অবাক হওয়ার অপেক্ষায় থাকলাম। শুভকামনা। 
তার জন্মদিন ২৫ মে কিন্তু ১১ জৈষ্ঠ কি না সেটা আমার জানা নেই। যদি সেটাই হয় তাহলে কবি কাজী নজরুল ইসলামের সমান বয়েসী কী না সেটাও মনের মধ্যে প্রশ্ন অশ্চর্য রকমের ঘুরপাক খেতে থাকে। কারণ আজ কবিরও জন্মদিন। যার মন যতো সুন্দর তার হাসিটাও নাকি খুব সুন্দর। ভাষানের কাছ থেকেই বোধহয় কথাটি জেনেছেন তিনি। তাই যতোই তার চেহারার দিকে তাকাই দেখি সেই প্রাণবন্ত হাসি প্রশান্তিতে ভরা মনের মধ্যে ঢুকে ধারাপাতের মতো দুয়েক ঘরের নামতাও পড়ে ফেলি, এমনই সুন্দর পরিপাটি দীপু মাহমুদ ভাই। বলছিলাম এই সময়ের খ্যাতিমান সাহিত্যিক দীপু মাহমুদের কথা। আজকে তাঁর জন্মদিন। তার জন্য রইলো প্রাণ ঢালা শুভেচ্ছা।
ইটালিয়ান একটা গান আমার পছন্দ। শুধু পছন্দ না, অত্যধিক পছন্দ। আমার মোবাইল ফোনের রিংটোনে গানটা দেওয়া আছে। গানের শুরুর কথাগুলো এরকম, উনা মাত্তিনা মি সোনো আলছাতো। ও বেল্লা চাও, বেল্লা চাও, বেল্লা চাও, চাও। যে গানের কথার ভেতরে আছে, আমাকে ওই পাহাড়ে কবর দিয়ো অসম্ভব সুন্দর ফুলের ছায়ায়! যার পাশ দিয়ে মানুষ যাবে। হে প্রিয় বিদায়। তারা বলবে, কী অসাধারণ সুন্দর ফুল! দুনিয়াখ্যাত এই গান ব্যবহার করা হয়েছে অতি জনপ্রিয় “লা কাসা দি পাপেল” নামে এক স্প্যানিস সিরিজে। গালিব আমার জন্মদিনে উপহার দিয়েছে “মিউজিক বক্স”। সেই কবেকার গ্রামোফোনে রেকর্ড বাজানোর মতো হ্যান্ডেল আছে তাতে। হ্যান্ডেল ঘুরালে মিউজিক বাজছে, উনা মাত্তিনা মি সোনো আলছাতো। ও বেল্লা চাও, বেল্লা চাও, বেল্লা চাও, চাও। বিমোহিত আমি। মুগ্ধ। ভয়াবহ সৌন্দর্যে আমি উচ্ছ্বসিত। এমন সুন্দর কিছু তৈরি হয় তাই জানা ছিল না আমার। তা আবার খুঁজে বের করে নিয়ে আসা বিশাল ঘটনা। গালিব সেই বিশাল ঘটনা ঘটিয়ে ফেলেছে। গালিবের জন্য ভালোবাসা।
তুমি আমার তাল লয় কেটে যাওয়া জীবনের সুর। শুভ জন্মদিন দীপু। (জন্মদিনটাও আমার জন্য তোমাকে হাসপাতালে কাটাতে হচ্ছে)
হাসপাতাল কড়চা ----------------------------------------- রূপাকে নিয়ে হাসপাতালে এলাম। তার আবার প্রবল শ্বাসকষ্ট শুরু হয়েছে। সারাদিন ধরে বেডের সন্ধান করা হচ্ছে। হাসপাতালে বেড পাওয়া যাচ্ছে না। শেষে একটা উচ্চমাত্রার কেবিন পাওয়া গেছে। আলিসান ব্যাপার। রূপাকে হাসপাতালে ভর্তি করানো হলো। তার আগে করোনা টেস্ট করা হয়েছে। করোনা নেগেটিভ। কেবিনে তখনো ঢুকিনি। নার্সেস স্টেশনে কাগজপত্র জমা দেওয়া হচ্ছে। এক নার্স মাথা এগিয়ে দিয়ে বলল, "আংকেল, ফেশেন্ট বাসায় যে ওষুধগুলো খেতো সেগুলো দেন। আমাদের লাগবে।" মনে হলো উপজেলা হেলথ কমপ্লেক্সে এসেছি; চাচা, বাড়িতে চাচি কী কী ওষুধ খেতো, জানেন আপনি? ঢাকা শহরের এত দামী হাসপাতাল! নার্স বলবে, "এক্সকিইজ মি স্যার, আমি কি আপনার সাথে একটু কথা বলতে পারি?" সে বলে আংকেল! আজব ব্যাপার! বললাম, "কেবিনে আসুন।" নার্স কেবিনে এসে রূপাকে বলল, "আপনার ফ্রেশার মাপতে হবে।" আমি তাকে ওষুধগুলো বের করে দিলাম। সে বলল, "আংকেল, ফ্রেসকিপশনটা দেন। ওষুধ লাগবে না।" আমি হতাশ হয়ে ওষুধগুলো নিয়ে বসে পড়লাম। এই ঘটনা আমাদের পারিবারিক ফেসবুক গ্রুপে লিখেছি। আমাদের সবচেয়ে ছোটো যে ভাই সে লিখল: "এটা পড়ে কোন ইমোজি দেবো তা ভাবছি। হাসির নাকি বিস্ময়ের? তবে নার্সের প কে ফ বলা শুনে একটা সম্ভাব্য কৌতুক ঘটনা মনে আসলো। 'মেজভাবির হঠাৎ শ্বাসকষ্ট থেকে হেচকি ওঠা শুরু হয়েছে। মেজভাই হন্তদন্ত হয়ে নার্সেস স্টেশনে কল করল। এই নার্স এসে ভাবির অবস্থা দেখে মেজভাইকে বলল, 'আংকেল, আন্টিকে ফানি দেন। ফানি দেন'। মেজভাই ভাবল Funny কোন কিছু করলে বা বললে ভাবির হেচকি কমবে। মেজভাই নার্সের কথামতো ভাবিকে মজার কৌতুক বলা শুরু করল, 'তাসনিয়া মিস একদিন ক্লাসে বল্টুকে......'" এই লেখা পড়ে হাসতে হাসতে রূপার শ্বাসকষ্ট থেকে কাশি শুরু হলো। ২৭ বছরে রূপার কাশির সঙ্গে কফ উঠতে দেখিনি। আজ হাসতে-হাসতে কাশতে-কাশতে রূপার বুকের ভেতর থেকে কফ উঠে এলো। হুলুস্থুল অবস্থা। নার্সকে ডাকলাম। নার্স এসে লাফাতে লাফাতে বলল, "ফানি ফানি, আংকেল ফানি।"
১৬ মে পল্লবীতে ৭ বছরের শিশুর সামনে পিতাকে কুপিয়ে হত্যা করেছে দুই খুনি। তাদের গ্রেফতার করা হয়েছে। হুকুমদাতাকেও। বন্দুকযুদ্ধে একজন খুনি মারাও গেছে। মামলা হয়েছে। সবই চলছে। এক সপ্তাহ হয়ে গেল, শিশুর ট্রমা কাটানোর কোনো ব্যবস্থা কী নেওয়া হয়েছে? ৭ বছরের এই শিশু যখন ২৭ বছরের তরুণ হবে তখন পিতা-হত্যার ঘটনা তাকে কীভাবে প্রভাবিত করবে তা কি রাষ্ট্র ভেবেছে? না ভাবলে ভাবতে হবে, যদি আমরা একটি সভ্য ও শিক্ষিত রাষ্ট্র চাই।
আমরা বেহেস্তে যেতে পারিনি বেহেস্ত আমাদের কাছে চলে এসেছে। লকডাউনে ভাইবোন ঢাকাতে আটকা পড়েছি। ঈদে বাড়ি যাওয়া হলো না। আব্বা-আম্মা চলে এলেন ঢাকায়। ঈদ উদযাপনে ভাইবোন সপরিবারে আব্বা-আম্মাকে নিয়ে এক জায়গায় হলাম। গেলাম ঢাকা বিশ্ববিদ্যালয় শিক্ষক কলোনিতে। আমাদের ছোটোভাই ঢাকা বিশ্ববিদ্যালয়ের শিক্ষক। সেখানে যাওয়ার বড়ো কারণ হচ্ছে বিশ্ববিদ্যালয়ের সেই বাসা বিশাল। মানে বি-শা-ল। বাসার বারান্দায় ঈদের জামাত হলো। আমাদের সেজো ভাই পারিবারিক ঈদের জামাতে ইমামতি করেছে। যে কথা বলার জন্য এত কথা বলা- তা হচ্ছে, নামাজ শেষে ইমামের সম্মানীর টাকা তোলার কৌটা এসেছে সবার সামনে। একজন টুপি পেতে মাদ্রাসার জন্য টাকা তুলেছে। ঈদ-বারান্দা সাজানো হয়েছিল রঙিন কাগজ দিয়ে। ঈদ আয়োজনে বাদ ছিল না কিছুই।
(বি.দ্র. যথাস্থানে অবশ্যই যথাযথ দরূদ পড়ে নেবেন) গরমের সময়। তীব্র গরম পড়ার কথা। এ সময়ে গরমে মরুভূমির বালি তেতে ওঠে। অদ্ভুতভাবে আজ বাতাসে শীতল ভাব। আকাশে মেঘ আছে। তাতে মরুভূমির বালি দেখাচ্ছে বাদামী। আবু বকর এসেছেন মুহাম্মদের কাছে। বিশেষ কোনো দরকার নেই। আজ ঈদ। মদিনায় হিজরতের পর প্রথম ঈদ। সকালে দুজনে একসঙ্গে ঈদের নামাজ আদায় করেছেন। নামাজ শেষে মুহাম্মদ গিয়েছিলেন প্রতিবেশিদের সঙ্গে দেখা করতে। মুহাম্মদকে বাড়ির দরজায় পৌঁছে দিয়ে আবু বকর নিজ বাড়ির দিকে রওনা হয়েছিলেন। ফিরে এসে দেখেন মুহাম্মদ ঘরের বারান্দায় দড়ির তাকিয়াতে শুয়ে আছেন। হয়তো ঘুমিয়ে পড়েছেন। বেলা বেড়ে গেছে। মুহাম্মদ বিশ্রাম নিচ্ছেন ভেবে আবু বকর কোনো শব্দ করলেন না। চুপচাপ মুহাম্মদের পাশে বসে থাকলেন। ছোটো ছোটো ছেলেমেয়েরা দফ বাজাচ্ছে। ঈদের আনন্দ উথলে পড়েছে তাদের চোখমুখে। তারা দফ বাজিয়ে গান গাইছে। আনন্দ করছে। তাতে আওয়াজ হচ্ছে ভীষণ। আবু বকর ডানহাতের তর্জনি নিজ ঠোঁটে ছোঁয়ালেন। ছেলেমেয়েদের দিকে তাকিয়ে ইশারায় তাদের থামতে বললেন। তারা ইশারার অর্থ বুঝতে পেরেছে। তখুনি দফ বাজানো বন্ধ করে শান্ত হয়ে গেল। দফ বাজানোর আওয়াজ নেই। ছোটো ছেলেমেয়ের আনন্দের হুল্লোড় নেই। মুহাম্মদ বিস্মিত হলেন। তিনি আলতোভাবে চোখ মেলে তাকালেন। দেখলেন পাশে আবু বকর বসে আছেন। ছেলেমেয়েরা দফ বাজানো বন্ধ করে ধীর পায়ে হেঁটে চলে যাচ্ছে। মুহাম্মদের নমনীয় ভরাট গলা। তিনি নরম গলায় বললেন, "আজ ঈদের দিন। ওরা আনন্দ করছে, করুক। ওদের মানা কোরো না।" আবু বকর উচ্ছ্বসিত গলায় ছেলেমেয়েদের ডাকলেন। দুহাত নাড়িয়ে বললেন, "বাজাও দফ, গান গাও।" ছোটো ছোটো ছেলেমেয়েরা দফ বাজিয়ে গান গেয়ে আবার ঈদের আনন্দ হুল্লোড়ে মেতে উঠল। মুহাম্মদ চোখ মেলে মুগ্ধ দৃষ্টিতে তাকিয়ে থাকলেন ছেলেমেয়েদের দিকে। তাঁর ভালো লাগছে। অতিরিক্ত ভালোলাগায় মন ভরে গেছে। এমন সুন্দর দৃশ্য তিনি বহুদিন দেখেননি। ঈদ মুবারক। আমরা সকলে ভালো থাকি, সুস্থ থাকি। আনন্দ হোক আমাদের সব সময়ের সঙ্গী।
শব্দঘর ঈদসংখ্যার জন্য উপহার ((((((((((((((((((((((((((()))))))))) শোবার ঘরে মুঠোফোন সেট রেখে বসার ঘরে আড্ডা দিচ্ছিলাম। সেখান থেকে রিংটোন শুনতে পেয়েছি। তারপরও উঠে এসে ফোন ধরিনি। ঘরোয়া আড্ডায় মেতে ছিলাম। আড্ডা শেষে কিছুক্ষণ পর এসে সেট হাতে নিয়ে দেখলাম প্রিয় একটি নাম ভেসে আছে স্ক্রিনে। চট করে কেঁপে উঠলাম। সাধারণত জরুরি কিছু ঘটলে এ নম্বর থেকে কল আসে। ভাবনাটা বুকে নিয়ে কম্পমান হাতে কল ব্যাক করলাম। অপরপ্রান্ত থেকে ভেসে এল উচ্ছ্বসিত কথা: 'মোহিত ভাই , শব্দঘর ঈদসংখ্যা হাতে পেয়েছি। ভালো হয়েছে সংখ্যাটি!' 'অশেষ কৃতজ্ঞতা, ভাই ! আপনার এ প্রশংসা আমাদের জন্য সবচেয়ে বড় ঈদ-উপহার !' শ্রদ্ধায় অবনত হয়ে বললাম আমি। ' শোনেন , আপনার মতো করে একটা বিজ্ঞাপন রেডি করে দিন । আমি এটা আমাদের অনলাইনে ছেপে দেব। আপনার এ ভালো কাজটার খবর জাতির জানা উচিত।' ' আচ্ছা। পাঠিয়ে দেব ।' কৃতজ্ঞতা ও ধন্যবাদ জানালাম। টুকটাক অন্য বিষয়ে কিছু কথাবার্তা হলো। কথা শেষ হওয়ার পর আমি ফোন করলাম আমার গ্রাফিক ডিজাইনার রেজার কাছে।২০ থেকে ৩০ মিনিটের মধ্যে এ বিজ্ঞাপনটা সে তৈরি করে দিল। আমি পাঠিয়ে দিলাম নির্ধারিত ইমেইলে। বিস্ময় নিয়ে আজ দেখলাম প্রথম আলোর ষষ্ঠ পাতায় ছাপা হয়েছে বিজ্ঞাপন-উপহারটি। কে কল করেছিলেন আমাকে ? তিনি মতিউর রহমান , প্রথম আলোর সম্পাদক, আমাদের প্রিয় মতিভাই। সেই ভোরের কাগজের তরুণ বয়স থেকে মতি ভাইয়ের সেবামূলক কর্মকাণ্ডের সঙ্গে কোনো না কোনোভাবে জড়িত আছি। এটা কি সে-কাজের উপহার? নিজেকে প্রশ্ন করলাম। ভেতর থেকে উত্তর বেরিয়ে এল, 'না । এটা তেমন উপহার নয় । এটা শব্দঘর ২০২১ ঈদসংখ্যার জন্য পূর্ণাঙ্গ, আনন্দদায়ক এক উপহার ।' ভালোবাসা ,প্রিয় মতি ভাই। ভালো থাকুন। সুস্থ থাকুন। এ উপহারের অংশীদার শব্দঘর-পরিবারের সবাই। এর অংশীদার আমার প্রিয় লেখকরাও।
নাসরিন বললেন, প্রাণী জগতের আদি প্রাণী হচ্ছে প্রোটোজোয়া। এর পরের পর্বের প্রাণী সিলেনটেরটা। সাধারণত এরা উভলিঙ্গ। প্লাটিহেলমিনথিস উভলিঙ্গ। উভলিঙ্গের উল্লেখযোগ্য পর্ব হলো অ্যানিলিডা। জোঁক হচ্ছে এর অন্যতম সদস্য। এ পর্বের আর এক সদস্য কেঁচো। আক্তারুজ্জামান মুখের ভেতর মুরগির হাড় চিবুতে চিবুতে বিরক্তি মেশানো গলায় বললেন, খাওয়ার সময় কী সব সাপ ব্যাঙ নিয়ে আলাপ শুরু করলেন! সিনথিয়া বলল, আমাদের কি এখন বিজ্ঞানের ক্লাস হচ্ছে? আকিদুল বললেন, সে কী বলছে শুনি। নাসরিন বললেন, প্রাণীজগতের সবচেয়ে উন্নত প্রাণী হচ্ছে কর্ডাটা। এই পর্বের উল্লেখযোগ্য উভলিঙ্গ সদস্য মিক্সিন। বুদ্ধিবৃত্তিহীন উচ্চস্তন্যপায়ী প্রাণীর মধ্যেও উভলিঙ্গ দেখা যায়। তবে তা সচরাচর না। ইতর প্রাণীদের নিয়ে আমাদের কোনো মাথাব্যথা নেই। আমাদের যত মাথাব্যথা তা হলো মানুষ নিয়ে। সিনথিয়া বলল, এই কথা এখন কেন আসছে? নাসরিন বলল, নয়নের সাথে দিনের পর দিন আমরা যে আচরণ করছি তা অন্যায়। শিক্ষকরা মুরগির হাড় চিবাচ্ছিলেন। হাড় চিবানোর মুড়মুড় আওয়াজ শোনা যাচ্ছিল। নাসরিনের কথা শুনে মনে হলো ঘরের ভেতর কিছু হয়ে গেছে। হাড় চিবানোর আওয়াজ বন্ধ হয়ে গেল। ঘরে সুনসান নীরবতা নেমে এসেছে। সিনথিয়া তাকালেন আক্তারুজ্জমানের দিকে। আক্তারুজ্জামান বললেন, কীভাবে অন্যায় তা প্রমাণসহ বুঝিয়ে বলুন। নাসরিন বললেন, বলছি। আপনারা জানেন নারী-পুরুষ লিঙ্গ নির্ধারণ হয় দু’ধরনের পৃথক ক্রোমোজোমের জন্য। এই ক্রোমোজোম দুটিকে এক্স ও ওয়াই দিয়ে চিহ্নিত করা হয়। শিক্ষকদের ভেতর উসখুস ভাব শুরু হয়েছে। এক্স এবং ওয়াই ক্রোমোজোমের কথা তারা প্রায় সকলেই জানেন। ঘটনা এখানে এসে দাঁড়াবে তা বুঝতে পারেননি। আকিদুল আর ননী মজুমদার উত্তেজনা বোধ করছেন। নাসরিন সবশেষে কী বলতে চাইছেন তাই তাদের শোনার ইচ্ছা। নাসরিন বললেন, স্ত্রী দেহকোষে দুটো এক্স ক্রোমোজোম থাকে। পুরুষ দেহকোষে একটি এক্স ও একটি ওয়াই ক্রোমোজোম দেখা যায়। আক্তারুজ্জামান অসহিষ্ণু গলায় বললেন, ক্লাস ফাইভের ছেলেমেয়েও একথা জানে। নতুন কী বলবেন? নাসরিন বললেন, স্বাভাবিক ক্ষেত্রে মানুষের দেহকোষে ক্রোমোজোমের সংখ্যা হয় ৪৬। অর্থাৎ ২৩ জোড়া। আক্তারুজ্জামান বললেন, জানি। নাসরিন বললেন, কোনো ছেলের দেহকোষে যদি অতিরিক্ত একটা ক্রোমোজোম চলে আসে অর্থাৎ ক্রোমোজোম সংখ্যা হয় ৪৭টি আর সেই অতিরিক্ত ক্রোমোজোম হয় এক্স তাহলে তার দেহকোষে লিঙ্গ নির্ধারণ ক্রোমোজোম হয়ে যায় ডবলএক্স ওয়াই। তখন সেই ছেলের ভেতর কিছুটা মেয়েলি হাবভাব দেখা যায়। কখনো অতিরিক্ত একজোড়া এক্স ক্রমোজোম এসে ক্রোমোজোম সংখ্যা হতে পারে ৪৮। অর্থাৎ ২৪ জোড়া। এই দোষ তার না। ক্রোমোজোম বিন্যাসের সমস্যা। কৈশোরে কখনো কোনো ছেলের আচরণে মেয়েলি ভাব ফুটে ওঠে। সমবয়সীরা এদের তখন বন্ধু বলে মেনে নিতে চায় না। রসিকতা করে, পরিহাসের ভেতর দিয়ে উত্যক্ত করে তোলে। দিনেদিনে মনের দিক দিয়ে এরা বিচ্ছিন্ন হয়ে পড়ে। নিজের ভেতর গুটিয়ে যায়। তীব্র মানসিক যন্ত্রণা আর হতাশার কথা খুলে বলার মতো কাউকে পায় না। এরা হয়ে যায় একা। একদম একা। এদের নিয়ে লেখা কিশোর উপন্যাস "নয়ন"।
উর্মিলা মাসির পুরো নাম উর্মিলা হিজরাণী। তিনি এই মহল্লার হিজড়াদের গুরু-মা। এলাকায় যে হিজড়ারা বাস করে তাদের দেখাশোনার দায়িত্ব তার। নয়নকে কাছে বসিয়ে উর্মিলা বললেন, আমার কথা মন দিয়ে শোনো। বাড়িতে যারা থাকে তারা কেউ ছেলে আবার কেউ মেয়ে। যেমন তোমার মা হচ্ছেন মেয়ে। তোমার বাবা ছেলে। তোমার ভাইয়া রনি ছেলে। তোমার যমজ বোন তারা মেয়ে। কিন্ত তুমি ঠিক মেয়েও না আবার ছেলেও না। তুমি হয়তো ছেলে কিন্তু দেখো তোমার মেয়েদের মতো নাচতে ভালো লাগে, সাজতে ভালো লাগে। ওরকম ড্রেস পরতে ইচ্ছা করে। তুমি হচ্ছো একটুখানি মেয়ে আর একটুখানি ছেলে। আমাদের মতো। আমার মতো, জোছনার মতো। আমরা সকলে একজায়গায় থাকি। তুমি আমাদের সঙ্গে যাবে। মা বললেন, আমার বড়ো ছেলে রনির রাগ খুব খারাপ। সে রেগে গেলে জিনিসপত্র ভাঙচুর করে। তার সেই আচরণের জন্য তাকে তো আমরা বাড়ি থেকে বের করে দিইনি! তাহলে একজন ছেলে মেয়ের মতো আচরণ করছে বলে তাকে বাড়িছাড়া করব কেন? কৈশোরে কখনো কোনো ছেলের আচরণে মেয়েলি ভাব ফুটে ওঠে। সমবয়সীরা এদের তখন বন্ধু বলে মেনে নিতে চায় না। রসিকতা করে, পরিহাসের ভেতর দিয়ে উত্যক্ত করে তোলে। দিনেদিনে মনের দিক দিয়ে এরা বিচ্ছিন্ন হয়ে পড়ে। নিজের ভেতর গুটিয়ে যায়। তীব্র মানসিক যন্ত্রণা আর হতাশার কথা খুলে বলার মতো কাউকে পায় না। এরা হয়ে যায় একা। একদম একা। এদের নিয়ে লেখা কিশোর উপন্যাস #নয়ন।
একটি প্রকাশিতব্য বইয়ের বিজ্ঞাপন 'নান' অর্থ 'রুটি'। আর রুটি দিয়ে রাখা মানুষকে বলা হতো নানকার। এটা ছিল শোষণের প্রথা। তখন জমিদার আমল। জমিদাররা ভূমিহীন কৃষককে জমি দিত যেন যে রুটি খাওয়ার ব্যবস্থা করতে পারে। আচটা অনুর্বর জমিতে শ্রম দিয়ে যে ফসল হতো তাতে জমিদাদের চাহিদা মিটিয়ে কৃষকের খাওয়ার জন্য আর রুটি জুটত না। জমিদার ডাকলেই নানকারকে উপস্থিত থাকতে হতো, তার নিজের গায়ে জ্বর থাকুক কিংবা কিশোরী কন্যার লাশ উঠোনে শোয়ানো থাকুক, নানকারের কোনো কথা জমিদারের কাছে পৌঁছাত না। উপস্থিত হতে না পারলে তার জন্য ছিল কঠিন ধরনের নির্মম নির্যাতন। জমিদারের আদেশ আর ফরমায়েশ পালন করতে হতো। এজন্য তাকে আলাদা কোনো মজুরি দেওয়া হতো না। জমিদারের চোখে নানকার কখনো মানুষ বলে গণ্য হয়নি। নানকারের কাজের সময়, পরিমাণ কিছুই নির্দিষ্ট ছিল না। জমিদাদের মর্জিমাফিক নির্ধারিত হতো সব। নানকারের ছিল না মানুষের মর্যাদা। সে ইতর জীবন যাপন করত। আদিম যুগের দাসের মতো সে ছিল বাঁধা, বংশপরম্পরায়। এই নানকাররা একসময় বিদ্রোহ করল। সবকিছু হারানো, বেগারিতে আটকা পড়া কঙ্কালসার নানকারকার দাঁড়ালো জমিদারের মুখোমুখি। মর্যাদাহীন, স্বাধীনতাহীন, বাক-অধিকারহীন যুগে যুগে সব মানুষ দাস। সামন্তপ্রভুরা কেবল তাদের চেহারা বদলেছে। কখনো জমি, কখনো কল-কারখানা, কখনো ক্ষমতা। অর্থ আর ক্ষমতা এদের প্রভু বানিয়েছে। মানুষ হয়েছে ইতর, নানকারের মতো ইতর। সে হয়েছে বেগার, হদুয়া, চাকরান, নানকার। মানুষ বাঁচবে মর্যাদা নিয়ে, মানুষ বাঁচবে স্বাধীনভাবে, মানুষ কথা বলবে।
সায়েন্স ফিকশন উপন্যাস: 'মেগালো' ¶¶¶¶¶¶¶¶¶¶¶¶¶ 'রক্ত-মাংসের তৈরি কৃত্রিম রোবট-মানবের বসতি গড়ে তোলা হয়েছে।' এমনই বিষয় নিয়ে উপন্যাসটি প্রকাশিত হয়েছে শব্দঘর ২০২১ ঈদসংখ্যায়। ইতোমধ্যে একের পর এক বিজ্ঞান কল্পকাহিনি লিখে দীপু মাহমুদ তাঁর নিজস্ব ভুবন গড়ে তুলেছেন। ঐশ্বর্যময় সে ভুবনের অধিপতি তিনিই। আর তাই তো দ্ব্যর্থহীন কণ্ঠে বলতে পারেন : ' আমি সায়েন্স ফিকশনকে শুধু বিজ্ঞাননির্ভর কাহিনি বানিয়ে লিখিনি। কাহিনির মূল সত্যনির্ভর করেছে বিজ্ঞানের ওপর । তবে কাহিনিতে এসেছে মানুষের প্রতি মানুষের ভালোবাসা ও শ্রদ্ধা । কাহিনির ভেতর দিয়ে আমি বলেছি, মানুষ বাঁচবে সম্মান আর মর্যাদা নিয়ে।... আর তাই আমি চেয়েছি সায়েন্স-ফিকশন হয়ে উঠুক মানুষের মুক্তির আখ্যান।' ৫২৮ পৃষ্ঠার ঈদসংখ্যা-শব্দঘর এখন বাজারে। মূল্য দুইশত টাকা। প্রচ্ছদ: ধ্রুব এষ। আজই আপনার হকারকে জানিয়ে রাখুন। অনলাইন পোস্টাল সার্ভিসের মাধ্যমে ঘরে বসেও সংগ্রহ করতে পারবেন যেকোনো বই , ঈদসংখ্যাও।
আনজীর লিটন মজার ছড়া লেখে। ভালো লেখে। এক ছড়া বারবার পড়তে ইচ্ছে করে। পড়তে পড়তে মুখস্থ হয়ে যায়। আজকের প্রথম আলো গোল্লাছুটে লেখা আনজীর লিটনের "ই-ছড়া" পড়লেই বোঝা যাবে মজাটা। আর পড়তে পড়তে মুখস্থ হয়ে যাবে- কী পেপার? ই-পেপার। কী বাজার? ই-বাজার। কী বই? ই-বই।
ঈদসংখ্যা ২০২১ "শব্দঘর" হাতে নিয়ে প্রথম যে ভাবনা মাথায় এল তা হচ্ছে, ২০০টাকায় সামাল দিলো কেমন করে!!! ৫২৮ পৃষ্ঠার পত্রিকা, হোয়াইট পেপার। ধ্রুব এষের তুলির ছোঁয়ায় রঙিন করা পাতা। চাররঙা ছাপা। হইচই টাইপের এলাহি কারবার। বিস্ময় বাকি ছিল আরও। ৩টি ঢাউস উপন্যাস, দুটো সম্পূর্ণ সায়েন্স ফিকশন উপন্যাস, ৪২টা ছোটোগল্প, কত কবিতা, ছড়া! থই থই অবস্থা। দুর্দান্ত ব্যাপার হচ্ছে রফিকুন নবী, রনবীর কার্টুনসহ তরতাজা সাক্ষাৎকার। আছে অন্নদাশঙ্কর রায়ের অপ্রকাশিত চিঠি, বাংলা একাডেমি পুরস্কারপ্রাপ্ত তিন কথাশিল্পীর সাহিত্য ও বিশ্বসাহিত্য নিয়ে আলোচনা আর ভ্রমণ। "শব্দঘর" ঈদসংখ্যা ২০২১ উৎসর্গ করা হয়েছে সদ্যপ্রয়াত শ্রদ্ধেয় শামসুজ্জামান খান ও কবি শঙ্খ ঘোষের স্মৃতির প্রতি।
করোনার টিকা নিলাম। ছবি তোলার কেউ ছিল না, ইচ্ছেও ছিল না। তাই ছবি তুলে ফেসবুকে পোস্ট দিলাম না। করোনা মাইন্ড করল কি না বুঝলাম না। আমাকে অ্যাটাক করে বসল। মুচড়ামুচড়ি টাইপ কসরত করে আপাতত ছেড়ে গেছে। কাহিল শরীরে নানানরকমের বই পড়ি। আজ পড়েছি ছড়ার বই।
এবার ঈদে কিছু কেনা হচ্ছে না সিদ্ধান্ত চূড়ান্ত। করোনা তার অন্যতম কারণ। শ্যালক ফোনে বলল, "ভাই, আপনার জন্য পাঞ্জাবি কিনি। নাহলে কেমন দেখায়! করোনা থেকে সুস্থ হয়ে উঠলেন।" বললাম, "একদম না। কোনো কেমন দেখায় না। আমার বেশ কয়েকটা পাঞ্জাবি আছে। ঈদের দিন একটা পরলেই হবে।"
"নানকার পালা" ছিল আরণ্যক প্রযোজনা। সেই নাটক দেখেছি তুখোড় তারুণ্যে। দাসত্বের শৃঙ্খলে পিছমোড়া করে বাঁধা মানুষও যে সংগঠিত হতে পারে, বিদ্রোহ করতে পারে এমন চেহারা আমাকে প্রচণ্ডভাবে আলোড়িত করে। নানকার বিদ্রোহ নিয়ে পড়তে থাকি। মস্তিষ্কের নিউরনে থেকে যায় বিদ্রোহ। আমাকে জাগিয়ে রাখে। একসময় মনে হলো নানকার বিদ্রোহের কথা প্রজন্মের কাছে পৌঁছে দেওয়া দরকার। এতে আমরা আমাদের শক্তিকে একত্রিত করার সাহস পাব। আর নানকার বিদ্রোহে যারা ছিলেন তাঁদের প্রতি আন্তরিক শ্রদ্ধা জানাতে পারব। সেইসূত্রে নানকার বিদ্রোহ নিয়ে লেখার আকাঙ্ক্ষা উপন্যাস- "নানকার"।
বই পড়তে গিয়ে সময়ের হিসাব থাকেনি এমন ঘটনা ঘটেনি বহুদিন। আজ ঘটল। ডিনার সেরে চায়ের মগ হাতে একটা বই পড়া শুরু করলাম। পড়তে গিয়ে সময়ের হিসাব করিনি বহুদিন পর। এখন বাজে রাত ৩:০০টা। মাত্র বইটা পড়ে শেষ করেছি। প্যারালাল ওয়ার্ল্ডসের কাহিনি, অসম্ভব সুন্দর 'মিষ্টি প্রেমের গল্প'।
মুহাম্মদ (সা.) শান্তভাবে দাঁড়িয়ে আছেন। তাঁর দৃষ্টি দূর পাহাড়ের দিকে। সেখানে রাতের অন্ধকার জমাট বাঁধছে। তিনি ভয়াবহ কষ্ট পেয়েছেন। অস্থির বোধ করছেন নিজের ভেতর। অস্থিরতা প্রকাশ করছেন না। কোরেশরা হুদায়বিয়ার সন্ধি ভঙ্গ করেছে। এরকম হওয়ার কথা ছিল না। কোরেশদের অনুরোধ করেছিলেন বিষয়টা মিটিয়ে ফেলার জন্য। কোরেশরা রাজি হয়নি। মক্কা আক্রমণ করা ছাড়া শান্তিস্থাপনের আর কোনো পথ খোলা নেই। দশ হাজার সৈন্য নিয়ে মুহাম্মদ (সা.) মক্কার পাশে তাঁবু ফেলেছেন। রাতের খাবার রান্না শুরু হয়েছে। আগুনের শিখায় আলোকিত হয়ে গেছে চারপাশ। কোরেশ গোত্র প্রধানদের ভেতর তখন দিশেহারা ভাব। তারা ছুটে এসেছে নেতা আবু সুফিয়ানের কাছে। আবু সুফিয়ানকে অসহায় দেখাচ্ছে। তিনি ভেঙে পড়া গলায় বললেন, "আগুন দেখেছ? অনুমান করতে পারো আজ রাতে সেখানে কত মানুষের খাওয়ার আয়োজন করা হচ্ছে? ফজরের নামাজের পরেই তারা ছুটে আসবে মক্কায়। তছনছ করে দেবে সব। আমরা কিছুই করতে পারব না। তাঁদের সঙ্গে আছেন মুহাম্মদ (সা.)।" একজন গোত্রপতি ক্ষুব্ধ গলায় বলল, "কে তবে এখন রক্ষা করবে আমাদের? কোন হুবল দেবতা?" আবু সুফিয়ান কিছু বললেন না। তিনি যুদ্ধশিবিরের আগুনের শিখারদিকে স্থিরচোখে তাকিয়ে থাকলেন। তাকে দেখাচ্ছে মূর্তির মতো। তিনি নড়াচড়া করছেন না। এশার নামাজের আযান হচ্ছে। মুহাম্মদ (সা.) ঘুরলেন। নামাজের জন্য জামাতের ব্যবস্থা দেখতে হবে। মুহাম্মদ (সা.) সতর্ক হলেন। অন্ধকারের ভেতর দিয়ে কয়েকজন হেঁটে আসছে। মাঝখানেরজনকে মুহাম্মদ (সা.) চিনতে পেরেছেন। কোরেশ নেতা আবু সুফিয়ান। মুহাম্মদ (সা.) আবু সুফিয়ানের মুখের দিকে তাকালেন। তার মুখ বিষণ্ণ হয়ে আছে। তাকে দেখে মনে হচ্ছে তিনি কোনো কারণে ভয় পাচ্ছেন। মুহাম্মদ (সা.) বললেন, "যা বলতে এসেছেন তা নির্ভয়ে বলুন। সে কথা যদি অতিরিক্ত কটুবাক্যও হয় তবু আপনি নিরাপদ। কারণ আপনি এখন আমার অতিথি।" আবু সুফিয়ান কাতর গলায় বললেন, "আমরা অন্যায় করেছি। আপনি যুদ্ধ বন্ধ করুন। আমি মক্কার কোরেশদের পক্ষে আত্মসমর্পণ করছি। লা ইলাহা ইল্লাল্লাহু মুহাম্মদুর রসুল্লুল্লাহ।" মুহাম্মদ (সা.) এগিয়ে এলেন। দুহাত বাড়িয়ে আবু সুফিয়ানকে বুকের ভেতর টেনে নিলেন। কাঁধের ওপর থুতনি রেখে বললেন, "রক্তপাত আমি অপছন্দ করি।" আবু সুফিয়ান থিরথির করে কাঁপছেন। মুহাম্মদ (সা.) তাদের ক্ষমা করেছেন। মুহাম্মদ (সা.) বললেন, "যথাযোগ্য মর্যাদা দিয়ে আপনাকে নগরে পৌঁছে দেওয়া হবে। আপনি নগরে গিয়ে ঘোষণা দিন, যারা আপনার ঘরে আশ্রয় নেবে তারা নিরাপদ। যারা নিজঘরে থাকবে তারা নিরাপদ। যারা কাবাঘরে আশ্রয় নেবে তারাও নিরাপদ।" পরদিন সকাল। মুসলিম বাহিনী প্রবেশ করেছে মক্কায়। অত্যধিক আগ্রহে সবাই মুহাম্মদ (সা.)কে খুঁজছে। তিনি মক্কাবাসীকে সম্মান জানিয়েছেন। কারও শরীর থেকে একফোঁটা রক্তও তিনি ঝরতে দেননি। মক্কাবাসীর চোখে বিস্ময়। দিগ্বিজয়ী বীর মহানবী মুহাম্মদ (সা.) অতি সাধারণ উটের পিঠে চড়ে এগিয়ে আসছেন। তিনি মাথা নুইয়ে রেখেছেন। এমন অসাধারণ বিজয়ে তিনি আল্লাহ্‌র কাছে তাঁর অসীম কৃতজ্ঞতা জানাচ্ছেন। মুহাম্মদ (সা.) ধীর পায়ে পবিত্র কাবায় ঢুকলেন। বহুদিন পর তিনি কাবায় ফিরেছেন। কাবাঘরে ঢুকে মুহাম্মদ (সা.) হকচকিয়ে গেলেন। কাবার চারপাশ থেকে আওয়াজ ভেসে আসছে, "আল্লাহু আকবর।" কাবাঘরে সারিসারি নির্বাক নিশ্চল মূর্তি। ছড়ানোছিটানো হাজার মানুষ সৌম্য শান্ত মুহাম্মদ (সা.)-য়ের দিকে তাকিয়ে আছে। তিনি কিছু বলবেন। নিশ্চয় বলবেন। মুহাম্মদ (সা.) স্পষ্ট উচ্চারণে বললেন, "আজ সত্য এসেছে। মিথ্যা বিতাড়িত। অবশ্যই মিথ্যা ধ্বংস হবে।" 
আমার প্রিয় ব্যক্তিত্ব হযরত মুহাম্মদ সাল্লাল্লাহু আলাইহি ওয়া সাল্লাম। তিনি অসাধারণ ব্যক্তিত্বের অধিকারী। অসম্ভব সৎ, সাহসী এবং মানবিক। তাঁকে নিয়ে যত পড়েছি, তত মুগ্ধ হয়েছি। পবিত্র কোরআনে আর বাংলা ইংরেজিতে লেখা জীবনীগ্রন্থে। যখন জীবনীগ্রন্থের কথা আসে তখুনি মনে হয় পাঠ্যবই পড়ানো হচ্ছে। অনেক পাঠক আলতো করে সে-বই দূরে সরিয়ে রাখেন। যখন ঠিক সেই কথাগুলো উপন্যাসে লেখা হয় তখন তিনি আগ্রহ নিয়ে পড়েন, জানেন। সেখান থেকে ভাবনা হুজুর (সা.)-য়ের জীবনী না লিখে হুবহু জীবনীকে উপন্যাসের আদলে লিখব। মহানবী এক বৈচিত্র্যময় চরিত্রের মানুষ। তাঁর জন্ম, বেড়ে ওঠা, জীবনদর্শন, যুদ্ধ ও প্রেম আমাদের শেখায় মানবিক মানুষ হতে। উপন্যাসের নাম হতে পারে "মহানবী"। তবে "মুহাম্মদ" নামের ভেতর প্রবল শক্তি আছে। পাঠক সাল্লাল্লাহু আলাইহি ওয়া সাল্লাম দরুদ পড়ে নেবেন। " বিবি হালিমা অসহায় চোখে তাকিয়ে আছেন। তাঁর চোখ শুকনো। তিনি কাঁদতে পারছেন না। চোখের পানি শুকিয়ে গেছে। তাঁকে অস্থির দেখাচ্ছে। বড়লোক কোরাইশরা ফিরে যাচ্ছেন। তাঁরা তাঁদের সন্তানের জন্য দুধ-মা পেয়ে গেছেন। বিবি হালিমাকে কেউ পছন্দ করেনি। তিনি দরিদ্র। খুব বেশি দরিদ্র তাই। মা আমেনা চমকে উঠলেন। তাঁর কোলের ভেতর শিশু নড়ছে। যেন কিছু বলতে চাইছে। মা আমেনা তাকালেন বিবি হালিমার দিকে। বিবি হালিমা তখনো উদাস চোখে তাকিয়ে আছেন ধুধু বালির দিকে। সেখানে মরিচিকা। মরুভূমির বালু তেতে উঠেছে। সূর্য উঠে গেছে অনেকখানি ওপরে। বাতাস যেন ঝলসে যাচ্ছে। মা আমেনা উঠে পড়েছেন। তিনি সামনে গেলেন। তাঁর দাঁড়ানোর ভঙ্গিতে অসম্ভব বিনয়। তিনি কোলের সন্তানকে বিবি হালিমার দিকে এগিয়ে দিলেন। নরম গলায় বললেন, " মুহাম্মদকে নাও। এ আমার সন্তান।" বিবি হালিমা হকচকিয়ে গেছেন। তিনি নিজের চোখকে বিশ্বাস করতে পারছেন না। এমন মায়াকাড়া সুন্দর একজন সন্তান তিনি পেতে পারেন, ভাবেননি। তিনি পেয়েছেন! আল্লাহ্‌ তাঁকে শূন্যহাতে ফিরিয়ে দেননি। বিবি হালিমা যেন কোনো আওয়াজ শুনতে পারছেন না। কোলের ভেতর ফুটফুটে শিশু হাসছে। হাত-পা নাড়াচ্ছে। আচমকা শীতল বাতাস ছেড়েছে মরুভূমিতে। আকাশে মেঘের ছায়া। অত্যধিক আরাম বোধ হচ্ছে। বিবি হালিমা কাঁদছেন। তাঁর চোখ দিয়ে টপ টপ করে পানি পড়ছে। তিনি কাঁদছেন আনন্দে।"
দরজা খুলে যদি দেখিস সুনসান বাতাস তবে ইতিউতি আমাকে আর খুঁজিস না, যে যায় সে যায়, সে আর কখনো ফেরে না। জানালা খুলে যদি দেখিস পাতা শুকনো গাছ উপড়ে ফেলে দিয়ে টবের মাটি বদলে দিস, যে হারাবার সে হারাবেই, তাকে আর বাঁধিস না। টেবিল গোছাতে গিয়ে যদি দেখিস শূন্য কলম তবে আলগোছে ওয়েস্টবিনে ছেড়ে দিস, যে যাবার সে যাবেই, তাকে আর ডাকিস না ।।।
(ছোটোবেলা নিয়মিত ওয়াজ শুনতাম। মুগ্ধ হয়ে শুনতাম। হুজুররা কি অসাধারণভাবে গল্পের মতো করে ধর্মের কথা বলে যেতেন। কোরআন শরীফ, হাদীস, হুজুর (সা.)-য়ের জীবনী পড়ে আমারও ইচ্ছে হয়েছে মহানবী হযরত মুহাম্মদ সাল্লাল্লাহু আলাইহি ওয়া সাল্লাম-য়ের জীবনী নিয়ে একটা উপন্যাস লেখার। উপন্যাসের নাম হবে "মুহাম্মদ"। আবার নাম হতে পারে "মহানবী"। নির্ভর করছে আপনারা কী মতামত দেন তার ওপর। মতামত দেওয়ার সুবিধার্থে লেখার একটুখানি নমুনা এখানে দিলাম।) বিবি আমিনা কাঁদছেন। তাঁর গলা ছেড়ে চিৎকার করে কাঁদতে ইচ্ছে করছে। তিনি চিৎকার করে কাঁদতে পারছেন না। মেয়েদের জোর গলার আওয়াজ কেউ পছন্দ করে না। কিছুক্ষণ আগে তিনি খারাপ খবর পেয়েছেন। অত্যন্ত খারাপ খবর। খবর শুনে তাঁর চোখ অন্ধকার হয়ে এসেছে। বিবি আমিনার দিন কাটছিল আনন্দে। তিনি ভেবেছিলেন স্বামী বাড়ি ফিরলে আনন্দের খবরটা আগে তাকেই জানাবেন। বিবি আমিনা মা হবেন। খারাপ খবর দ্রুত পৌঁছায়। কিছুক্ষণ আগে তিনি সেই খারাপ খবর শুনেছেন। সিরিয়া থেকে বাড়ি ফেরার পথে তাঁর স্বামী মদীনায় মারা গেছেন। শেষবারের মতো স্বামীর মুখ দেখতে পেলেন না। কাঁদতে কাঁদতে অনাগত সন্তানের কথা তিনি শাশুড়িকে বললেন। শোকে স্তব্ধ শাশুড়ি চুপচাপ হয়ে গেছেন। তাঁর চোখ দিয়ে অঝোর ধারায় পানি ঝরছে। তিনি কোনো কথা বলছেন না। শ্বশুর এসে দাঁড়িয়েছেন ঘরের বাইরে। বিবি আমিনার কান্নার শব্দ পাওয়া যাচ্ছে। তিনি চাপা গলায় একটানা কেঁদে চলেছেন। শ্বশুরের নাম আব্দুল মুত্তালিব। তিনি শান্ত গলায় বললেন, 'আর কেঁদো না মা। যে গেছে তাকে শান্তিতে যেতে দাও।' আকুল হয়ে কেঁদে উঠলেন বিবি আমিনা। শাশুড়ি কান্নার দমক আটকে বললেন, 'আমার ছেলে তার সন্তানকে দেখে যেতে পারল না!' থমকে গেছেন আব্দুল মুত্তালিব। তিনি ঘটনা বুঝতে সময় নিয়েছেন। তাঁর গলা কান্নায় জড়িয়ে এলো। তিনি ধরা গলায় বললেন, 'আব্দুল্লাহর সন্তান!' জোরে শব্দ করে কেঁদে উঠলেন বিবি আমিনা। আব্দুল মুত্তালিবের চোখ থেকে টপ টপ করে পানি গড়িয়ে পড়ল তাঁর গালে। তিনি কান্না আটকালেন না। সন্তান হারানো পিতার চোখেব পানিতে তাঁর গালভরা দাড়ি ভিজে গেল। সন্তান নেই, সন্তানের অনাগত সন্তান তার আশ্রয়ে। 
মানসিক কষ্টের ভেতর দিয়ে যাচ্ছেন আপনি। লোকজন আমাকে পাগল বলে। আপনি সুস্থ হতে চাইছেন। কেন? আমার মেয়েকে দেখলেই লোকজন বলে পাগলের মেয়ে। শুনতে খারাপ লাগে। কেউ যেন আমার মেয়েকে দেখিয়ে না বলে সে পাগলের মেয়ে। শুধু এজন্য আমি সুস্থ হতে চাই। আমাকে ভালো করে দেন ডাক্তার সাহেব। মিজানের শেষ কথাগুলো গলার ভেতর থেকে জমাট বেঁধে বের হয়ে এলো। মিজান কাঁদছে। পেশেন্টের ঘটনা শুনে কোনোদিন কোনো ডাক্তারকে কাঁদতে দেখিনি। এই প্রথম কোনো পেশেন্টের কথা শুনে একজন সাইক্রিয়াটিস্টের দুচোখের কোণায় দুফোটা পানি জমে উঠতে দেখলাম। তিনি চোখ আড়াল করলেন।
আব্দুল মুত্তালিব দাঁড়িয়ে আছেন কা'বা ঘরের সামনে। তার বুকের ভেতর নবজাত শিশুসন্তান। ছেলে আব্দুল্লাহর পুত্র। সিরিয়া থেকে বানিজ্য কাফেলা নিয়ে ফেরার পথে আব্দুল্লাহ মারা গেছেন। নাতিকে বুকের ভেতর চেপে ধরে আছেন আব্দুল মুত্তালিব। নিজের ছেলের কথা মনে পড়ছে। তাঁর চোখ ভিজে উঠেছে পানিতে। আব্দুল মুত্তালিব কাঁপছেন। থিরথির করে কাঁপছেন। কেন কাঁপছেন জানেন না। তিনি কাঁপাহাতে শিশুসন্তানকে কা'বা ঘরের দিকে তুলে ধরলেন। বুকের গভীরে বড়ো করে নিশ্বাস টেনে নিলেন। ঝিরঝির করে বাতাস বইছে। হালকা শীতল বাতাস। মরুভূমির বাতাস এখন গরম হওয়ার কথা। বাতাস বইছে ঠান্ডা। আব্দুল মুত্তালিব অবাক হয়েছেন। তিনি নাতির মুখের দিকে তাকালেন। মনে হলো সে হাসছে। আব্দুল মুত্তালিব কা'বা ঘরের দিকে তাকালেন। স্পষ্ট কণ্ঠে বললেন, "এই সন্তানের নাম রাখলাম, মুহাম্মদ। #মুহাম্মদ 
সকল সৃষ্টির জন্য গুহাবাস অতিব জরুরি। মনে করুন আপনি লিখতে বসেছেন তখন রান্নার লবণ ফুরিয়ে গেছে, কিংবা ডিসের বিল নিতে এসেছে, বিদ্যুৎ বিল পাঠাতে হবে, মিটারের গ্যাস শেষ, মুরগিগুলো ভালো, দুইহালি নেওয়া যায় কি না- সেসব ব্যাপার চৌদ্দদিন নেই। আপনাকে এসবের ভেতর জড়াতে হচ্ছে না। সব লেখক শিল্পীর কোয়ারেন্টাইন অধিকার বলে মনে করি। লেখক শিল্পীরা মাঝেমধ্যে কোয়ারেন্টাইনে চলে যাবেন। খাওয়াদাওয়া, দেখাশোনা, নিরেট যত্নের আয়োজন সব কোভিড পেশেন্টের মতো হবে, শুধু তার কোভিড হবে না। লেখা শেষ, কোয়ারেন্টাইন শেষ। কোয়ারেন্টাইনের মূল সুবিধা হচ্ছে নিরবচ্ছিন্নভাবে গুছিয়ে ভাবতে পারা। চিন্তা গুছিয়ে আসতে আসতে টং করে চিন্তার সুতা ছিঁড়ে যাওয়ার আশঙ্কা নেই। উদাহরণ দিই। জ্ঞানীদের জন্য ইশারাই যথেষ্ট। কোয়ারেন্টাইনে থাকলে চিন্তা কেমন শব্দহীন শান্ত হয়! বিনিময় ছাড়াও অর্থকড়িহীন মানুষ দেশভাগের সময় দেশান্তরিত হয়েছে। হয়তো অর্থ তেমন ছিল না তবু ওদেশে তার সম্মান ছিল, মর্যাদা ছিল, দশজনে মান্য করত। এদেশে এসে তাকে থাকতে হলো ক্যাম্পে। দুদেশেই নিম্ন আয়ের দেশান্তরী মানুষকে বড় কষ্ট করে নিজেদের গড়ে নিতে হয়েছে। এদের কথা নিয়ে লেখা হবে দেশভাগের উপন্যাস। নাম হচ্ছে "দুই দুয়ার"। সামন্ত জমিদার-জোতদারদের নির্মম জান্তব অত্যাচারের নাম- নানকার প্রথা। ব্রিটিশ সাম্রাজ্যবাদের সেবাদাসদের বিরুদ্ধে সংগ্রাম গড়ে উঠেছিল। নানকার বিদ্রোহ। সেই কাহিনির উপন্যাসরূপ হচ্ছে "নানকার"। অনিশ্চিত জীবনের দিশেহারা পথ খুঁজে না পাওয়া তারুণ্যের উপন্যাস "হিমঘর"। নকশালবাড়ি আন্দোলন আর সিরাজ সিকদারের সঙ্গে থাকা হাজার তরুণের স্বপ্ন নিয়ে লেখা উপন্যাসের নাম "নভেম্বরে বৃষ্টি"। মজা আছে কোয়ারেন্টাইনে, তাই না? আরও কত চিন্তা মাথায় গুছিয়ে যাচ্ছে! শীত ফুরিয়ে গেলে শীতের কাপড়গুলো ভাঁজ করে গুছিয়ে তুলে রাখার মতো। যারা জানতে চেয়েছেন, আমি কেমন আছি? উত্তর পেয়ে গেলেন, আমি ভালো আছি। আলহামদুলিল্লাহ্‌, অতি ভালো আছি। তবে কোভিড খুউউব খারাপ। নানার যন্ত্রণা আর কষ্ট আছে এই করোনায়। নিরেট ভালোবাসা থেকে বলি, কোভিড থেকে নিজেকে সরিয়ে রাখুন। দয়া করে হেলা করবেন না। করোনা থেকে রক্ষা করুন নিজেকে, পরিবারের সবাইকে। 
পাঁচজন মুক্তিযোদ্ধা, পাঁচজন নারী। তাঁরা আপস করেননি। বয়স তাঁদের হার মানাতে পারেনি। অধিকার আদায়ের লড়াইয়ে তাঁরা রাজপথে। তাঁদের  উপন্যাস "সাহসিকী " ঈদের পর।
লড়াই করে মর্যাদা নিয়ে গণমানুষের বেঁচে থাকার ইতিহাস "নানকার" একটি 'কামিং সুন' ঈদ উপন্যাস।
ছোটোচাচা কথা ১.ছোটোচাচা বয়সে আমার চেয়ে বছর দুয়েকের বড়ো। আমার ছোটোবেলার খেলার সাথি। আমাদের ছোটোবেলা মুক্তিযুদ্ধকাল। আমরা বাঁশের অস্ত্র বানিয়ে যুদ্ধ খেলতাম। দেশ স্বাধীন হলো। এক হাটবারে আমাদের গ্রামের তরুণ মুক্তিযোদ্ধারা একজন রাজাকারকে ধরে নিয়ে এলেন। হাটের মাঝখানে গর্ত করা হয়েছিল। সেই গর্তের পাশে রাজাকারকে শুইয়ে জবাই করা হলো। ছোটোচাচা বললেন, "তুই রাজাকার।" খেলার আনন্দে রাজি হয়ে গেলাম। বাড়ির উঠোনের পশ্চিমপাশে খড়িঘরের সামনে বরইতলায় গর্ত খোড়া হলো। গর্তের পাশে গলা রেখে আমাকে শুইয়ে দেওয়া হয়েছে। গোরু জবাই করার মতো বিশাল আর ধারালো ছুরি ছিল আমাদের বাড়িতে। ছোটোচাচা সেই ছুরি নিয়ে এলো। আমাকে জবাই করার সমস্ত আয়োজন সম্পন্ন হয়েছে। তখন সন্ধ্যা নামছে। বরইতলায় আবছায়া অন্ধকার। মাগরিবের আযান হচ্ছে। ছোটোচাচা আমার গলায় ছুরি ছুঁইয়ে বলল, "বিসমিল্লাহি আল্লাহু আকবর।" ছুরিতে চাপ দেওয়ার আগেই মা কোথা থেকে যেন ছুটে এলেন। পাঁচ থেকে আমার বয়স পঞ্চাশ পার হয়ে গেল। ২. বর্ষায় নদীতে হাঁস ভেসে যেত। আমাদের হাঁস ভেসে গেল। রাত বাড়ছে। হাঁস বাড়ি ফেরেনি। ছোটোচাচা বলল, "চল হাঁস খুঁজে আনি।" নদীর ধার দিয়ে হেরিকেন হাতে নিয়ে চাচার সাথে যেতে হবে। রাতে নদীতে অনেকরকম ভূত থাকে। একরকমের ভূত আছে যারা শিশুদের ধরে নিয়ে গিয়ে বলে, "বিস্কুট খাবি না পানি খাবি?" যা খেতে চাওয়া হয় তাই খাইয়ে মেরে ফেলে। আরেকরকম ভূত ভুশ করে মাঝনদীতে ভেসে ওঠে। তারা দেখতে ঘোড়ার মতো। মানুষ ধরে পানিতে চুবিয়ে মারে। রাতে মামাত ভাইয়ের সাথে নদীতে মাছ ধরতে গিয়ে আমি একবার দেখেছিলাম। নদীরপাড়ে থেকে থেকে দপ করে আগুন জ্বলে ওঠে। তার নাম 'আলাভুলা'। মানুষকে পথ ভুলিয়ে দেয়। ছোটোচাচা বলল, "আট আনা পয়সা দেব।" আট আনা অনেক পয়সা! মুঠোভরতি কাচের মার্বেল, রঙিন বুনবুনি, কাঠি লজেন্স, ঘুড়ি, লাটিম, লাল বিস্কুট! বললাম, "কবে দেবে?" ছোটোচাচা বলল, "যখন চাকরি করব।" হারিকেন হাতে নিয়ে চাচার সাথে গেলাম নদীর ধার ধরে হাঁস খুঁজে আনতে। ৩. দালান বানানোর জন্য প্রয়োজনীয় ইট নিজেরাই পুড়িয়ে নিত আমাদের ছোটোবেলায়। সেসব ইটের ভাটায় সাদা ক্ষার পাওয়া যেত। ছোটোচাচা সেই ক্ষার মাখিয়ে আমাকে ধবধবে সাদা বানিয়ে ফেলত। বটের পাতা দিয়ে মাথার মুকুট বানিয়ে পরিয়ে দিত। আর কোমরে ঝুলিয়ে দিত বাঁশের তলোয়ার। পায়ে কলার মোচার নাগরা আর কলাগাছের আঁশ দিয়ে বানানো হাঁটু পর্যন্ত ক্রশ। ছোটোচাচা আমাকে রাজপুত্র সাজিয়ে সুপুরিগাছের পাতার গাড়িতে বসিয়ে গ্রাম ঘুরিয়ে আনত। অতিমারি আমাদের সমস্ত আনন্দকে বিষাদময় করে তুলছে। করোনা ছোটোচাচার শরীরের নানার প্রতঙ্গে আক্রমণ করেছে। রক্তে ছড়িয়ে গেছে। ছোটোচাচা একজন অত্যন্ত ভালো মানুষ। প্রচণ্ড সরল। এখনো তাঁরভেতর শিশুভাব প্রবল। ছোটোচাচার জন্য সকলের কাছে আমার একটা চাওয়া আছে। ছোটোচাচার জন্য অন্তর থেকে দোয়া করুন, চাচা যেন সুস্থ হয়ে ওঠে। 
আল্লাহ্‌র কাছে আদরে-সোহাগে, হুকুমে-শাসনে আর পরিবারের সকলের সাথে একটেবিলে বসে ইফতার করতে পারার কাতর আবেদন। ............................................ মানুষের বলক ওঠা ভালোবাসায় আমি মুগ্ধ। উছলে পড়া জোছনার আলো দেখেছি। শরীরে করোনা আসার পর দেখলাম মানুষের ফিনিক দেওয়া ভালোবাসা! সকলে প্রার্থনা করেছেন দ্রুত সুস্থ হয়ে উঠি। ইনশাআল্লাহ্‌ আপনাদের আশীর্বাদে সুস্থ হয়ে উঠব শিগরি। আপনাদের অতল ভালোবাসায় আমি অতিরিক্ত রকমের বিমোহিত হয়েছি। কৃতজ্ঞ অধিক।
যে মেয়েটি আমার শিরায় ইঞ্জেকশন পুশ করে তার নাম মানসুরা। বয়স ২০ - ২২ বছর। বেশিও হতে পারে। আজ হাতের শিরায় ইঞ্জেকশন পুশ করে আমার মুখের দিকে তাকাল। গতকালও আমাকে এই মেয়ে ইঞ্জেকশন পুশ করেছে। হাসপাতালের ফাইলে আমার নাম পড়ল। সেখানে আমার অফিসের নাম লেখা আছে 'রেজা'। কী ভেবে মানসুরা বিস্মিত চোখে অল্প খানিকটা সময় আমার মুখের দিকে তাকিয়ে থাকল। সেখানে নাকমুখ ঢাকা মাস্ক, চোখ, চওড়া কপাল, এলোমেলো চুল। মানসুরা কিছু ভাবছিল। ভাবনা থামিয়ে কিংবা ভাবতে ভাবতে বলল,, "স্যার, একটা কথা বলি?" বললাম, "বলুন।" মানসুরা বলল, "আপনার চেহারার সাথে মুহম্মদ জাফর ইকবালের চেহারার অনেক মিল আছে।" হেসে বললাম, "তাহলে তো আমিও বিখ্যাত মানুষ হয়ে গেলাম, কী বলেন?" মানসুরা বলল, "আর একজন লেখকের সাথে স্যার আপনার চেহারার মিল আছে। এর আগের বছরের বইমেলায় গিয়ে উনার সাথে ছবি তুলেছিলাম। আপনার চোখ দেখে সেই লেখকের কথা মনে পড়ল।" যতবারই মানসুরা লেখক বলছিল সেটা শোনাচ্ছিল ল্যাখক। জিগ্যেস করলাম, "সেই লেখকের নাম কী?" মানসুরা বলল, "দীপু মাহমুদ" সিদ্ধান্ত নিয়েছি আগামীকাল ইঞ্জেকশন নিতে যাওয়ার সময় মানসুরার জন্য একব্যাগ বই নিয়ে যাব।
সেই দিন আর নেই। অবস্থা অত্যধিক খারাপ। কোভিড পজিটিভ পেশেন্টের স্ট্যাটাস কমে এখন একেবারে তলানির নিচে গিয়ে ঠেকেছে। এটা বুঝলাম হাসপাতালে ডাক্তার দেখাতে গিয়ে। বনেদী ভেবে বেশ উচ্চস্বরে আওয়াজ দিলাম, "আমার করোনা পজিটিভ।" না নার্স, না ডাক্তার, কেউ ব্যাপারটা বিরাট আওয়াজ দেওয়ার মতো কৌলিন্যের আমলে নিলেন না। তাঁরা অতি স্বাভাবিক আচরণ করলেন। আমাকে কী করতে হবে বুঝিয়ে দিলেন। কাহিনি বুঝতে পারলাম না। কেউ গ্রাহ্য করছে না কেন! এত বড়ো ঘটনা! তখন খেয়াল করলাম আমার আশপাশে ৩৩জন করোনা পজিটিভ পেশেন্ট সারিসারি বন্ধনে আবদ্ধ। রাজনৈতিক আলোচনায় উত্তাল। এসব এখন মামুলি ব্যাপার। অকাতরে করোনা বিলাচ্ছে। এই যে প্রতিদিন করোনায় শতাধিক মানুষ মারা যাচ্ছে, হাজার হাজার মানুষ আক্রান্ত হচ্ছে এর উত্তেজনা অন্যরকম। দুহাত আকাশে ছুঁড়ে জানাচ্ছি, "আজ আমরা সেঞ্চুরি করেছি। দশ হাজার পার করেছি।" তাই সেই উত্তেজনায় শামিল হতে উঠেপড়ে লেগে গেছি! নিয়ম নিষেধ না মানার থ্রিল আমাদের সবসময় উত্তেজিত করে রাখে। নিয়ম ভাঙতে পারলে আমার মনের মুকুটে আরও একটি পালক যোগ হয়। আরও বেশি স্মার্ট হয়ে উঠি। লাভ কি যদি স্ট্যাটাসই না থাকে! তারচেয়ে করোনাকে আটকে দেওয়াই ভালো। তোকে আমি নিলাম না, যা ভাগ! মোরাল অব দ্যা কাহিনি: করোনা পেশেন্টের এখন আর স্যোসাল বা মেডিকেল স্ট্যাটাস নেই। তাই আপ্রাণ চেষ্টা করুন নিজের বা নিজের উদাসীনতার জন্য পাশের কেউ যেন করোনা আক্রান্ত না হয়। করোনা আক্রান্ত হওয়ার পর কষ্টের মাত্রা হয় অতি তীব্র। ভয়াবহ।
আদাবর থেকে যাব স্কয়ার হাসপাতালে। মুভমেন্ট পাশ নেই। হাতে হাসপাতালের ফাইল। কয়েকজন রিকশাচালক মেইনরোডে যেতে রাজি হলেন না। একজন রিকশাচালক রাজি হলেন। বললাম, "আমার মুভমেন্ট পাশ নেই। হাসপাতালে যাব।" রিকশাচালক বললেন, "পাশ ফেল কুনোটাই নাগিবার নোয়াই। ইসকাত আঁটি বসি থায়েন।" কেন জানি হেসে ফেলেছি। তিনি বললেন, "মুক্ষু মানুষ, অ্যাগলা কিছুই জাননু না হয়। পুলিশ ধরিবার আসিলে হাতত ধরা ফাইলখান দেখাইবেন হয়। ওমরাও তো মানুষ!" ভালো লাগল। জিজ্ঞেস করলাম, বাড়ি কোথায়? রিকশাচালক মুহম্মদ সাইফুল ইসলাম শাহ বললেন, উলিপুর। মানে কুড়িগ্রাম জেলার উলিপুর উপজেলায় উনার বাড়ি। অসম্ভব ভালোজন সেখানকার মানুষ। আমার কোভিড পজেটিভ বলে মুহম্মদ সাইফুল ইসলাম শাহ ভাইয়ের সাথে সেলফি তুলতে পারিনি। দোয়া করি আল্লাহ্‌ তাঁর ভালো করুন।
আমার করোনাবাস কৃতজ্ঞ পর্ব ভালোবাসা যেমন মানুষকে কাতর করে ফেলে, তেমনি দায়বদ্ধ করে। এত মানুষের ভালোবাসা আমাকে ভীষণভাবে অভিভূত করেছে! আমি গভীর কৃতজ্ঞ। সমাচার পর্ব ভালো আছি। জ্বর নেই। অক্সিজেন স্যাচুরেশন ভালো। দুর্বল আর অস্থিরতা বোধ করছি। ঘুম হচ্ছে না। সীমিত আকারে সর্দি-কাশি, গলা আর শরীরে ব্যথা আছে। ডাক্তার টেস্টের রেজাল্ট দেখলেন। চারদিন পর সিটিস্ক্যান করবেন বলে জানালেন। নতুন আরকিছু ওষুধ দিলেন। রক্ত যাতে জমাট না বাঁধে সেজন্য ৫দিন ৬ ডোজ ইঞ্জেকশন নিতে বললেন শিরায়। বাসায় থেকে নিয়মমাফিক চিকিৎসা চালিয়ে যেতে বললেন। আপাতত জটিলতা কিছু নেই, কুশলে আছি। সকলের ভালোবাসার কাছে গভীরভাবে কৃতজ্ঞ আমি। চিকিৎসা পর্ব হাসপাতালের ডাক্তার, নার্স সকলেই জানেন আমি কোভিড পেশেন্ট। আমার ফাইলের ওপর লাল কালি দিয়ে লেখা আছে পজিটিভ। তবু তারা অদ্ভুত সৌজন্য আর পেশাদারিত্ব নিয়ে আমাকে দেখলেন। চিকিৎসা দিলেন। যে ছেলেটি টেস্টের জন্য ব্লাড নিল, সে ভীষণ যত্নে আমাকে আঁকড়ে ধরে ছিল! তাকে বলেছিলাম, "বাবা, আমি সূঁচ ভয় পাই। খুব বেশি ভয় পাই। অতিসূক্ষ্ম বাটারফ্লাই নিডল থাকলে নিয়ে আসুন। না থাকলে আমাকে বিদায় দিন।" ছেলেটি আমার হাত ধরে নাড়াচাড়া করল। ব্লাড নিল। ভয় পেলাম না। সে বলল, "আপনার সাহস আছে। আপনি জানেন না। সাহস কখনো লুকিয়ে রাখবেন না।" যে মেয়েটি আমাকে ইঞ্জেকশন দেওয়ার জন্য হাতে শিরা খুঁজছিল সে যে কী পরম মমতায় আমার হাতে হাত বুলাচ্ছিল, চোখে পানি চলে এলো। বললাম, "সিস্টার পানি খাব।" সিস্টার পানি এনে আমার মুখের মাস্ক আলগা করে পানি খাইয়ে দিলেন। আমি তখন হাসপাতালের বিছানায় শুয়ে শিরায় ইঞ্জেকশন নিচ্ছি। এসব ঋণ শোধ করব কেমন করে!!! আল্লাহ্‌ এঁদের সবাইকে পরম শান্তিতে রাখুন। লবণ পর্ব লবণ ছাড়া তরকারি স্বাদ হয় না। অন্যরকম কিছু না হলে ঘটনা পূর্ণতা পায় না। এক্সরে রুমে ডাক পড়ল। চেস্ট এক্সরে। ঘরে ঢুকে কাউকে দেখতে পেলাম না। প্রজেক্টর রুম থেকে ধেয়ে আসা নারী কণ্ঠ শুনতে পেলাম, "কাপড় খুলে ফেলুন। সামনে ওই মেশিনের সাথে বুক ঠেকিয়ে নিশ্বাস বন্ধ করে দাঁড়ান।" কাপড় খুলে ফেলব মানে কী বুঝিনি। তবে এটা বুঝেছি ঘরের ভেতর কোথাও একজন নারী আছেন। আশপাশে আর কেউ নেই। কাপড় খুলে ফেলার ব্যাপারটা পছন্দ হলো না। শুধু গা থেকে টি-শার্ট খুললাম। উদোম গায়ে মেশিনে বুক চেপে ধরে নিশ্বাস আটকে দাঁড়িয়ে থাকলাম। তাতে তিনি রাগ করলেন কিনা বোঝা গেল না। রাগ করলে কেন করবেন তাও অনুমান করতে পারলাম না। দেখলাম আমার কাগজ প্লেনের মতো উড়ে আসছে। কাগজ এসে পড়ল পায়ের কাছে। প্রজেক্টর রুম থেকে রুক্ষস্বরে তিনি বললেন, "হয়ে গেছে, যান।" কার কী হয়ে গেল কে জানে! আমি অন্তত কারও কিছু হতে দেখলাম না। আমার তো কিছু হয়ইনি। জানার চেষ্টাও করিনি কার কী হয়ে গেল। আমার কাগজটা নিয়ে, টি-শার্ট গায়ে দিয়ে বাড়ি চলে এলাম। আল্লাহ্‌ সকলের মঙ্গল করুন। শান্তিতে রাখুন।
