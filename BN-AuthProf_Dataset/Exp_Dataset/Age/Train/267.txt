বৃষ্টিতে বুলবুলির আনন্দ স্নান!! সকালে বারান্দা থেকে দেখে মন জুড়িয়ে গেল।
১৯৮৪ সালে এরশাদ স্বৈরাচারের সামরিক আদালত কর্তৃক রাজশাহী বিশ্ববিদ্যালয়ের ছাত্র নেতাদের উপর আরোপিত দণ্ডাদেশ প্রত্যাহারের দাবীতে অনশনে অংশগ্রহণ করেছিলাম। মনে হচ্ছে এর মধ্যে আমার ছবি আছে,আপনারা চিনতে পারছেন কি?
৯০ এর গন অভ্যুত্থানে শারীরিক ভাবে আঘাত প্রাপ্ত হওয়ার পরও চির সবুজ  ছাত্র নেতা সিরাজ ভাইকে জন্মদিনের শুভেচ্ছা।
আমার ছাত্র জীবনে যার শহীদ হওয়া আমাকে সবচেয়ে বেশি শানিত করেছিল,সেই নাম শহীদ জামিল আকতার রতন। লাল সালাম কমরেড।
আমার জন্মদিন নিয়ে ৩ বছর আগের পোস্টটি দেখে ৫৮ বছরের বুড়োর ভীমরতি আর একটু বেড়ে যাওয়ায় শেয়ার করলাম।
অমার জন্মদিনে যারা শুভেচ্ছা জানিয়েছেন তাদের সকলকে অনেক অনেক ধন্যবাদ । অনেকের অতিরঞ্জিত মন্তব্য আমাকে একটু বিব্রত করলেও আবেগ আপ্লুত করেছে। আর যারা ( ফেবু বন্ধু) সময়ের অভাবে বা অন্য কোন কারণে শুভেচ্ছা জানাতে পারেননি তারা এই পোষ্টটি দেখলেই শুভেচ্ছা জানানো হয়ে যাবে........... সকলের জন্য শুভকামনা রইলো.... ভালো থাকবেন সকলে..................। 
আজকে একটা ভিডিও ক্লিপ দেখলাম। রাজশাহী বিশ্ববিদ্যালয়ের হবিবুর রহমান হলের দুই ছাত্র হল সংলগ্ন আম গাছ থেকে আম পাড়তে গেলে মেহেরচন্ডীর দুই যুবক বাঁধা দেয়। বিশ্ববিদ্যালয় ব্ন্ধ থাকায় এলাকার মানুষ জোর করে বাঁধা দিতে পারে, সেটা খুব বড় বিষয় না। ইতিপূর্বে বিশ্ববিদ্যালয় ছাত্রদের সাথে এলাকাবাসীর ছোট বড় বেশ কিছু সংঘর্ষ হয়েছে। কিন্তু আমার প্রশ্ন অন্য যায়গায়!! বিশ্ববিদ্যালয় কতৃপক্ষ গাছ লিজ না দেয়ার পরেও বহিরাগতরা বাঁধা দিচ্ছে, বিশ্ববিদ্যালয় কতৃপক্ষের অজুহাত দিয়ে। ছাত্রদেরকে বাঁধা দেওয়ার সময় বহিরাগত যুবকরা বিশ্ববিদ্যালয় কতৃপক্ষকে ফোন দেয়ার জন্য বলেছিল। অর্থাৎ তাদের ( বহিরাগতদের) সাথে কতৃপক্ষের এক রকম দফা রফা করা আছে, সেটা অর্থনৈতিক হতে পারে অথবা ক্ষমতা রক্ষায় ব্যবহারের বিষয়ও হতে পারে। লিজ দিলে অন্তত বিশ্ববিদ্যালয়ের ফান্ডে কিছু অর্থ জমা হতো। তাও কোন ফান্ডে জমা হতো এবং শায়ত্বশাসনের সুযোগে কোন খাতে খরচ হতো, তাই বা কে জানে। সেটা তো সাম্প্রতিক দুর্নীতি খতিয়ান থেকে অনুমান করা যায়। যা হোক, আর লিখতে পারছি না, রুচিতে বাঁধছে। কিন্তু খুব কষ্ট হচ্ছে, হৃদয়ে রক্ত ক্ষরণ হচ্ছে। কি বিশ্ববিদ্যালয় রেখে এসেছিলাম, আর কি বিশ্ববিদ্যালয় দেখছি। 
বাংলাদেশের কিংবদন্তি রাজনৈতিক ব্যক্তিত্ব রাশেদ খান মেননের ৭৮ তম জন্মদিনে শুভেচ্ছা ও অভিনন্দন।
মহান মে দিবসের অঙ্গীকার দুনিয়ার শ্রমজীবী মানুষ এক হও। (আমেরিকার শিকাগো শহরের তৎকালীন হে মার্কেটের সামনে স্থাপিত মে দিবস স্মরণে মনুমেন্ট। ওখানকার সাধারন মানুষ জানেই না, এটা কি? আমার খুঁজে পেতে অনেক কষ্ট হয়েছিল)। 
আজকে ঐতিহাসিক ১৭ এপ্রিল। ১৯৭১ সালের এই দিনে বঙ্গবন্ধুর অনুপস্থিতে তাঁকে রাষ্ট্রপতি, সৈয়দ নজরুল ইসলামকে অস্থায়ী রাষ্ট্রপতি ও তাজ উদ্দিন আহমেদকে প্রধানমন্ত্রী করে মেহেরপুরের বৈদ্যনাথ তলায় আনুষ্ঠানিক ভাবে শপথ গ্রহণের মাধ্যমে বাংলাদেশ সরকার গঠিত হয়। পরবর্তীতে বৈদ্যনাথ তলাকে মুজিব নগর এবং এই সরকারকে মুজিব নগর সরকার বলে আখ্যায়িত করা হয়। ২৫ শে মার্চ কালো রাত্রির মাত্র ২০/২২ দিনের মধ্যে সরকার গঠন স্বাধীনতার জন্য একটা বিরাট অর্জন। এই সরকারের নেতৃত্বে মুক্তিযুদ্ধ পরিচালিত হয় এবং বহির্বিশ্বে স্বাধীনতার সপক্ষে মতামত গঠনে কাজ করে। এই সরকার নেতৃত্বে যারা ছিলেন তারা মনে প্রাণে বিশ্বাস করতেন, বাংলাদেশ একটা স্বাধীন দেশ, পাকিস্তানী বাহিনী সেটা জোর পূর্বক দখল করে রাখার কারনে স্বাধীন ভূমির পরিবর্তে কোলকাতা বসে তাদের সরকার পরিচালনা করতে ও দেশকে দখল মুক্ত করার জন্য যুদ্ধ করতে হচ্ছে। যার উদাহরণ, দেশ ১৬ ডিসেম্বর স্বাধীন হলেও যশোর হানাদার মুক্ত হয় ৮ ডিসেম্বর এবং মুজিব নগর সরকার ৮ তারিখে যশোরে ডিসি নিয়োগ দেয়। বাংলাদেশের স্বাধীনতা আন্দোলনের যে কয়েকটি মাইল ফলক, তার মধ্যে অন্যতম হচ্ছে এই সরকার গঠন এবং এর নেতৃত্বে মুক্তিযুদ্ধ পরিচালনা। কিন্তু আজকে কোন মিডিয়া সেটাকে ব্যাপক আকারে গুরুত্ব দেয়নি, সোশ্যাল মিডিয়াতেও তেমন পোস্ট দেখছি না। মুক্তিযুদ্ধের স্বপক্ষের রাজনৈতিক দল গুলিও খুব একটা গুরুত্ব দিয়ে দিনটি পালন করেছে বলে মনে হয়নি। কি ইতিহাস শিখছে আমাদের ভবিষ্যত প্রজন্ম!!!!
সব সময় সকলকে জন্মদিনের শুভেচ্ছা জানানো হয় না। তবে আদিলকে না জানিয়ে পারলাম না। সবাই তাকে সুস্থ থাকার আহ্বান করছে। কিন্তু এই সুস্থতার মধ্যে ভিন্ন একটা সুর আছে বলে মনে হচ্ছে। ভালো থেকো নিরন্তর আদিল।
কত আর কাছের লোকের করোনা আক্রান্ত হওয়ার খবর শুনবো। ফজলে হোসেন বাদশা আমাদের প্রিয় বাদশা ভাই করোনা আক্রান্ত। তার দ্রুত সুস্থতা কামনা করছি।
সিরাজুল আলম খানের (দাদা) নিজ বয়ানে লেখা নিচের বইটি কে কে পড়েছন ? বইটি আমি সদ্য পড়েছি এবং আমার মনে কিছু প্রশ্ন দেখা দিয়েছে। বইটি শামসুদ্দিন পেয়ারা লিখলেও দাদা এর কোন প্রতিবাদ না করায় এটা দাদার নিজের জবানি বলে ধরে নেয়া যায়। বইটি আওয়ামী সমর্থক বা মুজিব ভক্তরা পড়ে থাকলে তারা এটা বিশ্বাস করবে বলে মনে হয় না। কারণ ৬ দফা আন্দোলন, ৬৯ এর গন আন্দোলন, ৭০ এর নির্বাচন ও নির্বাচন পরবর্তী সময়ে আওয়ামী লীগের ভুমিকার চেয়ে তাদের নিউক্লিয়াস বা বিএলএফ এর ভূমিকা অনেক গুরুত্বপূর্ণ ছিল বলে তিনি জানিয়েছেন। তাছাড়া ঐ সময়কালে তিনি বঙ্গবন্ধুর মূল গাইড ছিলেন এবং তার সাথে আলোচনা করে বঙ্গবন্ধু সকল সিদ্ধান্ত নিতেন বলে বর্ণনা করেছেন। আওয়ামী লীগের বেশির ভাগ নেতা পাকিস্তানী অবস্থানে থেকে স্বায়ত্তশাসন নিয়ে রাজনীতি করতে চেয়েছেন, একমাত্র দাদা ও তার সঙ্গীরা স্বাধীনতা নিয়ে রাজনীতি করেছেন। ফলে ১৯৬২ - ৭১ পর্যন্ত এই সময়ের বর্ণনা আওয়ামী সমর্থকরা মানবেন বলে আমি মনে করি না। কিন্তু জাসদের রাজনীতি যারা করেছেন বা এখনও অবিভক্ত জাসদের কোন অংশে থেকে রাজনীতি করছেন, তাদের ভিতর যারা বইটি পড়েছেন, তারা বিষয়টা কতটা বিশ্বাস করেন?১৯৭২- ৭৫ পর্যন্ত সময়ে তার জবানিতে বর্ণিত বিষয়ের উপর জাসদের নেতা কর্মীদের বিশ্বাস কতটা? বিশেষ করে ৭ ই নভেম্বরের ঘটনার আগে পরের সে সকল বিবরণী, যেখানে তিনি বিপ্লবী সৈনিক সংস্থার মূল সংগঠক কর্নেল তাহের নয়, মেজর জলিলের কথা উল্লেখ করেছেন এবং ৭ নভেম্বরের বিপ্লব সফল না হওয়ার জন্য মেজর জিয়ার বিশ্বাসঘাতকতার চেয়ে বিপ্লবী সৈনিক সংস্থার ব্যর্থতাকে বেশি গুরুত্ব দিয়েছেন, সেই সময় মেজর জলিল ও রব জেলে ছিলেন। ৭ নভেম্বরের পরে জেনারেল জিয়া জলিল-রবসহ ১৫ আগস্টের পূর্বে যারা আটক হয়েছিলেন, তাদের অনেককেই মুক্তি দেন। কিন্তু তারা দাদা সহ কেন্দ্রীয় অরগানাইজিং কমিটির অনুমোদন ছাড়া তারা আরেকটি অভ্যুত্থানের পরিকল্পনা করায় কর্নেল তাহের সহ সকলকে জেনারেল জিয়া আটক করেন। পরবর্তীতে দাদাকেও গ্রেফতার করে। এ সকল তথ্যাদি দাদার জবানিতে পাওয়া যায়। আরও অনেক বর্ণনা আছে, সে সকল বিষয়ে জাসদ কর্মীদের মধ্যে যারা এই বইটি পড়েছেন তাদের মতামত কেমন ? বি: দ্র: কোন উদ্দেশ্য নিয়ে এই পোস্ট দেই নাই। জাসদের ঐ সময়ের রাজনীতি নিয়ে এর বাইরে জনাব মহিউদ্দিনসহ অনেকের লেখা পাওয়া যায়। কিন্তু তখনকার রাজনীতিতে যারা ছিলেন এবং এখনও যারা রাজনীতিতে আছেন, তাদের মূল্যায়ন বা ভাবনা আমাদের ইতিহাস জানতে সুবিধা করে দিবে মনে করে পোস্টটি দিয়েছি।
"খুব কষ্ট পেলাম" ৯ টা থেকে ৯টা ১ মিনিট পর্যন্ত নিজে ঘরের সব বাতি বন্ধ করে বারান্দায় গিয়ে দেখি সব বাড়িতেই আলো জ্বলছে। কষ্ট তাদের জন্য পায়নি, যারা বাতি নিভাইনি। কষ্ট পেয়েছি এটা সরকারি সিদ্ধান্ত হওয়ার পরেও মেইন স্টিম মিডিয়া বা সরকারি কোন সংস্থা বিষয়টি গুরুত্বের সাথে প্রচার না করায়।
ভারতের পশ্চিমবঙ্গে আট দফায় নির্বাচনের প্রথম দফায় শুরু হচ্ছে আগামী ২৭ মার্চ। ইতিমধ্যে তৃণমূল, বিজেপি ও সংযুক্ত মোর্চা ( বামফ্রন্ট, কংগ্রেস, আইএসএফ) সকলে তাদের নির্বাচনী ইস্তাহার জনগনের সামনে প্রকাশ করেছে। তৃণমূল ও বিজেপির ইস্তাহারের যে প্রতিশ্রুতি তা ইওরোপের স্যোশাল ওয়েলফেয়ার ষ্টেট এর জনগনের প্রাপ্ত সুযোগকেও হার মানায়। অথচ গত ১০ বছর ধরে তৃণমূল ক্ষমতায়, তার তো গত ১০ বছরের কাজের মূল্যায়নের বিচারে ভোট পাওয়ার কথা, নতুন করে প্রতিশ্রুতি দেয়ার কি আছে! আর বিজেপি তো ভারতের বেশিরভাগ প্রদেশে সরকার চালাচ্ছে, সেখানে যা করছে, তার উদাহরণ এর মূল্যায়নে ভোট পাওয়ার কথা, নতুন করে প্রতিশ্রুতি দেয়ার প্রয়োজন আছে কি ? মূল সমস্যা হচ্ছে জনগন এসব প্রতিশ্রুতি বিশ্বাসও করে না, তাই ভোটের পরে এটা বুঝে নিতেও চায় না। তাই রাজনীতিবিদরা এদের বোকা মনে করে। প্রকৃত পক্ষে রাজনীতিবিদরাই বোকা, কারণ ইস্তাহারে বর্ণিত তাদের প্রতিশ্রুতি বা ভাঁওতাবাজিতে একটিভ ভোটও এদিক ওদিক হয় না।
১৯৭১ সালে দেশ স্বাধীন হওয়ার পর স্বাধীন জাতি, স্বাধীন দেশ হিসেবে সর্ব প্রথমে আসে ১৯৭২ সালের একুশে ফেব্রুয়ারি। আমি তখন ক্লাস ফাইভে পড়ি। খুলনা শহরে আমার বাড়ি। স্বাধীনতা যুদ্ধের মধ্যে যুদ্ধ যুদ্ধ খেলা, স্বাধীনতার পর মুক্তিযোদ্ধাদের বীর বেশে ফিরে আসতে দেখা, তাদের হাতের রাইফেল স্টেনগানের গুলি ফোটা দেখা, মাঝেমধ্যে গুলি ফোটার সময় আমাদেরকে ট্রিগারে আঙুল ঢুকাতে দেয়া, আর সাথে সাথে শ্লোগান দেয়ার মধ্যে দিয়ে আমাদের মধ্যেও এক প্রকার দেশপ্রেমের অনুভূতি গড়ে উঠে। এই অনুভূতির প্রকাশের প্রথম সুযোগ আসলো ১৯৭২ সালের ২১ শে ফেব্রুয়ারি। আমরা সারা রাত জেগে একটা ইটের উপর আর একটা ইট দিয়ে আঠালো মাটি দিয়ে লেপে শহীদ মিনার তৈরীর চেষ্টা করতে থাকলাম। কিন্তু কিছুটা গাঁথার পর সেটা আবার ভেঙ্গে পড়তো, এইভাবে ভাঙা গড়ার ভিতর দিয়ে শেষ রাতের দিকে সফল হলাম। এর পর বেড়িয়ে পড়লাম বিভিন্ন বাড়ির বাগান থেকে ফুল তুলতে ( কোন কোন ক্ষেত্রে চুরি করতে)। এর পর মালা বানানোর পালা। মালা বানিয়ে পাড়ার ছোট বড় সকলকে ডেকে তুলে মাঠে নিয়ে আসা। তারপর সকলকে খালি পায়ে লাইন করে দাঁড়িয়ে মাঠের মধ্যে দিয়ে হেঁটে " আমার ভাইয়ের রক্তে রাঙানো একুশে ফেব্রুয়ারি " গান গাইতে গাইতে আমাদের বানানো শহীদ মিনারে ফুলের মালা অর্পণ করতাম। এরপর আরও অনেকে ( ছোট ছোট বাচ্চারা বেশি) ফুল এনে শহীদ মিনারে অর্পণ করতো। এরপর ছিল আর একটা কাজ। আমরা সকলে রাস্তায় এসে যাদের পায়ে জুতা/ স্যান্ডেল থাকতো তাদের মায়ের ভাষার জন্য রাজপথে রক্তে বিসর্জনের কথা স্মরণ করিয়ে দিয়ে জুতা/ স্যান্ডেল খুলে হাতে নেওয়ার অনুরোধ করতাম। প্রত্যেকেই সেটা করতো এবং তখনকার দিনে একুশে ফেব্রুয়ারির প্রথম বেলায় সকলকে খালি পায়েই দেখা যেতো। তারপর থেকে প্রভাত ফেরি গান আমার মনের ভেতর এমন দাগ কাঁটে, যেন অনেকটা প্রার্থনার মত মনে হয়।
পূর্বের একটা লেখা। ফেসবুক মনে করিয়ে দিল। আজকে পড়ার পর লেখাটা শেয়ার করতে ইচ্ছে হলো।সময় হলে আপনারাও পড়ে দেখতে পারেন।
বিভিন্ন সময়ে বিভিন্ন ঘটনার দিনক্ষণের উপর নির্ভর করে বিভিন্ন দিবস পালন করা হয়। তার মধ্যে আবার এক এক সময়ে এক এক দিবস পালন করার হিড়িক দেখা যায়। তেমনি একটি দিবস ভ্যালেন্টাইন্স ডে। আমার কোন দিবস পালনে যেমন কোন আপত্তি নেই, তেমনি বাড়াবাড়িও নেই। তবে একই দিনে যদি একাধিক দিবস পালিত হয়, তখন দেখা যায় বিপত্তি। সেক্ষেত্রে এক এক জনের অনুভূতি উপর ভিত্তি করে কোন একটি দিবস প্রাধান্য পায়। আমার মনে হয়, আমরা যারা ৮০ এর দশকের ছাত্র ছাত্রী, তাদের কাছে ১৯৮৩ সালের ১৪ ফেব্রুয়ারী জাফর,জয়নাল, কাঞ্চন, দিপালী সাহা সহ অন্যান্য শহীদ হওয়ার গুরুত্ব অনেক বেশি। তাই আমাদের ঐ দিনে ভ্যালেন্টাইন্স এর মত আনন্দময় দিবস পালন করা সত্যিই কষ্টকর। যেমনটি বাঙালি হিসেবে ২৫ মার্চের কালো রাতে অন্য কোন দিবস পালন করা সম্ভব হবে না।
কি আনন্দ আকাশে বাতাসে//////////// অভিনন্দন ইমতিয়ার শামীম এবং আনজীর লিটনকে।তোমাদের এই সাফল্যে আমি বড়ই আনন্দিত।
লেখাটা তিন বছর আগের, সর্বশেষ ডাকসু নির্বাচন অনুষ্ঠিত হওয়ার আগে। ফেসবুক স্মরণ করিয়ে দিল। এখনও লেখাটি প্রাসঙ্গিক বিধায় শেয়ার করলাম।
দুই বছর আগে আমার লেখা। ফেসবুকের বদৌলতে আজকে আবার পেলাম। যারা মন প্রাণে ছাত্র রাজনীতি করেছেন,তাদের ভালো লাগবে মনে করে শেয়ার করলাম।
রাজশাহী বিশ্ববিদ্যালয় এলামনাই এসোসিয়েশন নিয়ে কিছু কথাঃ সম্প্রতি রাজশাহী বিশ্ববিদ্যালয় এলামনাই এসোসিয়েশন কার্যকরী করার লক্ষ্যে বিশ্ববিদ্যালয় কতৃপক্ষ, মেয়াদোত্তীর্ণ এলামনাই এসোসিয়েশনের সভাপতিসহ অন্যান্য নেতৃবৃন্দ ও বিশ্ববিদ্যালয়ের প্রাক্তন কয়েক জন ছাত্র যে মহতী উদ্যোগ গ্রহণ করেছে, সে জন্য তাদেরকে আন্তরিক ধন্যবাদ। কিন্তু এই কার্যকরী করার উদ্যোগের বিষয় সমূহ বহুল প্রচারিত না হওয়ায় অনেক প্রাক্তন ছাত্রদের মধ্যে ধোঁয়াশা সৃষ্টি হতে পারে। তাই আমি যতটুকু জানি তার ভিত্তিতে এই উদ্যোগকে পরিষ্কার করার চেষ্টা করছি। উদ্যোগের অংশ হিসেবে বিশ্ববিদ্যালয়ের ভাইস চ্যাঞ্চেলর সভাপতিত্বে বিশ্ববিদ্যালয় প্রশাসন, এলামনাই এসোসিয়েশনের সভাপতি অন্যান্য নেতৃবৃন্দ ও উদ্যোগী প্রাক্তন ছাত্রদের সমন্বয়ে অনুষ্ঠিত জুম সভায় নিম্নবর্ণিত সিদ্ধান্ত গৃহীত হয়। ১। ২০১৩ সালে গঠিত এলামনাই এসোসিয়েশনের আজীবন সদস্যসহ আগামী ৩১ জানুয়ারি' ২১ পর্যন্ত যারা আজীবন সদস্য হবেন, তাদের সকলকে সদস্য এবং রাকসুর প্রাক্তন ভিপি জনাব নুরুল ইসলাম ঠান্ডুকে আহ্বায়ক করে একটি আহ্বায়ক কমিটি গঠন করা হবে, যা বিশ্ববিদ্যালয় সিন্ডিকেট কতৃক অনুমোদন করা হবে। ২। উক্ত আহ্বায়ক কমিটি সাব কমিটি গঠনের মাধ্যমে একটি সাধারণ সভা অনুষ্ঠিত করবে এবং ২০১৩ সালে প্রণীত গঠনতন্ত্রের প্রয়োজনীয় সংশোধনী নির্ধারণ করতঃ সাধারণ সভায় উপস্থাপনসহ অন্যান্য কার্যক্রম গ্রহণ করবে। ৩। উক্ত সাধারণ সভা গঠনতন্ত্র সংশোধন এবং এসোসিয়েশনের কার্যক্রমসহ বিভিন্ন সিদ্ধান্ত গ্রহণ করবে এবং তা বাস্তবায়নের জন্য নতুন নেতৃত্ব ( কমিটি) নির্বাচিত করবে। উল্লিখিত সিদ্ধান্ত ও এসোসিয়েশন সম্পর্কে সাধারণ জ্ঞানের আলোকে নিম্নোক্ত বিষয় সমূহ প্রতীয়মান হয়ঃ ১। এসোসিয়েশনের সদস্য হওয়া একটি চলমান প্রক্রিয়া এবং রাজশাহী বিশ্ববিদ্যালয়ের সকল প্রাক্তন ছাত্র ছাত্রীরা যে কোন সময় এলামনাই এসোসিয়েশনের সদস্য হতে পারবেন। ৩১ জানুয়ারি' ২১ পর্যন্ত যারা আজীবন সদস্য হবেন, তাঁরা শুধুমাত্র ২০১৩ সালের থেকে যারা এসোসিয়েশনের আজীবন সদস্য হয়েছেন, তাদের সাথে আহ্বায়ক কমিটির সদস্য হবেন। ২। ৩১ জানুয়ারি' ২১ এর পর থেকে সাধারণ সভা পর্যন্ত যারা সদস্য হবেন, তাঁরা সকলেই সাধারণ সভায় অংশগ্রহণ করতঃ আহ্বায়ক কমিটি কতৃক প্রণীত গঠনতন্ত্রের সংশোধনী সহ কার্যক্রম গ্রহণের সিদ্ধান্ত ও নেতৃত্ব নির্বাচনে মতামত রাখতে পারবেন। উল্লেখ্য, সাধারন সভায় নতুন নেতৃত্ব নির্বাচনে ৩১ জানুয়ারি'২১ এর আগে নিবন্ধিত ও পরে নিবন্ধিত সদস্যদের ভূমিকার কোন পার্থক্য নেই। তাই আসুন, আমরা ৩১ জানুয়ারি '২১ এর মধ্যে নিবন্ধিত হয়ে এসোসিয়েশনের গঠনতন্ত্র সংশোধন সহ সাধারণ সভা অনুষ্ঠানের জন্য কাজ করি। আর আমরা যারা ৩১ জানুয়ারি '২১ এর মধ্যে নিবন্ধিত হতে পারবো না,তারা সাধারণ সভার আগে নিবন্ধিত হয়ে গনতন্ত্র সংশোধন সহ নতুন নেতৃত্ব নির্বাচনে ভূমিকা রাখি। বি: দ্রঃ আমাদের মধ্যে কিছু কিছু গ্রুপ বিভিন্ন ভাবে সংগঠিত হচ্ছে। আমি মনে করি, এর সাথে বিশ্ববিদ্যালয় এলামনাই এসোসিয়েশনের কোন বিরোধ নেই। এর মাধ্যমে যারা সংগঠিত হচ্ছে, পরোক্ষভাবে তারা এসোসিয়েশনের জন্যই কাজ করবে। আর তাদের দাবি যদি এসোসিয়েশনের জন্য কল্যাণকর হয়, তা সাধারণ সভার মাধ্যমেই অন্তর্ভুক্ত হবে। তাই সকলে মিলে সাধারণ সভা সফল করার মাধ্যমে একটি কার্যকরী এলামনাই এসোসিয়েশন গড়ে তোলার জন্য আমাদের এগিয়ে আসতে হবে।
আমার ডিপার্টমেন্টের ভাইডি- বুন্ডিরা, কেমন আছো সবাই? সকলের প্রতি শুভেচ্ছা।
আজকে রাজশাহী বিশ্ববিদ্যালয় এলামনাই এসোসিয়েশন পূন:গঠনের লক্ষ্যে এক ওয়েবিনার অনুষ্ঠিত হয়। ওয়েবিনারে রাজশাহী বিশ্ববিদ্যালয় সম্মানিত ভাইস চ্যাঞ্চেলর সহ রাজশাহী বিশ্ববিদ্যালয় এলামনাই এসোসিয়েশনের সর্বশেষ সভাপতি স্বপন স্যার, রাজশাহী বিশ্ববিদ্যালয় সেন্ট্রাল এলামনাই এসোসিয়েশনের সভাপতি ঠান্ডু ভাই, সাধারণ সম্পাদক আয়ুব আলী খান, রাকসুর প্রাক্তন ভিপি ও রাজশাহী সদরের সাংসদ বাদশা ভাই প্রমুখ উপস্থিত ছিলেন । ওয়েবিনার সঞ্চালন করেন রাজশাহী বিশ্ববিদ্যালয়ের প্রাক্তন ছাত্র, সকলের পরিচিত মুখ মনোয়ারুল হক ( হক ভাই)।ওয়েবিনারে রাজশাহী বিশ্ববিদ্যালয়ের একটি কার্যকরী এলামনাই এসোসিয়েশন গড়ে তোলার লক্ষ্যে সমন্বিত উদ্যোগ গ্রহণ সহ বেশ কিছু সিদ্ধান্ত গৃহীত হয়। যা ফেসবুক পেজের মাধ্যমে সকল প্রাক্তনদের সাথে শেয়ার করা হবে এবং সকলের মতামতের ভিত্তিতে পরবর্তী কার্যক্রম এগিয়ে নেয়া হবে।
উন্নত বিশ্বের বিশ্ববিদ্যালয়ের প্রাক্তন ছাত্র ছাত্রীরা এলামনাই এসোসিয়েশনের মাধ্যমে বিশ্ববিদ্যালয়ের বিভিন্ন উন্নয়ন কর্মে ভূমিকা রেখে থাকে। রাজশাহী বিশ্ববিদ্যালয়ের প্রাক্তন ছাত্র ছাত্রীরাও প্রাক্তনী হিসেবে অনেক ভূমিকা রাখলেও এখনও পর্যন্ত আন্তর্জাতিক মানের কার্যকরী কোন এলামনাই এসোসিয়েশন গড়ে উঠেনি। একটা আন্তর্জাতিক মানের এলামনাই এসোসিয়েশন গড়ে তোলার উদ্যোগ গ্রহণ করা হয়েছে। তারই আলোকে আগামী ২১ নভেম্বর শনিবার বিকেল ৩ টায় এক ওয়েবিনার এর আয়োজন করা হয়েছে। উক্ত ওয়েবিনারে রাজশাহী বিশ্ববিদ্যালয়ের সকল প্রাক্তন ছাত্র ছাত্রী আমন্ত্রিত। 
১০ নভেম্বর নুর হোসেন দিবস। আজ থেকে ৩৩ বছর পূর্বে গণতন্ত্রের জন্য জীবন দিয়েছিল নুর হোসেন। এই ৩৩ বছর ধরে এই দিনটি আমার কাছে আরও স্মরণীয়, কারন এই দিনটি আমার পূনঃ জীবন দিবস।ঐ দিন আমরা রাজশাহী বিশ্ববিদ্যালয় হতে রাজশাহী শহরে মিছিল নিয়ে যাওয়ার সময় স্বৈরাচার ও সাম্প্রদায়িক শক্তি পুলিশের সহযোগিতায় আমাদের মিছিলে হামলা করে। হামলার এক পর্যায়ে আমার উপর আঘাত আনে এবং আঘাতের মাধ্যমে আমার মৃত্যু নিশ্চিত জেনে তারা চলে যায়। কিন্তু আমি প্রাণে বেঁচে যাই। তাই ৩৩ বছর ধরে প্রতি বছর এই দিনটি আমাকে নতুন জীবনের কথা স্মরণ করিয়ে দেয়।
এখনও অফিসিয়ালি ঘোষনা বাইডেন ২২০ ও ট্রাম্প ২১৩ ইলোক্ট্রোরাল ভোট। তারপরেও ট্রাম্প হোয়াইট হাউস থেকে তার বিজয় ঘোষনা করেছে। আবার জয়ী ঘোষণার পর সুপ্রিম কোর্টে যাওয়ার কথা বলেছে, কিন্তু কি জন্য যাবে, তার কোন ব্যাখ্যা দেননি। তবে স্পষ্ট বোঝা যাচ্ছে তিনি পোস্টাল ও ই মেইলে মাধ্যমে যে আগাম ভোট দেয়া হয়েছে, সেই বিষয়ে সুপ্রিম কোর্টে যাবেন। কারণ তিনি জানেন, আগাম ভোটের ৭৫% ডেমোক্র্যাট ভোট। অর্থাৎ খেলা জমে গেছে!! ফলাফল কোথায় যেয়ে দাঁড়ায়, দেখতে কয়েক দিন লাগবে। তাছাড়া ভোটে ফেসবুক- টুইটারের ভূমিকা, ডিজিটালি অন্য দেশের হস্তক্ষেপ তো আছে। এমনি করে সারা বিশ্বেই সরকার নির্ধারণে তথা কথিত ভোট এক এক করে অকার্যকর হতে চলেছে । তাই বিশ্বকে সরকার নির্ধারণে নতুন পদ্ধতি আবিষ্কারের কোন বিকল্প নেই।
আমেরিকার ভোটের গতি প্রকৃতি দেখে মনে হচ্ছে আজকের প্রদত্ত ভোট গণনায় বেশিরভাগ ইলোক্ট্রোকাল কলেজের ভোট ট্রাম্প পেলেও পেতে পারে। কিন্তু এবার যে ৫০% এর বেশি আগাম ভোট দেয়া হয়েছে, তার ৭৫% ডেমোক্র্যাট ভোট। কারন ট্রাম্প তার সমর্থকদের ভোটের দিন কেন্দ্রে যেয়ে ভোট দেয়ার আহ্বান জানিয়েছিলেন। আগাম ভোট গণনা শেষ হতে যদি দেরি হয়, তার আগে আজকের ভোট গণনায় যদি ট্রাম্প জিতে যায়, তবে ট্রাম্প আগাম ভোট নিয়ে ঝামেলা করবে,সেটা সে আগেই ঘোষণা করেছিল। এমন অবস্থা দাঁড়ালে ভোটের ফলাফলের জন্য সুপ্রিম কোর্টের দ্বারস্থ হতে হবে। আর সুপ্রিম কোর্টে রিপাবলিকানদের সংখ্যা গরিষ্ঠতার রয়েছে। শুধু সংখ্যা গরিষ্ঠতা নয়, সুপ্রিম কোর্টের মোট ৯ জন বিচারপতির মধ্যে ৩ জনকে ট্রাম্প নিজেই নিয়োগ দিয়েছেন। ফলে শুধু মাত্র ভোট ছাড়া বাইডেনের হাতে আর কিছু নেই, অপরদিকে বর্তমান প্রেসিডেন্সি সহ সকল ধরনের ক্ষমতা রয়েছে ট্রাম্পের হাতে। আমেরিকার মত গণতান্ত্রিক দেশের নির্বাচনে ভোটের চেয়ে যদি অন্য ক্ষমতা প্রাধান্য পায়, তাহলে গোটা বিশ্বে গণতান্ত্রিক পদ্ধতিতে সরকার নির্ধারণের জন্য ভোটের বিকল্প ব্যবস্থা নিয়ে ভাবার সময় এসেছে।
জুনো ভাই চলে গেলেন। ৫০/৬০ এর দশকের গুণীজনদের রাজনৈতিক জীবন ৭০/৮০ এর দশকে আমাদেরকে আকৃষ্ট করেছিল। তাদের করো না কারো প্রভাবে আমরা রাজনীতিতে এসেছিলাম। সেই সব গুণীজন একে একে পৃথিবী ছেড়ে চলে যাচ্ছে। পরবর্তী প্রজন্মের জন্য তাদের বিকল্প গুণীজন কি সমাজে তৈরি হচ্ছে !! কয়েক বছর পূর্বে ক্যাম্পেইন ফর লং লিভ রেভ্যুলেশনের পক্ষ থেকে গুণীজন ভাষা মতিনকে দেয়া সম্বর্ধনা সভায় সভাপতিত্ব করেছিলেন আর এক গুণীজন হায়দার আনোয়ার খান জুনো। তাঁর প্রতি বিনম্র শ্রদ্ধা জানিয়ে ঐ সভার ছবি পোস্ট করলাম।
ছোট বেলায় কবিতা টি পড়েছি, তখন আত্মস্থ করার চেয়ে মুখস্থ করা ছিল মূখ্য। তাই কতটুকু বুঝেছিলাম জানি না। তবে আজকে পড়ে একেবারেই মুগ্ধ হয়ে গেলাম, তাই সকলকে পড়ার জন্য শেয়ার না করে পারলাম না।
আমার যতদূর মনে পড়ে, বাদশা ভাইয়ের সাথে আমার প্রথম পরিচয়ের সময় বাদশা ভাইয়ের বয়স এই ছবির চেয়ে কম ছিল। সেই ১৯৭৯ সাল, আজ থেকে ৪১ বছর পূর্বে, জাতীয় ছাত্র আন্দোলনের মাধ্যমে। এই ৪১ বছরে তাঁর রাজনৈতিক অবস্থান অনেক উপরে উঠেছে। কিন্তু তাঁর সাথে আমার ব্যক্তিগত সম্পর্ক এই ৪১ বছর একই ধারায় প্রবহমান। জন্মদিনের শুভেচ্ছা বাদশা ভাই। ভালো থাকবেন নিরন্তর।
আমার মতে সমাজে ধর্ষণের অনেক কারণের মধ্যে অন্যতম দুটি হচ্ছে: ১। ধর্ষণের প্রবৃত্তি- ধর্ষকের যৌন আকাঙ্ক্ষার বিকৃত চাহিদা। যেটা পারিবারিক, সামাজিক ও প্রাতিষ্ঠানিক শিক্ষার মাধ্যমে তৈরি হয়। ২। ধর্ষণের ক্ষমতা- ধর্ষকের ধর্ষণ করার সাহস বা ক্ষমতা। যা পিছনের কোন শক্তির প্রভাবে ও আইনের শাসন কাজ না করার মাধ্যমে তৈরি হয়। এর বিশদ ব্যাখ্যা এখানে আলোচনা করতে গেলে লেখা বড় হয়ে যাবে, আর ফেসবুকে অনেকেই বড় লেখা পড়তে খুব একটা পছন্দ করে না। তাই এর ব্যাখ্যা দিলাম না।
কন্যা সন্তান দিবস বিষয়টি আমার খুব একটা পছন্দ নয়। আমার মনে হয়, এর মাধ্যমে ছেলে সন্তান থেকে মেয়ে সন্তানকে পৃথক করে দেখা হয়, যেটা আমি একেবারেই মানতে পারি না। কিন্তু আজকে সর্বত্র কন্যা সন্তানের নিরাপত্তাহীনতার বিষয়টি দেখে মনে হয়,কন্যা সন্তান দিবস পালন হওয়া জরুরী। তবে তা আহ্লাদের সাথে নয়, সকল প্রকার নিরাপত্তাহীনতার বিরূদ্ধে সোচ্চার হয়ে। পৃথিবীর সকল কন্যা সন্তানের জীবন বৈষম্য থেকে মুক্ত হয়ে স্বাধীন, আত্মমর্যাদাপূর্ণ ও আত্নির্ভরশীল হোক এই কামনায় আমার কন্যাদ্বয়ের ছোটবেলার একটা ছবি পোস্ট করলাম।
নিচের লিংকে হক ভাইয়ের লেখাটিতে দুটি বিষয় খুব বেশি আলোকিত হয়েছে। একটি ভারত বাংলাদেশ সম্পর্ক এবং অন্যটি ভারতের কৃষি নিয়ে রাজ্য- কেন্দ্রের জটিলতা। কিন্তু পেঁয়াজ রফতানি বন্ধের এই সময়ে ভারত আর একটি ঐতিহাসিক ঘটনা ঘটেছে, তা হচ্ছে ভারতীয় লোক সভায় 'ফারমারস বিল' পাস। ভারতের মোট জিডিপি'র ১৫% কৃষি থেকে আসলেও ভারতীয় জনগনের বিশাল অংশ সরাসরি কৃষির সাথে জড়িত, যা পৃথিবীর অন্য কোন দেশ অপেক্ষা অনেক বেশি। আর কৃষি নির্ভর রাজ্য হিসেবে পাঞ্জাব উল্খেযোগ্য হওয়ায় এই বিল পাশের কারণে বিজেপি সরকারের সবচেয়ে পুরনো সঙ্গী ( এনডিএ এর প্রতিষ্ঠাতা থেকে) পাঞ্জাবের আকালী দল সরকার থেকে পদত্যাগ করেছে। তাই এই পেঁয়াজ রাজনীতির সাথে ফারমারস বিল পাশের কোন যোগসূত্র আছে কিনা, হক ভাইয়ের কাছে জানতে চাই।
বিশ্ববিদ্যালয়ের ভ্রাতৃত্ব ও বন্ধুত্ব:------------ আমাদের শিশুকাল ও বাল্যকালে খেলাধুলার মাধ্যমে আমাদের বন্ধুত্ব ও ভ্রাতৃত্ব গড়ে উঠতো।আমরা যারা একসাথে খেলাধুলা করতাম তারা ২/৩ বছরের ছোট বড় হলেও তাদের মধ্যে বন্ধুত্ব গড়ে উঠতো এবং সম্বোধনটা তুই তুকারির মধ্যে থাকতো। দুই একজনের মধ্যে তুমি সম্বোধনও ছিল। আর আমাদের চেয়ে যারা একটু বড় একসাথে খেলাধুলা করতো,তারা সবাই বড় ভাই এবং একটু ছোট যারা একসাথে খেলাধুলা করতো, তারা সবাই ছোট ভাই হিসেবে বিবেচিত হতো। কিন্তু আমাদের তারুণ্যে বা যৌবনের প্রারম্ভে আমরা যখন বিশ্ববিদ্যালয়ে ভর্তি হই, তখন আমাদের ভ্রাতৃত্ব ও বন্ধুত্ব গড়ে উঠে বিশ্ববিদ্যালয়ে ভর্তির বছর বা ব্যাচ অনুযায়ী। আমরা করো সাথে পরিচয়ে আমার ব্যাচমেট হলে সাথে সাথে তুমি বলতে দ্বিধা করতাম না। আর মেলামেশা একটু এগোলেই তুই তুকারি শুরু হয়ে যেতো। অপরদিকে কারো সাথে পরিচয়ে এক ব্যাচ সিনিয়র হলে সাথে সাথে তিনি বড় ভাই, অনেকটা মূরব্বী হয়ে যেতেন।আর যদি এক ব্যাচ জুনিয়র কারো সাথে পরিচয় হতো, সাথে সাথে নিজেকে বড় ভাই, এমনকি মূরব্বী ভাব চলে আসতো। আমাদের উঠতি যৌবনের চাওয়া পাওয়া, আশা আকাঙ্ক্ষা নিয়ে আমরা বন্ধুদের সাথে এত খোলামেলা ছিলাম, যা আমরা এক ব্যাচ সিনিয়র বা জুনিয়রের সাথে ঐ জাতীয় আলোচনা কল্পনা করতে পারতাম না। আর একই ডিপার্টমেন্ট বা একই হলের হলে তো কথাই নাই, নিজের আপন ভাইয়ের সাথে যতটা ফ্রি, এখানে তাও নেই। অথচ রাজশাহী বিশ্ববিদ্যালয়ের ব্যাপক অংশ ছাত্র ইন্টারমিডিয়েট পাশ করার পর ২/১ বছর লস দিয়ে ভর্তি হতো,অনেকে আবার বিশ্ববিদ্যালয়ে ভর্তি হয়ে এক বছর পর নতুন করে অন্য সাবজেক্টে ভর্তি হতো। কিন্তু বিশ্ববিদ্যালয় জীবনে ভ্রাতৃত্ব ও বন্ধুত্বের ক্ষেত্রে তার কোন প্রভাব ছিল না। আমি নিজে ইন্টারমিডিয়েট পাশ করার পর এক বছর লস দিয়ে রাজশাহী বিশ্ববিদ্যালয়ে ভর্তি হয়েছি। কিন্তু আমার এক বছর আগে যারা ভর্তি হয়েছে, তাদের সকলকে আমি বড় ভাইয়ের মত সম্মান করেছি। আমার কলেজের বন্ধু যারা প্রথম বারে অর্থাৎ আমার এক বছর আগে ভর্তি হয়েছে, তারা আমার বড় ভাইদের বন্ধু হওয়ায় তাদের সাথে যোগাযোগ কমিয়ে দিতে বাধ্য হয়েছি। কারণ বড় ভাইদের এমন শ্রদ্ধা করতাম যে, ওদের সাথে বন্ধুত্বের সম্পর্ক একসাথে মেনটেইন করতে গেলে বিড়ম্বনায় পড়তে হতো। বিশ্ববিদ্যালয়ের এই ভ্রাতৃত্ব ও বন্ধুত্ব এমন শক্ত ভাবে গড়ে উঠতো যে, বাদবাকি জীবন এই ভ্রাতৃত্ব ও বন্ধুত্ব অটুট থেকে যায়। এমনকি যোগাযোগের মাত্রার কারণে এই সম্পর্ক আরো মজবুত হয়। এটা তো শুধু ভ্রাতৃত্ব ও বন্ধুত্বের বিষয়, বিশ্ববিদ্যালয় জীবন যে আমাদের কত কিছু দিয়েছে, তা লিখে শেষ করা দুষ্কর। আমাদের বিশ্ববিদ্যালয় জীবনের প্রভাব দীর্ঘজীবী হোক।
পড়ে মনে দাগ কাটলো,তাই শেয়ার করলাম, আপনিও পড়ে দেখতে পারেন।
আজকের ফেসবুক টাইমলাইনে দেখছি, রাজশাহী বিশ্ববিদ্যালয়ের অনেক প্রাক্তন ছাত্র ছাত্রী অধ্যাপক পদে পদোন্নতি পেয়েছে। সকলকে অভিনন্দন।
দাস প্রথা নিয়ে অনেক শুনেছি, অনেক জেনেছি। কিন্তু এভাবে একটা দেশ থেকে নিগ্রো নারী, পুরুষ, শিশু, বালিকার চালান আসলে বিজ্ঞাপন দিয়ে বিক্রির নোটিশ/ পোস্টার দেখে দাস প্রথা সম্পর্কে ধারণা আরও স্পষ্ট হলো। তাই ছবিটা শেয়ার করলাম।
মার্চের শেষ সপ্তাহ থেকে টানা দুই মাস যখন সকল কিছু বন্ধ হয়ে যায়, তখন পোষ্ট পেনডামিক অর্থাৎ করোনা শেষে দেশের অর্থনীতি নিয়ে চিন্তা করলে আমি খুব ভীত সন্ত্রস্ত হয়ে পরতাম। এখনও সেটা নিয়ে আমার সংশয় কাটেনি। তবে গত কয়েক দিন ঢাকা শহরে গাড়িসহ অন্যান্য যানবাহন ও মানুষের চলাচল দেখে কিছুটা আশাবাদী হচ্ছি। স্কুল কলেজ বিশ্ববিদ্যালয় সহ সকল প্রকার কোচিং সেন্টার বন্ধ। সরকারি অফিসের মিটিং সিটিং অন লাইন হওয়ায় তাদের মুভমেন্টও কমে গেছে। মানুষ জনের সাধারণ বেড়ানোও খুব একটা নেই। তাহলে করোনা কালে যানবাহনসহ মানুষের এত চলাচল কেন? এর পিছনে কি কোন অর্থনৈতিক লক্ষ্য রয়েছে? অর্থাৎ অর্থনৈতিক কর্মকাণ্ড কি কিছুটা হলেও শুরু হয়েছে? আমার তো মনে হয়, অল্প পরিসরে হলেও অর্থনৈতিক কর্মকাণ্ড কিছুটা শুরু হয়েছে। এই অর্থনৈতিক কর্মকাণ্ড দেশের গোটা অর্থনৈতিক কর্মকাণ্ডের একটা ক্ষুদ্র অংশ। তবে যখন করোনা আক্রান্তের সংখ্যা বা মৃত্যুর সংখ্যা কমছে না। আক্রান্ত হলে চিকিৎসা সেবা নিয়ে মানুষের সংশয় আছে, আছে মৃত্যুর ভয়। সেই অবস্থার মধ্যে মানুষ সাহসের সাথে যে ক্ষুদ্র উদ্যোগ গ্রহণ করেছে , তা আমাকে আশাবাদী করেছে। জানি, এই লেখা পড়ে অনেকে আমার উপর বিরক্ত হবে,বিশেষ করে এখনও অর্থনৈতিক কর্মকাণ্ড বন্ধ থাকায় যারা অর্থিক কষ্টের মধ্যে আছেন। তাদের কাছে ক্ষমা চেয়ে আমি আশাবাদী মানুষ হিসেবে করোনা কালের এই ক্ষুদ্র কর্মকাণ্ড ভবিষ্যত নিয়ে আমার ভীতি কিছুটা লাঘব করায় বিষয়টি উল্লেখ করলাম।
গোটা বিশ্বকে এখন একটা গ্রাম হিসেবে কেতাবি নাম দেয়া হয়েছে গ্লোবাল ভিলেজ। এটা মুলতঃ তথ্য প্রযুক্তি, যোগাযোগ ও বিশ্ব বাণিজ্যের প্রসারতার কারণে বলা হয়ে থাকে। কিন্তু করোনাও বুঝিয়ে দিলো পৃথিবীর সকল মানুষ এই গ্লোবাল ভিলেজের নাগরিক। তাই আপনি যখন অর্থনীতি বা রাজনীতি নিয়ে আলাপ করবেন, তখন শুধু আপনার দেশের অর্থনীতি ও রাজনীতির উপর ভিত্তি করে করে চুড়ান্ত মূল্যায়ন করতে পারবেন না। আপনাকে অবশ্যই বৈশ্বিক অর্থনীতি ও রাজনীতির আলোকে নিজের দেশের অর্থনীতি ও রাজনীতিকে মূল্যায়ন করতে হবে। ঠিক এমনি একটা অবস্থায় বিশ্বের সবচেয়ে শক্তিশালী ও ধনী রাষ্ট্র আমেরিকার প্রেসিডেন্ট ডোনাল্ড ট্রাম্প। যিনি প্রেসিডেন্ট হওয়ার পূর্বে কখনও রাজনীতি করেননি। তিনি আমেরিকার একজন বড় ব্যবসায়ী ও টেলিভিশন সেলিব্রিটি।হঠাৎ করে আমেরিকার বর্ণবাদী ভোটারদের জোয়ারে প্রেসিডেন্ট নির্বাচিত হয়েছে। তাছাড়া নির্বাচনের ফলাফলে রাশিয়াসহ অনেক দেশের ভূমিকার সাথে সোশ্যাল মিডিয়ার ভূমিকার কথা সারা বিশ্বে আলোচিত।এমনকি আমেরিকার গোয়েন্দা সংস্থা ঐ ভূমিকার কিছু কিছু প্রমাণও পেয়েছে। ট্রাম্প এমন এক প্রেসিডেন্ট যে কোন কূটনৈতিক norms and values কিছুই মানে না। তার যখন যা মনে আছে তাই টুইট করে, তাতে অন্য কেউ কি ভাবলো তা নিয়ে তার কোন চিন্তা নাই। শুধু আন্তর্জাতিক ক্ষেত্রে নয়, জাতীয় ক্ষেত্রেও সে তার যখন যা মনে আছে তাই বলে। এমনকি তার অধীনস্থ দপ্তরের কাজকর্ম নিয়েও বিরূপ মন্তব্য করে থাকে। আর মিডিয়াকে তো যা তা ভাষায় বকাবকি করে। সেই ট্রাম্পের অগ্নিপরীক্ষা আর চার মাস পর। অর্থাৎ আগামী নভেম্বরে প্রেসিডেন্ট নির্বাচন। বিভিন্ন তথ্য জরিপ থেকে প্রতীয়মান হচ্ছে যে, এবার তার জয়ের সম্ভাবনা নেই। অপরদিকে তার মনোভাব দেখে মনে হচ্ছে, সে কোন ভাবেই এই পদ থেকে সরে যাবে না। তাহলে হবে টা কি ? করোনা ভাইরাস নিয়ে যেমন বিশ্বের বিজ্ঞানীরা বলতে পারছে না, এটা শেষ পর্যন্ত কোথায় গিয়ে দাঁড়াবে। তেমনি বিশ্বের রাজনৈতিক বিশ্লষকরাও বলতে পারছে না, আগামী নভেম্বরে ট্রাম্প হেরে গিয়ে যদি বিভিন্ন অজুহাতে হার মানতে না চায়, গোটা বিশ্ব কোথায় গিয়ে দাঁড়াবে। বিঃ দ্রঃ অনেকে হয়তো বলবেন, আমেরিকার যে মজবুত গণতান্ত্রিক কাঠামো তাতে ট্রাম্পের হার মেনে না নেওয়ার কোন সুযোগ নেই। কিন্তু ট্রাম্পের গত সাড়ে তিন বছরের শাসনামলে আমরা তার যে কর্মকান্ড দেখেছি, তাতে সেকথা নিশ্চিত করে বলা যায় কি ?
বর্তমানে এই করোনার সময় বেশির ভাগ মানুষ ফেসবুকে একটা বড় সময় ব্যয় করে। অনেকে সুন্দর সুন্দর লেখা পোস্ট করে, অনেকে পুরনো বা বর্তমান ছবি পোস্ট করে, অনেকে বিভিন্ন ধরনের তথ্য প্রদান করেন, অনেকে শুধু কমেন্টস করে, অনেকে লাইক, শেয়ার করাসহ ফেসবুকের অন্যান্য ফাংশন করেন। যারা বিভিন্ন বিষয় নিয়ে লেখালেখি করেন, তাদের লেখা থেকে আমরা অনেক কিছু জানতে পারি। যারা লেখালেখি করেন না বা মনে করছেন আপনি লিখতে পারবেন না, তারা এই অফুরন্ত সময়ে ফেসবুকে লেখালেখি শুরু করতে পারেন। আমাদের জাতির জন্য একাত্তরের মুক্তিযুদ্ধ সর্বোচ্চ গুরুত্বপূর্ণ ঘটনা। কিন্তু মুক্তিযুদ্ধের ইতিহাস সঠিক বা বিকৃত ভাবে অনেক লেখালেখি হয়েছে, সেটা থেকে যেমন কিছু জানা গেছে, আবার অনেক বিভ্রান্তিরও সৃষ্টি হয়েছে। তাছাড়া মুক্তিযুদ্ধের বহুমাত্রিক ইতিহাস রয়েছে, যেটা অনেক বিশাল। কিন্তু ঐ সময়ে যাদের বয়স ৮/১০ বছরের অধিক ছিল,তাদের স্মৃতিতে ঐ ৯ মাস কালের জীবনযাপনও মুক্তিযুদ্ধের ইতিহাসের অংশ। তাই যারা ফেসবুকে একটা বড় সময় কাটাচ্ছেন, যাদের বয়স ঐ সময় ৮/১০ বছরের বেশি ছিল, তারা একাত্তরের মার্চ থেকে ডিসেম্বর পর্যন্ত সময়টা তাদের কিভাবে কেটেছে, ঐ সময় কি কি উল্খেযোগ্য ঘটনা ঘটেছে, তা ধারাবাহিক ভাবে নিজের ভাষায়, নিজের মত করে লিখতে পারেন। তার ভিতর দিয়ে একাত্তর পরবর্তী প্রজন্ম মুক্তিযুদ্ধের স্বরূপ কেমন ছিল, সেটা ঐ সহজ সরল লেখার ভিতর দিয়ে অনুধাবন করতে পারবে। যারা আমার এই লেখার সাথে একমত, তারা এখনই শুরু করুন, লেখা কেমন হলো ভাবনার দরকার নাই, সত্য কথা মনের মত করে লিখুন। আজকে যেটুকু পারেন লিখুন, ধারাবাহিক ভাবে যেদিন যেটুকু পারেন লিখে পোস্ট করে দিন। 
এদেশের বাম রাজনীতির অন্যতম সৈনিক হায়দার আকবর খান রনো করোনা আক্রান্ত। খবরটা আমার মনকে দুঃখ ভারাক্রান্ত করেছে। পাশাপাশি আর একটা বিষয় লক্ষ্য করছি, আজকে আমার ফেসবুক টাইমলাইনে যত পোস্ট পেয়েছি, তার একটা বিশাল অংশ জুড়ে রয়েছে রনো ভাইয়ের সুস্থতা কামনা। রনো ভাইয়ের মত সজ্জন ব্যক্তি বাংলাদেশের রাজনীতিতে বিরল এটা তার প্রমাণ। রাজনীতি, অর্থনীতি নিয়ে তার অনেক লেখা আছে, আমাদের সময়ে তার অনেক বই বিশ্ববিদ্যালয়ে রেফারেন্স হিসেবে পড়ানো হতো। তিনি পেশাগত ভাবে শিক্ষক না হলেও রাজনীতি, অর্থনীতি বিষয়ে তার বক্তব্য আমার কাছে বিশ্ববিদ্যালয়ের যে কোন শিক্ষকের চেয়ে উন্নতমানের মনে হয়। তাঁর দ্রুত সুস্থতা কামনা করছি।
আজকে সকাল থেকে আমার ফেসবুক টাইম লাইনে যত পোস্ট পেয়েছি, তার ৮০ শতাংশ এদেশের প্রগতিশীল ও অসাম্প্রদায়িক লড়াইয়ের সৈনিক কামাল লোহানীকে নিয়ে। তাকে নিয়ে স্মৃতিচারণ, তার সাথে ছবি, তার সংগ্রামী জীবনীসহ শ্রদ্ধাঞ্জলি। এত পরিমাণ পোস্টিং এ পৃথক পৃথক কমেন্টস করা সম্ভব হয়নি বিধায় যারা যারা পোস্ট করেছেন সেই সকল ফেসবুক বন্ধুদের ধন্যবাদ এবং তাদের সাথে সাথে এই মহান ব্যক্তিত্বের প্রতি আমার শ্রদ্ধাঞ্জলি।
প্রাণের দোস্ত বুদু, তুই তাড়াতাড়ি সুস্থ হয়ে আমাদের মাঝে ফিরে আয়।। তোর দিল খোলা কথা, হাসিতে আমাদের মন প্রাণ ভরে দে।  তোর হাজার হাজার গুণগ্রাহী মণে প্রাণে তোর আরোগ্য কামনা করছে।তুই ভালো হয়ে উঠবি দোস্ত ।
আমার জন্মদিনে যে সকল সূধীজন অভিনন্দন জানিয়েছেন তাদের সকলের প্রতি কৃতজ্ঞতা ও ধন্যবাদ প্রকাশ করছি।
জীবন আগে না জীবিকা আগে?? মুরগি আগে না ডিম আগে!!!
বৈশ্বিক এই করোনা মহামারীতে ধনী-গরীব দেশ নির্বিশেষে পৃথিবীর সকল প্রান্তের শ্রমজীবী মানুষ আজ অসহায়। তাঁরাই চাকুরি হারাচ্ছে, তাঁরাই অনাহারে আছে। তাই সারা দুনিয়ার শ্রমজীবী মানুষের জোট বাঁধার শ্লোগান আজ সকলের কাছেই প্রাসঙ্গিক। আজকের মে দিবসের অঙ্গীকার হোক : সারা দুনিয়ার শ্রমজীবী মানুষ- এক হও, জোট বাঁধো।
করোনার প্রভাবে দেশের বিভিন্ন স্থানে বিভিন্ন সংস্থা লক ডাউন ঘোষনা করছে। কোথাও স্থানীয় প্রশাসন, কোথাও পৌরসভা বা সিটি কর্পোরেশন বা আংশিকভাবে কোন ওয়ার্ড, কোথাও পুলিশ প্রশাসন, সর্বশেষ নারায়ণগঞ্জে আইএসপিআর লক ডাউন ঘোষনা করেছে। মাননীয় প্রধানমন্ত্রী করোনা প্রভাব রোধকল্পে যে সকল এলাকায় করোনা রুগি পাওয়া যাবে সেখানে লক ডাউন করার ঘোষণা দিয়েছেন। কিন্তু লক ডাউন কি এবং তার আওতায় কি করা যাবে/যাবে না, মানুষ তার নিত্যপ্রয়োজনীয় দ্রব্যসহ জরুরি সেবা কিভাবে পাবে, সে বিষয়ে সুনির্দিষ্ট কোন নির্দেশনা নেই। কিছু কমন শর্ত আরোপ করা হলেও তার প্রেক্ষিতে উদ্ভুত পরিস্থিতিতে মানুষ কি করবে বা অনুমোদিত/ অননুমোদিত বিষয়ের সাথে সম্পর্কিত বিষয়ে কি করতে হবে, তা সুনির্দিষ্টভাবে ঘোষনা করা হচ্ছে না। পৃথিবীর যে সকল দেশে লক ডাউন করা হয়েছে, সেখানে ঐ এলাকার মানুষের জীবন যাপনের উপর নির্ভর করে মানুষ কি কারণে ও কিভাবে বের হতে পারবে এবং তার দৈনন্দিন জীবন যাপনের প্রয়োজনীয় বিষয়গুলো কিভাবে মিটবে, সেখানে সরকার বা প্রশাসন কি ব্যবস্থা নিবে তা জানিয়ে দেয়া হচ্ছে। করোনা আক্রান্তের ব্যাপকতা ও মানুষের দৈনন্দিন প্রয়োজনীয়তার উপর নির্ভর করে কখনও কিছু শর্ত কঠোর বা শিথিল করা হচ্ছে। তাই আমাদেরও কোন এলাকা লক ডাউন করা হলে ঐ এলাকার মানুষ তাদের নিত্যপ্রয়োজনীয় চাহিদা কিভাবে মিটবে, অর্থাৎ যারা দিন আনে দিন খায় তারা কিভাবে তাদের নিত্যপ্রয়োজন কিভাবে মিটাবে, যাদের অর্থ আছে তারা কিভাবে তাদের নিত্যপ্রয়োজন মিটবে, যাদের পরিবারে ক্রোনিক রোগের রুগি আছে তাদের চিকিৎসা কিভাবে চলবে, এমনি আরো অনেক বিষয়কে সুনির্দিষ্টভাবে এড্রেস করতে হবে। এ সকল বিষয়ে প্রশাসন কিভাবে হেল্প করবে, জনগন সেই হেল্প কিভাবে গ্রহণ করবে সেটাও সুনির্দিষ্টভাবে ঘোষনা করতে হবে। লক ডাউনের ক্ষেত্রে জীবনযাত্রা পৃথক হওয়ার কারণে ধানমন্ডি/ গুলশান আবাসিক এলাকা এবং কামরঙ্গীর চর এলাকার নিত্যপ্রয়োজনী একভাবে মিটবে না।ঢাকা মহানগর এর সাথে একটা জেলা বা উপজেলা শহরের নিত্যপ্রয়োজনও একভাবে মিটবে না। ফলে এই দুই এলাকার লক ডাউনের শর্তও এক হবে না। তাই কোন এলাকা লক ডাউন ঘোষনা করার সাথে সাথে ঐ এলাকার মানুষের নিত্যপ্রয়োজন কিভাবে মিটবে এবং সেক্ষেত্রে প্রশাসন কি ব্যবস্থা নিবে, তা সুনির্দিষ্টভাবে ঘোষনা দেয়া প্রয়োজন।
লক ডাউন- ব্লাক আউট- কারফিউ :::: গোটা বিশ্ব আজ করোনা আতংকে লক ডাউন হয়ে আছে। আমার ধারণা লক ডাউন বা কারফিউ অথবা ব্লাক আউট দ্বিতীয় বিশ্বযুদ্ধের পর ইউরোপসহ অনেক দেশ এই প্রথম দেখছে। আর আমেরিকা ঐ যুদ্ধের মূখ্য শক্তি হয়েও আটলান্টিকের ওপারে থাকায় তাদের মনে হয় কখনও ব্লাক আউট বা কারফিউ করতে হয় নাই। কিন্তু কি হচ্ছে এখন সিরিয়াতে, ইয়েমেনে, আফগানিস্তানে,প্যালেস্টাইনের পশ্চিম তীর ও গাজা উপত্যকায়। কি হয়েছিল ইরাক,ভিয়েতনামসহ পৃথিবীর বিভিন্ন দেশে। কি হয়েছিল একাত্তরের মার্চে এই বাংলাদেশে। এইসব এলাকার মানুষ প্রতিনিয়ত জীবন বাঁচানোর তাগিদে দিনের পর দিন, মাসের পর মাস, কখনও বছরের পর বছর লক ডাউন- ব্লাক আউট- কারফিউ এর মধ্যে দিয়ে কাটিয়েছে। এখন যেটা করোনার ভয়ে সামরিক অর্থনৈতিক ভাবে শক্তিশালী- দুর্বল নির্বিশেষে সকল দেশের নাগরিকরা কাটাচ্ছে। অথচ যে সকল শক্তিশালী রাষ্ট্রের সামরিক অর্থনৈতিক লাভের জন্য ঐ সকল লক আউট হয়েছে, তাদের দেশের জনগণ কখনও বুঝতে পারেনি লক ডাউন কি জিনিস, প্রতিটি মুহূর্তে মৃত্যুর আতংক কতটা ভয়ঙ্কর। তাই তারা এসবের খবরও রাখেনি, যারা রেখেছে তাদের বেশির ভাগ সরকারের কৃতকর্মের সাফাই গেয়েছে। কিন্তু যে সকল দেশে এগুলি হচ্ছে বা হয়েছে, তারা জানে প্রতিটি মুহূর্তে মৃত্যুর ভয় মৃত্যুর চেয়েও ভয়ঙ্কর। আমার ধারণা এই করোনা সংকট এক সময় কেটে যাবে, পৃথিবী আবার ঘুরে দাঁড়াবে। নতুন সেই পৃথিবীতে সামরিক অর্থনৈতিক ভাবে শক্তিশালী দেশের জনগণ যেন ভুলে না যায় মৃত্যুর আতংকের ভয়াবহতা। তারা যেন পৃথিবীর যেখানেই মানুষের মৃত্যুর আতংক দেখে, সেই আতংক বন্ধ করতে যদি তার দেশের সরকারের বিরুদ্ধে রুখে দাঁড়াতে হয়, আজকে নিজের আতংক অনুভবের কারণে যেন রুখে দাঁড়ায়। তাহলে এই করোনাতে যারা মৃত্যু বরণ করছে, তাদের জীবন দানের একটা পজিটিভ ভূমিকা থাকবে, যেমন যুগে যুগে বিভিন্ন মুক্তি সংগ্রামে শহীদরা ভূমিকা রেখেছে। বি: দ্র: বাংলাদেশে আশির দশক পর্যন্ত আমরা দেখেছি, পৃথিবীর যেখানেই যুদ্ধ বা স্বৈরাচারী আচরণে মানুষের জীবন হুমকির মুখে দাঁড়িয়েছে, এদেশের প্রগতিশীল সমাজ ঐ নির্যাতনের বিরুদ্ধে রুখে দাঁড়িয়েছে,কিন্তু এখন সেটা বিরল।
করোনা ভাইরাস: আগাম ভাবনার প্রতিফলন :----- যে কোন ঘটনার ফলাফল বা আগামীতে কি হবে বা হতে পারে, এ বিষয়ে প্রত্যেক মানুষের আগাম ভাবনা বা মতামত থাকে। করোনা ভাইরাসের ক্ষেত্রেও আমাদের দেশে কি হতে পারে, সে বিষয়ে প্রত্যেকের একটা মতামত রয়েছে। প্রাপ্ত সত্য - মিথ্যা তথ্যের বিশ্লষন, নিজের শিক্ষা, ধর্মীয়- রাজনৈতিক - সামাজিক দর্শন, উদ্ভুত পরিস্থিতিতে নিজের এবং নিজস্ব গন্ডির মধ্যে কারোর আপাতঃ লাভ ক্ষতিসহ আরো অনেক মনোস্তাত্বিক বিষয়ের সংমিশ্রণে মানুষের এই আগাম মতামত তৈরি হয় । আর মানুষের একটা স্বভাবজাত ধর্ম হচ্ছে, মানুষ তার মতামত প্রতিফলিত হোক সেটা সে মনে প্রাণে চায়, সেটায় মানুষের ভালো হোক আর মন্দ হোক। সে মনে করে এর মধ্যে দিয়ে তার বিশাল একটা জয় হবে, আর এই বিষয়ে ভিন্ন মতের কারো সাথে তর্কে লিপ্ত হলে তো কথাই নেই, তার মতামত প্রতিষ্ঠিত করার জন্য সর্বোচ্চ ভূমিকা রাখার চেষ্টা করে। তাই প্রতিদিন আইডিসিআর এর প্রেস কনফারেন্সে যখন আক্রান্ত ও মৃত্যুর সংখ্যা কম বা শূন্য থাকে, তখন কম বিস্তারের মতামত প্রদানকারীরা স্বস্তির নিশ্বাস ফেলে নিজেকে জয়ী মনে করে এবং বিস্তার লাভ না করার পক্ষে বৈজ্ঞানিক- অবৈজ্ঞানিক অনেক যুক্তি দাঁড় করানোর চেষ্টা করে। আর বেশি বিস্তারের মতামত প্রদানকারীরা নিজের মতামত হেরে গেছে মনে করে, ঐ তথ্যকে ভুল বলে তথ্য গোপনের অভিযোগ করে। সবচেয়ে আশ্চর্যের বিষয়, কনফারেন্স শোনার সময় অনেকে তার মতামতকে জয়ী করার জিঘাংসা থেকে আক্রান্ত ও মৃত্যুর সংখ্যা বেশি হোক, পরোক্ষভাবে সেটা কামনাও করে। আর বাংলাদেশের মানুষ অন্য কোন বিষয়ে ভাবুক আর না ভাবুক, রাজনীতি নিয়ে প্রত্যেকের একটা ভাবনা আছে। আর যে কোন বিষয়ের মত করোনা ভাইরাসের ক্ষেত্রেও তার মতামত সৃষ্টিতে তার রাজনৈতিক ভাবনা মূখ্য ভূমিকা পালন করেছে। তাদের রাজনৈতিক অবস্থান যতটা না নিজের বা সমাজের কল্যাণ বিষয়ক, তার চেয়ে বেশি পক্ষ বিপক্ষের। একটা সরকার পক্ষ আর একটা সরকার বিপক্ষ । সরকার পক্ষের বেশিরভাগ লোক করোনা মোকাবিলায় সরকারের কোন দোষ ত্রুটি মানতে চান না, বিশেষ করে তাদের নেত্রী কোন ভুল ত্রুটি করতে পারে সেটা ভাবতেও পারে না। আর সরকার বিপক্ষের বেশিরভাগ লোক তো সরকার করোনা মোকাবিলায় কোন পজিটিভ ভূমিকা রাখছে, সেটা মানতেই চায় না। সরকারের যে কোন উদ্যোগকে কোনো না কোনো যুক্তি দিয়ে অকার্যকর প্রমাণ করার সর্বাত্মক চেষ্টা চালিয়ে যায়। আর একটা অংশ আছে, যারা সরকার বিপদে পড়লে দেশের যে কোনো ক্ষতি মেনে নিতে রাজি, এমনকি করোনার ভয়াবহতা!!!!!! আর কিছু লোক আছে, তারা যে পক্ষেরই হোক, এই করোনা ভয়াবহতা থেকে দেশ ও বিশ্ব মুক্তি পাক সর্বদা কামনা করে। তারা আইডিসিআর এর প্রেস কনফারেন্সের সময় সংখ্যা যেন কম হয় তাই কামনা করে। তবে তাদের মধ্যে অনেকে সরকারের অনেক কর্তা ব্যক্তির অযৌক্তক মন্তব্য , যার সাথে বাস্তবতার কোন মিল খুঁজে না পেয়ে বিরক্ত হয়ে সংকট বৃদ্ধির কামনাও করে ফেলে। যাই হোক, আমরা যখন কোন বিষয়ে আগাম মতামত তৈরি করবো, তখন কোন পক্ষ বিপক্ষ নয়, কোন স্বার্থ বিবেচনায় নয়, মানব কল্যাণকে সামনে রেখে মতামত তৈরি করবো। যদি পরবর্তীতে দেখা যায়, আমার পূর্বের মতামত মানব কল্যাণের সাথে যাচ্ছে না, কোন জেদ না ধরে মানব কল্যাণের পক্ষে যেটা, সেটাকেই গ্রহণ করতে হবে, যদি সেটা আমার বিপক্ষ লোকের মতামতও হয়। যতই ভিন্ন মত থাক, সব ভেদাভেদ ভুলে আমাদের দেশসহ সারা বিশ্ব করোনা ভাইরাস মুক্ত হোক, অতি দ্রুত করোনা প্রতিরোষধক আবিষ্কার হোক, করোনা বিস্তার শূন্যের কোঠায় আসুক, এটাই আমাদের কামনা। আজকের এই বিশ্ব দুর্যোগে মানব কল্যাণের জয় হোক, এটাই আমাদের প্রত্যাশা ।
দোকান মালিক সমিতি ঔষধ,মূদিসহ নিত্যপ্রয়োজনীয় দ্রব্যে ছাড়া অন্যান্য দোকান ২৫ মার্চ থেকে বন্ধের ঘোষনা দিয়েছে। সরকার ২৬ মার্চের গুরুত্বপূর্ণ কর্মসূচি বন্ধ করেছে। ২৬- ২৮ মার্চ সরকারি ছুটি। আসুন অত্যাবশ্যকীয় কাজে নিয়োজিত ব্যক্তি ছাড়া আমরা সকলেই ২৬- ২৮ মার্চ ঘরের মধ্যে থাকি।
করোনা মোকাবিলায় লক ডাউন:------ ২৬ সে মার্চ, স্বাধীনতা দিবস। পাকিস্তানি জান্তা ২৫ মার্চ'৭১ দিবাগত ভোর রাতে এদেশে গণহত্যা শুরু করে। বাঙালি জাতি প্রস্তুতির কথা চিন্তা না করে সুসজ্জিত পাকিস্তানি বাহিনীর বিরুদ্ধে ঝাঁপিয়ে পড়ে, শুরু হয় মুক্তিযুদ্ধ। আজ গোটা বিশ্বের সাথে বাংলাদেশেও বিস্তার লাভ করেছে করোনা ভাইরাস। ইতিমধ্যে গোটা বিশ্বে ৩ লাখের উপর আক্রান্ত ও ১৩ হাজারের উপর মানুষ মারা গেছে। আমাদের দেশে শুধুমাত্র আইডিসিআর এর হিসেব অনুযায়ী ২৭ জন আক্রান্ত ও ২ জন মারা গেছে। আমাদের পাশে ভারতের মত বিশাল দেশে ( ১০০ কোটির বেশি মানুষ) মাত্র ৩৬০ জন আক্রান্ত হওয়ার পরও আজকে সারাদিন গোটা ভারত জুড়ে জনতার কার্ফ্যু অর্থাৎ লক ডাউন করা হয়েছে। আর পশ্চিমবঙ্গে মাত্র ৪/৫ জন আক্রান্ত হওয়ার পর আগামীকাল থেকে কলকাতাসহ ২৩ জেলায় লক ডাউন করা হচ্ছে। ভারত বা পশ্চিমবঙ্গ রোগের প্রাদুর্ভাব এত কম থাকার পর এটা করছে,কারণ এখানে যে জনতার ঘনত্ব ও মানুষের আর্থ সামাজিক অবস্থান, তাতে রোগ একবার ছড়িয়ে পড়লে সেটা কন্ট্রোল করা খুবই কঠিন হবে। এক্ষেত্রে পশ্চিমবঙ্গ ও বাংলাদেশের জন ঘনত্ব ও আর্থসামাজিক অবস্থার অনেক মিল রয়েছে । তাই বাংলাদেশকেও একটা পর্যায়ে লক ডাউন করার প্রয়োজন হতে পারে। অনেক পক্ষ হতে এখনই লক ডাউন করার দাবিও উত্থাপিত হচ্ছে এবং সরকারও ইতিমধ্যে স্থানীয় ভিত্তিতে কিছু কিছু যায়গায় লক ডাউন করেছে। তাই আসুন আগামী ২৬ শে মার্চ সরকারি ছুটি থাকায় এবং সরকার নিজেই স্বাধীনতা দিবসের অনেক গুরুত্বপূর্ণ কর্মসূচি বাতিল করায়, আমরা নিজেরাই লক ডাউন পালন করি। আমরা অতি গুরুত্বপূর্ণ কোন কাজ ছাড়া ঘর থেকে বাহির হবো না। ঔষধ, মূদিসহ অন্যান্য প্রয়োজনীয় দোকান ছাড়া অন্যান্য দোকান বন্ধ রাখি। ৭১ সালের ২৬ শে মার্চে যেমন পাকিস্তানি সাঁজোয়া বাহিনীর ভয়ে আতংকিত না হয়ে, যার যা আছে তাই নিয়ে মুক্তিযুদ্ধে ঝাঁপিয়ে পড়েছিলাম, তেমনি করোনা ভাইরাস মোকাবিলায় আগামী ২৬ মার্চে নিজেরাই লক ডাউন করি। তাতে ভবিষ্যতে সরকার কখনও লক ডাউন করলে আমরা যেন সেটা তাৎক্ষনিক যথাযথভাবে পালন করতে পারি। বি: দ্র: ২৬ মার্চের পর ২৭ ও ২৮ তারিখ শুক্র ও শনিবার সরকারি ছুটি থাকায় ঐ দুদিন যাঁরা পারবেন তাঁরাও লক ডাউন করতে পারেন।
ধন্যবাদ এই পুলিশ কর্মকর্তাকে। আমাদের দেশে স্যার যতটা শ্রদ্ধা করে বলা হয়, তার চেয়ে বেশি ভয়ে বলা হয়। তাছাড়া দুজন ব্যক্তির মধ্যে যে যার কাছে ঠ্যাকা তাকেই স্যার বলে সম্বোধন করে। সে ক্ষেত্রে পুলিশকে মানুষ যেমন ভয় পায়, তেমনি তার কাছে ঠ্যাকা। সেই পুলিশের একজন কর্মকর্তার এহেন উদ্যোগকে শত কোটি সালাম।
আমার প্রাণের শহর খুলনা। কিন্তু শহরের খুবই অল্প বিস্তর জায়গায় আমার বিচরণ। আমি খুবই পাড়াকুনো, অর্থাৎ সব সময়ই পাড়ার মধ্যে থাকতে পছন্দ করি । দোলখোলা, রায়পাড়া,সাত রাস্তার মোড়,রয়্যালের মোড় দিয়েই আমার এত বছরের বিচরণ। ১৯৮১ সাল থেকে শুরু করে দীর্ঘ ১০ বছরের বিশ্ববিদ্যালয় জীবন, ১৯৯১ থেকে শুরু করে দীর্ঘ ৩০ বছরের চাকরি জীবন অর্থাৎ বিগত ৪০ বছরের মধ্যে ১৯৯১ থেকে ৯৫ এই ৫ বছর খুলনাতে চাকরি জন্য থাকতে পারলেও বাদবাকি সময় আমাকে খুলনার বাইরে থাকতে হয়েছে। তবে এই শহর আমাকে এতই টানে যে, দীর্ঘ ৪০ বছরের মধ্যে আমি কখনও ২/৩ মাসের বেশি এই শহরকে ছেড়ে থাকতে পারিনি। শিক্ষা অথবা চাকরি জীবনে যতই ব্যস্ততা থাকুক, ২/৩ বাইরে থাকলেই আমার অস্থিরতা শুরু হয়ে যায় এবং যে কোন অছিলা ধরে আমি খুলনা চলে যাই। শারীরিক অসুস্থতার কারণে এবার ৮/৯ মাস পর খুলনা যাই,তাও মাত্র ২/১ দিনের জন্য ( আগে পিছে যাতায়াত বাদ দিলে পূর্ণ ১ টা দিন)। সেই স্বল্প সময়ে আমার প্রায় ৩৪/ ৩৫ জন বন্ধু গল্লমারি মোহাম্মদ নগরে রুপান্তর এর ভিটেতে একত্রিত হয়&nbsp; (গুরুত্বপূর্ন কাজে আটকে যেয়ে অনেকে উপস্থিত হতে পারেনি) এবং তাদের নিজস্ব খরচে চীনে হাঁসের ( করোনা ভাইরাস মুক্ত ) ভোঁজের আয়োজন করে সবাই মিলে কব্জি ডুবিয়ে খায়। বন্ধুদের কৃতজ্ঞতা জানানোর ভাষা আমার নেই। তাই ঐ প্রোগ্রামে আমার এক বন্ধুর পোষ্ট করা ছবি ( স্বপন ছবি তোলায় ব্যস্ত থাকায় ছবিতে নেই ) শেয়ার করে তাদের প্রতি কৃতজ্ঞতা জানাচ্ছি।
এক বছর আগের লেখাটা মেমোরিজ এ দেখে কেন যেন শেয়ার করতে মন চাইলো।
লেখাটা একটু বড়, তবে যারা ১৯৮০ থেকে ১৯৯০ পর্যন্ত রাজশাহী বিশ্ববিদ্যালয়ে কাটিয়েছেন,তাদের কাছে লেখাটা ভালো না লাগলেও অন্য রকম অনুভূতি সৃষ্টি হবে।
আমাদের বিশ্ববিদ্যালয় শিক্ষা :------------------- আমাদের সময়ে বিশ্ববিদ্যালয়ের পড়ালেখায় কোন কোর্স বা সেমিষ্টার সিস্টেম ছিল না। শুধুমাত্র সাইন্সে প্রথম বর্ষে একটা পরীক্ষা ছিল, আর্টস ও কমার্সে তাও ছিল না। ভর্তির বছর তিনেক পরে সকলের জন্য দুই সাবজেক্টের সাবসিডিয়ারী পরীক্ষা হতো,যার মার্ক অনার্সের রেজাল্টে যোগ হতো না, ফলে ১০০ এর মধ্যে ৩৩ পেলেই চলতো। তাও আবার শিক্ষকদের নিকট হতে এমন শর্ট সাজেশন পাওয়া যেতো,তাতে আর্টসের অনেক মেধাবী ছাত্র পরীক্ষার গ্যাপে পড়ে সাবসিডিয়ারী পাস করতো। সাইন্সের ছাত্রদের সাবসিডিয়ারী পাসে হালকা একটু প্যাড়া ছিল। এরপর ছিল অনার্স পরীক্ষা, যেটা আমাদের সময়ে ভর্তির ৪/৫ বছরের আগে হতো না। অবশ্য অনার্স পরীক্ষা আসলে সবারই কমবেশি টেনশন শুরু হতো। হলে অনার্স পরীক্ষার্থীদের একটা ভাব তৈরি হতো। অবশ্য অন্যান্য ব্যাচের ছাত্ররাও হলের বিভিন্ন ইস্যুতে অনার্স পরীক্ষার্থীদের অগ্রাধিকার দিতো। খুব গুরুত্বপূর্ন ইস্যু ছাড়া অনার্স পরীক্ষার সময়ে হলে মিছিলও হতো না। এরপর ছিল মাস্টার্স পরীক্ষা,যা অনার্স পরীক্ষার ২/ ৩ বছর পর অনুষ্ঠিত হতো। অনার্স পাসের পর মাষ্টার্সে অতটা টেনশন কাজ করতো না। অনেকটা অনার্স পরীক্ষার রিপিট হিসেবে সকলে মাস্টার্স পরীক্ষা দিয়ে উতরে যেতো। এরপর আমাদের সিভি তে লেখা যেতো - শিক্ষাগত যোগ্যতা :- ( অনার্স )মাষ্টার্স। যা হোক,আমার এ লেখার উদ্দেশ্য পরীক্ষার বর্ণনা দেওয়া নয়। পরীক্ষার বিবরণের মাধ্যমে আমি ঐ সময়ে আমাদের পড়ালেখার পিছনে ব্যয়িত সময় কতটুকু তা বোঝাতে চেয়েছি, যেটা সত্যি সত্যিই খুব সামান্য। ১৭/১৮ বছরের একটা যুবক,বাড়ি থেকে প্রথম বিচ্ছিন্ন হয়ে একা জীবন যাপন শুরু করে। তার জন্য নির্দিষ্ট একটি অর্থ বরাদ্দ, সে ঐ অর্থের মাধ্যমে তার জীবন যাপনে সম্পুর্ন স্বাধীন। সর্ব প্রথম ধাক্কা, থাকার যায়গা ম্যানেজ করা, যার নিয়মতান্ত্রিক কোন পদ্ধতি ছিল না। অর্থাৎ ১৭/১৮ বছরে তার জীবন যাপনের সকল বিষয়ে চ্যালেঞ্জ মোকাবেলা করে তাকেই করণীয় নির্ধারণ করতে হতো। উপরে বর্ণিত পরীক্ষার বিশ্লেষণ মোতাবেক অনার্স পরীক্ষার আগ পর্যন্ত পড়ালেখার কোন চাপ না থাকায় ঐ ৪/৫ বছর একজন ছাত্র কি করবে সে ব্যাপারে সে সম্পূর্ণ স্বাধীন,যার যা মন চাইতো সে সেটাই করতো। ঐ সময়ে কেউ রাজনীতি করতো,কেউ গান বাজনা করতো,কেউ নাটক করতো, কেউ আবৃত্তি করতো, কেউ খেলাধুলা করতো, কেউ কবিতা লিখতো, কেউ সাহিত্য চর্চা করতো, কেউ সাংবাদিকতা করতো, কেউ প্রেম করতো, কেউ জুয়া খেলতো,কেউ মদ গাঁজার নেশা করতো, কেউ মাস্তানী করতো, কেউ দল বেঁধে মেয়েদের হলের দিকে যেতো, কেউ শুধু আড্ডাই দিতো ( আড্ডার হাজারো বিষয়বস্তু ),কেউ বেশিরভাগ সময়ই ঘুমাতো,কেউ কি খাবে সারাদিন সেটা নিয়ে ভাবতো। আবার অনেকে এর মধ্যে একের অধিক কিছু করতো।অনার্স পরীক্ষার আগ পর্যন্ত পড়ালেখার চেয়ে বেশিরভাগ ছাত্রের ক্ষেত্রে এই সকল কাজ মূখ্য ছিল। আমাদের সময়ে ১৭/১৮ বছরের একটা যুবক নির্দিষ্ট অর্থের মাধ্যমে স্বাধীন ভাবে জীবন যাপন এবং চ্যালেঞ্জের মাধ্যমে জীবন যাপনের উপকরণ অর্জনের মাধ্যমে একজন দক্ষ ব্যবস্থাপক, প্রশাসক,অভিভাবক হিসেবে গড়ে উঠেছে। অপরদিকে প্রথাগত শিক্ষার চাপ কম থাকায় ঐ সকল এক্সট্রা কারিকুলাম কর্মকান্ড মূখ্য হওয়ায় আমাদের পরবর্তী জীবনে তা ব্যপক ভূমিকা রেখেছে। এ জন্য আমি আমার বিশ্ববিদ্যালয় জীবন নিয়ে ভিষনভাবে গর্বিত। বি:দ্র: আমাদের সময়ের শিক্ষার্থীদের ( বিশ্ববিদ্যালয় জীবন: ১৯৮০ থেকে ১৯৯০) লেখাটা পছন্দ হলে অন্যদের স্মৃতিচারণের জন্য শেয়ার করতে ,আর পছন্দ না হলে বা ভিন্নমত থাকলে কমেন্টে সেটা লেখার জন্য অনুরোধ করছি ।
শেখ ইউসুফ হারুন, আজ বাংলাদেশ সরকারের জনপ্রশাসন মন্ত্রণালয়ের সচিব পদ অলংকৃত করেছে।গত জুনে ও যখন সচিব পদে পদোন্নতি পায়, তখন আমার লেখা পোষ্টটি নিচে শেয়ার করলাম:------ "হারুন, সেই ছেলেটা যে বাড়ি থেকে মেট্রিক পাশ করে খুলনায় আমার পাড়ায় তার মামার কাছে এসে উঠলো। বি এল কলেজে একসাথে ইন্টারমিডিয়েট করলাম। তারপর রাজশাহী বিশ্ববিদ্যালয়ে একসাথে কয়েক বছর। আসলে ভালো ছেলে (স্যরি এখন তো ছেলে না লোক) বলতে যা বোঝায় সেখানে সে ষোল আনাই খাঁটি। সে আজ বাংলাদেশ সরকারের সচিব হিসেবে পদোন্নতি পেয়েছে। তার এই সাফল্যে আমি খুবই আনন্দিত। অভিনন্দন বন্ধু তোমাকে।"
বিদ্যা শিক্ষার ডিগ্রি আছে জ্ঞানের কোন ডিগ্রি নেই জ্ঞান ডিগ্রিবিহীন ও সীমাহীন ----আরজ আলী মাতুব্বর
দ্বন্দ্ব ই বিকাশ, রাজশাহী বিশ্ববিদ্যালয়ের প্রাক্তনীদের দুটি সংগঠন এটা প্রমাণ করে দিয়েছে। একটি সংগঠন থেকে দুটি গঠন হওয়ার সময় আমি উভয় গ্রুপের নেতৃবৃন্দকে বলতাম, রাজশাহী বিশ্ববিদ্যালয়ের লক্ষ লক্ষ প্রাক্তনীদের সংগঠিত করতে দুটি কেন আরো ৫/১০ টি সংগঠন হতে পারে, তাতে কোন সমস্যা নাই। কিন্তু একে অন্যের বিরুদ্ধে কোন অপপ্রচার করা যাবে না, একটাকে অন্যটার প্রতিদ্বন্দ্বী না ভেবে সহযোগী হিসেবে ভাবতে হবে। যা হোক তাঁরা হয়তো সেভাবে ভাবতে পারিনি এবং একই দিনে দুটি সংগঠনই পুনর্মিলনী অনুষ্ঠিনের আয়োজন করেছে। তাতে অবশ্য সমস্যা নাই, উপরোন্ত এক ধরণের প্রতিযোগিতা উভয় সংগঠনকে আরো উদ্যোগী করেছে,যার মাধ্যমে অনেক বেশি প্রাক্তনীদের একত্রিত করা গেছে। অর্থাৎ এক্ষেত্রে দ্বন্দ্বের মাধ্যমে বিকশই হয়েছে। আমি চিকিৎসার কারণে সিঙ্গাপুরে অবস্থান করায় অনুষ্ঠানে উপস্থিত হতে পারিনি। তবে দূর থেকে আশা করছি, আগামী দিনে উভয় সংগঠন একে অন্যের বিরুদ্ধে অপপ্রচার পরিহার করে আরো বেশি বেশি রাবি প্রাক্তনীদের একত্রিত করে বিভিন্ন সেবামূলক কাজের সাথে সাথে রাবি প্রাক্তনীদের মন আনন্দে ভরে তুলবে।
১৯৮০ সাল, ডিসেম্বর ৬ তারিখ। ছাত্র মৈত্রীর প্রতিষ্ঠা বার্ষিকী। আসলে ঐ দিন ছাত্র মৈত্রী নতুন করে প্রতিষ্ঠিত হয়নি। মুক্তিযুদ্ধে এদেশের চীনপন্থী কমিউনিস্টরা ঐক্যবদ্ধভাবে সঠিক ভূমিকা (জাতীয়তাবাদী সংগ্রামকে গুরুত্ব না দিয়ে শুধু শোষন মুক্তির সংগ্রামকে প্রাধান্য দিয়ে ) না রাখতে পেরে স্বাধীনতার পর এক ধরণের বিভ্রান্তির মধ্যে পড়ে। ঐ বিভ্রান্তির ফলে নিজেদের মধ্যে দন্দ্ব কলহের সৃষ্টি হয়। মূল লড়াই সংগ্রামকে গুরুত্ব না দিয়ে বিভিন্ন তত্ত্ব কচলা কচলি করে পার্টি ভেঙ্গে একের পর একটা নতুন শ্লোগান নিয়ে পৃথক পার্টি গড়ে তুলতে থাকে। সাথে সাথে তাদের অনুসারী ছাত্র কর্মীরাও পৃথক হয়ে নতুন ছাত্র সংগঠন তৈরি করতে থাকে। এইভাবে দশ বছরে ভাংতে ভাংতে মুক্তিযুদ্ধ পূর্ব বিশাল ও সংগ্রামী ছাত্র সংগঠন ছাত্র ইউনিয়ন মেনন গ্রুপ ( মুক্তিযুদ্ধের অন্যতম সোপান ১১ দফা প্রণয়নকরী, ৬৯ এর গন অভ্যুত্থানের অন্যতম কান্ডারী , মোনায়েম খানের ত্রাস পাঁচ পাত্তরকে বধকারী) যখন ক্ষুদ্র ক্ষুদ্র কয়েকটি গ্রুপে পরিনত হয়েছে, ঠিক তখনই কিছু ছাত্র নেতৃবৃন্দ ঐক্যবদ্ধ হওয়ার কথা ভাবে। এইভাবে ঐক্যের ধারার মধ্যে দিয়েই ছাত্র মৈত্রীর প্রতিষ্ঠা। এই ঐক্যের ধারা বাংলাদেশের ছাত্র রাজনীতিতে এমন ধারার সৃষ্টি করেছিল যে, ৮০ এর দশক জুড়ে সৈরাচার বিরোধী আন্দোলনসহ ৯০ এর গন অভ্যুত্থানে এর অগ্রণী ভূমিকা ছিল। বিশেষ করে ঐ দশক জুড়ে জামাত শিবির শিবির বিরোধী বিরোধী আন্দোলনে ছাত্র মৈত্রী কান্ডারীর ভূমিকা পালন করেছিল। কিন্তু ৯০ এর পর লড়াই সংগ্রামে ভাটা পড়ায় আবার স্থবিরতা তৈরি হয়েছে,ফলে আবার টুকটাক ভাংতে শুরু করেছে। এখন ছাত্র গন আন্দোলনে তাদের ভূমিকা একেবারেই নগন্য। কিন্তু জনগণের শোষন মুক্তির লড়াই সহ সকল ছাত্রের মানসম্মত শিক্ষা পাওয়ার যে লড়াই, তার বাস্তবতাও বিরাজ করছে। তাই ঘটা করে ব্যানার ফেস্টুন নিয়ে প্রতিষ্ঠা বার্ষিকী পালন করে সংগঠনের বিকাশ করার অপচেষ্টা বাদ দিয়ে লড়াই সংগ্রামের মধ্য দিয়ে সংগঠনের বিকাশে মনোযোগী হওয়া আবশ্যক ।
বাংলাদেশের ওয়ার্কার্স পার্টির ৯০ জন কেন্দ্রীয় কমিটির সদস্যদের মধ্যে ৭ জন সদস্য ( পলিটব্যুরো সদস্যসহ) ওয়ার্কার্স পার্টির বর্তমান রাজনীতিকে দক্ষিণপন্থী সুবিধাবাদী আক্ষ্যা দিয়ে ১০ম কংগ্রেস বর্জন করে মতাদর্শ সংরক্ষণ কমিটির নামে গত ২৯-৩০ ডিসেম্বর সম্মেলন করেছে এবং নতুন একটা পার্টি গঠন করেছে। সম্মেলনের উদ্বোধনী অনুষ্ঠানে সিপিবি'র সভাপতি কমরেড মোজাহিদুল ইসলাম সেলিম তার বক্তৃতায় ঐ সভা হতে বামপন্থীদের ঐক্যের চুড়ান্ত ঘোষণা দেন। একটা পার্টির ৭ শতাংশ কেন্দ্রীয় সদস্য কতৃক পার্টি ভেঙ্গে একটি পাল্টা পার্টি গঠনের সভায় যোগ দিয়ে ঐক্যের চুড়ান্ত ঘোষণা !!!!!!!!!!!!!!! ????????? এখন ওয়ার্কার্স পার্টি যদি সিপিবি'র ভিন্ন মতালম্বী ৭/৮ জন নেতা নিয়ে কোন এক অজুহাতে সিপিবি ভেঙ্গে একটা দল গঠনে উৎসাহিত করে বাম ঐক্যের চুড়ান্ত ঘোষণা দেন,তাহলে কেমন হয় !!!!!!!??????? হায়রে বাংলাদেশের বর্তমান বাম রাজনীতি !!!!!!!!!!! একদিকে ভাঙ্গনকে উৎসাহিত করা, অন্যদিকে ঐক্যের ডাক দেয়া !!!!!!! কোনটা যে কে কিভাবে চায়, সেটা জনগনের জন্য বুঝা দায়! !
ক্যাপশান টা অসাধারন। বৃটিশ উপনিবেশের নেটিভ হিসেবে এটা পদে পদে বুঝতে পারি।
পৃথিবীর বৃহত্তম গণতন্ত্রের দেশ ভারত ! হ্যা, খাতা কলমে গনতন্ত্রের বিষয়টি উল্লেখ থাকায় জনসংখ্যার দিক দিয়ে এটা ঠিক। কিন্তু কি তার গনতান্ত্রিক ব্যবস্থা, অবশ্য এই অব্যবস্থাকে অনেকে গনতন্ত্রের বিউটি বলে আখ্যায়িত করেন। সম্প্রতি মহারাষ্ট্রে ( বোম্বে বা মুম্বাই যার রাজধানী ) সেখানে যে খেলা হলো, এটার নাম কি গনতন্ত্র ??? মহারাষ্ট্রের বিধান সভা নির্বাচনে মতাদর্শের ভিত্তিতে গঠিত বিজেপি ও শিব সেনার জোট সংখ্যাগরিষ্ঠ হলেও একক ভাবে কেউ সংখ্যাগরিষ্ঠতা পায় নি। তারা জোটগতভাবে সরকার গঠন করতে গেলে মুখ্যমন্ত্রী কোন দলের হবে,তা নিয়ে দীর্ঘদিন বিতর্কের পরও সমাধানে আসতে পারে নি। তাদের সমঝোতা ভেঙে গেলে অন্য কারো সরকার গঠনের আমন্ত্রণ না জানিয়ে কেন্দ্রীয় বিজেপি সরকারের নির্দেশনায় রাজ্যপাল রাষ্ট্রপতির শাসন জারি করেন। পরবর্তীতে রাজ্যে শিব সেনার প্রধান রাজনৈতিক প্রতিপক্ষ এনসিপির শিব সেনার সাথে সরকার গঠনের উদ্যোগ নেয়। কিন্তু সরকার গঠনে তাদের দুই দলের সাথে কংগ্রেসকে না নিলে সংখ্যাগরিষ্ঠ হওয়া সম্ভব নয় বিধায় কংগ্রেসকে একসাথে সরকার গঠনের জন্য আহ্বান করে। কংগ্রেসও জাতীয় রাজনীতিতে তার প্রধান প্রতিপক্ষ বিজেপিকে হটানোর জন্য উগ্র সাম্রদায়িক দল শিব সেনার সাথে সরকার গঠনে একমত হয়। হায়রে রাজনীতি! ! যে কংগ্রেস ধর্ম নিরপেক্ষতার রাজনীতির নামে সম্প্রদায়িক বিজেপির বিরুদ্ধে দেশের বামপন্থীদের নিয়ে ঐক্য করে, আবার সেই কংগ্রেসই তার প্রধান প্রতিপক্ষ বিজেপিকে ঠেকানোর জন্য চরম উগ্র সাম্রদায়িক দল শিব সেনার সাথে সরকার গঠনের উদ্যোগ নেয়। গনতন্ত্রের বিউটি আরো আছে! !! গতকাল রাতে যখন শিব সেনা - এনসিপি - কংগ্রেস শিব সেনা নেতা উদ্ধব থাকরে কে মুখ্যমন্ত্রী করে সরকার গঠনের সিদ্ধান্ত চূড়ান্ত করে, তার পর পরই গভীর রাতে এনসিপি নেতা অজিত পাওয়ার (এনসিপির মূল নেতা শারদ পাওয়ার এর ভাতিজা ও দলের দ্বিতীয় শীর্ষ নেতা ) শারদ পাওয়ারকে না জানিয়ে রাজভবনে উপস্থিত হয়। তার সাথে এনসিপির বিধায়কেরা আছে উল্লেখ করে বিজেপির সাথে সরকার গঠনের বিষয়টি রাজ্যপালকে জানায়। কেন্দ্রীয় বিজেপি সরকার নিয়োজিত রাজ্যপালও গভীর রাতে রাষ্ট্রপতির শাসন প্রত্যাহার করে ভোর রাতে বিজেপি নেতা দেবেন্দ্র ফভণবীসকে সরকার গঠনের আমন্ত্রণ জানায়। এরপর ভোর সকালে দেবেন্দ্র ফডণবীসকে মুখ্যমন্ত্রী ও অজিত পাওয়ারকে উপ- মুখ্যমন্ত্রী হিসেবে শপথ পড়ান। অর্থাত বোম্বের মানুষ সকালে ঘুম থেকে উঠে নতুন সরকার দেখতে পায়। হায়রে গনতন্ত্রের বিউটি! !!!
সরকারি এই সকল শূন্য পদের মধ্যে অনেক পদ আছে, সময়ের বিবর্তনে কাজের ধারা পরিবর্তন ও আধুনিক প্রযুক্তির কারণে সে সকল পদের এখন কোন কাজ নেই। এমনিতেই বাজেটের ২২% অর্থ সরকারের কর্মকর্তা/কর্মচারীদের পিছনে ব্যায় হয়,যা এদেশের আপামর জনগণের অর্থ। গুরুত্বহীন পদের বিপরীতে জনগনের অর্থ আরও ব্যায় কি যুক্তিযুক্ত !!!!! তাই বর্তমান সরকারি কাজের সাথে সামঞ্জস্যপূর্ন চাহিদাকৃত পদ পূনঃ নির্ধারণ করতঃ শূন্য পদে নিয়োগ (প্রয়োজনে নতুন পদ সৃজন) এবং বর্তমানে নিয়োজিত অপ্রয়োজনীয় পদ বাতিল করে জনগণের অর্থ অপচয় রোধ করা দরকার। শুধুমাত্র সরকারি শূন্য পদ পূরণের মাধ্যমে কর্ম সংস্থানের দাবি বামপন্থীদের কাজ নয়, আপমর জনগণের অর্থ অপচয় রোধ করার দাবিও বামপন্থীদের কাজ। বুর্জোয়া দলগুলি ক্ষমতার জন্য সস্তা জনপ্রিয় দাবি তুলতে পারে,কিন্তু বামপন্থীদের যে কোন দাবি আপামর জনসাধারণের স্বার্থের আলোকে যুক্তিযুক্ত ও সুনির্দিষ্ট হওয়া বাঞ্চনীয়।
আমি জোর বাঁচা বেঁচে গেছি, যতটা না মৃত্যুর হাত থেকে বেঁচেঁছি,তার চেয়ে বেশী নেশাখোরের অপবাদ থেকে। কারণ ঐ একই দিন অর্থাৎ ১০ নভেম্বর ১৯৮৭ আমরাও মিছিল নিয়ে রাজশাহী বিশ্ববিদ্যালয় থেকে শহরের দিকে যাওয়ার সময় হাদীর মোড়ে জাতীয় পার্টির পন্ডারা ( জামাত শিবির সহ) মিছিলের উপর অতর্কিত হামলা চালায়। হামলর একটা পর্যায়ে তারা আমার উপরও হামলা করে এবং ক্ষুর চাকুসহ লাঠি সোটা দিয়ে ব্যপক মারধোর করে, একটা পর্যায়ে আমার মৃত্য নিশ্চিত জেনে পালিয়ে যায়। যা হোক তারপরেও আমি বেঁচেঁ গেছি বলে আমার ইজ্জতও বেঁচেঁছে। না হলে আমারও নামের আগে শহীদ লেখা না হয়ে নেশাখোর ইয়াবাখোর লেখা হতো। আমার পরিবারকেও এভাবে আমার ইজ্জত রক্ষায় রাস্তায় নামতে হতো।
গতকাল সংসদের শোক প্রস্তাবে এরশাদকে প্রবীন রাজনীতিবিদ, সফল রাষ্ট্রনায়ক ও নিবেদিত সমাজসেবক হিসেবে অভিহিত করা হয়েছে। শোক প্রস্তাব গ্রহণের সময় আওয়ামী লীগ, বিএনপি,বাম দল অর্থাৎ এরশাদ বিরোধী আন্দোলনে তিন জোটের নেতৃত্ব দানকারী সকল দলের সদস্যরা উপস্থিত ছিলেন। সফল রাষ্ট্রনায়ক -------- সফল রাষ্ট্রনায়ক । নিবেদিত সমাজসেবক ---------- প্রবীণ রাজনীতিবিদ ----------- । শহীদ মায়েজুদ্দিন, তাজুল, নুর হোসেন, শাহজাহান সিরাজ, সেলিম, দেলোয়ার,বসুনিয়া, জাহেদ,কাঞ্চন, দীপালী সাহা সহ তোমরা যারা এরশাদ বিরোধী আন্দোলনে জীবন দিয়েছো, তারা কষ্ট পেও না। কারণ রাজনীতি এমন একটি বিষয়, যেখানে সবই সম্ভব। আর যারা আগামী দিনে সুন্দর একটি সমাজের জন্য আন্দোলন সংগ্রাম করছো, তারা সাবধান! ! তোমরা শহীদ হলে রাজনীতিতে সব সম্ভেবের কারনে একদিন তোমাদের জাতীয় বেইমান বলে আখ্যায়িত করা হতে পারে। হায়রে সব সম্ভবের রাজনীতি! !!!!!!!!!!!!!!!
'ধর্ষণ ও যৌন শিক্ষা' শিরোনামে আমার এই লেখাটা অনলাইন পত্রিকা 'জনযোগ' এ প্রকাশিত হয়েছে। লেখাটি খুব একটা বড় না, কষ্ট করে পড়ে মতামত প্রদানের জন্য বিনীত অনুরোধ করছি।
প্রকৃতির বাইরে পৃথিবীতে যা কিছু উন্নয়ন তার পিছনে রয়েছে মুনাফা। দেশে যে কালভাভার্ট, ব্রীজ, ফ্লাইওভার; মধাম আয়ের দেশ; মাথাপিছু আয়, জিডিপি এর ধর ধর করে বৃদ্ধি হচ্ছে, তার মূলেও রয়েছে মুনাফা। মধ্যম আয়ের দেশের নাগরিক, মাসে ডাক্তার- ঔষধ খাতে কিছু ব্যয় না করে উপায় আছে। অথচ আমাদের বাল্যকালে, যখন আমরা নিম্ন আয়ের দেশ ছিলাম, তখন কিন্তু আমাদের মত পরিবারে হঠাত কোন অসুখ বিসুখ ছাড়া কোন ঔষধের কারবার ছিল না। অনেকে তো বলে, ডেঙ্গুর ভ্যাকসিন অলরেডি আবিষ্কার করা হয়েছে। আর আবিষ্কারের খরচের বিপরীতে মুনাফা অর্জন করতে হলে রোগের ব্যাপকতা ছড়িয়ে দিতে হবে। এখন আমরা সেই ষ্টেজ পার করছি। পুঁজিবাদী ব্যবস্থায় মুনাফা ছাড়া অর্থ বিনিয়োগের কোন সুযোগ নাই। জয় মুনাফার জয় !!!! জয় পুঁজিবাদের জয় !!!!!
সকলের প্রিয় শেল’পা কে জন্মদিনের শুভেচ্ছা  । ঐ হাসিমুখ আরও হাসিতে ভরে উঠুক।
নাজমুল হক প্রধান ভাইয়ের একাউন্ট হ্যাক হয়েছে বলে তিনি আমাকে ফেসবুকে জানিয়ে দিতে বলেছেন। তার একাউন্ট থেকে ইনবক্সে অনেকের নিকট টাকা চাওয়া হচ্ছে। এ বিষয়ে কাউকে বিভ্রান্ত না হওয়ার জন্য তিনি অনুরোধ করেছেন।
সম্মিলিত সাংস্কৃতিক জোটের সভাপতি জনাব গোলাম কুদ্দুস জেনারেল জিয়ার শাসনামল নিয়ে একদা সিপিবি'র মূল্যায়ন হিসেবে ছবিটা পোষ্ট করেছে। বিষয়টি নিয়ে অনেকে অনেক ভাবে মন্তব্য করেছে। এ বিষয়ে আমার মন্তব্য নিম্নরুপ:::::: ১৯৬৫ সালে রাশিয়া ও চীনের রাজনৈতিক বিতর্কে বাংলাদেশের কমিউনিস্টরা দুই ভাগে বিভক্ত হয়ে যায়। যে কোন বিভক্তিতে কোন গোষ্ঠী নিজের কাজের চেয়ে বিপক্ষকে ঘায়েল করা গুরুত্বপূর্ন মনে করে। এটা করতে গিয়ে বাংলাদেশের কমিউনিস্টরা নিজেদের স্বকীয়তা হারিয়ে সরাসরি রাশিয়া (মস্কো ) অথবা চীনের ( পিকিং) নির্দেশ মত চলা শুরু করে। যার ফলে চীন স্বাধীনতা যুদ্ধের বিরোধিতা করায় চীন পন্থী পার্টির একটা অংশ ( তৎকালীন প্রধান নেতাদের মধ্যে অনেকেই ) স্বাধীনতা যুদ্ধের বিরোধিতা করে। যদিও তৎকালীন ছাত্র ইউনিয়ন মেনন গ্রুপের (চীনপন্থী) বেশিরভাগ নেতা কর্মী মুক্তিযুদ্ধে অংশ গ্রহণ করে। ফলে মুক্তিযুদ্ধের সময় থেকে চীন পন্থী কমিউনিস্ট পার্টি ভাংতে শুরু করে স্বাধীনতা পরবর্তী কয়েকটি অংশে বিভক্ত হয়ে যায়। অপরদিকে রাশিয়া স্বাধীনতা যুদ্ধে সমর্থন করায় মস্কো পন্থীরা স্বাধীনতা যুদ্ধে অংশ নেয় এবং স্বাধীনতা পরবর্তী রাশিয়ার সাথে বাংলাদেশের বা বঙ্গবন্ধুর সম্পর্ক ভালো থাকায় তারা তৎকালীন সরকারকে সমর্থন দিয়ে যায়। বঙ্গবন্ধু যখন বাকশাল প্রতিষ্ঠা করেন তখন বাকশালে যোগ দেয়। ঠিক একই ভাবে জিয়াউর রহমান ক্ষমতায় আসলে রাশিয়া জিয়ার সরকারের সাথে যে ধরণের সম্পর্ক রক্ষা করেছে, সিপিবিও তার আলোকে জিয়ার কর্মকান্ডকে মূল্যায়ন করেছে। দেশের সামগ্রিক অবস্থার মূল্যায়নের চেয়ে তখন সিপিবি'র কাছে রাষ্ট্র হিসেবে রাশিয়ার মূল্যায়ন পার্টির সিদ্ধান্ত গ্রহণে বেশি গুরুত্ব পেয়েছে । কিন্তু আশ্চর্যের বিষয় হচ্ছে চীনের সিদ্ধান্ত মত চলার বিষয়ে চীনপন্থী পার্টির মধ্যে বিরোধিতা দেখা দেওয়ায় পার্টি বিভক্ত হলেও রাশিয়ার সিদ্ধান্ত মত চলতে যেয়ে সিপিবিতে তৎকালীন সময়ে কোন বিভক্তি দেখা দেয়নি। কেউ কেউ মনে করে, চীনপন্থীরা দল ভেংগে কমিউনিস্ট আন্দোলনের ক্ষতি করেছে। এখন আবার কেউ কেউ মনে করছে, রাশিয়ান পন্থীদের সকলেই সরাসরি মস্কোর নির্দেশ পালনের সময় দলের একটা অংশের অবশ্যই বিরোধীতা করে বেরিয়ে আসা প্রয়োজন ছিল। আসলে এত সহজে কোন বিষয় মনে না করে, বৃহত্তর ভারত বর্ষের কমিউনিস্ট আন্দোলনের যে উজ্জ্বল সম্ভাবনা আমাদের পূর্বপুরুষরা তৈরী করেছিল, তা ব্যর্থ হওয়ার বিষয়ে গবেষণা হওয়া দরকার। আর ইতিহাসের মূল্যায়ন একটু সময় স্বাপেক্ষ। আমাদের মনে করা করির জন্য একটু অপেক্ষা করা দরকার ।
লেখাটা বড় হওয়ার জন্য পুনরায় ক্ষমা চাচ্ছি। সাম্প্রদায়িকতা: সংখ্যাগুরু সংখ্যালঘু ও বিশ্ব মানবতা::::::::::::::::: সংখ্যালঘু সংখ্যাগুরু শব্দের পাশাপাশি সংখ্যাসম বলে কোনও শব্দ আছে কিনা জানি না। প্রতিটি অঞ্চলে বা দেশে বিভিন্ন সম্প্রদায়ের মানুষ বাস করে। এই সম্প্রদায়গুলোর মধ্যে সংখ্যাগত তারতম্যও থাকে। এটা সমান করা দুরূহ বলে হয়তো সংখ্যাসম শব্দের প্রয়োজন হয়নি। মূলত সমাজ বা রাষ্ট্রে সম্প্রদায় কী সেটাই বিশ্লেষণ করা প্রয়োজন। সমাজে কিছু মানুষের সাধারণ কিছু বৈশিষ্ট্য থাকে, আবার ঐ একই সমাজে ভিন্ন বৈশিষ্ট্যের কিছু মানুষও থাকে। এমন সাধারণ বৈশিষ্ট্যের ভিত্তিতে একেক দল একেক সম্প্রদায়ভুক্ত। আর যে দেশে যে সম্প্রদায়ের মানুষ বেশি থাকে তারা সংখ্যাগুরু এবং যে সম্প্রদায়ের মানুষ কম থাকে তাদেরকে সংখ্যালঘু বলা হয়। সংখ্যাগুরু ও সংখ্যালঘুর মানুষের সংখ্যা কখনও খুব কাছাকাছি থাকে, কখনও একটার সাথে আরেকটার অনেক পার্থক্য থাকে, কখনও কোনো সংখ্যালঘু সম্প্রদায় একবারেই প্রান্তিক পর্যায়ে থাকে। তাছাড়া সমাজে সংখ্যার হিসেবে সংখ্যাগুরু সম্প্রদায় একটা হলেও সংখ্যালঘু সম্প্রদায় অনেক হতে পারে। আশ্চর্যের ব্যাপার, বৈশিষ্ট্যে ভিন্নতার কারণে একজন একই সমাজের অনেক সম্প্রদায়ের অন্তর্ভুক্ত হতেও পারেন। তারপরেও যে সমাজে মানুষ যে বৈশিষ্ট্যকে সবচেয়ে বেশি প্রাধান্য দেয়, তার ভিত্তিতে গড়ে উঠা সম্প্রদায় সমাজে সংখ্যাগুরু সংখ্যালঘু হিসেবে নির্ধারিত হয়ে থাকে। বাংলাদেশের সিভিল প্রশাসনে এক সময় কুমিল্লা নিবাসীরা সংখ্যা বেশি থাকায় ওখানকার হিন্দু-মুসলমান ধর্মীয় সম্প্রদায় ভুলে কুমিল্লার আঞ্চলিকতার সংখ্যাগুরুকেই প্রাধান্য দিত। তেমনি শ্রমিক এলাকায় নোয়াখালী বরিশাল, দুই বাংলার ক্ষেত্রে ঘটি বাঙাল, সম্প্রতি দেশের রাজনৈতিক অবস্থানের জন্য গোপালগঞ্জ বগুড়া সম্প্রদায়ে বিভক্ত হতে দেখা যায়। স্বার্থসিদ্ধির জন্য মানুষ যে সম্প্রদায়ে থাকলে লাভবান হবে ভাবে সে ঐ ক্ষেত্রে ঐ সম্প্রদায়ে অন্তর্ভুক্ত হয়ে থাকে। আবার একটা সংখ্যাগুরু সম্প্রদায় কালের পরিক্রমায় এক সময় সংখ্যালঘু সম্প্রদায়ে পরিণত হতেও পারে। একেক সময়ে সংখ্যাগুরু নির্ধারণের প্রধান বৈশিষ্ট্যের পরিবর্তনের কারণে সংখ্যাগুরু সম্প্রদায় সংখ্যালঘুতে পরিবর্তন হয়ে যায়। আমেরিকাতে যখন ইউরোপ থেকে সাদা মানুষ যাওয়া শুরু করে তখন ওখানকার মানুষ (রেড ইন্ডিয়ান) ছিল সংখ্যাগুরু এবং ইউরোপিয়ানরা ছিল সংখ্যালঘু। কিন্তু জ্ঞান বিজ্ঞান শিক্ষা যুদ্ধে পারদর্শী ইউরোপিয়ানরা তাদেরকে দিনে দিনে সংখ্যালঘু করে ফেলে। কথিত আছে এই সংখ্যাগুরু সম্প্রদায়কে সংখ্যালঘুতে পরিবর্তনে লক্ষ কোটি রেড ইন্ডিয়ানকে হত্যা করা হয়েছে। এক পর্যায়ে এদেরকে প্রায় শেষ করে এখন আদিবাসী, ক্ষুদ্র নৃগোষ্ঠী এই জাতীয় তকমা দিয়ে চিড়িয়াখানার স্টাইলে পর্যটনের সাবজেক্ট করা হয়েছে। আবার সেই রেড ইন্ডিয়ানদের নিশ্চিহ্ন করে মহান আমেরিকা সৃষ্টিতে যে ব্ল্যাকদের (ইউরোপিয়ান সাদা ছাড়া অন্যান্য মেটে বা শ্যাম বর্ণের মানুষকে তারা ব্লাক ধরা হয়) ব্যবহার করা হয়েছে, এক পর্যায়ে তারা সংখ্যালঘুর আসন দখল করেছে। মজার বিষয় হচ্ছে, সেই ব্ল্যাক সংখ্যালঘুরা দিন দিন সংখ্যায় যে পরিমাণ বৃদ্ধি পাচ্ছে, তাতে সংখ্যাগুরু সাদারা সংখ্যালঘুতে পরিণত হওয়ার ভয়ে সেখানকার শিক্ষিত সমাজও দিন দিন বর্ণবাদী হয়ে উঠছে। ট্রাম্পের মত অরাজনৈতিক নৈতিকতাহীন এক ব্যক্তিকে প্রেসিডেন্ট নির্বাচিত করেও ফেলেছে তারা। এখানে শুধু আমেরিকার সংখ্যাগুরু সংখ্যালঘু বিবর্তনের কথা উল্লেখ করলেও পৃথিবীর অন্য অনেক দেশে এ জাতীয় ঘটনা ঘটেছে ও ঘটছেও। পাশাপাশি বিশ্বব্যাপী সংখ্যাগুরু সংখ্যালঘুর বিবর্তন, গতি, প্রকৃতির এত বেশি ডাইমেনশন নিয়ে আলোচনা করা যাবে, যা লিখতে গেলে লেখার মূল ফোকাসই হারিয়ে যায়। পাক-ভারত-বাংলা উপমহাদেশ বিভিন্ন জাতি, ভাষা ও সংস্কৃতির জনগোষ্ঠী-সম্প্রদায়ের বৈচিত্রে ভরা। এখানে আছে, বেলুচ, সিন্ধ, পাঞ্জাবি, মারাঠা,গুজরাটি, কেরল, তামিল, উড়িয়া, বিহারি, বাঙালি, হিন্দুস্থানি, মণিপুরি, চাকমা , মারমা, অসমীয়সহ অনেক অনেক জাতির মানুষ। এটাকে অনেকেই ভারতবর্ষের সৌন্দর্য বলেও থাকেন এবং ভারতবর্ষ ঘুরলে পৃথিবী ভ্রমণ হয়ে যায় বলে অনেকে মনে করেন। এই উপমহাদেশের সংস্কৃতি ও তার ভিত্তিতে গড়ে উঠা সনাতন ধর্ম ঐ সকল জাতি গোষ্ঠীর মাধ্যমে ভিন্ন ভিন্ন ভাবে গড়ে উঠে। কিন্তু সামন্ততান্ত্রিক সমাজে শাষকেরা তাদের দখলকৃত এলাকায় প্রভুত্ব বজায় রাখতে অনেক জাতি গোষ্ঠীর সমাজপতিদের দিয়ে ঐ এলাকাতে সাধারণ সাংস্কৃতি ও ধর্মকে একিভূত করার চেষ্টা থেকে ধর্মের অনুশাসনকে শোষণের হাতিয়ার হিসেবে ব্যবহার করে। তাও আবার শাসকের এলাকা বর্ধিত ও সংকুচিত হওয়ায় অথবা শাসকের পরিবর্তনের সাথে সাথে পরিবর্তিত হয়। এই বিবর্তনের ভিতরে আসে আরব, পারসিক, তুর্কি থেকে মুসলিম ও ইউরোপ থেকে খ্রিস্টান সম্প্রদায়। এদেশের সনাতন ধর্মের শাষকেরা শোষণকে অব্যাহত রাখতে ও তাদের বসবাস আনন্দময় করতে বিভিন্ন জাত পাতের সৃষ্টি করে। ভারতবর্ষে বৌদ্ধধর্মালম্বীদের সাথে তাই ব্রাহ্মাণ্যবাদীদের একটা দ্বন্দ্ব ইতিহাসে স্থান করে আছে। তবে বৌদ্ধ মতালম্বী দিন দিন হ্রাস পায়। এরপর শাসক হয়ে আসা মুসলিমদের আমলে ভারতের স্থানীয়রাও জাতপাতসহ নানা কারণে মুসলমান হতে শুরু করে। পরে মুঘলদের শাসনামলে ইসলাম ধর্মের প্রসার ব্যাপক আকার ধারণ করে। পরবর্তীতে দুশো বছরের ব্রিটিশ শাসনামলে তাদেরকে খ্রিস্টান করার চেষ্টা করলেও সেটা খুব একটা প্রসার পায়নি। কিন্তু ব্রিটিশরা গোটা উপমহাদেশকে তাদের শাসনের আনার লক্ষ্যে বিভিন্ন জাতি গোষ্ঠী সংস্কৃতির ভিত্তিতে গড়ে উঠা সম্প্রদায়কে ‘ডিভাইড এন্ড রুল’ পদ্ধতিতে শাসনের লক্ষ্যে ধর্মের ভিত্তিতে দুইটা জাতিতে বিভক্ত করে দুটি সম্প্রদায়কে মুখোমুখি দাঁড় করিয়ে দেয়। ফলে বহু জাতি বহু ভাষা ও সাংস্কৃতি এবং সনাতন ধর্মের বৈচিত্র্যময় সম্প্রদায়ের জায়গায় প্রধান দুই ধর্ম হিন্দু ও মুসলমানের ভিত্তিতে মূল দুটি সম্প্রদায়ে বিভক্ত হয়ে পড়ে রাজনীতি। কংগ্রেসের হিন্দু-মুসলিম সম্মিলিতভাবে ব্রিটিশ বিরোধী আন্দোলন শুরু করে। পাকিস্তানের প্রতিষ্ঠাতা নেতা মোহম্মদ আলি জিন্নাহও এক সময় কংগ্রেসের নেতা ছিলেন। পরে মুসলমানদের স্বার্থর ধ্বনি দিয়ে মুসলিম লীগ সৃষ্টি হয়। শুধু কংগ্রেস ও মুসলিম লীগ নয়, দলিত সম্প্রদায়ের জনগোষ্ঠী পৃথক আন্দোলন গড়ে তোলে। কিন্তু ভারতীয় জাতীয় রাজনীতিতে কংগ্রেস ও মুসলিম লীগ প্রধান প্রতিদ্বন্দ্বী দলে পরিণত হয়। যাদের দ্বন্দ্বের ভেতর দিয়ে হাজার বছরের ভাষা-সংস্কৃতি-ধর্মের বৈচিত্র্যময় ভারতবর্ষ দ্বিজাতি তত্ত্বের চেতনায় হিন্দু ও মুসলমান সম্প্রদায়ের ভিত্তিতে দেশ ভাগ হয়ে যায়। এটাকে পাকাপোক্ত করতে বাধানো হয় হিন্দু মুসলমান দাঙ্গা। যেখানে উভয় ধর্মের লাখ লাখ মানুষ খুন হয়। কয়েক কোটি লোক বাস্তচ্যুত হয়। অনেক পরিবারই বিভক্ত হয়ে ভিন্ন ভিন্ন দেশের নাগরিক হয়ে পড়ে। মজার বিষয় হলো, দুই সম্প্রদায়ের নামে দুইটা আলাদা দেশ সৃষ্টি হলেও ঐ ধর্মের মানুষের কোন এওয়াজ বদল হয় না। ফলে পাকিস্তানে অনেক হিন্দু সংখ্যালঘু ও হিন্দুস্থানে অনেক মুসলমান সংখ্যালঘু হিসেবে থেকে যায়। এরপর ১৯৬৫ এর পাক-ভারত যুদ্ধে উভয় দেশের সংখ্যালঘুদের মধ্যে খুব আতঙ্ক ছড়িয়ে পড়ে। দুই দেশের সংখ্যালঘুদের উপর অন্যায় অত্যাচার হওয়া না হওয়া অথবা তার ধরণ বা কম বেশি নিয়ে অনেক বিতর্ক থাকতে পারে, কিন্তু ৪৭ এর দাঙ্গা ও ৬৫ এর যুদ্ধের মধ্যে সৃষ্ট সেই আতঙ্ক উভয় সংখ্যালঘু সম্প্রদায়ের মধ্যে কম বেশি রয়ে গেছে। তাই আজও ইন্ডিয়া পাকিস্তানের ভোটাভুটিতে সম্প্রদায়িক বিষয়টি সবার আগে প্রাধান্য পায়। তবে ধর্মীয় সম্প্রদায়ের ভিত্তিতে দেশভাগের ধারণা নাকচ করে বাঙালি জাতি ১৯৭১ ত্রিশ লক্ষ শহীদের রক্ত ও দুই লক্ষ মা বোনের সম্ভ্রমের বিনিময়ে ধর্ম নিরপেক্ষ অসম্প্রদায়িক স্বাধীন বাংলাদেশ প্রতিষ্ঠা করে। ফলে ধর্মের দিক দিয়ে সংখ্যাগুরু সংখ্যালঘু বিষয়টির গুরুত্ব অনেক কমে যায়। কিন্তু সংবিধানে রাষ্ট্র ধর্ম ইসলাম অন্তর্ভুক্তি করায় রাষ্ট্র তার ধর্ম নিরপেক্ষ চরিত্র হারিয়ে ফেলে। ফলে জনসংখ্যার ভিত্তিতে কোন ধর্মের সংখ্যালঘু মানুষ আবার নিজেকে সংখ্যালঘু হিসেবে ভাবতে শুরু করে। আশা করি বাঙালি জাতি একদিন এটারও অবসান ঘটাবে। প্রকৃত পক্ষে ধর্ম তো বটেই এক অর্থে জাতীয়তাবাদও এক প্রকার সম্প্রদায়িকতাবাদ-ই। আর উভয়ে ক্ষেত্রে উগ্রতা হলে তো সম্প্রদায়িক সংখ্যাগুরু দ্বারা সংখ্যালঘু নির্যাতিত হয়ই- এতে কোন সন্দেহের অবকাশ নেই। তবে সেই নির্যাতনের প্রকৃতি বিভিন্ন হতে পারে, নির্মমতার তারতম্য থাকতে পারে, শারীরিক নির্যাতন না হয়ে মনস্তাত্ত্বিক নিপীড়ন হতে পারে, অনেক সময়ে কোন প্রকার নির্যাতন না থাকলেও সংখ্যালঘু মনস্তত্ত্বিক ভাবে নিজেকে নির্যাতিত ভাবতে পারে। এই সংখ্যাগুরু সংখ্যালঘু বিষয়টি যেহেতু সমাজের জন্য ক্ষতিকর, তাই সুষ্ঠু সমাজ প্রতিষ্ঠায় এই সম্প্রদায়িকতা রুখতে হবে এবং তা রুখতে পারে বিশ্বের প্রতিটি মানুষের মৌলিক অধিকারের ভিত্তিতে গঠিত বিশ্ব মানবতাবাদ। প্রগতিশীল সমাজতত্ত্ববীদরা সকল সম্প্রদায়িকতার উর্ধ্বে উঠে বিশ্ব মানবতার কথা বলেছেন। পৃথিবীতে মানুষ প্রতিনিয়ত দেশান্তরী হচ্ছে, তাই আপনি আজ যে সম্প্রদায় চেতনা নিয়ে গর্ব করছেন বা তার পক্ষে লড়াই করছেন, আপনার পূর্ব পুরুষ হয়ত এই সম্প্রদায়ের না হয়ে যে সম্প্রদায়ের বিরোধিতা করছেন সেই সম্প্রদায়েরও হতে পারে। তাই সম্প্রদায়ের বিভক্তি বর্জন করে বিশ্ব মানবতার চেতনাকে সামনে নিয়ে আসতে হবে।
''সাম্প্রদায়িতা : সংখ্যাগুরু সংখ্যালঘু ও বিশ্ব মানবতা'' শিরোনামে আমার এই লেখাটা আজকে অন লাইন পত্রিকা 'জনযোগ' এ প্রকাশিত হয়েছে। কষ্ট করে পড়ে একটু মতামত দিলে খুবই আনন্দিত হবো
এরশাদের মৃত্যুতে সরকারসহ বিভিন্ন রাজনৈতিক দলের প্রতিক্রিয়া দেখে ৭০ দশকের শেষ ও ৮০ দশকের শুরুর দিকে সংগ্রমী ছাত্র সমাজের ভোটে চট্টগ্রাম বিশ্ববিদ্যালয়, বিএল কলেজ, কমার্স কলেজ, কারমাইকেল কলেজসহ দেশের অনেক শিক্ষা প্রতিষ্ঠানের ছাত্র সংসদে ছাত্র শিবিরের জয় জয়কার খুবই স্বাভাবিক মনে হচ্ছে। পটুয়া কামরুল হাসানের প্রথম ছবিটা যেমন ৭৫ পরবর্তী জামাত শিবিরের অগ্রযাত্রাকে থামাতে পারেনি, তেমনি দ্বিতীয় ছবিটাও ৯০ পরবর্তী স্বৈরাচার এরশাদের জয়জয়কারকেও ব্যাহত করতে পারে নাই ।
প্রথম ছবিটা আঁকার জন্য পটুয়া  কামরুল হাসানকে ৭৫ পরবর্তী অনেক দুর্ভোগ পোহাতে হয়েছে। ভাগ্য তাঁর ভালো তিনি মারা গিয়েছেন, না হলে দ্বিতীয় ছবিটি আঁকার জন্য  আজকে তাকে নাজেহাল হতে হতো। নতুবা আজকের শোক প্রকাশের উচ্ছ্বাস দেখে ছবিটা আঁকার মনঃকষ্টে আত্মহত্যা করতে হতো।
আজকের শাসনামলে এরশাদের শোক প্রকাশের উচ্ছ্বাস দেখে মনে হচ্ছে, পরে অন্য কোন শাসনামলে এদেশে সারম্বরে গোলাম আযমের ওরশ পালন করা হব।
কারো মৃত্যু হলে ইহলোকে তিনি যতই অপকর্ম করুক না কেন পরলোকে তার আত্মার শান্তি কামনা করে প্রার্থনা করাই যুক্তিযুক্ত। কিন্ত স্বৈরাচার এরশাদের মৃত্যুর পর এই প্রার্থনার প্রকাশটা এমন উচ্ছ্বাসের সাথে প্রচার করা হচ্ছে তাতে তিনি মহামানবে রূপান্তরিত হচ্ছেন। ফলে এরশাদকে নিয়ে কয়েকদিন আগে আমার নিচের লেখাটির কারণে নিজেকে অপরাধী মনে হচ্ছে এবং লেখাটি উইড্র করতে ইচ্ছে হচ্ছে। আসলেই মুক্তিযুদ্ধে যে পরিবারের সন্তান শহীদ হয়েছে আথবা পঙ্গু অথবা নির্যাতিত হয়ে মৃত্যুর মুখ থেকে ফিরে এসেছে, তাদের কাছে মুক্তিযুদ্ধ অন্য সাধারণ লোকের থাকে একটু ভিন্ন। তেমনি এরশাদ স্বৈরাচারের শাসনামলে শহীদ,পঙ্গু ও নির্যাতনে মৃত্যুর মুখ থেকে ফেরা পরিবারের ক্ষেত্রেও স্বৈরাচার বিরোধী আন্দোলন ও তার খল নায়ক এরশাদের মূল্যায়নও অন্যদের থেকে আলাদা। তাই একজনের মৃত্যুতে শোক প্রকাশতো করতে হবে, কিন্তু তা করার সময়ে ঐ সকল পরিবারের সদস্যদের হাহাকারের বিষয়টিও মাথায় রাখা আবশ্যক।
বাংলাদেশ আইসিসি চ্যাম্পিয়ন হওয়ার আগ পর্যন্ত এদেশের ক্রিকেট ভক্তরা সাপোর্টের দিক থেকে পাকিস্তান ও ইন্ডিয়ার সাপোর্ট করতো। খেলাকে ভালবাসার কারণে হোক অথবা সম্প্রদায়িক কারণেই হোক বেশিরভাগ পাকিস্তানের সাপোর্টার ছিল। পরবর্তীতে বাংলাদেশ ভালো খেলা শুরু করলে দেশাত্মবোধের কারণে বাংলাদেশকে সমর্থন করায় ঐ সাপোর্টের উন্মাদনা কমতে শুরু করে। তখন থেকে খেলাকে কেন্দ্র করে আন্তর্জাতিক অঙ্গনের খেলায় (যেখানে বাংলাদেশ না থাকতো ) ইন্ডিয়ার সমর্থন কিছুটা বেড়েছিল। কিন্তু ভি-রা-ট কোহলি ইন্ডিয়ার ক্যাপ্টেন হওয়ার পর মাঠে তার আচরণের কারণে ঐ সমর্থন তো কমেছে, উপরন্তু ভারতের সাথে যাদেরই খেলা হচ্ছে তাদের সমর্থনে উন্মাদনা প্রকাশ করছে। হায়রে ভিরাট কোহলি !!! তোমার অভিব্যক্তি ও আচরণের কারণে এশিয়ার টীম হিসেবে তোমার টীমকে সমর্থন করতে পারছে না ।
পুনশ্চ: ফেসবুকে লেখা বড় হলে সকলে পড়তে চায় না জানি। কিন্তু কি করবো বলেন, লিখতে বসে বিষয়টি ক্লিয়ার করতে যেয়ে লেখাটা একটু বড় হয়ে গেছে। এ ব্যাপারে ক্ষমা চেয়ে কষ্ট করে পড়ে মতামত প্রদানের জন্য বিনীত অনুরোধ করছি।
