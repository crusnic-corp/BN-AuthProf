আমেরিকা আর ইউরোপের সেনারা তো কত কত বছর ধরে আফগানিস্তানে রইলো, তালিবানের কী করতে পারলো? কিছুই না। তালিবানের দখলে এখন সত্তর ভাগ আফগানিস্তান।ভয়ের চোটে আফগান সেনারা তাজিকিস্তানে পালিয়ে যাচ্ছে। এর মধ্যে কয়েক হাজার পালিয়েছে। মেয়েদের অবস্থা কী হবে? নিকাব খানিকটা আলগা হলেই নিতম্বে চাবুক চলবে। কারও সঙ্গে প্রেম করেছে কী করে নি, পাথর ছুঁড়ে হত্যা করা হবে। মেয়েদের ইস্কুল? ভুলে যাও। মেয়েদের অধিকার? হোয়াট?
পরীমণির ওপর আমার ফেসবুক পোস্ট নিয়ে আনন্দবাজার পত্রিকা অনলাইন খবর ছাপিয়েছে। কিন্তু ওটা ভাই শেয়ার করতে পারলাম না। আমার এমন একটা বীভৎস ছবি ওরা ছাপিয়েছে যে ওটা দেখে আমিই ভয় পেয়ে গেলাম।
সারাজীবন কংগ্রেস করার পর এক পরিবার থেকে একজন গেলেন আর এস এসে, আরেকজন যাচ্ছেন তৃণমূলে। দোষ পার্টির? নাকি মানুষের? আমি তো বলবো মানুষের। টাকাপয়সা ক্ষমতা পুরস্কার যেদিকে বেশি সেদিকে মানুষ যেতে চায়, আদর্শের তোয়াক্কা করে না। হাতে গোণা কিছু মানুষই ঝড় তুফানের মধ্যে অনড় দাঁড়িয়ে থাকে। ভেঙ্গে যেতে থাকে, মরে যেতে থাকে, তবু দাঁড়িয়ে থাকে। 
ফেসবুকে শিং মাছের মতো দেখছি প্রতিদিন লাফিয়ে লাফিয়ে উঠছে বাংলাদেশের নায়িকা পরীমণির বিরুদ্ধে কুৎসিত সব গালাগালি। কোনও মেয়ের বিরুদ্ধে যখন লোকেরা ক্ষেপে ওঠে, তাকে দশদিক থেকে হামলা করতে থাকে, এমন উন্মত্ত হয়ে ওঠে যেন নাগালে পেলে তাকে ছিঁড়ে ফেলবে, ছুঁড়ে ফেলবে, পুড়িয়ে ফেলবে, পুঁতে ফেলবে, ধর্ষণ করবে, খুন করবে, কুচি কুচি করে কেটে কোথাও ভাসিয়ে দেবে , তখন আমার ধারণা হয় মেয়েটি নিশ্চয়ই খুব ভালো মেয়ে, সৎ মেয়ে, সাহসী মেয়ে, সোজা কথার মেয়ে। আমার নিজের জীবনের অভিজ্ঞতা এটাই বলে। বাংলাদেশের সিনেমা আমি দেখি না। পরীমণির নামও আগে শুনিনি। তবে তাকে আমি দূর থেকে আমার শ্রদ্ধা আর ভালোবাসা জানাচ্ছি। সব মেয়ে স্ট্রাগল করে না, কিছু মেয়ে করে। কিছু মেয়ে স্ট্রাগল করে সব মেয়ের জন্য যুগে যুগে বেটার পরিস্থিতি আনে। এই স্ট্রাগল করা কিছু মেয়েই একেকটা মাইলফলক।
কোভিডের যন্ত্রণা কোভিড যাদের হয়নি তারা বুঝবে না। আমার শরীরে কোভিড আর নেই, কিন্তু আছে সে। আনাচে কানাচে আছে। তার বসবাসের চিহ্ন রেখে গেছে সে। কামড় দিয়ে গেছে মস্তিস্কে, ফুসফুসে। হৃদপিণ্ডেও কি? হয়তো হৃদপিণ্ডেও। জানি না আর কোথায় কী সর্বনাশ করে রেখেছে। জীবন তো একদিন না একদিন ফুরোবেই। কোভিড আমার আয়ু ঠিক কত বছর কমিয়ে দেবে, এখনও জানিনা। কিছু জিনিস না জানাই হয়তো ভালো। তবে যতক্ষণ শ্বাস নিচ্ছি, ততক্ষণ কিছু না কিছু করতে চাইছি। মৃত্যুচিন্তাকে নাগালে আসতে দিতে চাইছি না। শুধু লেখা, শুধু পড়া, শুধু ভাবা? না, পৃথিবী কোভিডমুক্ত হলে একবার না-দেখা দ্বীপগুলো ঘুরে আসবো। গালাপাগোস আর তাসমানিয়া। বিবর্তনের নিদর্শন দেখবো। এরপর কোনও একটা দ্বীপে আমার যেতে ইচ্ছে করবে, যে দ্বীপে শুয়ে শুয়ে শুধু আকাশ দেখবো, আর সমুদ্র তার ঢেউয়ে আমাকে ছুঁয়ে দেবে, ছুঁয়ে দেবে, ছুঁয়ে দেবে। আর কিছুই আমি করবো না? কিছুই না? না, কিছুই না, কিছুই না, কিছুই না। 
বাংলাদেশের ধর্ম মন্ত্রণালয় তো ফতোয়া জারি করেছে মসজিদ-নামাজীদের জন্য। কী রকম? সুন্নতটা বাড়িতে পড়তে হবে। ফরজটা শুধু পড়া যাবে মসজিদে। মসজিদের টুপি জায়নামাজ ব্যবহার করা চলবে না। যার যার জায়নামাজ বাড়ি থেকে আনতে হবে। মাস্ক পরে নামাজ পড়তে হবে। মসজিদে ঢোকার মুখে স্যানিটাইজার ব্যবহার করতে হবে। বাড়ি থেকে অযু করে আসতে হবে। মসজিদে কার্পেট থাকলে চলবে না। মেঝে পরিস্কার করতে হবে জার্ম কিলার দিয়ে। নামাজীদের মধ্যে দূরত্ব বজায় রাখতে হবে। এই ফতোয়ায় কী পরিস্কার হলো? হলো যে সর্বশক্তিমান তার মুমিন বান্দাদের কোভিড থেকে রক্ষা করবেন না, করবেন কোভিড থেকে রক্ষা পাওয়ার জন্য বিজ্ঞানীরা যে পরামর্শ দিয়েছেন তা।
আমার এই এক বদ অভ্যেস, কাউকে যদি দেখি স্মার্ট, খুব জ্ঞানী এবং গুণী, চরম আধুনিক, ফিজিক্স জানেন, বিশ্ব ব্রহ্মাণ্ড জানেন, জানেন আবার কী, রীতিমত বিজ্ঞানী, বড় ডাক্তার, বড় ইঞ্জিনিয়ার, মহাকাশচারী, সার্নে কাজ করেন, ইতিহাস বিজ্ঞান একেবারে ঠোঁটস্থ, বড় মাপের শিল্পী, সাহিত্যিক -- আমি আপনাতেই ভেবে বসি তাঁরা আল্লাহ ভগবান ঈশ্বর ইত্যাদি জিনিসে বিশ্বাস করেন না, ধর্ম তাঁদের কাছে রূপকথা ছাড়া কিছু নয়। মাঝে মাঝে অবশ্য হোঁচট খাই। যখন দেখি রকেটবিজ্ঞানী খেলনা-রকেট হাতে নিয়ে মন্দিরে যান পুজো দিতে যেন আসল রকেট উৎক্ষেপণে দুর্ঘটনা না ঘটে, যখন জটিল ব্রেইন সার্জারি করার আগে মসজিদে গিয়ে অলৌকিকের উদ্দেশে কপাল ঠেকান বড় ডাক্তারেরা, যখন বিরাট কোনও শিল্পী তাঁর প্রদর্শনী শুরু হওয়ার আগে গলায় ঝুলিয়ে রাখা ক্রুশবিদ্ধ যীশুতে চুম্বন করেন। হ্যাঁ বিস্মিতই হই। কাল রাতে সৃজিত মুখার্জির ফরগেট মি নট দেখে তাঁকে চূড়ান্ত স্মার্ট বলে রায় দিয়েছি, স্মার্ট মানেই তো আমার চোখে লৌকিকে বিশ্বাসী, অলৌকিকে নয়। কিন্তু বললাম না বার বার আমি হোঁচট খাই! চোখে পড়লো তাঁর একখানা ফেসবুক পোস্ট, তাঁর নতুন ছবির মহরতে ভগবানের মূর্তি, আর তার পাদদেশে কলা, নারকেল, ফুল টুলের পুজো। ঈশ্বরবিশ্বাসীরাও ট্যালেন্টেড হতে পারেন, তা আমি অস্বীকার করছি না। অথবা সৃজিত ঠিকই নিরীশ্বরবাদী, ছবির প্রযোজক করেছেন পুজোর আয়োজন, প্রযোজকদের তো টাকা পয়সা থাকলেই হয়, ট্যালেন্ট না থাকলেও চলে! যেহেতু প্রযোজক নেপথ্যে থাকেন, তাই গোটা সাজসজ্জার কৃতিত্ব পরিচালককে দিয়েই অভ্যেস আমাদের। সঙ্গে থাকে আমার বদ অভ্যেস। ও তো ছাড়তেই পারিনি।
সত্যজিৎ রায়ের গল্পের ওপর ভিত্তি করে চারটে ছোট ছোট ছবি দেখাচ্ছে নেটফ্লিক্স, শুনেছি, কিন্তু সত্যি বলতে কী, দেখার তেমন ইচ্ছে ছিল না , কারণ দেখলে ভালো লাগবে এমন বিশ্বাস ছিল না। আঁতেলদের নিন্দে শুনেই দেখার ইচ্ছে জাগলো। দেখে তো রীতিমত মুগ্ধ আমি। কয়েক- দশক- পুরোনো গল্পের এমন অবিশ্বাস্য আধুনিকীকরণ করতে সাহস তো দরকারই, কল্পনাশক্তি আর শিল্পবোধও প্রচণ্ড দরকার। ছক ভাঙা সোজা ব্যাপার নয়। তুখোড় শিল্পী হলেই পারেন। সত্যজিৎ রায়কে বয়স্ক আঁতেলদের বুকপকেট থেকে বের করে এনে পুরো ভারতবর্ষের, এমনকী পুরো বিশ্বের নতুন প্রজন্মের হাতে তুলে দিলেন ওঁরা। অভিষেক চৌবে চমৎকার, ভাসান বালাও ভালো। আর আমাদের সৃজিত মুখার্জি যত ছবি বানিয়েছেন, মনে তো হচ্ছে তাঁর এ দুটো সবার সেরা।
কী কাণ্ড। কী কাণ্ড! এতকাল তো জানতাম আস্ট্রাজেনেকা-অক্সফোর্ড ভ্যাক্সিনই ভারতে কোভিশিল্ড নামে তৈরি হয়েছে। কিন্তু ইউরোপ তো মানছে না। ইউরোপ অন্য দেশের আস্ট্রাজেনেকা-অক্সফোর্ড ভ্যাক্সিনকে স্বীকৃতি দিয়েছে, কিন্তু ভারতে তৈরি আস্ট্রাজেনেকা-অক্সফোর্ড ভ্যাক্সিন, যেটির নাম কোভিশিল্ড, একে স্বীকৃতি দেয়নি। সুতরাং যারা কোভিশিল্ড নিয়েছে, তাদের ইউরোপে ঢুকতে দেওয়া হবে না। এমন কী আমি যে ইউরোপের নাগরিক, আমি যেহেতু কোভিশিল্ড নিয়েছি, আমাকেও ঢুকতে দেওয়া হবে না। 
ঢেঁকি স্বর্গে গেলেও ধান ভানে। জঙ্গিরা মহামারিতেও বোমা বর্ষণ করে। আজ জম্মু বিমানবন্দরের বায়ুসেনা ঘাঁটিতে জোড়া বিস্ফোরণ ঘটিয়েছে জঙ্গিরা। কী লাভ মেরে এবং মরে? ওরাই জানে। এই পৃথিবীতে কিছু মুসলমান , কিছু অতিবাম , কিছু লোন উলফ মাথা-পাগল জঙ্গি-খাতায় নাম লিখিয়েছে। এরা টোটাল যত খুন করে, তার চেয়ে বেশি খুন বর্বর কোনও রাষ্ট্র করে, দুর্ঘটনা, আর মহামারি করে। রাষ্ট্র যেন বর্বরতা বন্ধ করে, দুর্ঘটনা যেন না ঘটে, মহামারি যেন না হয়, তার চেষ্টা করা যায় এবং বন্ধও করা যায়, কিন্তু জঙ্গিদের কার্য কলাপ বন্ধ করা যায় না। কারণ তারা গভীর একটি বিশ্বাস থেকে জঙ্গি কার্যকলাপে যুক্ত। এই বিশ্বাস তাদের মগজের এত ভেতরে ঢুকে গেছে যে বের করে আনা সম্ভব হয় না। এই জঙ্গিদের কাছে অন্যের জীবনের মূল্য তো নেই-ই, নিজের জীবনেরও মূল্য নেই। মানুষ বিচিত্র। কেউ শান্তিপ্রিয়, কেউ অশান্তিপ্রিয়। আমরা যতই শান্তি শান্তি করি না কেন, অশান্তিপ্রিয়রা অশান্তি ডেকে আনবেই।
শতাব্দি ভব'র মতো স্বপ্নবান মানুষ এ যুগে বিরল। সে চাকরি বাকরি করে না, কারণ কারও গোলামি করা সে পছন্দ করে না। এক সময় সাংবাদিকতা করতো, ও অনেক বছর ত্যাগ করেছে। উপার্জন না থাকলে খাবে কী, পরবে কী? ভব জানে না। ভব তার স্বপ্নকে অনুসরণ করছে। গান লিখছে, গান গাইছে, কবিতা লিখছে, কবিতার বই ছাপাচ্ছে। সব্যসাচী নামে একটি প্রকাশনী খুলেছে, কবিতা গল্পের বই প্রকাশ করে। 'ভব'র গঞ্জি' থেকে ভালো ভালো টি সার্ট বের করে। এসবে তো টাকা খরচ হয়, টাকা আসে না। সংসার কী করে চলবে? ভব জানে না। সে সুন্দরের আর সাম্যের স্বপ্ন দেখে। স্বপ্ন তাকে ভাত কাপড় দেয় না, তারপরও সে স্বপ্ন দেখে। শতাব্দি ভব যেমন সমাজ বদলাবার স্বপ্নকে সবচেয়ে গুরুত্ব দেয়, মাঝে মাঝে ভাবি আমিও তো তাই করেছি জীবনে! সরকারের অন্যায়ের প্রতিবাদ করে ঢাকা মেডিক্যাল কলেজ হাসপাতালের ডাক্তারি চাকরিটি ছেড়ে দিলাম। কী খাবো, কী পরবো, ভাবিনি। লিখবো। ঘুমন্ত মানুষকে জাগাবো। এই স্বপ্নে বুঁদ হয়ে থাকতাম। আজ অবধি তো তাই করছি। তা না হলে ইউরোপে যে মানুষটা এক সময় সেলেব্রিটির জীবন যাপন করেছে, সে তৃতীয় বিশ্বের একটি দেশে ঘাড় ধাক্কা খেতে খেতে মানবেতর জীবন যাপন করে!
ফেক ভ্যাক্সিন! ফেক ভ্যাক্সিন সেন্টার! এগুলো শুনি কিন্তু বিশ্বাস হতে চায় না। লক্ষ লক্ষ মানুষ মারা যাচ্ছে কোভিডে। যারা কোভিডে আক্রান্ত হয়েছে, কিন্তু মরেনি, তারাও যে কোনও সময় অন্ধ হয়ে যেতে পারে, নয়তো স্মরণশক্তি হারিয়ে ফেলতে পারে। একবার শরীরে ঢুকেই কিডনির জালি খারাপ করে দিচ্ছে, ফুসফুসকে ইট পাথর বানিয়ে দিচ্ছে এই মারণ ভাইরাস। পৃথিবীতে হয়তো এমন কেউ নেই যার কোনও আত্মীয়, নয়ত বন্ধু, নয়তো চেনা পরিচিত কেউ কোভিডে মৃত্যু বরণ করেনি। মানবজাতির এমন চরম দুঃসময় তো আর আসেনি আগে। মৃত্যু আষ্টেপৃষ্ঠে জড়িয়ে আছে, তারপরও কারা পারে যা ভ্যাক্সিন নয় তাকে ভ্যাক্সিন বলে মানুষের শরীরে প্রবেশ করাতে! কটা টাকা হাতে আসবে, বা কিছু সুনাম হবে, তাই? মানুষ কতটা লোভী আর স্বার্থান্ধ হলে, কতটা বীভৎস আর কতটা নিকৃষ্ট হলে এমন কাজ করতে পারে! পশুর কাছ থেকে সংবেদনশীলতা, নীতিবোধ ইত্যাদি অনেক কিছুই আমাদের শেখা উচিত। আর, কোনও পশু যদি বর্বর আচরণ করে, তাকে আমাদের উচিত 'মানুষ' বলে গালি দেওয়া।
নতুন গল্প। পড়ুন। মন্তব্য করুন। যে গল্পগুলো আজকাল লিখছি, সবই সত্য ঘটনার ওপর ভিত্তি করে। আমাদের চারদিকে প্রতিনিয়ত গল্প ঘটছে, শুধু তুলে আনলেই হয়।
পত্র পত্রিকায় আমার লেখা প্রথম ছাপা হয় ১৯৭৩ সালে। তখন পদ্য লিখতাম। খানিকটা বড় হয়ে গদ্য পদ্য দুই-ই লিখতে শুরু করি। আমার লেখার বিষয় তখন প্রেম, বৈষম্যহীনতা, সমতার সমাজ, পিতৃতন্ত্রকে অস্বীকার, নারীবিদ্বেষের প্রতিবাদ, সমানাধিকার, নারীবাদ। নারীবাদ বলতে সমাজে তখন কিছু ছিল না। মেয়েদের জন্য 'বেগম' জাতীয় পত্রিকা ছাপা হতো। ওসবে থাকতো কী করে স্বামীকে সুখী রাখতে হয়, কী করে শিশু পালন করতে হয়, ঘর সাজাতে হয়, রান্না করতে হয়। ১৯৭৮ সাল থেকে কবিতা পত্রিকা সম্পাদনা করি। নিজে লিখি, অন্যদের লেখা ছাপাই। ১৯৮৬ সালে আমার প্রথম কবিতার বই বের হয়। ১৯৮৯ সালে দ্বিতীয় কবিতার বই। বইগুলোয় ছিল প্রচুর নারীবাদী কবিতা, আপসহীন। ১৯৮৭ সাল থেকে জাতীয় পত্রিকাগুলোয় কলাম লিখতে শুরু করি। ১৯৯০ থেকে এক এক করে কলামগুলো বই হয়ে বেরোতে থাকে, অবিশ্বাস্য জনপ্রিয়তা পেতে থাকে। কলামগুলো মূলত ছিল নারী নির্যাতনের বিরুদ্ধে প্রতিবাদ, আর নারীর সমানাধিকারের জন্য চিৎকার। সব বয়সের নারী তখন গোগ্রাসে লেখাগুলো পড়ছে। সেই সময় পুরুষতান্ত্রিক সমাজ আমার বিরুদ্ধে গর্জে উঠলো। লক্ষ লক্ষ নারীবিদ্বেষী মৌলবাদী আমার মাথার মূল্য ঘোষণা করেছিল, রাস্তায় মিছিল করেছিল, আমাকে ফাঁসি দেওয়ার জন্য উন্মাদ হয়ে উঠেছিল। কিন্তু শুধু কি তারাই? সরকার থেকে শুরু করে দেশের সবাই, কবি লেখক, শিল্পী সাহিত্যিক সাংবাদিক, সম্পাদক প্রকাশক , ডাক্তার ইঞ্জিনিয়ার, উকিল মোক্তার, ব্যবসায়ী চাকরিজীবি, বেকার অবেকার, উচ্চবিত্ত মধ্যবিত্ত, রাতারাতি তসলিমা বিরোধী হয়ে উঠলো। যেন এক তুড়িতে ঘটে গেল ব্যাপারটা। মৌলবাদীদের সুরে সুর মেলালো প্রগতিশীল বলে খ্যাত পুরুষতন্ত্রের ষণ্ডারা। দেখার মতো ঘটনা বটে। কত বড় শক্তিশালী দল আমার বিরুদ্ধে থাকলে আজ ২৭ বছর আমাকে অন্যায়ভাবে দেশে ফিরতে না দিয়েও কোনও সরকারকে সামান্যও সমালোচনা শুনতে হয় না। একজনই সরকারের সমালোচনা করে, একজনই অন্যায়টিকে স্মরণ করায়, সে আমি। কী লিখেছিলাম আমি? কী অপরাধ করেছিলাম যার শাস্তি আমৃত্যু নির্বাসন? যা লিখেছিলাম, ঠিক তা-ই আজ ৩০/৩৫ বছর পর নারী পুরুষেরা টেলিভিশনের টক শো'তে গিয়ে বুক ফুলিয়ে বলছে এবং জনগণের হাততালি পাচ্ছে। যা লিখেছিলাম ঠিক তা-ই আজ ৩০/৩৫ বছর পর নাটক সিনেমায় বলা হচ্ছে এবং দর্শক শ্রোতার প্রশংসা পাচ্ছে। যা লিখেছিলাম তা-ই আজ ৩০/৩৫ বছর পর নারী পুরুষেরা পত্রিকায় লিখছেন , বইয়ে লিখছেন এবং দেশের সর্বত্র তাঁদের মান বাড়ছে, সম্মান জুটছে। আমি কিন্তু আজও ব্রাত্য। আমার প্রতি ঘৃণা প্রদর্শন করাটা সকলের জাতীয় দায়িত্ব। যে যত ঘৃণা প্রকাশ করে, তার তত মূল্য বাড়ে সমাজে। পৃথিবীতে অনেক উদ্ভট সমাজ দেখেছি, এমন উদ্ভট সমাজ আগে দেখিনি। বিঃদ্রঃ সকলে যেন কমেন্ট বক্সে বলতে শুরু করবেন না যে আপনারা চান আমি যেন দেশে ফিরি, দেশে তো জঙ্গিরা থাকছে, নেড়িকুত্তা্রাও থাকছে, আমি কেন থাকতে পারবো না! এ ধরণের কমেন্ট বড় জ্বালা ধরায়। 
লক্ষ্য করেছি, মৃত্যুর কথা যখন বলি, কারও মৃত্যুতে যখন শোক করি, সঙ্গে সঙ্গে উড়ে এসে এক পাল স্টুপিড মুসলমান (মুসলমানদের মধ্যে যারা স্টুপিড) বলে, দেখলি তো, মৃত্যু আছে। দেখলি তো! দেখলি তো আল্লাহ আছে! ওরা মনে করেছে, আমি যেহেতু নাস্তিক, আমি মৃত্যু আছে বলে বিশ্বাস করি না। ওরা এমন বুক ফুলিয়ে কথা বলে যেন মৃত্যুটা ওদের সম্পত্তি। মৃত্যু থাকা মানে তারা মনে করে আল্লাহ থাকা, পরকাল থাকা, পরকাল থাকা মানে দোযখ বেহেস্ত থাকা। আর যেহেতু তারা ওসব মানে, তাই মনে করে তারা জিতে গেল, আর আমি মানিনা বলে আমি হেরে গেলাম। তাদের মস্তিস্কে এটুকু জ্ঞান ধরে না যে মৃত্যুর সঙ্গে ধর্মের কোনও সম্পর্ক নেই। মানুষের অসুখ বিসুখ হয়, ডিজেনারেশান হয়, মানুষের মৃত্যু হয়। মৃত্যুটা ধর্মের অংশ নয়, মৃত্যুটা বিজ্ঞানের অংশ। মৃত্যুকে যে ভীতুরা মেনে নিতে পারেনি, যারা মেনে নিতে পারেনি মৃত্যুতেই জীবনের সমাপ্তি, মৃত্যুর পর আর জীবন নেই, তারাই ধর্মের গল্প বানিয়েছে, মৃতদেহে আবার প্রাণের সঞ্চার হবে এবং তারা আর মরবে না, তারা অনন্ত কাল বেঁচে থাকবে। মৃত্যুভয়ে ভীতদের এই গল্প স্বস্তি দেয়, শান্তি দেয়। রূপকথাবিশ্বাসীরা আজ বিশ্বজুড়ে তাণ্ডব করছে। তাদের রূপকথায় বিশ্বাস না করলে মানুষকে খুন করছে, নির্বাসন দিচ্ছে, জেলে পুরছে। এরাও বিজ্ঞানের অংশ, শিম্পাঞ্জিরর বংশ থেকে বিবর্তনের ফলে মনুষ্যপ্রজাতির মস্তিস্ক ডেভেলপ করেনি তেমন। ভাগ্যক্রমে যাদের খানিকটা করেছে, তারা প্রশ্ন করে ধর্মের গোঁজামিল নিয়ে। আর যাদের করেনি, তাহাদের যাহা দেওয়া হয় তাহারা তাহাই খায়। যেদিকে বেশি লোক যায়, সেদিকেই তারা যায়।
বাংলাদেশে আহমাদুল্লাহ নামের এক বিখ্যাত মৌলানা ফেসবুকের হাহা ইমোজি'র বিরুদ্ধে ফতোয়া দিয়েছেন , বলেছেন হাহা ইমোজি দিয়ে মানুষকে অপমান করা, অপদস্থ করা ইসলামে হারাম। সুতরাং হারাম কাজ যে মুসলমানেরা করবে, তারা দোযখের আগুনে পুড়বে। আমার পোস্টে আমাকে অপমান করার উদ্দেশে হাহা ইমো যারা দেয়, তারা অনুগ্রহ করে আহমাদুল্লাহ'র ফতোয়া ভিডিও দেখুন, এবং মানুষকে অপমান করা থেকে বিরত থাকুন। দোযখের আগুনে পুড়তে না চাইলে এই কাজটি তো করতেই হবে বন্ধুগণ।
ফেসবুকে একটা ব্যাপার লক্ষ্য করেছি। আমার ফ্রেন্ডলিস্টে ঢোকার জন্য নানা ভাবে চেষ্টা করছে, অধীর আগ্রহে বছর ভর অপেক্ষা করছে, আমার ফ্যান, বিগ ফ্যান ইত্যাদি কিছু মানুষকে ফ্রেন্ডলিস্টে নেওয়ার পর সে কী খুশি একেকজন! সে কী কৃতজ্ঞতা প্রকাশ! তারপর? তারপর শুরু হয়ে যায় ইনবক্সে মেসেজের পর মেসেজ পাঠানো, শুরু হয়ে যায় মেসেঞ্জারে ভয়েস কল, ভিডিও কল। দিন নেই রাত নেই কল, কল, কল। তারা মনে করে তারা আমার ফ্রেন্ডলিস্টে মানে তাদের সঙ্গে আমি এখন আড্ডা দেবো। সারাদিন কী খেয়েছি, কী পরেছি, কী করেছি, সব তাদের বলবো। যখন দেখে আমি তাদের কল রিসিভ করছি না, ইনবক্সে আড্ডা দিচ্ছি না, তখন তারা এমনই রেগে যায় আমার ওপর যে, আমার পোস্টগুলোয় লাইক কমেন্ট তো দূরের কথা, পোস্ট দেখেও না, পড়েও না। পুরো ইগ্নোর বাটন টিপে দেয়। তখনও তারা কিন্তু ফ্রেন্ডলিস্টে। তারা না ফ্যান ছিল? ছিল, এখন নেই। তারা আমার ফ্যান জানার পরও সকালে আমি কী নাস্তা করেছি জিজ্ঞেস করেছে, অথচ উত্তর দিইনি! এমন অহংকারীর ফ্যান কেউ আর থাকে না। ভাবছি ''ফ্যান''দের বোধহয় ''ফ্রেন্ডলিস্টে'' ঢোকানোই ঠিক না। তার চেয়ে বাইরে থাকুন, ফ্যান থাকুন। না সবাই এমন নয়, কেউ কেউ এমন। আমি মানুষটা অহংকারী নই। তবে ইনবক্সে আড্ডা দেওয়া, মেসেঞ্জারে কথা বলা --এগুলো আমার দ্বারা হয় না। একজন দুজন ফ্যামিলি মেম্বার ছাড়া বলতে গেলে কারও সঙ্গেই হয় না।
ইমরান খান বলেছেন মেয়েরা অল্প পোশাক পরলে রোবটের ওপর ইম্প্যাক্ট হয় না, পুরুষের ওপর হয়। তাহলে কি মেয়েরা বেশি পোশাক পরলে ইম্প্যাক্ট হয় রোবটের ওপর, পুরুষের ওপর নয়? বোরখা-নিকাব পরা বুশরাকে দেখে ইমরান খান উত্তেজিত হয়ে বিয়ে করে ফেলেছেন, ইমরান খান কি তাহলে রোবট! এই টুইটটা না নিয়ে মিডিয়া নিয়েছে ইমরানকে ইমিটেট করার টুইট। কারণ কী? ওই টুইটে ইমরানের পোশাকবিহীন একটি সেক্সি ছবি আছে বলে? হায়, সেক্সি লোকটা হয়ে গেল সেক্সিস্ট!
যন্ত্রানুসঙ্গ ছাড়া সঙ্গীত, বিশেষ করে রবীন্দ্রসঙ্গীত, আমার খুব প্রিয়। শান্তিদেব ঘোষ গেয়েছিলেন, রমা মন্ডল গেয়েছেন, আর এখন শুনছি মালায়ালি মেয়ে মনীষার কণ্ঠে। মনীষাকে চিনি ও যখন শান্তিনিকেতনে থাকতো, তখন থেকেই। কলকাতায় আমার বাড়িতে এসে ও আমাকে গান শুনিয়েছে। চোখের সামনে বড় হয়ে গেল মেয়েটি। কী অপূর্ব গায় মনীষা!
ইমরান খান বলেছেন 'অল্প কাপড় যে মেয়েরা পরে, তাদের দেখে পুরুষলোক, যদি তারা রোবট না হয়, উত্তেজিত হবেই।' কিন্তু ইমরান খান তো বেশি কাপড় যে মেয়ে পরে, নিকাব সহ বোরখা যে মেয়ে পরে, সেই বুশরা বিবিকে দেখে এমন উত্তেজিত হয়েছিলেন যে বিয়ে পর্যন্ত করে ফেলেছেন। মেয়েরা ছোট পোশাক পরলে যারা উত্তেজিত হয়, ইমরান খান বলছেন, তারা পুরুষ, তারা রোবট নয়। তাহলে তো মেয়েরা বড় পোশাক পরলে যারা উত্তেজিত হয়, তারা রোবট, তারা পুরুষ নয়। ইমরান খান কি তবে রোবট? এই প্রশ্নটি মজার। কিন্তু পুরো ব্যপারটা মজার নয়। ইমরান খান, একদার প্লেবয়, ধর্ষণ আর যৌন হেনস্থার জন্য ধর্ষক বা হেনস্থাকারী পুরুষদের দোষ না দিয়ে আবারও মেয়েদের পোশাককে দোষ দিচ্ছেন। এই ভুল কি তিনি জেনেবুঝে করছেন? নাকি তিনি মানুষটাই শুরু থেকে নারীবিদ্বেষী!
বাবা দিবস বলে নয়, আমি এই মানুষটিকে প্রায়ই স্মরণ করি। যত দিন যায়, তত অবাক হই কী করে মানুষটি অজপাড়াগাঁ থেকে অসম্ভব মনোবল নিয়ে শহরে এসে মানুষের বাড়িতে জায়গীর থেকে মেডিক্যাল কলেজে পড়েছেন, প্রথম হয়েছেন, ডাক্তার হয়েছেন, এনাটমির লেকচারার হয়েছেন, সিভিল সার্জন হয়েছেন, বিভিন্ন সরকারি মেডিক্যাল কলেজে ফরেন্সিক মেডিসিন বিভাগের অধ্যাপক হয়েছেন, বিভাগীয় প্রধান হয়েছেন। শৈশব-কৈশোরে তাঁর অতি-শাসন আমার পছন্দ হতো না, কিন্তু যত দিন যায় তত অবাক হই, রক্ষণশীল মুসলিম সমাজে বাস করেও তিনি কী করে অমন আধুনিক ছিলেন, কখনও মসজিদে না গিয়ে, নামাজ না পড়ে, ইসলামি পোশাক না প'রে, দাড়ি না রেখে পুরোটা জীবন কাটিয়েছেন এবং কন্যাদের বিয়ের কথা না ভেবে চিরকালই তাদের উচ্চশিক্ষা এবং স্বর্নির্ভরতার কথা ভেবেছেন! মানুষটার ছোট ছোট ত্রুটি নিয়ে তাঁর বেঁচে থাকাকালীন প্রচণ্ড ক্ষোভ প্রকাশ করেছি, কিন্তু যত দিন যায়, তত তাঁর একার সংগ্রাম, তাঁর বিজ্ঞানমনস্কতা, তাঁর যুক্তিবাদ, তাঁর নীতি আর আদর্শের প্রতি শ্রদ্ধায় মাথা নুয়ে আসে।
কয়েক বছর আগে দিল্লি'র ন্যাশনাল স্কুল অব ড্রামা'র নাট্য উৎসবে নান্দীকারের একটি নাটক দেখানো হয়েছিল। নাটক শেষ হলে নাটকের পরিচালককে সম্মানিত করতে হয়, এমনই নিয়ম। স্বাতীলেখা সেনগুপ্তকে নাট্য উৎসবের পক্ষ থেকে ফুল এবং উপহার দিয়ে সম্মানিত করার জন্য দর্শকের আসনে বসা আমাকে বেছে নিয়েছিলেন উৎসবের কর্মকর্তারা। সেদিন মঞ্চে উঠে স্বাতীলেখা সেনগুপ্তর হাতে ওসব দিয়ে তাঁকে সম্মানিত করার চেয়ে নিজে আমি সম্মানিত হয়েছিলাম। একজন অত বড় শিল্পীর মুখোমুখি হয়ে শ্রদ্ধা জানানো কম বড় সম্মানের বিষয় নয়।
অক্টোবরে নাকি থার্ড ওয়েভ আসছে। আর কাহাতক এসব সহ্য হয়! এত মৃত্যু দেখা যায় না। ডেল্টা, ডেল্টা প্লাস কত রকম মিউটেন্ট আসছে। সব সময় 'ও মরবে, আমি বেঁচে যাবো', এই ভাবনাও আর ভাবা যাচ্ছে না। বুক ফুলিয়ে 'মরলে মরবো, কী যায় আসে' -- এই সাহসও বড় কৃত্রিম লাগছে। লক্ষ করছি, প্রতিদিন হাজার মানুষের মৃত্যু দেখতে দেখতে মানুষের মৃত্যু মানুষকে আর কাতর করছে না। মানুষ আর চিৎকার করে স্বজনের মৃত্যুতে কাঁদছে না, আগে যেমন কাঁদতো। আর হাহাকার করছে না আগের মতো। কোভিডে মৃত্যু হলে মৃত্যুকে মেনে নিচ্ছে। যেন মৃত্যুটা স্বাভাবিক। কোভিডের এই প্যান্ডেমিক, আমার মনে হয়, মানুষকে অনেকটা পাষাণ করে দিয়েছে। পাষাণ হওয়া তো মৃত্যুর চেয়ে কম ভয়ংকর নয়!
সৌদি আরবের টাকায় বাংলাদেশ সরকার দেশের ভেতর ৫৬০টি 'মডেল মসজিদ' বানাচ্ছেন। এই মডেল মসজিদে নাকি সত্যিকার ইসলাম সম্পর্কে এবং জিহাদ আর জঙ্গিবাদের বিরুদ্ধে জ্ঞান দান করা হবে। এ তো দেখছি অক্সিমরন সোনার পাথর বাটি! 'সত্যিকার ইসলাম' তো জিহাদ আর জঙ্গিবাদ শেখাবে। তার চেয়ে বেটার মডেল মাদ্রাসাগুলোয় 'মিথ্যেকার ইসলাম' শেখানো। মানব প্রজাতির স্বার্থে এটি অত্যন্ত জরুরি। 'মিথ্যেকার ইসলাম' কেমন? মিথ্যেকার ইসলাম বলবে, 'ইসলাম নারীকে সমানাধিকার দিয়েছে, সম্পত্তিতে নারী ও পুরুষের অধিকার সমান। বহু বিবাহ নিষিদ্ধ। নারী -নির্যাতন শাস্তিযোগ্য অপরাধ। নারীকে হিজাব বোরখা বা নিকাব পরতে ইসলাম বলেনি। নারীকে মসজিদে যাওয়ায়, পুরুষের সঙ্গে এক কাতারে দাঁড়িয়ে নামাজ পরায়, ইমামতি করায়, কবরস্থানে যাওয়ায়, নামাজে জানাজায় নেতৃত্ব দেওয়ায়, দলের নেত্রী হওয়ায়, এমনকি দেশের নেত্রী হওয়ায় ইসলাম উৎসাহ দেয়। ইসলাম নারীর শিক্ষা, স্বাধীনতা, স্বনির্ভরতাকে সমর্থন করে। নারীকে অসম্মান করলে, তাদের স্বাধীনতায় বাধা দিলে শতবার হজ্ব করলেও পাপ মোচন হবে না।পরকালে পুরুষের জন্য কোনও হুরের ব্যবস্থা থাকবে না। নারী ও পুরুষ তাদের পছন্দের সঙ্গী বেছে নেবে বেহেস্তের বাগানে। ইসলাম শান্তির ধর্ম। বিধর্মীদের সঙ্গে বন্ধুত্ব করলে আল্লাহ খুশি হবেন। ইসলামে সাম্প্রদায়িকতার কোনও স্থান নেই। জিহাদ এবং জঙ্গিবাদের কোনও স্থান নেই। প্রতিটি জিহাদি জঙ্গিকে আল্লাহতায়ালা দোযখের আগুনে নিক্ষেপ করবেন। ' মানবতার জন্য মিথ্যেকার ইসলাম প্রচার করতে হবে। তা না হলে মুসলিমরা যে তিমিরে আছে, সে তিমিরেই রয়ে যাবে।
এই যে অর্ধশত বছর ‘মুক্তিযুদ্ধের চেতনা’র প্রশংসা গাইলাম, এই বিশ্বাসে গাইলাম যে এই চেতনাটিই সবচেয়ে আদর্শ চেতনা, এই চেতনাই ধর্মান্ধতা, অজ্ঞানতা, অসাম্য, অন্ধকার, কুসংস্কার আর নারীবিদ্বেষ বিদেয় করে সভ্যতা আর সমতাকে বরণ করবে , কিন্তু কে জানতো একদিন খ্যাতিমান মুক্তিযোদ্ধারাই এই চেতনার বিরুদ্ধে দাঁড়াবেন! ধর্মান্ধতা আর নারীবিদ্বেষ প্রচার করবেন, ঠিক যেমন মুক্তিযুদ্ধ-বিরোধী অপশক্তিগুলো প্রচার করে! মুক্তিযোদ্ধারা একটি স্বাধীন স্বনির্ভর সেক্যুলার রাষ্ট্র তৈরির স্বপ্ন নিয়ে একাত্তরে যুদ্ধ করেছিলেন, তাঁরা নমস্য। তবে এও ঠিক, কিছু মুক্তিযোদ্ধা দেশের ভেতর ধর্মান্ধতা আর বর্বরতার আস্ফালন দেখেও মুখ বুজে ছিলেন, কিছু মুক্তিযোদ্ধা দেশ রসাতলে গেলেও ফিরে তাকাননি, বরং বেজায় স্বার্থপর হয়ে উঠেছিলেন। কিন্তু মুক্তিযোদ্ধা বিষয়ক মন্ত্রণালয়ের কাউকে তো পথভ্রষ্ট হলে চলবে না! এই মন্ত্রণালয়ে থাকতে হবে সবচেয়ে সৎ, এবং আদর্শবান মানুষদের, যারা মুক্তিযুদ্ধের চেতনায় শতভাগ বিশ্বাস করেন। অথচ এর সংসদীয় কমিটিতেই একাত্তরের কালসাপের মতো সাপ ফণা তুলেছে। এই সাপ ছোবল দিতে চায় সভ্যতা আর সমতার শরীরে, নারীর সমানাধিকারে। এই সাপ অন্ধকার ফিরে পেতে চায়। এই সাপের নাম নারীবিদ্বেষ, যে নারীবিদ্বেষ একাত্তরে দু’ লক্ষ অসহায় নারীকে ধর্ষণ করেছিল। এ কথা ঠিক, মুক্তিযুদ্ধ বিরোধী অপশক্তি আজ দেশ জুড়ে তান্ডব করছে, দেশকে রসাতলে নিয়ে যাচ্ছে, ধর্মান্ধতা আর অজ্ঞানতায় মুড়ে দিয়েছে প্রিয় দেশটিকে। কিন্তু ওদের হাত থেকে দেশকে বাঁচাবার দায়িত্ব তো মুক্তিযোদ্ধাদের, মুক্তিযুদ্ধের চেতনায় বিশ্বাস করা প্রগতিশীল মানুষদের! কিন্তু মুক্তিযোদ্ধা বিষয়ক মন্ত্রণালয়ের সংসদীয় কমিটি মুক্তিযোদ্ধাদের মৃত্যুর পর রাষ্ট্রীয়ভাবে যে সম্মান জানানো হয়, বা গার্ড অব অনার দেওয়া হয়, সেখানে নারী কর্মকর্তাদের উপস্থিতি নিষিদ্ধ করেছে। এর কারণ, ধর্মের বিধানমতে নারীদের যেহেতু জানাজায় অংশগ্রহন নিষিদ্ধ, সেহেতু গার্ড অব অনারেও অংশ নেওয়াও নিষিদ্ধ। কিছু মানবাধিকার এবং নারী সংগঠন থেকে বলা হচ্ছে, জানাজা আর গার্ড অব অনার এক নয়। জানাজায় নারীর উপস্থিতি নিষিদ্ধ, কিন্তু গার্ড অব অনারে নিষিদ্ধ হওয়া ঠিক নয়। আমি অবাক হই দেখে যে তাঁরা জানাজায় নারীর উপস্থিতির বিরুদ্ধে নিষেধাজ্ঞা ঠিক মেনে নিলেন। তাঁরা প্রতিবাদ করলেন না, বললেন না নারীবিরোধী এই নিষেদ্ধাজ্ঞাটি বাতিল করতে হবে। নারীবিদ্বেষ এবং নারীবিরোধিতার বিরুদ্ধে সংগ্রাম করতে হলে, নারীকে মানুষের সম্মান নিয়ে সমাজে দাঁড়াতে হলে, ধর্ম এবং পুরুষতন্ত্রের যত প্রথা এবং প্রতিবন্ধকতা, সবকটির বিরুদ্ধেই রুখে দাঁড়াতে হবে। একটির বিরুদ্ধে দাঁড়াবো, আরেকটির বিরুদ্ধে দাঁড়াবো না, এ যদি নীতি হয়, তাহলে নারী কোনওদিনই তার সমানাধিকার পাবে না। ধর্মের বিধান মেনে নারীর মানবাধিকার চিরকালই লংঘন করা হবে, নারীকে বঞ্চিত এবং লাঞ্ছিত করা চিরকালই হবে। ধর্মের বাধা কি তুচ্ছ করা হয় না? নিশ্চয়ই হয়। হয় বলেই নারী আজ ঘরের বাইরে বেরিয়েছে, নারী আজ ইস্কুল কলেজ বিশ্ববিদ্যালয়ে পড়ছে, নারী আজ বহির্জগতে পুরুষের কাঁধে কাঁধ মিলিয়ে চলছে, চাকরি করছে, বাণিজ্য করছে, উপার্জন করছে। স্বনির্ভর হচ্ছে, আত্মবিশ্বাসী হচ্ছে। ধর্মের বাধা তুচ্ছ করেই তো নারী আজ পুলিশে, সেনাবাহিনীতে। নারী আজ মন্ত্রী, প্রধানমন্ত্রী। নারী-নেতৃত্ব ধর্মে প্রবলভাবে নিষিদ্ধ। একে হারাম বলা হয়েছে। কিন্তু আমাদের প্রধানমন্ত্রী তো ধর্মের নিষেধাজ্ঞা তুচ্ছ করেই দলের নেত্রী হয়েছেন, দেশের শাসক হয়েছেন! ধর্মীয় বিধান, সে যদি নারীর অধিকারের বিরুদ্ধে যায়, তা যে মানতে হয় না, তার সর্বোচ্চ উদাহরণ শেখ হাসিনা। অত বড় ক্ষেত্রেই যদি ধর্ম না মানা হয়ে থাকে, তাহলে ক্ষুদ্র ক্ষুদ্র ক্ষেত্রে ধর্মকে আঁকড়ে রাখার কোনও মানে হয় না। শেখ হাসিনা যেভাবে ধর্মের সর্বোচ্চ নিষেধাজ্ঞা ভেঙ্গেছেন, এমন ভাবে শত শত বছর ধরে মানুষ ধর্মের ছোটখাটো নিষেধাজ্ঞা ভেঙ্গেছে। তা না হলে জনজীবন দুর্বিষহ হয়ে উঠতো, ঘুরঘুট্টি অন্ধকারে পড়ে থাকতো সমাজ, গণতন্ত্র বলে কিছুর অস্তিত্ব থাকতো না, মানবাধিকার শব্দটি মুখ থুবড়ে পড়ে থাকতো, নারী নির্যাতন-ধর্ষণ হয়ে উঠতো বৈধ, নারী-পুরুষের মধ্যে প্রভু-দাসির সম্পর্কই হতো স্বাভাবিক। কিন্তু আজ সমাজ এগোচ্ছে সমতার দিকে। অসাম্যের বিরুদ্ধে গর্জে ওঠা এখন আর অপরাধ নয়। কিন্তু ধর্মের কারণে যে অসাম্য, তার বিরুদ্ধে কথা বলতে গিয়েও দেখি বাংলাদেশের বড় বড় প্রগতিশীলদেরও কণ্ঠ বুজে আসে। তাঁরা হন্যে হয়ে হাদিস খোঁজেন, ধর্মের সম্মতি যদি সামান্য হলেও পাওয়া যায়। আর না পাওয়া গেলে হাল ছেড়ে দেন। নারী নির্যাতিত হচ্ছিল, হতে থাকে। আমার প্রশ্ন হলো, ধর্মের সম্মতির দরকার হয় কেন? বাধা, সে যে কোণ থেকেই আসুক না কেন, তাকে ভাঙ্গতে হয়, বা ডিঙোতে হয়। এই ক্ষেত্রে আমি শেখ হাসিনার আদর্শ মানতে চাই। তিনি পরোয়া করেন না লোকে কী বললো না বললো, তার। পরোয়া করেন না সেইসব ধর্ম গ্রন্থের, যে-সবে নারীর সর্বোচ্চ ক্ষমতায় আরোহণের বিরুদ্ধে কড়া হুকুম রয়েছে। হাসিনা যতই নিষ্ঠুর-নির্মম হোন না কেন, তিনি যে ইসলামের এক প্রতিষ্ঠিত নারীবিরোধী বিধানকে পায়ে মাড়িয়ে গিয়েছেন, সেইজন্য তাঁকে সাধুবাদ জানিয়েছি। কিন্তু ইসলামকে তিনি অমান্য করেছেন শুধু নিজের স্বার্থে, নিজের প্রধানমন্ত্রী হওয়ার স্বার্থে। তিনি ইসলামকে মাথায় তুলে মান্য করছেন অন্য সব ক্ষেত্রে। ধর্মভিত্তিক পারিবারিক আইনটি ছুঁড়ে ফেলে সমতার সভ্য আইন আনা দরকার ছিল, তা তিনি আনেননি। জিহাদি মানসিকতাকে প্রশ্রয় দেওয়া হয় এমন মাদ্রাসা বন্ধ করার দরকার ছিল, তা তিনি তো করেনইনি, বরং মাদ্রাসাকে বিশ্ববিদ্যালয়ের মর্যাদা দিয়েছেন। এত দীর্ঘ বছর গদিতে বসে সমাজে প্রোথিত নারীবিরোধী নিয়মের কিছুই তিনি বদলাননি, নারীর আজও মসজিদে যাওয়া, ইমামতি করা, জামাতে নামাজ পরা, জানাজা পড়ানো, এমনকী জানাজায় অংশগ্রহণ করা নিষিদ্ধ, তিনি কিন্তু একটিও ইসলামি নিষেধাজ্ঞা বাতিল করেননি। শেখ হাসিনার উদ্দেশে বলছি, শুধু নিজের ভালোর জন্য নয়, সমাজের ভালোর জন্যও কিছু করতে হয়। যে প্রথা ভাঙলে নিজের সুবিধে হবে, শুধু সে প্রথাই ভাঙলে চলবে না। সকলের সুবিধে হবে যেসব প্রথা এবং প্রতিবন্ধকতা গুঁড়িয়ে দিলে , সেসব প্রথা এবং প্রতিবন্ধকতা গুঁড়িয়ে দিতে হবে। নারীবিদ্বেষী অপশক্তির হাতে হাতকড়া পরানোর সময় এখন।
গল্প লিখিনি বহু বছর। এখন প্রতি সপ্তাহে লিখছি গল্প। পাঠকের মন্তব্য নিশ্চিতই আমাকে উৎসাহিত করবে। 
একটি হাসপাতালে দেহদানের ঘোষণাপত্র ও কার্ডের ছবি পোস্ট করেছি? না, দুটো হাসপাতালে মরণোত্তর দেহদান করার দুটো ঘোষণাপত্র পোস্ট করেছি, যেহেতু লোকেরা আমাকে চ্যালেঞ্জ করছিল, আমি নাকি অন্যকে অঙ্গ দান করতে বলি, নিজে করি না। একটি এইমস হাসপাতাল, আরেকটি নিউইয়র্ক ইউনিভার্সিটির ল্যাংগন হাসপাতাল।
পশ্চিমবঙ্গে অনেক মুসলমানই নিজের বড় বোনকে দিদি বলে ডাকে, অথবা না ডাকলেও দিদি মানে কী, তারা জানে। মুসলমানদের মধ্যে দিদিকে বুবু ডাকার চল বেশ। আমার কিছু উপন্যাসে ছোটবোন বড়বোনকে বুবু বলে ডাকে। 'অপরপক্ষ' এবং 'ব্রহ্মপুত্রের পাড়ে' -- এই দুটো উপন্যাসিকায় দু'বোনের কাহিনী বর্ণনা করেছি। ছোটবোন নূপুর বড়বোন যমুনাকে বুবু বলে। পশ্চিমবঙ্গে আমার ওই দুটো উপন্যাসিকা যারা পড়েছে, তারা অনেকেই আমার সঙ্গে কাহিনী নিয়ে আলোচনা করেছে। আমাকে কিন্তু বারবারই তখন মাথায় হাত দিয়ে বসে থাকতে হয়েছে। তারা ভেবেছে, আমার কাহিনীর চরিত্র তিনজন -- নূপুর, যমুনা আর বুবু। তারা বুবু যে দিদি জানে না, তারা মনে করে বুবু কারও নাম, কারণ তাদের অনেকের ডাক নাম বুবু। দুটো চরিত্রের মধ্যে কথোপকথন চলতে থাকলে তারা কিভাবে তিনটে চরিত্রের মধ্যে কথোপকথন চলছে ভেবে নেয়, আমার মাথায় ঢোকে না। একজন বললো, তোমার বইয়ে নূপুর একটু ভীরু, যমুনা ততটা ভীরু নয়, তবে বুবু বেশ সাহসী চরিত্র। আমি বললাম, বুবু আবার আলাদা চরিত্র কী করে হলো, যমুনাই তো নূপুরের বুবু, মানে দিদি! কী বলছো? পাঠিকা অবিশ্বাস- চোখে আমার দিকে তাকায়, যেন আমি মিথ্যে বলছি। দিদিকে যে বাঙালি- মুসলমানদের অনেকে বুবু ডাকে, এ তোমার জানা নেই? আকাশ থেকে পড়লো পাঠিকা, একেবারেই জানা নেই। তোমার রাজ্যের শতকরা তিরিশ ভাগ তো মুসলমান, তাই না? হ্যাঁ। ওদের দাদা দাদি নানা নানি চাচা ফুপা ডাক জানো না, কিন্তু হিন্দি ছবি দেখে তো জানো ডাকগুলো। তাছাড়া আমার বই যখন পড়ছো, তখন তো বোঝার কথা যে, বড়বোনকে বুবু বলে ডাকা হচ্ছে। অন্য কোনও কালচারের বা ভাষার বই যদি পড়ো তাহলে কি ওদের অনেক কিছুই জানা হয়ে যায় না? কোনও বইয়ে যদি পিটার নাম দেখ, তাহলে কি ভাবতেই হবে, এ তোমাদের কুকুরকে নিয়ে গল্প, যেহেতু তোমাদের কুকুরের নাম পিটার? নিজের ছোট্ট গন্ডি থেকে বেরোতে হয় দুনিয়াকে জানতে হলে! অবশ্য প্রতিবেশিকে যে না জানে, দুনিয়াকে কী করে জানবে! আমি কী বললাম পাঠিকা হয়তো বুঝতেই পারেনি। নূপুর আর যমুনার মতো নয়, বুবুর মতো চরিত্র যেন আরও নির্মাণ করি, সেই আশা ব্যক্ত করে বিদেয় নিয়েছে।
-- বহুগামিতা একেবারেই মানতে পারি না। -- মেয়েদের? --শুধু মেয়েদের হবে কেন, পুরুষদেরও। --কোনও পুরুষ বহুগামী, এমন খবর শুনলে এমন ছিঃ ছিঃ রব শোনা যায় না তো! --আলবৎ শোনা যায়। --একটা উদাহরণ দাও তো। --এভাবে উদাহরণ দেওয়া যায় না কি? --খুব যায়। শিল্প সাহিত্য নাটক সিনেমার জগতে যে পুরুষ বহুগামী নয়, এমন কয়েকজনের নাম বলো। অথবা যে কজন বহুগামী, তাদেরই নাম বলো। --কী বলতে চাইছো? --বলতে চাইছি, যে পুরুষেরা বহুগামী, তাদের বিরুদ্ধে তুমি কি সরব? --নিশ্চয়ই। --তুমি তো উত্তম কুমার বলতে অজ্ঞান। উনি তো গৌরী দেবী এবং সুপ্রিয়া দেবী -- দুজনের সঙ্গে থাকতেন। একসময় গৌরী দেবীকে ছেড়ে সুপ্রিয়া দেবীকে বিয়ে না করেই স্বামী স্ত্রীর মতোই থাকা শুরু করলেন। তুমি তো উত্তম কুমারকে গালি দাও না। তুমি তো সমরেশ বসুরও নিন্দে করো না, উনি তো দু'বোনকে বিয়ে করেছিলেন। প্রখ্যাত বহুগামী রবিশংকরকে নিয়েও তো কিছু বলো না! --একজনকে ছেড়ে আরেকজনকে নিয়ে থেকেছেন, একে তো বহুগামিতা বলে না। --তাহলে যে মেয়েটির নিন্দে করছো, সেও তো একজনকে ছেড়ে আরেকজনকে নিয়ে থেকেছে। যা করেছে প্রকাশ্যে, লুকিয়ে নয়, কাউকে ঠকিয়ে নয়। তাহলে তার নিন্দে করছো কেন। --সমরেশ বসু বা উত্তর কুমার বা রবিশংকর অনেক বড়, এত বড়'র সঙ্গে কোথাকার কে, তার তুলনা চলে না। --বড় হলে বুঝি অনৈতিক কাজ করা যায়? আর কোথাকার কে'দের জন্যই নীতি? নাকি শুধু মেয়েদের বেলায় নীতির প্রশ্ন ওঠে? --বাজে কথা হচ্ছে। আমি নারী -পুরুষকে আলাদা করে দেখিনা। -- তাহলে শুধু মেয়েদের পতিতালয় কেন, পুরুষদের পতিতলয় কেন নেই-- এই প্রশ্ন কোনওদিন করেছো? বাই দ্যা ওয়ে, পতিতালয়কে যে আইনত বৈধ করা হয়েছে , তার বিরুদ্ধে কিছু বলো না কেন? --কেন বলবো, পতিতালয় তো থাকা উচিত। আছে বলেই তো সমাজে ধর্ষণ কম হয়। --হা হা হা। তাই বুঝি? --হ্যাঁ তাই। --তোমাদের বৈধ পতিতালয় তো বিবাহিত, অবিবাহিত সব পুরুষের জন্য। পতিতালয়ের গেটে তো 'শুধু অবিবাহিত পুরুষ অ্যালাউড' লেখা সাইনবোর্ড নেই। বিবাহিত পুরুষেরা যারা সেখানে যাচ্ছে, তারা তো বহুগামিতা করছে। করছে না? বৈধ ভাবেই করছে। সে ক্ষেত্রে তো পুরুষের বহুগামিতা বৈধ। --শুধু খারাপ লোকেরা যায় ওসব জায়গায়। --তাহলে বলতে চাইছো খারাপ লোকদের জন্য বহুগামিতা ঠিক, শুধু ভালো লোকদের জন্য ঠিক নয়? --আমি তা বলতে চাইছি না, বহুগামিতা ব্যাপারটাই খারাপ। --তাহলে পতিতালয়ে বিবাহিত পুরুষদের প্রবেশে বাধা দেওয়ার কথা কোথাও মুখ ফুটে বলো না কেন? --আমি বললে কে শুনবে। --কিন্তু তুমি যে একটি মেয়ের বহুগামিতার বিরুদ্ধে চিৎকার করছো, ও তো অনেকে শুনছে। --মেয়েদের এসব সহ্য করা যায় না। --এই তো আসল কথা পাড়লে। মেয়েদের বহুগামিতা সহ্য করা যায় না, পুরুষদের বহুগামিতা সহ্য করা যায়। --পুরুষ আর নারীর শরীর তো এক নয়, পার্থক্য আছে। হরমোনের পার্থক্য। পুরুষদের সেক্সটা বেশি দরকার হয়। --এতক্ষণে অরিন্দম! মনের কথাটি আগে বলে ফেললেই পারতে। বলো যে পুরুষের বহুগামী হওয়ার অধিকার আছে, যেহেতু তাদের হরমোন বেশি সেক্স চায়, এক নারীতে তা মেটে না। কিন্তু নারীর বহুগামী হওয়ার কোনও অধিকার নেই। নারীর হরমোন যতই টগবগ করুক, তাদের একগামী হতেই হবে। বেচারা পুরুষ! পুরুষের বহুগামিতাকে জাস্টিফাই করার জন্য ধর্ম থেকে শুরু করে হরমোনের আশ্রয় পর্যন্ত নিতে হচ্ছে!! --আমাদের মায়েরা কি কল্পনা করতে পারতো স্বামী ছাড়া অন্য কারও দিকে কোনওদিন তাকাবে? --তুমি চাইছো দুনিয়ার সব মেয়ে তোমাদের মায়ের মতো হোক। --তা তো হয়নি, চারদিকে সব চরিত্রহীন বহুগামী মেয়ে। --চারদিকে কি চরিত্রহীন বহুগামী পুরুষ নেই? --উফ এসব শুনতে আর ভালো লাগছে না।
--মেয়েদের আন্দোলনে ''আমার শরীর, আমার সিদ্ধান্ত'' স্লোগানটা কেমন লাগে? --ভীষণ ভালো। --সমর্থন করো? --ভীষণ। --এই যে তোমার শহরে একটি মেয়ে বিবাহিত অবস্থায় স্বামী নয়, অন্য কারো সঙ্গে শুয়ে প্রেগনেন্ট হলো, একে কিভাবে দেখ? --ওর কথা বলো না, ও তো একটা বেশ্যা। --হলিউডের নায়িকা ''বি'' কে তোমার ভালো লাগে? --ভীষণ। --''বি'' তো বিবাহিতা, কিন্তু বয়ফ্রেন্ডের বাচ্চা তার পেটে। তারপরও ভালো লাগে? --ওর অভিনয়ের কোনও তুলনা হয়? হয় না। --আর বাচ্চা যে পেটে, একে অবৈধ বলবে না? --এটা ওর ব্যক্তিগত ব্যাপার। --নাকি ও তোমার শহরের বা দেশের মেয়ে নয় বলে মেনে নিচ্ছ? --পাশ্চাত্যে ওসব চলে। --এখানে চলে না? --মোটেও না। --তাহলে তোমার শহরে 'আমার শরীর আমার সিদ্ধান্ত' স্লোগান দিয়ে যখন মিছিল বের হয়, সেই মিছিলে কেন সামিল হও? --হবো না কেন? --প্রগতিশীল বনার জন্য? --এ কেমন অদ্ভুত প্রশ্ন? গেট লস্ট।
বেশ কয়েক বছর আগে বেলজিয়ামের রাজনীতিক অ্যান ব্রুসিলের সঙ্গে আমার পরিচয় হয় ডাবলিন শহরে। তখন সম্ভবত তিনি মন্ত্রী ছিলেন। ডাবলিনে মুক্তচিন্তার ওপর কনফারেন্স হচ্ছিল, সেই কনফারেন্সেই আমার মতো যোগ দিতে এসেছিলেন তিনি। অ্যান আমার নাম জানতেন, আমার সঙ্গে দেখা হওয়ায় বেশ উচ্ছসিত। একদিন আমরা দুজন ট্রিনিটি কলেজের লাইব্রেরিতে যাই। পলক ফেলা যায় না এমন অসাধারণ লাইব্রেরি। লাইব্রেরি থেকে বেরিয়ে যখন গল্প করছি, অ্যান কথায় কথায় বললেন, তিনি গর্ভবতী। তারপর আমাদের কথোপকথন এভাবে এগোলো। --বেশ তো! এ কি প্রথম সন্তান? --হ্যাঁ। --তুমি বেশ এক্সাইটেড মনে হচ্ছে। --রীতিমত। --তোমার বরও নিশ্চয়ই বেশ খুশি! --আমার বর নেই। --বিয়ে করোনি? --না। --তাহলে নিশ্চয়ই লিভ-ইন করছো। --মোটেই করছি না। আমি একা থাকি। --তাহলে নিশ্চয়ই বয়ফ্রেন্ড আছে! --না, ওটিও নেই। --ওটিও নেই? --না। --বলছো কী? --হাহা, ঠিক বলছি। --তাহলে? --তাহলে কী? --এই বাচ্চার বাবা কে? --কেউ না। --কেউ না মানে? কেউ একজন তো নিশ্চয়ই। --কেউই না। --স্পার্ম কার? --এই প্রশ্ন ঠিক আছে, স্পার্ম কার। স্পার্ম কিন্তু বাবা নয়। সুতরাং 'বাবা কে' প্রশ্নের উত্তর 'কেউ না', আর 'স্পার্ম কার' এর উত্তর 'জানি না'। --জানোনা মানে? --জানিনা মানে জানিনা। --এ তো হতে পারে না। নিশ্চয়ই জানো। --বিলিভ মী, জানিনা। আমি জানতে চাইনি। --বুঝতে পারছি না। তুমি কি চোখ বন্ধ করেছিলে যখন সেক্স করছিলে? ধর্ষণের শিকার টিকার হওনি তো? --সেক্স টেক্স কারো সঙ্গে করিনি। ধর্ষণেরও শিকার হইনি। --তবে? --স্পার্ম ব্যাংক থেকে স্পার্ম নিয়েছি। যে স্পার্ম চোখের সামনে পড়েছে, সেটিই নিয়েছি। --তোমার মতো এত সুন্দর একটি মেয়ে, চুটিয়ে প্রেম করবে। প্রেমিকের স্পার্মের কী অভাব হতো? তোমাকে স্পার্ম ব্যাংকে কেন যেতে হলো? -- দেখলাম বয়স পঁয়ত্রিশ পেরিয়ে গেছে। বাচ্চার একটা শখ ছিল। নিলে এক্ষুনি নিতে হবে। পরে দেখা যাবে আমার এগই ফুরিয়ে গেছে। --ভালো হতো প্রেমিকের স্পার্ম নিতে যদি। --প্রেমিক পেতে হলে আগে তো প্রেম করতে হবে। যদি প্রেমিক পেতামও, তার স্পার্ম তো আমি নিতাম না। --কেন? বরের স্পার্ম নিতে? --বিয়ে করার প্রশ্নই তো ওঠে না। স্পার্ম নিতে যাবো কেন? --কারণ বলো। --বিয়ে না করার কারণ? --না, ঘনিষ্ঠ কারও স্পার্ম না নেওয়ার কারণ। --কারণ, আমি দুজনের বাচ্চা চাইনি, আমি একার বাচ্চা চেয়েছি। আমার একার। --কিন্তু স্পার্ম তো কোনও এক ব্যাক্তির, তাহলে তো দুজনেরই হলো। --না, দুজনের হলো না। আমি জানি না স্পার্ম কার। স্পার্ম যার সেও জানে না তার স্পার্ম কোথায় কার কাজে লেগেছে। --বাচ্চা দুজনের হলে অসুবিধে কী? দুজনে লালন পালন করলে তো সুবিধে। --একেবারেই না। আমি একা লালন পালন করবো আমি যেভাবে চাই, সেভাবে। অন্য কারও নাক গলানো তো চাই না। --তাহলে এ তোমার একার সন্তান! --একশ' ভাগ। --তুমি মন্ত্রী হয়ে এই যে বিয়ের বাইরে বাচ্চা নিচ্ছ, এমনকী কোনও লিভ-ইন রিলেশানেও তুমি নেই। লোকে কিছু বলবে না? --লোকে তো বলছেই। শুভকামনা দিচ্ছে, অভি-নন্দন জানাচ্ছে। --আমাদের দেশে কোনও মেয়ে এমন সিদ্ধান্ত নিলে কেউ ওকে বাঁচতেই দিত না। অ্যানের হাসিখুশি মুখখানা ম্লান হয়ে গেল শুনে। আমি হেসে বললাম, --সভ্য দেশে জন্ম নিয়েছো বলে স্বাধীনতা ভোগ করতে পারছো। আর আমরা যারা অসভ্য দেশে জন্মেছি, তারা স্বাধীনতার স্ব-ও কোনওদিন চেখে দেখার সুযোগ পাইনা। 
নুসরতের খবর বেশ চোখে পড়ছে। তিনি প্রেগনেন্ট। তাঁর স্বামী নিখিল এ ব্যাপারে কিছু জানেন না। দুজন আলাদা থাকছেন ছ'মাস হলো। তবে যশ নামে এক অভিনেতার সঙ্গে অভিনেত্রী নুসরত প্রেম করছেন। সন্তানের পিতা, মানুষ অনুমান করছে, যশ; নিখিল নয়। খবরটি খবর না গুজব জানিনা। তবে এই যদি পরিস্থিতি হয়, তবে নিখিল আর নুসরতের ডিভোর্স হয়ে যাওয়াই কি ভালো নয়? অচল কোনও সম্পর্ক বাদুড়ের মতো ঝুলিয়ে রাখার কোনও মানে হয় না। এতে দু'পক্ষেরই অস্বস্তি। যখন নুসরত আর নিখিল বিয়ে করলেন, বেশ আনন্দ পেয়েছিলাম। ঠিক যেমন আনন্দ পেয়েছিলাম সৃজিত আর মিথিলা যখন বিয়ে করেছিলেন। অসাম্প্রদায়িকতায় বিশ্বাস করি বলে দুই ধর্মের মানুষের মধ্যে বিয়ে হলে খুব স্বাভাবিক কারণেই পুলকিত হই। জাত ধর্ম ইত্যাদি দূর করতে হলে ভিন্ন জাত আর ভিন্ন ধর্মের মানুষকে আত্মীয়তার বন্ধনে আবদ্ধ হতে হবে। এতেই হিংসে আর হানাহানিকে হটানো যাবে। কিন্তু এত চোখ জুড়োনো জুটি যে বেশিদিন সুখে থাকবে না কে জানতো! সেদিন ব্রাত্যর একটি ছবিতে নুসরতকে দেখলাম। ওটিই নুসরতের প্রথম কোনও ছবি আমার দেখা। মেয়েটি অনেকটা অ্যানজেলিনা জোলির মতো দেখতে, অভিনয়ও করে বেশ চমৎকার। নিশ্চয়ই মেয়েটি স্বনির্ভর। আসলে স্বনির্ভর এবং সচেতন হলে, আত্মবিশ্বাস এবং আত্মসম্মান যথেষ্ট থাকলে নিজের সন্তানের অভিভাবক নিজেই হওয়া যায়। নিজের সন্তানকে নিজের পরিচয়েই বড় করা যায়। পুরুষের মুখাপেক্ষী হতে হয় না। আসলে নিখিল এবং যশের মধ্যে কী এমন আর পার্থক্য! পুরুষ তো শেষ পর্যন্ত পুরুষই। এক জনকে ত্যাগ করে আরেক জনকে বিয়ে করলে খুব যে সুখময় হয়ে ওঠে জীবন তা তো নয়। দ্বিতীয় বিষময় জীবন থেকে বাঁচতে তাহলে কি আবার আরেকটি বিয়ে করতে হবে? তাহলে এ রেসের শেষ হবে না, কাংক্ষিত পুরুষের দেখাও মিলবে না। স্বাধীনচেতা নারীর কাংক্ষিত পুরুষ কল্পনায় থাকে, বাস্তবে নয়।
ধনী দেশ দরিদ্র দেশকে সাহায্য পাঠায়, দেখে অভ্যস্ত আমরা। কিন্তু কোনও দরিদ্র দেশ যদি অপেক্ষাকৃত ধনী দেশকে বিপদে আপদে সাহায্য পাঠায়, তবে এ অন্তত বুঝি দেশটি টাকাপয়সায় দরিদ্র হলেও, সহানুভূতিতে দরিদ্র নয়। ভারতে ১২ টন চা, কফি, আর চিনেবাদাম পাঠিয়েছে কেনিয়া। স্বাস্থ্যকর্মীরা কাজের ফাঁকে যেন চা কফি পান করে । এই সাহায্য বড় কোনও সাহায্য নয়, কিন্তু এই সাহায্য হৃদয় স্পর্শ করে। 
প্রতি বছর বাংলাদেশ থেকে ৫০,০০০ নারী ও শিশুকে ভারতে পাচার করা হয়। গত এক দশকে ৫ লক্ষ নারী ও শিশুকে ভারতে পাচার করা হয়েছে। ভারত-বাংলাদেশে যৌনপাচারকারীদের নেটওয়ার্ক আছে। ভারতীয় সিন্ডিকেটের মেয়ে দরকার, পতিতালয় চালানোর জন্য, সস্তা হোটেলগুলোয় সেক্স ব্যবসা করার জন্য, মাসাজ পারলার চালানোর জন্য, বাসাবাড়িতে গতর খাটানোর জন্য -- । ডিমান্ড থাকলেই সাপ্লাই থাকে। ডিমান্ডটা বন্ধ করলেই সাপ্লাই বন্ধ হবে।
ইউটিউবে মানুষ যা খুশি আপ্লোড করতে পারে, করেও। শিক্ষিতরা যাকে স্টুপিড শো বলে, তেমন একটি শো একদিন চোখে পড়লো। ইন্ডিয়ান বেস্ট ইটিং শো। কী হয় এখানে? গ্রামের বা মফস্বলের স্বামী স্ত্রী দুজন নিজেদের বাড়িতে বসে বিশাল থালায় প্রচুর ভাত নিয়ে নানা রকম মাছ মাংস তরিতরকারি দিয়ে খায়। অলমোস্ট নিঃশব্দেই খায়। ওদের খাওয়াটা মানুষ পনেরো কুড়ি মিনিট ধরে দেখে। কোনওটি ১০ লাখ, কোনওটি ২০ ৩০ লাখ, কোনওটি বা এক কোটি ভিউ পাচ্ছে। অর্ধ লক্ষের চেয়ে বেশি লাইক, কমেন্ট কয়েক হাজার। ওদের রেগুলার লাঞ্চ বা ডিনারটাই পাবলিক করেছে। না, এটি এমন কোনও খেলা নয় যে, যে আগে খেয়ে শেষ করতে পারবে সে পুরস্কার পাবে। কমেন্টে ওদের গালাগালি দিয়ে সর্বনাশ করেছে মানুষ, কেন এত খায় ওরা, কেন এত স্টুপিড ভিডিও বানায়। অবাক কাণ্ড স্টুপিড ভিডিওর দর্শক কিন্তু অতি- বুদ্ধির ভিডিওর চেয়ে বেশি। আমার কাছে যেটা ভালো লেগেছে সেটা হলো স্বামী স্ত্রীর এক সঙ্গে পাশাপাশি বসে খাওয়া, স্বামী চার টুকরো মাংস নিলে স্ত্রীও চার টুকরো মাংস, স্বামী বড় মাছের টুকরো নিলে স্ত্রীও একই রকম বড় মাছের টুকরো, স্বামী দশটা রসগোল্লা খেলে স্ত্রীও দশটা রসগোল্লা। খাবারে কোনও বৈষম্য নেই, কেউ আগে খাবে কেউ পরে খাবে-- এটিও নেই। যে শহুরে সভ্য শিক্ষিতরা ওই ভাত খাওয়া গ্রাম্য 'অশিক্ষিত' 'অসভ্য'দের প্রাণভরে গালাগালি করছে, তাদের অনেকের বাড়িতে কী হয় আমি চোখ বন্ধ করে বলে দিতে পারি। স্বামী স্ত্রী এক সঙ্গে বসে খাবার খায় না। রেঁধে বেড়ে স্ত্রীরা পাতে খাবার তুলে দিয়ে স্বামীদের খাওয়ায়। ভালো খাবারগুলো স্বামীদের পাতে পড়ে। ভুঁড়ি ভোজন শেষ করে স্বামীরা তৃপ্তিতে ঢেকুর তুলতে তুলতে খাবার টেবিল থেকে দূরে যাবে। তারপর রান্নাঘরের নানা কাজ সেরে খেতে বসবে স্ত্রী। অবশ্যই স্বামী যা যা খেয়েছে তা তা নয়। স্ত্রীর খাবারে কোয়ান্টিটি এবং কোয়ালিটি দুটোই কম থাকবে। এই বৈষম্য বহু পুরোনো। তবে ভিডিও করার জন্যই হোক, অথবা অন্য কোনও কারণেই হোক, গ্রামের ওই কাপলদের খাবার টেবিলের ইকুয়ালিটি দেখলে চক্ষু জুড়োয়। রান্নাঘরে যে ইকুয়ালিটি ছিল না, স্ত্রী একাই রান্না করেছে তা অনুমান করতে পারি। অন্তত একটি জায়গায় তো ইকুয়ালিটি আছে, জায়গাটি নিঃসন্দেহে গুরুত্বপূর্ণ। 
পরকাল বলে কিছু নেই জানার পরও বড় ইচ্ছে হয় পরকাল বলে কিছু থাকুক। থাকলে আমি আমার মা'কে আবার দেখতে পাবো। মা'র সঙ্গে মধু আর মদের সাগরের পাড় ধরে হেঁটে হেঁটে কত না-বলা-কথা বলতে পারবো। পরিবারে কী ঘটেছে, এমনকী পৃথিবীতে কী ঘটেছে সব শোনাতে পারবো। আমার মা তো বেহেস্তে যাবেনই, আর আমি? যদি আল্লাহর কাছে সততা- উদারতার মূল্য থাকে তাহলে আমি বেহেস্তে, যদি আল্লাহকে মহান মহান বলে জপাটারই মূল্য থাকে শুধু, তাহলে আমি দোযখে। দোযখে গেলে মা আমার জন্য সুপারিশ করে করে আমাকে দোযখ থেকে বেহেস্তে নিয়ে আসার চেষ্টা তো করবেনই। আর আল্লাহ যেহেতু সুপারিশ শোনেন, হয়তো আমি দোযখ থেকে উঠে আসতে পারবো। মা'র যেহেতু হুর নিয়ে কোনও লীলার ব্যাপার নেই, আমারও নেই, আমরা তো দিব্যি অঢেল সময় পাবো নিজেদের জন্য। পরকাল থাকলে আমিই হয়তো সবচেয়ে সুখী হতাম।
যে কারণে আমি বাংলাদেশের হিন্দু সম্প্রদায়ের পাশে দাঁড়াই, যে কারণে আমি পাকিস্তানের ক্রিশ্চান, শিয়া, আহমদিয়া সম্প্রদায়ের পাশে দাঁড়াই, যে কারণে আমি দ্বিতীয় মহাযুদ্ধে অত্যাচারিত ইহুদিদের পক্ষে থাকি, সেই একই কারণে আমি ফিলিস্তিনিদের পাশে দাঁড়াই, ফিলিস্তিনিদের পক্ষে থাকি। কারণটির নাম মানবতা। ফিলিস্তিনিদের মধ্যে যারা জঙ্গি, না, আমি তাদের মোটেও সমর্থন করি না। আইসিস, আল কায়দা, তালিবান, বোকো হারাম ইত্যাদি প্রচুর জঙ্গিগোষ্ঠীর প্রচণ্ড বিরোধী আমি। এমনকী যে কোনও ধর্মীয় মৌলবাদী গোষ্ঠীরও আমি বিরোধী। উগ্র জাতীয়তাবাদীদেরও আমি পছন্দ করি না। নাৎসিদের নিন্দে করি, নিন্দে ইসরায়েলের উগ্র জাতীয়াবাদীদেরও করি।
কে বলেছে বাংলাদেশের মানুষ প্রতিবাদ করতে জানে না? খুব জানে। এই যে রোজিনা নামের এক সাংবাদিককে স্বাস্থ্য মন্ত্রণালয়ের লোকেরা হেনস্থা করলো, এর প্রতিবাদ করতে তো ঝাঁপিয়ে পড়েছেন শিল্পী সাহিত্যিক, সাংবাদিক বুদ্ধিজীবী, যদু মধু রাম শ্যাম সকলে। লেখক আনিসুল হককে হাপুস নয়নে কাঁদতেও দেখা গেল। সহকর্মীর জন্য কেঁদেছেন। এক কাগজে রোজিনা ইসলাম আর আনিসুল হক --দু'জনই লেখেন কিনা। আনিসুল হক আর আমিও কিন্তু একসময় এক কাগজে লিখতাম। সাপ্তাহিক পূর্বাভাসে। পত্রিকা অফিসে আমাদের দেখাও হতো, আড্ডাও হতো। আমার ওপর যখন অন্যায়ভাবে অত্যাচার করলো সরকার, আমাকে দেশ থেকে তাড়ালো, ২৭ বছর আমাকে দেশে ফিরতে দিল না, --- তখন কী করেছিলেন তিনি? এমন অবিশ্বাস্য ভয়াবহ অত্যাচারের কথা জেনেও তিনি কিন্তু আমার জন্য চোখের জল ফেলেননি। হয়তো আমার সঙ্গে সেই হৃদ্যতা ছিল না, যে হৃদ্যতা রোজিনার সঙ্গে আছে। কিন্তু আমার নামটিও একবার কোথাও উচ্চারণ করেছেন বলে শুনিনি। শুষ্ক চোখেও তো কোনওদিন কোথাও দায়সারাভাবেও বলেননি যে একজন লেখকের ওপর সরকার অন্যায় করছে। তাহলে আনিসুল হকের চোখের জলের পেছনে ব্যক্তিগত হৃদ্যতা আছে, মানবতা নেই। মানবতা থাকলে সব অত্যাচারিতের জন্য কাঁদতেন, অথবা নিদেন পক্ষে অন্যায়ের প্রতিবাদ করতেন। শুধু আনিসুল হক কেন, বাংলাদেশের কোনও শিল্পী সাহিত্যিক সাংবাদিক বুদ্ধিজীবী তো প্রশ্ন করেন না, সরকার কেন আমাকে দেশে প্রবেশ করতে দেয় না। প্রতিবাদ যে তাঁরা করতে জানেন না, অথবা করতে ভয় পান, এমন তো নয়। আমাকে কেউ কেউ বলেছেন, 'দেশ নষ্ট হয়ে গেছে, ওই দেশে গেলে অত্যাচার করবে, না যাওয়াই ভালো'। ঠিক এভাবে রোজিনাকে কিন্তু কেউ বলেননি, 'স্বাস্থ্য মন্ত্রণালয় নষ্ট হয়ে গেছে, ওখানে গেলে অত্যাচার করবে, না যাওয়াই ভালো'। বরং তাঁরা মন্ত্রণালয়ে যাওয়ার, এবং অত্যাচারিত না হওয়ার অধিকার দাবি করছেন। প্রতিবাদে কাজও হয়েছে, অন্যায় যাঁরা করেছেন, তাঁদের বদলি করে দেওয়া হয়েছে। মাঝে মাঝে আমার নিজের কাছেই অবিশ্বাস্য লাগে দেশের একটি ভয়াবহ অন্যায় নিয়ে ২৭ বছর মানুষ কী করে চুপ করে আছে। অথচ ক্ষুদ্র কিছু অন্যায় নিয়ে চিৎকার করে বেশ গলা ফাটায়। আসলে সরকার আমাকে নির্ভাবনায় নির্যাতন করছে, কারণ জানে দেশের বুদ্ধিজীবীরা অন্য যে কোনও নির্যাতন নিয়ে মুখ খুললেও এই নির্যাতনটি নিয়ে মুখ খুলবেন না। বেছে বেছে প্রতিবাদ যারা করে, তাদের ধিক্কার জানাই।
মৃত্যুটা মনে হয় হাতের তালুতে থাকে। অসাবধানে হাত কাত হয়ে গেলে মৃত্যুটা উড়ে হৃদপিণ্ডে চলে যায়, ওখানে এমন নৃত্য শুরু হয় তার, যে, হৃদপিণ্ডও সব কাজকম্ম থামিয়ে মৃত্যুর নৃত্য দেখে। লেখক শীর্ষ বন্দোপাধ্যায়ের হৃদপিণ্ডও তাই করেছে। মাত্র ১১ ঘণ্টা আগে শীর্ষ তাঁর স্মৃতি শেয়ার করেছেন ফেসবুকে, স্মৃতিতে ছিল আকাশ কালো হয়ে যাওয়া একখানা ছবি, ক্যাপশান দিয়েছিলেন, 'ওরে ঝড় নেমে যায়'। ঝড়ের বদলে মৃত্যু নেমে এলো। শীর্ষ সবে ৫০। অথচ ৮০ বছর বয়সী অভিনেত্রী সন্ধ্যা রায় মারণ ভাইরাসের বিরুদ্ধে যুদ্ধ করে জয়ী হয়েছেন। শীর্ষকে যুদ্ধ করতে হয়নি। শীর্ষের হাত শুধু একটুখানি কাত হয়েছিল। ওদিকে জয় গোস্বামী সিসিইউতে। জয় ৬৬। এমন কোনও বয়স নয়। উনিও সন্ধ্যা রায়ের মতো বেঁচে ফিরুন। শুভকামনায়,প্রার্থনায় সত্যি কি কিছু হয়? হয় না। মৃত্যু আসলে হাতের তালুতেই থাকে। আমরা যারা হাতের তালুতে মৃত্যুকে নিয়ে খাচ্ছি দাচ্ছি গল্প করছি ঘুরে বেড়াচ্ছি ঘুমোচ্ছি জাগছি, তারা ভুলেই যাই যে মৃত্যু আমাদের হাতের তালুতে।
বাংলার যে গুটিকয় সাংবাদিককে আমি খুব ভালো সাংবাদিক বলে মনে করি, তাঁদের মধ্যে অঞ্জন বন্দোপাধ্যায় একজন। টেলিভিশনে তো ভালো ছিলেনই, তাঁর লেখাও ছিল চমৎকার। আনন্দবাজার ডিজিটালে তাঁর লেখাগুলো আমাকে পড়তেই হতো। তাঁর মৃত্যুর খবর আমাকে বেশ কিছুক্ষণ স্তব্ধ করে রাখলো। রাক্ষুসে করোনা কত মানুষকে যে নিয়ে যাচ্ছে! অকালে চলে গেলে, বিশেষ করে প্রতিভাবান কেউ, বড় কষ্ট হয়।
ইসরায়েল আর ফিলিস্তিনিদের সমস্যা আজকের নয়। ১৯৪৮ সালে ইসরায়েল নামক রাষ্ট্র তৈরী হওয়ার পর থেকে। এই রাষ্ট্র তৈরির পেছনে ছিল ঔপনিবেশিক শক্তি ব্রিটেন। দ্বিতীয় বিশ্বযুদ্ধের পর ইউরোপের বিভিন্ন দেশে বাস করা অত্যাচারিত ইহুদিরা নিজেদের জন্য একটি স্বদেশ চেয়েছিল। সেই স্বদেশই তাদের গড়ে দেওয়া হয়েছে, তবে ফিলিস্তিনিরা যে অঞ্চলে হাজার বছর ধরে বাস করতো, সেই অঞ্চল থেকে ফিলিস্তিনিদের উৎখাত ক’রে, উদবাস্তু ক'রে। যারা ইসরায়েল তৈরি করেছিল, তাদের উচিত ছিল ফিলিস্তিনিদের জন্যও একটি রাষ্ট্র তৈরি করা। ১৯৬৭ সালে ইসরায়েল ছয় দিন ব্যাপী একটি যুদ্ধ করে মিশর আর জর্দানের আরও ভূমি দখল করে নিয়েছিল, তারপরও ফিলিস্তিনিদের তাড়ানো বন্ধ করেনি। ইসরায়েল আর ফিলিস্তিনিদের মধ্যে যে যুদ্ধ হয়, তা অসম যুদ্ধ। ইসরায়েল পৃথিবীর অন্যতম মিলিটারি মহাশক্তি, আর ফিলিস্তিনিদের হাতে কিছু ইট পাটকেল, কিছু হাত বোমা, কিছু রকেট। নিজেদের স্বাধীনতা ফিরে পেতে, আর অসহনীয় শরণার্থী-জীবনের ইতি ঘটাতে যুগে যুগে ফিলিস্তিনিরা ইসরায়েলের বিরুদ্ধে জঙ্গি সংগঠন গড়ে তুলেছে। জঙ্গিরা ইসরায়েলের দিকে রকেট ছুঁড়ে মারে, ২ জন নিহত হয়, আর প্রতিশোধ নিতে ইসরায়েল যুদ্ধ- বিমান পাঠায়, মিসাইল ছুঁড়ে ফিলিস্তিনি জঙ্গিসহ সাধারণ মানুষ, তাদের ঘর বাড়ি সব ধুলোয় মিশিয়ে দিয়ে আসে, ২০০০ জনের মৃত্যু হয়। ফিলিস্তিনিদের ওপর নির্যাতন দেখে অন্যান্য দেশের মুসলিমরা ইহুদি এবং খ্রিস্টানদের বিরুদ্ধে, ইসরায়েলকে সমর্থন করা ইউরোপ আর আমেরিকার বিরুদ্ধে প্রতিশোধ নেওয়ার জন্য জঙ্গি হয়ে ওঠে। আজ ইউরোপ আর আমেরিকা চেষ্টা করে ইসরায়েল আর ফিলিস্তিনিদের মধ্যে শান্তি স্থাপন করতে। কিছুদিন শান্তি বিরাজ করে, আবার শুরু হয়ে যায় সংঘাত। আমার মনে হয় না এই সংঘাত- সংঘর্ষ অচিরে শেষ হবে। এ আরও দীর্ঘকাল চলবে। ফিলিস্তিনিরা রাষ্ট্র চায়, তবে যে ভূমিতে তারা বাস করতো, সেই ভূমির কিছুটা হলেও ফেরত চায়। কিন্তু সেই ভূমিতে এখন বাস করছে ইসারেয়েলিরা। এরাও দেবে না, ওরাও ছাড়বে না। এই সম্পর্কের মধ্যে এখন জেরুজালেমের আল-আকসা মসজিদের অধিকার নিয়ে আগুন জ্বলছে। মধ্যপ্রাচ্যের আকাশে কালো ধোঁয়া। দূর থেকে এই অসম যুদ্ধ দেখতে হবে আমাদের, এ ছাড়া উপায় কী? যারা ইসরায়েলকে সমর্থন করছে আজ, তাদের যদি ফিলিস্তিনিদের মতো অবস্থা হতো, তারাও জানে তারা তখন ফিলিস্তিনিরা যা করছে, তাই করতো। ইসরায়েলের বিরুদ্ধে প্রতিশোধ নিতে চাইতো। যুদ্ধ অনেক দেখেছি, আর দেখতে ইচ্ছে করে না। আর দেখতে ইচ্ছে করে না বর্বরতা, নিষ্ঠুরতা। শান্তি দেখতে চাই সর্বত্র। কিন্তু শান্তি বোধহয় মানুষ নামক প্রাণীর জন্য খুব সহজ নয় পাওয়া।
শার্লি হেবদোর এবারের কার্টুনঃ '' ভারতে ৩৩ মিলিয়ন গড, কিন্তু কোনও গডই অক্সিজেন প্রোডিউস করতে পারলো না'' ক্যাপশান দিয়ে কিছু খালি সিলিন্ডার আর অসংখ্য শ্বাসকষ্ট হতে থাকা কোভিড আক্রান্ত রোগীর স্কেচ। শার্লি হেবদো ইসলাম আর ক্রিশ্চিয়ানিটিকে ব্যাঙ্গ করে বলে প্রচুর হিন্দু এই ম্যাগাজিনকে পছন্দ করতো। এখন অনেকে ম্যাগাজিনটিকে আর পছন্দ করছে না।
মিনুও অবাক। বললো এই করোনার সময় বই কী করে বেরোলো? বললাম, কলকাতার প্রকাশক যাদু জানেন। মিনুর আবার যাদুতে বিশ্বাস নেই। গোল গোল চোখ করে অনেক ক্ষণ তাকিয়ে রইলো আমার দিকে।
বাংলাদেশের জনপ্রিয় অভিনেতা চঞ্চল চৌধুরীকে এতকাল মুসলমান ভেবেছিল মুসলমানেরা। তাঁর মায়ের শাঁখা সিঁদুর পরা ছবি দেখার পর হিন্দুবিদ্বেষী মুসলমানেরা অসন্তোষ প্রকাশ করেছে। চঞ্চল চৌধুরীর পাশে দাঁড়িয়েছে শুভবুদ্ধির মানুষ। চৌধুরী, মজুমদার, তালুকদার, বিশ্বাস, সরকার, ভুঁইয়া, তরফদার, মন্ডল, শিকদার, হালদার, খাঁ, শাহ এরকম প্রচুর পদবী/উপাধি হিন্দু মুসলমান উভয়েরই। আশির দশকে শিক্ষিত বাঙালি মুসলমানের মধ্যে আরবির বদলে বাংলা নামকরণের চল শুরু হয়েছিল। এর ফলে অনেক মুসলমানের নাম শুনলে মনে হতে পারে হিন্দু। আমার বাবার বংশের পদবী সরকার। জানিনা কী কারণে আমার বাবা এই পদবী ব্যবহার করেননি। আমার বাবার নাতির নাম সুহৃদ। বাবা যদি পদবী ব্যবহার করতেন, তাহলে তাঁর নাতির নাম হতো সুহৃদ সরকার। বাংলাদেশকে নিয়ে আমার যা স্বপ্ন ছিল, সব উড়ে গেছে, যা আশা ছিল, সব শুকিয়ে গেছে। গেছে, কারণ বাংলাদেশ দিন দিন ভয়ঙ্কর রকম মৌলবাদী হয়ে উঠেছে। অধিকাংশ হিন্দুই মান সম্মান নিয়ে বাঁচার জন্য দেশ ছেড়ে চলে গেছে। যাদের সুযোগ সামর্থ আছে তারা চলে গেছে ইউরোপ আমেরকায়, যাদের নেই তারা বর্ডার পেরিয়ে ভারতে চলে গেছে। চঞ্চল চৌধুরীর সমস্যা হলে তিনি অনায়াসে ইউরোপের কোনও দেশ বা আমেরিকায় পাড়ি জমাতে পারবেন। তাঁর জন্য এ কোনও সমস্যা বলে আমি মনে করি না। আমি ভাবছি ঝুমন দাস আমনের কথা। মানুষটি এখনও জেলে পড়ে আছে। কোনও অপরাধ না করেই জেলে। আর মামুনুল হকের যে অনুরাগী সন্ত্রাসীরা গ্রামের হিন্দুদের বাড়িঘর ভাঙচুর করলো, তারা দিব্যি ঘুরে বেড়াচ্ছে। ঝুমন দাসের মুক্তির জন্য সকলে দাবি জানাক। ঝুমন দাসের নিরাপত্তার জন্য দাবি উঠুক। ঝুমন দাস বাংলাদেশে নিরাপদ বোধ না করলে তাকে নিরাপদ কোনও দেশে পাঠানোর ব্যবস্থা হোক। বাংলাদেশটির জন্ম হয়েছিল অফুরন্ত সম্ভাবনা নিয়ে। পঞ্চাশ বছর পর দেশটি একটি আস্তাকুঁড়ে পরিণত হয়েছে। লক্ষ লক্ষ বোধহীন বুদ্ধিহীন ধর্মান্ধ আবর্জনা দেশটির আজ সুযোগ্য সন্তান। আমি ধর্মকে দোষ দিই না, ধর্মের হাত পা মুখ মাথা নেই, ধর্মের হাতে চাপাতি নেই, আছে মানুষের হাতে। এই মানুষকে নষ্ট করার দায় আমি সরকারকে দিই। দূরদৃষ্টিহীন স্বার্থান্ধ সরকারকে।
লাশ ভাসছে যমুনায়। লাশ ভাসছে গঙ্গায়। কোভিডে মৃত্যু হয়েছিল হয়তো। স্বজনেরা সৎকার না করে ভাসিয়ে দিয়েছে জলে। কী অদ্ভুত সময়ে বাস করছি আমরা! লাশ দেখে কুকুরেরা জড়ো হচ্ছে নদীর কিনারে। পচা গলা লাশ খাবে কুকুরেরা! বড় অদ্ভুত সময়ে বাস করছি আমরা। 
আমি চিরকালই বড় দুর্ভাগা। এই যে গত বছরের মার্চ মাস থেকে একা আছি ঘরে, একখানা ইন্ডোর ক্যাট সঙ্গী, কোথাও এক পা বেরোলাম না, কাউকে ঘরে ঢুকতে দিলাম না, রান্না বান্না বাসন মাজা কাপড় কাচা ঝাড়ু মোছা সব একাই করলাম, কী লাভ হলো? কিছুই না। ঠিকই কোভিড হলো। গত এক বছরে শুধু একবার এক ঘণ্টার জন্য বাইরে বেরিয়েছিলাম, তাও দু'মাস আগে, টিকার প্রথম ডোজ নিতে। ওই ডোজটি কিছু অ্যান্টিবডি তৈরি করেছিল বলে হয়তো এ যাত্রা বেঁচে গেছি। আমি চিরকালই বড় দুর্ভাগা। এক এক করে যদি লিখি কী কী ঘটেছে জীবনে যা ঘটার কথা ছিল না, তাহলে তালিকা এত দীর্ঘ হবে যে পড়ে কেউ কূল পাবে না। আপাতত কোভিড হওয়ার দুঃখটাই থাক। দুঃখ থাকাও হয়তো ঠিক নয়। কারণ ধীরে ধীরে আমি সুস্থ হয়ে উঠছি। কিন্তু হাজারো মানুষ যারা সুস্থ হতে পারেনি! যারা শ্বাস নিতে আপ্রাণ চেষ্টা করেছে কিন্তু পারেনি শ্বাস নিতে! দুঃখগুলো বরং তাদের জন্য থাক। এখন এইটুকু অন্তত ভালো লাগছে, এটি আর স্টিগমা নয় আগের মতো। কারো কোভিড হলে সে লুকিয়ে রাখতো খবর, কারণ কোভিড হওয়াটা অনেকটা ছিল এইডস হওয়ার মতো। সমাজ ব্রাত্য করে দিত। এক বছরে এত মানুষকে ধরেছে এই কোভিড, এতে, ভালো, যে, স্টিগমাটা গেছে। কেউ আর বলতে দ্বিধা করেনা যে তার কোভিড হয়েছে।
লক্ষ করেছি কোনও বয়স্ক লোকের মৃত্যু হলে তাঁর বয়স্ক জীবিত স্ত্রী নিয়ে মানুষ বেশ দুঃখ করে। এখন খুব একা বোধ করবেন, বড় একা হয়ে গেলেন! তাঁর বেঁচে থাকার উৎসব না করে তাঁর বেঁচে থাকা নিয়ে চুকচুক দুঃখ শুরু হয়ে যায়। জীবন উপভোগ করার জন্য শুভকামনা না জানিয়ে তাঁর একাকীত্বের কথা ভেবে অন্যকে হাহাকারই করতে শুনি। তারপর, লক্ষ করেছি, সেই বয়স্ক মহিলাটির মৃত্যু যদি হয়, স্বামীর মৃত্যু হওয়ার পর পরই, লোকেরা দুঃখ করে না, বরং হাঁফ ছেড়ে বাঁচে। আহ, একা একা তাঁকে আর কষ্ট করতে হলো না। কেউ কেউ বলেন, ওপরে উনি একা ছিলেন, এবার ইনি যাওয়ার পর মিলিত হলেন দুজন। কেউ আর একা নন। মানুষ যতই সহমরণকে ওপরে ওপরে মন্দ বলুক, সহমরণের জন্য নিভৃতে একধরণের পক্ষপাত আছে। বৈধব্যের যন্ত্রণা সহ্য করার চেয়ে স্বামীর প্রস্থানের সঙ্গে সঙ্গে স্ত্রীও প্রস্থান করুন-- মনে মনে মানুষ এমনই চায়। আজও নারীকে মানুষ পৃথক অস্তিত্ব বলে মানতে চায় না। তাঁর জীবনের প্রতিটি মুহূর্ত যে স্বামীর অনুপস্থিতিতেও মূল্যবান, তা মানতে চায় না। স্বামীকে ভালোবাসলেও স্বামীর মৃত্যুর পরও যে একজন নারী চমৎকার উপভোগ করতে পারেন জীবন, তা মানুষ আজও মানতে চায় না। 
হু হু করছে দিনগুলো। কেউ নেই কোথাও। কিছু নেই। একা একা মনে হয় অনন্তকাল পড়ে আছি। যারা কাছের ছিল, তারা হয় হারিয়ে গেছে, চিরতরে দূরে চলে গেছে, নয় নিশ্চিহ্ন হয়ে গেছে। হু হু করছে রাতগুলো।
এই মৃত্যু উপত্যকাই আমার দেশ। এখানে প্রতিদিন মানুষের ফুসফুস একা একা ছটফট করছে, একটুখানি অক্সিজেন ভিক্ষে চাইছে। বাতাস এখন বিষাক্ত, বাতাসে কিলবিল করছে লক্ষ কোটি ভাইরাস। একটু বিশুদ্ধ অক্সিজেনের জন্য আমাদের ভাঙাচোরা ফুসফুস কাতরাচ্ছে। কে দেবে আমাদের অক্সিজেন! আমাদের পৃথিবী দখল করে নিয়েছে অদৃশ্য ওরা। চারদিকে শুধু চিতার আগুন, চারদিকে শুধু কবরের নিস্তব্ধতা। এই মৃত্যু উপত্যকাই আমার স্বদেশ। আমরা অশ্রু ঢেলে আগুন নেভাবো, আবার বাসযোগ্য করবো, আবার উর্বর করবো এ মাটি, আবার করবো জীবনের ঝলমলে উৎসব! 
৩১ লক্ষ মানুষ মরে গেল শুধু কোভিডেই। গণকবরে ছেয়ে যাচ্ছে চারদিক। কত দিন নেবে ওই সব কবরের ওপর সবুজ ঘাস গজাতে? ঘাসের আড়ালে হাসবে ঘাসফুল! কতদিন?
পাকিস্তান ইসলামি মৌলবাদি দল তেহেরেক এ লাব্বাইককে নিষিদ্ধ ঘোষণা করছে। এই দলের সমর্থকরা গত তিন দিন পুলিশের সঙ্গে সংঘর্ষে লিপ্ত হয়েছে, কয়েকজন মরেছে, প্রচুর আহত। আর ওদিকে বাংলাদেশে ইসলামি মৌলবাদি দল হেফাজতে ইসলাম যে তিন দিন ধরে সন্ত্রাস করেছে , লাইব্রেরি, সঙ্গীত একাডেমি তো আছেই, হাতের কাছে যা পেয়েছে জ্বালিয়ে পুড়িয়ে ছারখার করেছে, অতীতেও পুড়িয়ে ছাই করেছে দেশের সম্পদ, কই হাসিনা তো পারছেন না হেফাজতকে নিষিদ্ধ করতে! সন্ত্রাসের সর্দার মামুনুল হকের কীর্তি কলাপ ফাঁসের ব্যবস্থা করেছেন, কিন্তু হাতকড়া পরাবার সাহস করছেন না। তাই তো বলি পাকিস্তান অনেক ক্ষেত্রেই বাংলাদেশের চেয়ে এগিয়ে আছে। পাকিস্তানের কাছ থেকে অনেক কিছু শেখার আছে বাংলাদেশের।
বলেছিলাম না আমার নানির বাড়িতে ক্যামেরা ছিল! ৫০ বছর আগে কিন্তু কোনও সস্তা ডিসস্পোজিবল ক্যামেরা পাওয়া যেত না। দেশি ক্যামেরা বলতে কিছু কি ছিল? হয়তো জার্মানির দামি ক্যামেরা। ক্যামেরা কার ছিল জানি না। বড় মামাদের নাকি আমার বাবার? বাড়িতে ঘন ঘন ছবি তোলা হতো। আমরা তখন নানির বাড়িতে থাকি। মামাদের সঙ্গে আমি রাজবাড়ি স্কুলে যাই। আমার মনে হয় স্কুলের ইউনিফর্ম পরা ছবির মাঝখানের বাচ্চাটি আমি। পাশের দুজন হয়তো আমার দুই মামা। হাতে ধরে আছি স্যুটকেস। তখন আমরা ১৫ বাই ৮ ইঞ্চি বা এরকম সাইজের স্যুটকেসের ভেতর বই খাতা কলম পেন্সিল ভরে স্কুলে যেতাম। নানির বাড়ি থেকে আমার বাবা অন্য এলাকায় বাড়ি কিনে আমাদের নিয়ে চলে গিয়েছিল। সেই বাড়িটি ছিল বহু পুরোনো বাড়ি। ছাদে ছিল কড়িকাঠ, দেওয়ালগুলো ছিল ঠান্ডা। ছিল উইপোকার উৎপাত। ওই বাড়িতে ছবি নষ্ট হয়ে যেত। ছোটবেলার তাই কোনও ছবিই আমার সংগ্রহে নেই। ছবি হয় এরকম সাদা হয়ে যেত, নয় উইপোকা খেয়ে নিত। উইপোকার কারণে ছবি তো গেছেই, চিঠিও গেছে। বহু বছর আমার বাবা আমাকে প্রতিদিন চিঠি লিখতো, বড় বড় চিঠি। আমার কৈশোর, যৌবনের খুব কম দিনই গেছে যেদিন আমি বাবার চিঠি পাইনি। এক বাড়িতেই বাস করেছি, কিন্তু চেম্বারে গিয়ে রোগি দেখার ফাঁকে ফাঁকে চিঠি লিখতো বাবা, ফার্মেসির কর্মচারির হাত দিয়ে চিঠিগুলো বাড়িতে পাঠাতো। বড় হওয়ার, সৎ হওয়ার, মানুষের মতো মানুষ হওয়ার উপদেশ দিয়ে লেখা সেইসব চিঠি। চিঠিগুলো একটুখানি স্পর্শ করার জন্য , চিঠিগুলো আবার পড়ার জন্য সারা মন জুড়ে মাঝে মাঝেই অস্থিরতা টের পাই।
কুম্ভ মেলায় হলো ২৮ লক্ষ লোকের ভয়ংকর ভিড়। রোববার রাত সাড়ে এগারোটা থেকে সোমবার বিকেল ৫টা পর্যন্ত মেলার ১৮ হাজার ১৬৯ জনের কোভিড টেস্ট হয়েছে । ১০২ জনের পজিটিভ। ১ জন কোভিড পজিটিভ কিন্তু ৪০০ জনকে সংক্রামিত করতে পারে। যাদের কাছে জীবনের চেয়ে ধর্ম বড়, তাঁরা মেলায় গেছেন। মুসলমানদের মধ্যেও জীবনের চেয়ে ধর্মকে বড় ভাবার লোক প্রচুর। কিন্তু সৌদি আরব নতুন এক নোটিশ জারি করেছে, টিকা যারা নেয়নি, তারা মক্কায় ঢুকতে পারবে না, কোনও হজ্ব বা উমরাহ করতে পারবে না। সৌদি আরব এত যে ধর্ম নিয়ে ব্যবসা করে, তারাও কিন্তু জানে, ধর্মের চেয়ে জীবন বড়।
দুটো ফটো আজ পেলাম। আমার ছোট খালাম্মার ছোট এলবামে ছিল। ফটোগুলো নষ্ট হয়ে গেছে। তবু সামান্য যেটুকু অক্ষত আছে, তাতে বোঝা যায়, এরা কারা। আমার দুই দাদা চেয়ারের দু ধারে। অন্য ফটোয় আমি আর ছোটবোন। সময়টা ৭০ দশকের মঝামাঝি মনে হচ্ছে। স্টাইলিশ ছিল প্রত্যেকে। আমার আর বোনের মাথায় ফিতের ফুল। ফটোগুলোর পোজ বলে দিতেন আমাদের ময়মনসিংহের বাড়িটি থেকে হাঁটা দূরত্বে ছিল যে দুর্গাবাড়ি রোড, সেই রোডে যে ছিল চিত্ররূপা স্টুডিও, সেই স্টুডিও'র নিরঞ্জন দাদা। নিরঞ্জন দাদা এখন কোথায় আছেন, আদৌ বেঁচে আছেন কিনা জানিনা।
মামুনুল হকের যত ফোনালাপ ফাঁস হচ্ছে, তত তিনি দাবি করছেন তিনি তাঁর স্ত্রীর সঙ্গে ফোনে কথা বলেছেন। এক দুই তিনটি হলো বিয়ে। একটি বৈধ বিয়ে, বাকি দুটো অবৈধ বা শরিয়তি বিয়ে। ফোনালাপ যদি আরও দুটো ফাঁস হয়, তবে তো তিনি চতুর্থ এবং পঞ্চম বিয়েরও দাবি করবেন। চারটে বিয়ের বেশি তো ইসলামি আইনে করা যায় না। রকম সকম দেখে আমার তো সন্দেহ হচ্ছে মামুনুল হক গোপনে ১৩টি বিয়ে করেছেন। কে জানে, নিজেকে হয়তো তিনি নবী মনে করেন।
মিতা হক, আমার প্রিয় রবীন্দ্রসঙ্গীত শিল্পী, আজ সকালে করোনায় আক্রান্ত হয়ে মারা গেছেন। মিতা হক একবার বাংলা সংস্কৃতি বাদ দিয়ে মেয়েদের আরবীয় বোরখা সংস্কৃতি গ্রহণ করার সমালোচনা করেছিলেন, সে কারণে তাকে কম নিগ্রহ করা হয়নি! লোকে তাঁকে ''তসলিমা নাসরিন'' বলে গালি দিত। বাংলাদেশের জিহাদি এবং প্রো-জিহাদি সমাজে তসলিমা নাসরিন একটি গালির নাম। এসবকে মূল্য দেননি মিতা হক। তিনি ফেসবুকে আমার বন্ধু হয়েছিলেন। আমার লেখা পড়তেন, পছন্দ করতেন, এবং আমার শুভকামনা করতেন। কতবার ভেবেছি তাঁকে ইনবক্সে জানাবো, কতটা শ্রদ্ধা করি তাঁকে, কতটা ভালোবাসি তাঁকে। জানানো হয়নি। আমাদের অনেক জরুরি কাজে বড্ড দেরি হয়ে যায়। 
বাংলাদেশের ধর্ম ব্যবসায়ী কাম সন্ত্রাসের সর্দার মামুনুল হক রাত ১০টার পর তাঁর বাড়ির কাছাকাছিই থাকা কচি বোরখাওয়ালীদের সঙ্গে ফোনে যৌন রসাত্মক গপ্প করতে বসেন। কিন্তু শুকনো প্রেমে মন ভরাবার পাত্রই তিনি নন। রাত বিরেতেও বোরখাওয়ালীদের বাড়ি ঘুরে আসেন। কখনও কারো সঙ্গে রাত কাটান, কখনও কারও কাছে গিয়ে ঘণ্টা দু'ঘণ্টা কাটিয়ে যা খেতে চান তা খেয়ে ফিরে আসেন। এই প্রেম এবং সেক্সে ডুবে থাকলেই ভালো করতেন তিনি, কেন যে খামোকা সন্ত্রাসের সর্দার হতে গেলেন। তাঁর প্রেম সেক্সের ফোনালাপ শোনার পর তাঁকে আমার কিছুটা মানুষ বলে মনে হয়েছে। তা না হলে আগে তো তাঁকে ভয়ংকর দানব ছাড়া আর কিছু মনে হতো না। 
বাংলাদেশের বইমেলায় এক তরুণী লেখিকা স্লিভ্লেস ব্লাউজ পরে গিয়েছিলেন, নতুন বই বেরিয়েছে তাঁর, বইয়ে অটোগ্রাফ দিয়েছেন। কিন্তু লোকেরা নাকি তাঁকে ব্লাউজ নিয়ে প্রশ্ন করেছে, কেন এই কাট, কেন হাফ স্লিভ বা ফুল স্লিভ নয়। পুরুষের কী অসুবিধে মেয়েদের বাহু দেখলে? অসুবিধে হবে কেন? নিশ্চয়ই সুন্দর সুডোল বাহু দেখতে ভালো লাগে। চোখের আরাম হয়। মনেরও আরাম হয়। পুলক জাগে। তারা কি পুলক জাগুক চায় না? নিশ্চয়ই চায়। ফাঁক পেলে তো ঠিকই দেখে নেয় পর্ন ছবির ফর্সা ফর্সা মেয়েদের খোলা বাহু, খোলা শরীর। তবে দেশের মেয়েদের ওপর অত ফুল স্লিভ, হিজাব, বোরখা চাপিয়ে দেওয়া কেন? না চাপালে মেয়েরা স্বাধীন ভাবে চলাফেরা করবে। করুক না, তাহলে তো আরও আরও মুখশ্রী, আরও আরও বাহু , আরও আরও খোলা পিঠ দেখার সুযোগ হবে! হ্যাঁ হবে, কিন্তু স্বাধীনচেতা মেয়েদের দেখে তাদের স্ত্রীদের চোখ কান খুলে যাবে যে! তাদের স্ত্রীও স্লিভ্লেস পরতে চাইবে, স্বাধীন হতে চাইবে। তাদের অধিকারের বস্তু, তাদের যৌন দাসী, মুক্তির স্বাদ পেয়ে যাবে। স্ত্রীর বাহু দেখে অন্য পুরুষের লোভ জাগবে, বলা যায় না, স্ত্রীও হয়তো কাউকে লোভ করবে। নিজের লাড্ডুটিতে অন্য কেউ কামড় বসাক তারা চায় না। লাড্ডু তারা একাই খাবে। এমন তো হতে পারে স্ত্রীরা তাদের ভালোবাসবে, ভালোবেসেই তারা আর দ্বিতীয় কাউকে মনে মনেও পেতে চাইবে না। হতে পারে, কিন্তু পুরুষগুলোর আত্মবিশ্বাস নেই। তারা নিজেকে স্ত্রীর ভালোবাসা পাওয়ার যোগ্য মনে করে না। করে না বলেই জোর খাটায়, প্রভুর ভূমিকা নিয়ে নেয়, আদেশ করে, হুমকি দেয়। হৃদয়ের জোরে নয়, পেশির জোরে আর অর্থের জোরে তারা যা চায় তা আদায় করে নেয়। 
টুইটারে হাজার হাজার এবিউজ বিরোধী সেনা আমাকে এবিউজ করছে, আমার দোষ কেন আমি মইন আলীকে 'এবিউজ' করেছি। এর মানে মইন আলীকে এবিউজ করা ঠিক নয়, আমাকে এবিউজ করা ঠিক। অপমান অসম্মান অত্যাচার জীবনে কম দেখিনি। যত দিন বাঁচি ততদিন দেখতে হবে জানি। ঝাঁকে ঝাঁকে মুসলিম মৌলবাদি, ফেক বাম, আমাকে না-পড়া লোক, আমার কিছুই না জানা লোক, পঙ্গপালের মতো আমার ওপর ঝাঁপিয়ে পড়েছে, লক্ষ শকুন যেন জীবন্ত আমাকে খুবলে খাচ্ছে। পকেটমার সন্দেহে গরিব নিরীহ ছেলেকে উন্মত্ত জনতা যেমন পিটিয়ে মেরে ফেলে, সেরকম মনে হচ্ছিল আমার, যেন আমি সেই গরিব নিরীহ ছেলেটি । দোষটা কী ছিল আমার? একটি জোক। আযান পড়লে যে মানুষ খেলার মাঠেই নিজের জায়নামাজ পেতে নামাজ পড়েন, খেলা চলতে থাকলে নাকি আম্পায়ারকে বলে চলেও যান নামাজ পড়তে, বিজয়ের শ্যাম্পেন খুললে দ্রুত সরে যান দূরে, বিয়ার কোম্পানীর লোগো থাকলে সেই জার্সি পরবেন না বলে জানিয়ে দেন, পয়গম্বরের আদেশ মাফিক গোঁফ ট্রিম করতে থাকেন, দাড়ি বড় করতে থাকেন, কোনও মেয়ে-সাংবাদিককে সাক্ষাৎকার দিলে মুখের দিকে একটিবারও না তাকিয়ে সাক্ষাৎকার দেন, স্ত্রীকে হিজাব পরান -- তাঁকে নিয়ে যদি কৌতুক করিই, তাহলে কি টুইটারের একাউন্ট উড়ে যাবে? হ্যাঁ এমনই থ্রেট এসেছে। আমাকে যারা গতকাল থেকে এবিউজ করছে, তারা তো অনেকেই শার্লি আব্দোকে সমর্থন করে। শার্লি আব্দো তো মস্করা করে বিখ্যাত লোকদের নিয়ে, তাহলে সেটা সমর্থন করে কিভাবে? নাকি ওরা ফরাসি বলে ওদের সমর্থন করা চলে! মইন আলীকে নিয়ে লেখা টুইট ছিল তিনদিন আগের। সেটি চার হাজারের ওপর লাইক পেয়েছিল, কেউ কিন্তু তখন কোনও অভিযোগ করেনি। হঠাৎ গতকাল কবিতা কৃষ্ণন নামে একজন বামপন্থী আমাকে গালিগালাজ করলেন টুইটটি নিয়ে। অমনি শুরু হয়ে গেল, তথাকথিত বাম এবং মুসলিম মৌলবাদিদের তসলিমা এবিউজ । গালি, গালি এবং গালি। সংগঠিত মৌলবাদিরা আজও চালিয়ে যাচ্ছে এবিউজ। সাধারণ মানুষও এসে কুৎসিত কথা বলে যাচ্ছে। মাঝখানে ইংলেণ্ডের ক্রিকেটাররাও যা নয় তা তো বললেনই, আমার টুইটার একাউণ্ট রিপোর্ট করার জন্যও ভক্তদের বলে গেলেন। ঘৃণার মতো সংক্রামক বোধহয় ডেডলি ভাইরাসও নয়। কেউ জানলো না আমার স্ট্রাগল, আমার দীর্ঘ বছরের সংগ্রাম। মানবতা, মানবাধিকার, নারীর অধিকার, বাক স্বাধীনতা, সমতার জন্য জীবনের ঝুঁকি নিয়ে নিরবধি আমার লেখালেখি। সবাই মনে করতে লাগলো আমি সারাজীবন ধরে ওই এক লাইনের একটা টুইটই লিখেছি, আমার আর কোনও কন্ট্রিবিউশান নেই, তাই আমাকে শায়েস্তা করা উচিত। মৌলবাদিদের দু'দিন ব্যাপী উৎসব চলছে । কারণ বড় বড় ক্রিকেটার আমাকে গালি দিচ্ছেন, বামপন্থী গালি দিচ্ছেন, নামী দামী লোক গালি দিচ্ছেন, তাদের আনন্দ আর ধরছে না। 
এ সিঙ্গল উওমেন ফাইটিং এলোন। যাকে কোনও রাজনৈতিক দল নেই সমর্থন করার। কোনও গোষ্ঠী নেই, সংগঠন নেই পাশে দাঁড়াবার। পরিবারের কেউ নেই, বন্ধু কেউ নেই দেখভাল করার। সে-ই তো একা নারী। সংগ্রামরত একা নারী। আমিই তো সেই নারী। এরকম জলজ্যান্ত উদাহরণ হয়ে যখন শুনি যার সব আছে সে নাকি এ সিঙ্গল উওমেন ফাইটিং এলোন -- মুচকি একটু হাসি। রাজনীতির নারী বা পুরুষ কেউ একা নয়। সত্যি বলতে কী , রাজনীতি যেহেতু শক্তির প্রতীক, রাজনীতিতে যুক্ত নারী পুরুষ উভয়ে শক্তিময়ী এবং শক্তিমান। নারীকে এক্ষেত্রে পুরুষও বলা যায়। কারণ পুরুষ শব্দের আরেক অর্থ প্রভু বা শক্তি। রাজনীতির নারীরা সে কারণে হয়ে ওঠে পুরুষের মতো কঠিন এবং নিষ্ঠুর। তারা কোনও অর্থেই একা নয়।
দীর্ঘকাল সেক্যুলার পার্টি ক'রে যখন লোকেরা লম্ফ দিয়ে ধর্মীয় রাজনৈতিক দলে ভিড়ে যায়, তখন সন্দেহ হয় আদৌ লোকগুলো কোনও কালে সেক্যুলার ছিল কি না। আমার মনে হয় পাঁড় নাস্তিক না হলে কেউ সত্যিকার সেক্যুলার হতে পারে না। নিজের ধর্মের প্রতি কিছু না কিছু পক্ষপাত গোপনে প্রায় সবারই রয়ে যায়, এবং নিজের ধর্মকে অন্যের ধর্মের চেয়ে বেটার মনে করার ব্যাপারটাও রয়ে যায় , যতই তারা দাবি করুক ধর্মচর্চা তারা করেই না বলতে গেলে। নিজেদের নাস্তিক বললেও দেখা যায় তারা অন্য ধর্মের ব্যাপারে যতটা নাস্তিক, নিজের ধর্মের ব্যাপারে ততটা নাস্তিক নয়। 
ভেবেছিলাম মামুনুল হক প্রেমিকা নিয়ে প্রমোদ বিহারে গেছে, যেতেই পারে, প্রেম সেক্স করা কোনও অন্যায় নয়। আসলে লোকটি প্রেম নয়, দুটি মহিলার সঙ্গে প্রতারণা করছে। কিছু ফোনালাপে প্রমাণ পাওয়া গেল যে সে তার স্ত্রী আমিনা বা রাবেয়াকে ধোঁকা দিচ্ছে এবং ঝর্ণার অসহায়তার সুযোগে ঝর্ণাকে , যাকে সে আল্লাহর কসম কেটে বলেছে যে বিয়ে করেছে, আসলে যাকে সে বিয়ে করেনি, নেহাত যৌনদাসী হিসেবে ব্যবহার করছে। এত ভয়ংকর নারী বিদ্বেষী লোক নারীর সঙ্গে প্রেম করে না, নারীকে নিজের বীর্য ফেলার ডাস্টবিন হিসেবে ব্যবহার করে। দুই রমণীই কিন্তু তাকে আপনি সম্বোধন করে। দু'জনই তাকে প্রভু মানে। হেফাজতি নেতাদের মধ্যে ফোনালাপ, স্ত্রীর সঙ্গে মামুনুলের ফোনালাপ, ঝর্ণার সঙ্গে মামুনুলের ফোনালাপ, মামুনুলের বোনের সংগে মামুনুলের স্ত্রীর ফোনালাপ, ঝর্ণার সঙ্গে তার পুত্রের ফোনালাপ, ঝর্ণার সঙ্গে কাবিননামা বিষয়ে এক ভাইয়ার ফোনালাপ, মামুনুলের সঙ্গে তৃতীয় মহিলার ফোনালাপ, মামুনুল সম্পর্কে ঝর্ণার পুত্রের বক্তব্য ভিডিও । এগুলো শুনলেই প্রতারক মামুনুলের চরিত্র উন্মোচিত হয়। মাত্র দুটি প্রতারণার গল্প বেরোলো। এরকম কত গল্প আছে, কে জানে। নারী নির্যাতন, নারী হেনস্থা, নারীর সঙ্গে প্রতারণা বাংলাদেশের বদ পুরুষলোকেরা অহরহই করে। মামুনুল যেহেতু নেতা, যেহেতু তার আদেশে লক্ষ পঙ্গপাল চারদিক ছাই করে দেয়, নিজেরা শুধু খুন করতে নেমে পড়ে না, নিজেরা খুন হতেও নেমে পড়ে, ---সেহেতু মামুনুলের আগপাশতলা দেখা জরুরি। পঙ্গপালগুলোর জানা জরুরি কোন নিকৃষ্ট লোকের, কোন প্রতারকের, মিথ্যুকের, কোন স্বার্থান্ধ বদ লোকের আদেশ তারা মেনে চলে।
মামুনুল এমন হাতে নাতে ধরা পড়লো, তার তো একটাও ভক্ত কমলো না, কারণ কী? ভক্তকুল কি তাহলে হঠাৎ ফ্রি সেক্সে বিশ্বাস করতে শুরু করলো? দ্বিতীয় স্ত্রী? দ্বিতীয় স্ত্রীর পরিচয় তাহলে প্রথম স্ত্রীকে 'জাফর শহীদুলের স্ত্রী' হিসেবে দিতে হয় কেন? বললেই তো পারতো, 'আমার সাথে তৈয়বা আছে, তোমার সতীন'। তাহলে কি দ্বিতীয় বিয়ে গোপন বিয়ে? প্রথম স্ত্রীকে না জানিয়ে? প্রথম স্ত্রীর অনুমতি না নিয়ে? তাহলে তো আইনত এই বিয়ে অবৈধ। অবৈধ কাজ করার পরও কী করে সে বুক ফুলিয়ে চলছে, আর ভক্তকুল জ্বি হুজুর করেই যাচ্ছে! লোক ঠকানোর ব্যবসা যারা করে, তারা কী চমৎকার পার পেয়ে যায়। সরকারের সমর্থন না থাকলে ঘটনা অন্যরকম হতো। সমর্থন আছে বলেই সন্ত্রাসের সর্দার এমন গায়ে হাওয়া লাগিয়ে ঘুরে বেড়াতে পারছে। শেখ হাসিনা হয়তো এই ধর্ম ব্যবসায়ীটিকেই চান তার রাজনৈতিক প্রতিদ্বন্দ্বী বানাতে। তাই একেই গড়ে-পিটে নিচ্ছেন। বিচক্ষণ রাজনীতিকের বদলে এমন একটি ধর্মীয় লেবাস পরা ভণ্ড প্রতারক থাকলে হয়তো রাজনৈতিক সুবিধে বেশি। যা ঘটলো এই দুদিন, আমার মনে হচ্ছে বাইরের পৃথিবী একবিংশ শতাব্দিতে বাস করলেও বাংলাদেশ বাস করছে সপ্তম শতাব্দিতে।
যেসব মোল্লা মাওলানা ওয়াজি নামাজি ইমাম মুয়াজ্জিন আল্লাহকে ব্যবসার ঘুঁটি বানায়, তারা কেউই কিন্তু আল্লাহকে বিশ্বাস করে না। এ কোনও রকেট সায়েন্স নয় যে বোঝা কিছু কঠিন। তবে মূর্খ ধর্মান্ধগুলো এমনই মগজধোলাই হওয়া বস্তু, যে, ওদের মগজে তিলতম জায়গা নেই নিজস্ব কোনও যুক্তি বুদ্ধি ধারণ করার। মামুনুল হক যদি আল্লাহকে বিশ্বাস করতো তাহলে আল্লাহর কসম কেটে সে মিথ্যে কথা বলতো না। আল্লাহকে ভয়ংকর ভাবে বিশ্বাস করে ওই জি*হাদিরা, যারা মানুষ হত্যা করে শর্ট কাট বেহেস্ত পেতে চায়, তারা আল্লাহর আদেশ অক্ষরে অক্ষরে পালন করে। বাকিরা, যারা মানুষ হত্যা করে না, কিন্তু নামাজ রোজা হজ্ব যাকাত সব পালন করে, কিছুটা মানবাধিকার মানে, কিছুটা মানে না, কিছুটা নারীর অধিকার মানে, কিছুটা মানে না, তারা আল্লাহকে কিছুটা বিশ্বাস করে, কিছুটা করে না। তবে আল্লাহকে ঘুঁটি বানিয়ে ব্যবসা করার লোকগুলো পাঁড় নাস্তিক, এ নাস্তিকতা ভালো উদ্দেশে ব্যবহার হয় না। কারণ এই নাস্তিকেরা অসৎ, মিথ্যুক, নারীবিদ্বেষী, স্বার্থান্ধ, লোভী। এরা চোর, ডাকাত, খুনী কী না হতে পারে! মামুনুল হক, এবং তার সতীর্থ অন্যান্য ধর্ম ব্যবসায়ীরা নিঃসন্দেহে নাস্তিক। তারা নাস্তিক বলে তাদের মতো আমি কিন্তু তাদের গালিগালাজ করছি না, তাদের ফাঁসিও দাবি করছি না। আমি তাদের আহবান করছি, তারা যেন তাদের নাস্তিকতা সমাজের মঙ্গলের জন্য ব্যবহার করে।যেন তারা নারীর সমানাধিকারে, মানবাধিকারে, মানবতায় বিশ্বাস করে, এবং অন্যকে বিশ্বাস করার জন্য প্রেরণা দেয়। যেন তারা সৎ হয়, সত্যবাদী হয়, যেন ধর্মের অন্ধকারে পড়ে থাকা মানুষগুলোকে আলোর পথে নিয়ে আসতে সাহায্য করে। 
ধর্ম ব্যবসায়ী মামুনুল হক তার অল্প বয়সী যৌনসঙ্গী নিয়ে শহরের বাইরে এক হোটেলে উঠেছে রাত কাটাতে, বা দিন কাটাতে। সহজে অনুমান করা যায়, উদ্দেশ্য যৌন সঙ্গম। ধরা পড়ার পর ব্যবসায়ী বলছে মেয়েটি নাকি তার দ্বিতীয় স্ত্রী। মুসলমানদের মধ্যে তো আবার যৌনসঙ্গীকে বিয়ে করার চল আছে, এই বিয়েকে বলা হয় মু'তা বিয়ে। যতক্ষণ সঙ্গম চলবে, ততক্ষণ বিয়ে টিকে থাকবে। সঙ্গম শেষ, টাকা ফেলো, তিন তালাক বলো। এই মু'তা বিয়ে শিয়া মুসলিমদের মধ্যে বৈধ, সুন্নিদের মধ্যে নয়। মামুনুল হক সুন্নি হলেও বিপদে পড়লে শিয়া হয়ে যেতে পারে, বলা যায় না। কিন্তু বিয়ে নাকি দু'ঘণ্টা আগে নয়, করেছে দু'বছর আগে। যদি প্রমাণ না পাওয়া যায় বিয়ের, তাহলেই বা কী হবে! খানিকটা প্রমাণ মিলেছে, মেয়েটি তারই এক মুরিদ বা সহব্যবসায়ীর স্ত্রী। এতেই বা কী অসুবিধে! এদের মতো প্রভাবশালী ব্যবসায়ীদের কেউ কোনও অসুবিধে করতে পারবে না। দেলওয়ার হোসেন সাঈদীর কুকীর্তিও তো ফাঁস হয়েছিল। তাতে তার জনপ্রিয়তায় ভাটা পড়েছিল? মোটেও না। এরা যেহেতু সুর করে কোরানের আয়াত মুখস্ত বলতে পারে, তাই এদের সাত খুন মাফ করে দেয় মূর্খ ভক্তকুল । এদের কোনও কুকীর্তি, সন্ত্রাস, তাণ্ডব, দেশদ্রোহিতা ভক্ত সংখ্যা কমায় না। এরা যে আল্লাহর কসম কেটে ডাহা মিথ্যে কথা তাতেও ভক্তকুলের টনক নড়ে না। মামুনুল হক তার প্রেমিকা বা হোয়াটেভারকে নিয়ে প্রমোদ বিহারে গেছে , এ তার দোষ নয়, এ কোনও ক্রাইম নয়। ক্রাইম নয় কারণ মেয়েটিকে জোর করে নিয়ে যায়নি সে। বিবাহবহির্ভূত সম্পর্কে মেয়েটির সায় আছে। মামুনুলের ক্রাইম তার ওয়াজ, তার ভাষণ। সে প্রগতির বিরুদ্ধে, মুক্তচিন্তার বিরুদ্ধে, নারীর বিরুদ্ধে, সংখ্যালঘুদের বিরুদ্ধে ভয়াবহ বিষ উগরে দিচ্ছে প্রতিদিন, সেই বিষের ক্রিয়ায় এক এক জন তরুণ ভায়োলেন্সে নামছে, দাঙ্গাবাজ হয়ে উঠছে, খুনী হয়ে উঠছে। যুবসমাজকে সে সন্ত্রাসবাদে আর জঙ্গিবাদে দীক্ষিত করছে -- এটি তার ক্রাইম। এইতো সেদিন সে লেলিয়ে দিয়েছে মাদ্রাসার ছাত্রদের সারাদেশ জুড়ে সন্ত্রাস করার জন্য। সন্ত্রাস করেছে তারা, দেশের অমূল্য সব সম্পদ পুড়িয়ে দিয়েছে, শুধু তাই নয়, নিজেরাও মরেছে। জেনেবুঝে দেশ ও মানুষের সর্বনাশ করা খুব বড় ক্রাইম। এই ক্রাইমের কারণে মামুনুল হকের শাস্তি হওয়া অত্যন্ত জরুরি।
একসময় বাংলাদেশের বইমেলায় আমার বই কেনার জন্য পাঠক পাঠিকাকে লম্বা লাইনে দাঁড়াতে হতো। আমার বই ছাপানোর জন্য বাংলাবাজারের প্রকাশকদের লাইনও কম লম্বা ছিল না। গল্প কবিতা প্রবন্ধ উপন্যাস লিখতাম, পত্রিকায় কলাম লিখতাম, আর ঢাকা মেডিক্যাল কলেজ হাসপাতালে চাকরি করতাম। এমন একটা আলোকিত সময় আমাকে দেশ থেকে তাড়ানো হলো মৌলবাদি এবং সরকারী লোকদের মৈথুন আরামপ্রদ করার জন্য। মিথ্যের বেসাতি করা কারোর সত্য সয় না। আমি আবার সত্য ছাড়া কিছু বলতে জানতাম না, এখনও জানি না। সরকার আমাকে নির্বাসনে পাঠানোর পর আমার প্রকাশকেরা আমার নাম ধাম ভুলে গেলেন। আমার নাম ধাম ভুলে গেলেন আমার কাছের বন্ধুরা, যাঁরা যে সরকারই আসে, সেই সরকারেরই, কী করে জানিনা, চরম এবং পরম বন্ধু হয়ে ওঠেন। ওদিকে কিছু পত্র পত্রিকার ধর্মান্ধ পুরুষতান্ত্রিক মালিক- সম্পাদক বদ এবং অসৎ উদ্দেশে আমার বিরুদ্ধে মিথ্যে অপপ্রচার শুরু করলেন। পাঠক পাঠিকার মগজধোলাইয়ের জন্য ওই অপপ্রচার বেশ কাজ দিয়েছে বটে। তাছাড়া ওয়াজমাহফিল এবং মসজিদ মাদ্রাসা তো আছেই, আমাকে শিকার বানিয়ে ধর্ম ব্যবসায়ীরাও তাদের ব্যবসাটা করে নিয়েছে। এখনও নিচ্ছে । এর মধ্যে আমার বইয়ের জায়গা হয়েছে ফুটপাতে। সবই জাল বা নকল বই। কিছু কিছু বই আবার অন্যের লেখা, কিন্তু ছাপা হয়েছে আমার নামে। এইসব অন্যায়, দুর্নীতি, অসভ্যতা, বদমায়েশির মধ্যে আমার একখানা বই বে্রিয়েছে এ বছর। বইটি ঢাকার বইমেলায় ৬৪ নম্বর স্টলে আছে। নাম ''একলা চলো''। ঝড় ঝঞ্ঝা, আপদ বিপদ, সমস্যা সংকট সব কিছু সারা জীবন একা সামলেছি। অপবাদ অপমান অসম্মান, মিথ্যে আর নোংরামোর সামনে একা মাথা উঁচু করে অনড় দাঁড়িয়েছি। কিছুই আমাকে ছুঁতে পারেনি। আমি যা, আমি আজো তা রয়ে গেছি। আশা করি যাঁরা আমার বই পড়তে চান, তাঁরা সব্যসাচীর স্টল থেকে বইটি কিনবেন। বইও পড়া হলো, অন্যায় ভাবে আমার বই নিষিদ্ধ করার, গোটা আমিটাকে নিষিদ্ধ করার, নিরপরাধ আমাকে ২৭ বছরের নির্বাসন দন্ড দেওয়ার বিরুদ্ধে ছোট একখানা প্রতিবাদও হলো। যাঁরা আমার জন্মের শত্তুর, তাঁরাও বইটি কিনুন। খুঁজে বার করুন কোথায় কী ভুল লিখেছি।
আমি মাঝে মাঝে ভাবি, আজ যদি রাজনৈতিক নেতারা ডাক দেন জনসমাবেশের, আর যদি হেফাজতিরা ডাক দেয় জনসমাবেশের, তাহলে কাদের সমাবেশে লোক বেশি হবে? আমরা সবাই এই প্রশ্নের উত্তরটি জানি, বেশি লোক হবে হেফাজতির সমাবেশে। রাজনৈতিক দলগুলোর জন্য এর চেয়ে বড় লজ্জা আর কী আছে! মুশকিল হলো, রাজনীতিকরা বড় নির্লজ্জ।
দেশ জুড়ে হেফাজতিদের সন্ত্রাস দেখে মনে পড়ছে ১৯৯৩/১৯৯৪ সালে হেফাজতিদের বাবারা কী করে সন্ত্রাস করেছিল, সেসব কথা। ফতোয়া জারি হয়েছিল আমার বিরুদ্ধে, মাথার দাম ঘোষণা করা হয়েছিল। এর আগে দেশের কোনও লেখকের মাথার দাম ঘোষণা হয়নি। খুব স্বাভাবিক ভাবে ঘটনাটি আশংকাজনক। এদিকে তো আমাকে ফাঁসি দেওয়ার দাবি জানিয়ে মিছিল চলছেই, মিছিল দিন দিন দীর্ঘ হচ্ছে। ২৫ হাজার থেকে ৫০ হাজার, ৫০ হাজার থেকে ১ লাখ, ১ লাখ থেকে ৩ লাখ লোক 'ফাঁসি চাই, দিতে হবে' বলে চেঁচিয়েই যাচ্ছে। সরকারের ওপর ভরসা করতে পারছে না, তখন আমাকে যে করেই হোক হাতের কাছে পেতে চাইছে তারা, নিজেরাই আমাকে ফাঁসিতে ঝোলাবে। হরতাল ডাকছে, বাস ট্রাক ভেঙে চুরে সর্বনাশ করছে। ভয়ংকর তাণ্ডব চালাচ্ছে। গাড়ি ঘোড়া বন্ধ, বাস ট্রেন বন্ধ, দোকান পাট বন্ধ, অফিস আদালত বন্ধ, ইস্কুল কলেজ বন্ধ। গোটা দেশ তখন তাদের নিয়ন্ত্রণে। সরকার হেফাজতিদের বাবাদের বিরুদ্ধে কিছুই করেনি, বরং আমার বিরুদ্ধে উল্টে মামলা করলো। হেফাজতিদের বাবাদের ধর্মীয় অনুভুতিতে নাকি সুড়সুড়ি লেগেছে, সুড়সুড়ি কেন লাগলো, সেই জন্য আমার বিরুদ্ধে জারি হলো গ্রেপ্তারি পরোয়ানা। আজ ২৭ বছর আমাকে নির্বাসন দণ্ড দিয়ে রেখেছে খালেদা-হাসিনা সরকার। শুধু তাই নয়, হেফাজতিদের বাবাদের জনপ্রিয়তা দেখে রাজনৈতিক দলগুলো তাদের নিজেদের দলে টানতে লাগলো। ফতোয়াবাজ মোল্লাদের কে কার দলে নেবে এ নিয়ে রীতিমত কাড়াকাড়ি পড়ে গেল। বিজ্ঞ রাজনীতিকরা সেই সন্ত্রাসীদের সংসদ সদস্য পর্যন্ত বানিয়েছিলেন। রাজনীতিকদের ক্রাইমের ফল ভোগ করবে না দেশ? এই তো ভোগ করছে। আগুন জ্বলছে দেশে। অপরাধীদের শাস্তি না দিয়ে নিরপরাধ এক লেখককে শাস্তি দিয়েছে দেশ। অপরাধীরা অপরাধী পয়দা করেছে। জঙ্গি জি*হাদিতে আজ দেশ ছেয়ে গেছে। মুশকিল হলো, রাজনীতিকরা কর্মফল ভোগ করেন না, তাঁরা আরামে আয়েশেই জীবন যাপন করেন। দেশ রসাতলে গেলে দুর্ভোগ কেবল জনগণের। ভাবছি ২৭/ ২৮ বছর আগে যখন মৌলবাদিদের উত্থান হয়েছিল, তখন যদি তাদের বোরাকের ডানাটা কেটে দেওয়া হতো, তাহলে তারা এত আসমান জুড়ে উড়তে পারতো না। মাটির পৃথিবীতে পা রেখে চললে এত কুলাঙ্গারকে জন্ম দিত না।
একটা ব্যাপার লক্ষ করেছি, বাংলাদেশে যে মুসলিমরা মুসলিম-মৌলবাদের বিরুদ্ধে প্রতিবাদ করে, তারা অন্য কোনও মৌলবাদকে ডিফেন্ড করে না। কিন্তু ভারতে যে হিন্দুরা হিন্দু-মৌলবাদের বিরুদ্ধে প্রতিবাদ করে, তারা সাধারণত মুসলিম মৌলবাদকে ডিফেন্ড করে।
মাদ্রাসার মগজধোলাই হওয়া মূর্খ ছাত্ররা যে দেশে একদিন আগুন জ্বালাবে; গণতন্ত্র, ধর্ম নিরপেক্ষতা,বাকস্বাধীনতা, সাহিত্য সংস্কৃতি, জ্ঞান বিজ্ঞান বলে যৎসামান্য যা পড়ে আছে, তা পুড়িয়ে দেবে, তা তো আমরা আগেই জানতাম। এত বড় রাজনীতিবিদ হয়ে শেখ হাসিনা কেন জানতেন না সেটাই আশ্চর্যের। তিনি যখন মাদ্রাসার মাথা আহমদ শফির সঙ্গে কোলাকুলি করলেন, তাঁর দানে দক্ষিণায়, আদরে আহ্লাদে মাদ্রাসাগুলো যে ফুলে ফেঁপে আইসিসের কারখানা হয়ে উঠবে, তা তো আমরা সাধারণ মানুষেরা জানতাম, এত বড় রাজনীতিবিদ হয়ে শেখ হাসিনা কেন জানতেন না সেটাই আশ্চর্যের। এখন দেখুন খুন করে কটা সন্ত্রাসী কমানো যায়। মুশকিল হলো, এক মুজিবের রক্ত থেকে লক্ষ মুজিব জন্ম না নিলেও, এক ইসলামি- সন্ত্রাসী থেকে লক্ষ ইসলামি- সন্ত্রাসী জন্ম নেয়। গুলিতে এরা মরবে না, বরং শহীদ হয়ে জান্নাতে যাওয়ার লোভে বন্দুকের সামনে বুক চিতিয়ে দাঁড়াবে। এরা মগজে হিংসে বিদ্বেষ ঘৃণা পুরে দেওয়া রোবটের মতো, এরা মাদ্রাসা নামক কারখানায় তৈরি হওয়া ইসলামি রোবট। এখনও সময় আছে এদের মানুষ হতে সাহায্য করুন। এখনও মাদ্রাসা নামক কারখানা বন্ধ করে মানবতা সহিষ্ণুতা উদারতার পাঠশালা খুলুন।
মোদিজী যখন বললেন তিনি বাংলাদেশের পক্ষে মিছিল করে জেলে গিয়েছিলেন, আমি অবাক হয়েছিলাম। ভেবেছিলাম ভারত তো শুরু থেকেই বাংলাদেশের পক্ষেই। মুক্তিযোদ্ধাদের ট্রেনিং দিল, শরণার্থীদের জায়গা দিল। বাংলাদেশের পক্ষ নিয়ে পাকিস্তানের বিরুদ্ধে যুদ্ধ করে বাংলাদেশকে জিতিয়ে দিল। এমন মিত্রশক্তির দেশে বাংলাদেশের পক্ষ নিয়ে আন্দোলন করারই বা দরকার কী ছিল, গ্রেপ্তারই বা হতে হয় কেন। আজ টুইটারে পোস্ট করা কিছু ডকুমেন্টস আর মিছিলের একটি ভিডিও দেখে জানলাম, শুরু থেকেই ইন্দিরা গান্ধীর সরকার বাংলাদেশের পক্ষে যুদ্ধ করার জন্য প্রস্তুত ছিল না, বাংলাদেশকে স্বীকৃতি দেওয়ার জন্যও প্রস্তুত ছিল না। জনসংঘের কর্মীরা যখন বাংলাদেশকে স্বীকৃতি দেওয়ার দাবি জানিয়ে পথে নামে, তখন তাদের দিল্লির সংসদ ভবনের আশে পাশে যেতে বাধা দেওয়া হয়, এবং মিছিলের অনেককে গ্রেপ্তার করা হয়। অটল বিহারী বাজপেয়ীর নেতৃত্বের এই মিছিলটিতে গুজরাত থেকে আসা বেশ কিছু কর্মী ছিলেন। গ্রেপ্তার হওয়াদের মধ্যেই হয়তো ছিলেন তরুণ মোদী। মিছিলটির তারিখ যতদূর জেনেছি, ১২ আগস্ট, ১৯৭১। ভারতের সেনাবাহিনী বাংলাদেশে ঢুকেছিল ডিসেম্বর মাসের ৩ তারিখে। জনসংঘের নেতারা আর ওদিকে পশ্চিমবঙ্গের সিপিএমের নেতারা চাইছিলেন ভারত বাংলাদেশকে স্বীকৃতি দিক, স্বাধীন করতে সাহায্য করুক। ইন্দিরা গান্ধী যদি শুরু থেকেই বাংলাদেশকে স্বাধীন করার জন্য ঝাঁপিয়ে পড়তেন, সেনাবাহিনী পাঠাতেন, তাহলে বাংলাদেশের এত লক্ষ লোককে হয়তো মরতে হতো না।
বাংলাদেশের সরকারি অনুষ্ঠান দেখছিলাম আজ। চমৎকার অনুষ্ঠান। দেখছিলাম আর মনে হচ্ছিল উত্তর কোরিয়ার কোনও সরকারী অনুষ্ঠান দেখছি। 
বাংলাদেশি মোল্লাদের মিছিল হলো ভারতের প্রধানমন্ত্রীর বাংলাদেশ সফরের বিরুদ্ধে। এই মোল্লারা শেখ হাসিনার পুত্র পৌত্র । ননীটা ছানাটা খাইয়ে এদের তিনি বড় করেছেন। চার লাখ মোল্লার জমায়েত দেখেছিলাম ১৯৯৪ সালের ২৯ জুলাই তারিখে। ওরা ছিল বিএনপি-জামাতের সন্তান সন্ততি। ওদের চেয়ে আকারে আকৃতিতে, হিংস্রতায় নৃশংসতায় চতুরতায় এরা দ্বিগুণ। এক পাল হিন্দুবিদ্বেষী, বৌদ্ধ-খ্রিস্টানবিদ্বেষী, প্রগতিবিদ্বেষী, বিজ্ঞানবিদ্বেষী, নারীবিদ্বেষী, ধর্ষক-সমর্থক অজ্ঞ মূর্খ সাম্প্রদায়িক লোক অন্যকে সাম্প্রদায়িক বলে গালি দিচ্ছে। পশ্চিমবঙ্গে মমতা ব্যানার্জি যাদের ''পুষতেন'', তারা এতকাল ননীটা ছানাটা খেয়ে এখন অন্য দলে ভিড়েছে। বাংলাদেশে শেখ হাসিনা যাদের ''পুষছেন'', তারা কিন্তু সময় সময় দেখিয়ে দিচ্ছে তারাও হাসিনার ঘাড় মটকে খাওয়ার ক্ষমতা রাখে।
এক শয়তান- শিশুবক্তাকে রাস্তায় দাঙ্গা করার অপরাধে পুলিশ ভ্যানে উঠিয়েছে। কিন্তু পুলিশও ওই শিশুর ভক্ত। তাই ভ্যানের ভেতরেই তাকে সুযোগ দিয়েছে জনগণের উদ্দেশে বক্তব্য পেশ করার, সেই বক্তব্য ফেসবুকে আপলোড করার। থানায় হয়তো তার ওয়াজের ব্যবস্থা করা হবে কে জানে। কেবল শিশুধরা হলেই চলবে? অ্যাডাল্টগুলোকে ধরতে হবে তো! যারা এরকম লক্ষ শিশু জন্ম দিয়েছে।
আমি যে অনলাইন দোকান থেকে বাজার করি, সেটিতে এটি ছিল না, অন্য একটি দোকানে হঠাৎ দেখলাম আখ। দেখা মাত্র কিনে নিলাম। কেন? দুমুঠো চিনি খেয়ে ফেললেই হতো! কেন চিবিয়ে চিবিয়ে এই লাঠি থেকে চিনি বের করে খেতে হবে? আসলে আখ তো খেতে চাই না, স্মৃতি খেতে চাই। শেষ কবে আখ খেয়েছিলাম? সাল তারিখ মনে নেই। তবে বছর চল্লিশ তো হবেই।
সুনামগঞ্জে হিন্দুদের বাড়িঘর ভাঙার বিরুদ্ধে প্রতিবাদ করেছিলাম, জি*হা*দি*দের পছন্দ হয়নি, তারা রিপোর্ট করেছে, আর আমাকে সাত দিন পড়ে থাকতে হয়েছে ফেসবুকের বাইরে। মুক্তচিন্তার পরাজয়, বাক স্বাধীনতার পরাজয়, ভিন্নমতের পরাজয়, মৌলবাদের জয়, মোল্লাতন্ত্রের জয়, জি*হা*দের জয়। সরকারও ওদের জিতিয়ে দেয়, নিরাপত্তা আইনও ওদের জিতিয়ে দেয়, অজ্ঞ মূর্খ ধর্মান্ধ জনগণও ওদের জিতিয়ে দেয়, ফেসবুকও ওদের জিতিয়ে দেয়।
প্রতিপক্ষকে গালি না দিয়ে, তার বিরুদ্ধে প্রচারণা না চালিয়ে নিজে কী কী কাজ করতে চায় দেশ ও দশের ভালোর জন্য, তা বর্ণনা করাই কি ভালো নয়? কিন্তু আমাদের রাজনীতিকরা নিজে কতটা ভালো এটা যত না প্রমাণ করতে চায়, তার চেয়ে বেশি চায় অন্যে কতটা খারাপ, তা প্রমাণ করতে। এভাবে মানুষের আস্থা অর্জনের চেষ্টা নিতান্তই দুষ্ট বুদ্ধি থেকে আসে। ছলে বলে কৌশলে যে করেই হোক জিততে চায় তারা, জিতে তো সেই কাজটিই করে, যে কাজটি প্রতিপক্ষ করেছিল বলে গালি দিয়েছে। সব রাজনীতিকেরই, সে যে দলেরই হোক না কেন, ক্ষমতা পাওয়ার আগে এক ব্যবহার এবং পরে আরেক ব্যবহার। বলে না যে লোকটি ভালো, তাকে খারাপ করার জন্য যেটি দরকার হয় তা ধর্ম! রাজনীতিও একই রকম। ভালো লোক, রাজনীতিতে ঢুকলো, কয়েক বছরের মধ্যে মিথ্যে বলা, ঘুষ খাওয়া, লুটপাট করা, অসততা আর খুন খারাবি -- দিব্যি রপ্ত করে নেয়। একবার ধনাঢ্য হয়ে গেলে, চরিত্র যত খারাপই হোক, এ অঞ্চলের লোকেরা অবশ্য ঠিকই মাথা নুইয়ে সম্মান দেখায়। 
যখনই ইসলাম নিয়ে সামান্য কথা বলি, অমনি এক পাল মুসলমান বাজ পাখির মতো উড়ে এসে এক রাশ অশ্রাব্য গালি বর্ষণের ফাঁকে ফাঁকে আমাকে যা বলতে থাকে তা হলো, আমি ইসলাম ছাড়া অন্য কোনও ধর্মের সমালোচনা করি না, আমি নাস্তিক নই, নাস্তিক হলে অন্য ধর্মের সমালোচনা করতাম, আমি নিতান্তই ইসলাম বিদ্বেষী ছাড়া কিছুই নই। এই মুসলমানদের আমি একটি প্রশ্ন করতে চাই। ---আমি নাস্তিক হলে আপনারা খুশি তো! আমি অন্য ধর্মের যত ঈশ্বর ভগবান আছে, সবাইকে গালি দেওয়ার পর আল্লাহ রসুলকে যদি গালি দিই, তাহলে ঠিক আছে তো? 
সাকিবের প্রচুর টাকা। নিউ ইয়র্কে বিশাল বাড়ি তাঁর। আর কোন কোন শহরে বাড়ি কিনেছেন জানা নেই আমার। তবে আজকের খবর হলো, তিনি তাঁর নানাবাড়ি মাগুরায় একখানা মসজিদ বানিয়ে দিয়েছেন। আমার প্রশ্ন, ওখানে কি অভাব ছিল মসজিদের? আমি নিশ্চিত, অভাব ছিল না। যদি অভাব কিছুর থেকে থাকে তবে ভালো হাসপাতালের, ভালো কলেজের, ভালো বিজ্ঞান একাডেমির, ভালো ন্যাচারাল হিস্ট্রি মিউজিয়ামের, ভালো পাবলিক লাইব্রেরির। কিন্তু সাকিব তাঁর টাকার শ্রাদ্ধ করলেন কচুরিপানা ভর্তি পুকুরে আরও একখানা কচুরিপানা ছেড়ে। কী হবে এরপর? ক'দিন পর মসজিদের ইমাম কোনও শিশুকে ধর্ষণ করবেন, ক'দিন পর মুয়াজ্জিন করবেন, ক'দিন পর মসজিদ কমিটি একটি ধর্ষণাগার ওরফে মাদ্রাসা বানানোর জন্য সাকিবের কাছে আবেদন করবেন। দৃশ্যগুলো তো আমরা চোখ বুজেই দেখতে পাচ্ছি।
দোয়া দরুদ পড়ে পড়া-পানি দেওয়া আর তাবিজ কবজের ব্যবসা করা পীর বাড়ি থেকে ভোটে দাঁড়াবেন এক পীরজাদা। কারণ তিনি দেখেছেন চিৎকার করে ইসলামি শরিয়ত অনুযায়ী চলাফেরা না করা নুসরাতকে গালি দিলে, তাঁকে গাছে তুলে পেটানোর কথা বললে, তাঁর অভিনয় করাকে তাঁর দেহ বিক্রি করা বলে তাঁকে কুৎসিত অপমান করলে, তাঁকে হিন্দু হয়ে যাওয়ার অভিশাপ দিলে, তাঁর দিকে তীব্র ঘৃণা ছুড়ে দিলে, অসাম্প্রদায়িকতার মুখে চুন - কালি লেপে দিলে অশিক্ষিত ধর্মান্ধেরা উত্তেজিত হয়ে হাততালি দেয়; কারণ তিনি দেখেছেন ইসলামের গুণগান গাইলে অমুসলিমের মসজিদে ঢোকা এবং মুসলমানের মন্দিরে ঢোকা নিষিদ্ধ করলে পীরভক্তরা উত্তেজিত হয়ে হাততালি দেয়। পীরজাদার মূলধন তাঁর নারীবিদ্বেষ, সাম্প্রদায়িকতা, মৌলবাদ আর বাকোয়াজ। এই মূলধন নিয়েই ভোটের বাজারে তাঁর দাম বেশ চড়া। দেশের বাঘা বাঘা রাজনীতিক দেশকে তো বটেই, গোটা দুনিয়েকে দেখিয়ে তাঁকে আলিঙ্গন করছেন। ওদিকে দিদি আগের দিন হাসপাতালে শুয়ে রইলেন পায়ে প্লাস্টার অব প্যারিস ব্যান্ডেজ নিয়ে, কে বা কারা নাকি আক্রমণ করেছে, লোকে তো ভেবেই নিয়েছিল নির্ঘাত পায়ের হাড় ভেঙেছে, পরের দিন ক্রেপ ব্যাণ্ডেজ পরে দিব্যি বেরিয়ে এলেন। দেখে তো লোকের চোখ ছানাবড়া। তাঁকে আক্রমণ করার কাহিনীটা নিরাপত্তারক্ষীরা একেবারেই মানতে চাইছে না। আমজনতা ধন্দে পড়েছে, কাকে বিশ্বাস করবে? দাদাও কি কম যাচ্ছেন? কোথায় বলবেন, মানুষের সেবা করবেন তিনি, সুস্থ সুন্দর সমাজ গড়ে তুলবেন, মহাগুরু এবার মহামানব হবেন, তা না, বললেন বিষাক্ত সাপ হবেন। এমনিতে সাপের কামড়ে প্রচুর মানুষের মৃত্যু হয় দেশে। সাপকে ভয় পায় মানুষ। ভয় ভীতির কারণ না হয়ে মানুষের আস্থা আর বিশ্বাসের কারণ হওয়ার চেষ্টাই তো করা উচিত। আমার মনে হয় নিজেকে বাঘ হায়েনা সিংহ সাপ ইত্যাদি হিংস্রতার প্রতীক না করে সত্যিকার জনদরদী মানুষ করাই বুদ্ধিমানের কাজ। রাজনীতিটা আর, মাঝে মাঝে ভাবি, জনগণের সেবার জন্য নয়। বরং নিজেদের সেবার জন্য, নিজেদের আখের গোছানোর জন্য, নিজেদের ব্যক্তিগত সমস্যার সমাধান করার জন্য। পৃথিবীর অধিকাংশ দেশের চিত্রই তো এ-ই।
