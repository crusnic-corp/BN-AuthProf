কাঁচ ভেঙ্গে শরীরের মোট ছয় জায়গায় কেটে গিয়েছে। এতো রক্ত ঝরেছে যে, আমি ছাড়া বাসার সবাই খুব ভয় পেয়ে গিয়েছিলো। সবচে' বেশি ক্ষতিগ্রস্ত হয়েছে ডান হাত। ডান হাতের বৃদ্ধাঙ্গুলি নাড়াতে খুবই সমস্যা হচ্ছে। শুধু একটা হাতের জন্যেই কতো যে সমস্যা হতে পারে তা ভাবছি শুয়ে শুয়ে। ডান হাত দিয়ে গ্লাস ধরতে পারছি না। শয়তানের মতো বাম হাত দিয়ে খেতে হচ্ছে। হাত দিয়ে কিছু খেতে পারছি না। চামচ ব্যবহার করতে হচ্ছে। আর খাবারের সময় আমি চামচ ব্যবহার করা খুবই অপছন্দ করি। এক নুডলস আর স্যুপ ছাড়া সবই আমি হাত ব্যবহার করে খাই। বড়ো বড়ো রেস্টুরেন্টে গেলেও এর খুব একটা ব্যতিক্রম করি না। মানুষের কাছে উদ্ভট মনে হলে হোক! আমার কী তাতে! ডান হাতের কারণে সবচেয়ে বেশি সমস্যা হচ্ছে ওযু করতে। ওযু করার সময় আমরা ডান হাত দিয়ে পানি নিয়ে মুখে কুলি করি। ডান হাত দিয়ে পানি নিয়ে বাম হাত দিয়ে নাক পরিষ্কার করি। কয়দিন ধরে সব বাম হাত দিয়ে করতে হচ্ছে। বাম হাত দিয়ে মুখে পানি নিতে খুবই অস্বস্তি লাগে। কিন্তু কী আর করার! যাদের একটি হাত নেই তারা কীভাবে যে এই দুনিয়ার ফিতনাগুলো মোকাবেলা করেন, আল্লাহই জানেন! আমি তো সামান্য আঘাতেই সবর করতে পারি না।
ভার্সিটিতে অনেকের আচরণ দেখেই বুঝে যেতাম তারা আমাকে খুব একটা সহ্য করতে পারছে না। কেন পারছে না তা অনেক ভেবেও বের করতে পারতাম না। এখনো পারি নি। তাদের সাথে কখনো খারাপ ব্যবহার করেছি বলেও মনে করতে পারি না। আবার সেই ভার্সিটিতেই দেখতাম কেউ কেউ কেন যেন আমাকে খুব পছন্দ করে। পছন্দ করার কারণও ধরতে পারিনি আজো। একই ব্যাপার অনলাইনের দুনিয়াতেও হয়তো খাটে। কেউ কেউ এখানে— আমি যতোটা না প্রাপ্য, তারচে’ বেশি আমাকে ভালোবাসেন। আবার কেউ কেউ একেবারে তার উল্টো। কিছু লিখলেই তেড়ে আসেন। তাতেও সম্ভবত তার রাগ প্রশমিত হয় না। হৃদয়ের সবটুকু বিষ নিংড়ে তিনি ইনবক্সে আমাকে জানানোর চেষ্টা করেন, আমার কারণে সবার কতোটা ক্ষতি হয়ে যাচ্ছে। কীভাবে আমি সবাইকে বিপথে নিয়ে যাচ্ছি। এতো কষ্ট করে লেখা এতো বড়ো মেসেজ যদি সিনও না করি তাহলে কেমন দেখায় ভেবে মেসেজটা সিন করি। কিন্তু রিপ্লাই দেয়ার রুচি আর হয় না। জীবনটা কেমন অদ্ভুত, তাই না? আল্লাহ তা‘আলা কোনো এক অজানা দূরের উৎস থেকে আমাদের ভালোবাসা দেন, আবার সেই তিনিই একদম কাছ থেকে ঘৃণার স্বাদও আমাদেরকে পাইয়ে দেন। কী বিচিত্রভাবেই না তিনি সমীকরণের ডান-বাম উভয়পক্ষের সমতাসাধন করেন! অবাক না হয়ে পারি না!
দেখা যায় তো কেবল তাদের, যারা 'আত্মগোপনে' চলে যায়। আমরা তো সেই কবেই গুম হয়ে গেছি। হারিয়ে গেছি।
১. ছোট্ট বয়সে মেয়েটা বাবার হাতে মলেস্টের শিকার হয়েছিলো। বড়ো হবার পরে ধর্ষিত হয়েছে নিজ বাবার কাছেই। মাত্র আঠারো বছরের এই কিশোরী কয়েক মাস আগেও ধর্ষণের শিকার হয়েছে। মেসেজের মাধ্যমে জানতে পারলাম, এই ছোট্ট বয়সেই সে কম করে হলেও একশোবার ধর্ষণের শিকার হয়েছে। আর তার মা সবকিছু জানেও। মেয়েটার বাবা অত্যন্ত ক্ষমতাধর ব্যক্তি। তাই কোথাও অভিযোগ করে প্রতিকার পাচ্ছে না। শেষে বেছে নিলো আত্মহত্যার পথ। কিন্তু আল্লাহ তা‘আলা তাঁর অসীম অনুগ্রহে মেয়েটাকে বাঁচিয়ে দিলেন। ২. ছেলেটা যখন মাত্র ক্লাস থ্রিতে পড়ে, তখনকার কথা। এক চাচাতো ভাইয়ের সাথে রাতের বেলা ঘুমোতে যায়। মাঝরাতে সে আবিষ্কার করে তার গায়ে কিচ্ছু নেই। তার মাঝবয়সী কাজিন তার সাথে তাই-ই করছে যা কওমে লুতের লোকেরা করতো। একবার না, বারবার এই বীভৎসতার শিকার হয়েছে সে। একসময় লজ্জায় মরেই যাওয়ার সিদ্ধান্ত নিলো সে। আল্লাহ তা‘আলা তাঁর করুণায় ছেলেটাকে রক্ষা করলেন। ৩. জীবনে কখনো সুইসাইড করতে ইচ্ছে করেছে কি না, করলে সেটার কারণ কী এবং কীভাবে সে ওই অবস্থা থেকে ফিরে এসেছে জানতে চেয়ে একটা পোস্ট করেছিলাম গতরাত। অনেকেই রেসপন্স করেছেন। তাদের কষ্টগুলো পড়ে আমার মন বিষাদে ছেয়ে যাচ্ছে। আল্লাহ সবার কষ্টগুলো দূর করুন। কষ্টের বিষে নীল হয়ে যাওয়া পৃথিবীতে একটু মুক্তভাবে শ্বাস নেয়ার তৌফিক দিন। 
জীবনে কখনো সুইসাইড করার চেষ্টা করেছেন যারা, তারা আমাকে তাদের সে সময়ের অভিজ্ঞতার কথা রেকর্ড করে পাঠাতে পারেন। ঠিক কী কারণে, কোন পরিস্থিতিতে আপনার আর বেঁচে থাকতে ইচ্ছে করেনি আর কীভাবে সে পরিস্থিতি থেকে সামলে আপনি স্বাভাবিক অবস্থায় ফেরত এসেছেন তা আমাকে জানান। খুঁটিনাটি কিছুই বাদ দেবেন না। আপনার পরিচয় গোপন রাখা হবে। চাইলে ছদ্মনামেও পাঠাতে পারেন। বার্তটা অডিও ফরম্যাটে হলে ভালো হয়। 
এতো উল্লাসের কিছু নেই। উনারা কোনটা সহিহ ইসলাম, আর কোনটা সহিহ ইসলাম না— তা ভেবে এসবকিছু করে না। কাউকে বন্দী করে না। অন্যপক্ষকে ধরাতে আজ বিরোধীপক্ষ উল্লাসিত। একদিন বিরোধীপক্ষকেও ধরবে। সবাইকে শেষ না করা পর্যন্ত এ চক্র মার্টিন নিম্যোলারের কবিতার মতো চলতেই থাকবে। নামকাওয়াস্তে ইসলাম যারা প্রচার করতে পারবে, যাদের ইসলাম কেবল ফজিলতের মাঝেই সীমাবদ্ধ থাকবে— হয়তো কেবল তারাই ছাড় পাবে। আমরা যেন পলিটিকাল মিসকিনের মতো আচরণ না করি। দেশে, দেশের বাইরে, সারা বিশ্বে— কী হচ্ছে তা একটু বোঝার চেষ্টা করি। যেন আন্দালুসের পরিণতি আমাদের না হয়। এক মুসলিমের প্রতি আরেক মুসলিমের ঘৃণা আজ সেখানে এমন অবস্থার সৃষ্টি করেছে যে, সেখানে আজান দেয়ার মতোও কেউ নেই। আমরা যেন ইতিহাস থেকে একটু শিক্ষা নেই। অন্যদের কারাগারে দেখে, গুম হতে দেখে— নিজেকে নিরাপদ ভাবার কারণ নেই। যে পৃথিবী আজ দাজ্জালের চ্যালাদের মুঠোয় বন্দী, সে পৃথিবীতে একদিন এমন এক সময় আসবে— কেবল মোল্লা ব্রাডলিরাই সেখানে নিরাপদ থাকবে।
ল্যাপটপের মনিটর ওপেন হচ্ছিলো না। পাওয়ার বাটন চাপলে লাইট জ্বলে কিন্তু ডিসপ্লে চালু হয় না৷ র‍্যামের প্রব্লেমের কারণে এমনটা হয় জানি। সেক্ষেত্রে র‍্যাম খুলে রাবার দিয়ে একটু পরিষ্কার করে নিলে আবার ডিসপ্লে চালু হয়। তাও না কাজ করলে র‍্যাম বদলাতে হবে। তাই ভাবলাম র‍্যাম খুলে একটু গুতাগুতি করি। কিন্তু মরার বাসায় ল্যাপটপের স্ক্রু খোলার মতো ড্রাইভারই নাই। অনেকসময় ল্যাপটপ বেশি ঝাঁকি খেলে এমন প্রব্লেম হয়। ডিসপ্লে অন হতে চায় না। অনেকটা বাংলা সিনেমার মতো। ভিলেন এসে নায়কের মাথায় লাঠি দিয়ে আঘাত করেছে। নায়কের তাই দিমাগ কি লাড্ডু হয়ে গেছে। কাউকে চিনতে পারছে না। নায়িকাকে দেখে বলে, আপনি কে? আপনি আমাকে স্পর্শ করছেন কেন? দূরে থাকুন। সব শুনে নায়িকার অবস্থা খারাপ। কাঁদতে কাঁদতে সে হাসপাতালে ছুটে যায়। ডাক্তার সাহেব তাকে বলে, মাথায় আঘাত পেয়ে উনি স্মৃতি হারিয়ে ফেলেছেন। আমাদের করার কিছুই নেই। এর কয়দিন পর আবার সেই বেচারা নায়ক ভিলেনের খপ্পরে পড়ে। আর বেকুব ভিলেন আবার তাকে মাথায় আঘাত করে। নায়কের তখন সব স্মৃতি আবার মনে পড়ে যায়। পিটায়া সে সব ভিলেনকে সাইজ করে নায়িকার কাছে ফিরে যায়। সুখে-শান্তিতে তারা বাকিটা জীবন পার করে দেয়। আমার ল্যাপটপের অবস্থাটা এমনই হয়েছিল। ধাক্কা-টাক্কা খেয়ে ডিসপ্লে অন হচ্ছিলো না। বাংলা সিনেমা থেকে আমিও খানিকটা ইন্সপাইরেশন নিলাম। ভাবলাম ধাক্কা খেয়ে যখন তোর এই অবস্থা, ধাক্কা দিয়েই তোরে আমি ঠিক করব। বিছানার বালিশের ওপর ল্যাপটপটাকে বার দুয়েক আছাড় দিলাম। বেচারা ল্যাপটপের জ্ঞান ফিরলো অবশেষে। অন হয়েছে৷ সে আমাকে এখন চিনতে পারছে৷ অবশ্য, তার যে বয়স, কতোকাল আর সে আমার সঙ্গ দিয়ে যাবে তা নিয়ে খুব টেনশনে থাকি। সেই বিশ্ববিদ্যালয়ের ১ম বর্ষ থেকে সে আমার সঙ্গী। প্রোগ্রামিং শেখার জন্যে কিনেছিলাম। প্রোগ্রামিং ছাড়া প্রায় সবকিছুই এই ল্যাপটপ দিয়ে আমি করেছি।
আবদুল বারাকাত ইউসুফ আল-বারবারি। মরক্কোর এক ব্যবসায়ী। পরহেজগার মানুষ। কুরআনের হাফেজ। পুরো কুরআন তার নখদর্পণে। ব্যবসায়ের কাজে তিনি একবার আমাদের ভারতীয় উপমহাদেশে এলেন। এক দ্বীপে গিয়ে উঠলেন। যে লোকের বাসায় গিয়ে উঠলেন, তারা তাকে আশ্রয় তো দিলো বটে, কিন্তু তিনি বুঝতে পারলেন বাড়ির সবার প্রচণ্ড মন খারাপ। মন খারাপের কারণ জানতে পেরে ইউসুফ নিজেই শিউরে উঠলেন। কারণটা একটু পরে বলছি। তার আগে সে দ্বীপের কথা কিছু বলে নেই। সে দ্বীপসহ বেশ কিছু দ্বীপ মিলে এক রাজ্যের মতো কাঠামো লাভ করেছে। যেখানে রাজ্য আছে সেখানে রাজাও থাকবে। তখন সে রাজ্যের রাজা-প্রজা সবাই বৌদ্ধধর্মের অনুসারী। সেসব দ্বীপগুলোতে যেয়ে যারা বসতি গড়েছিলো তাদের বেশিরভাগই এসেছিলো আজকের শ্রীলঙ্কা আর ভারতের তামিল রাজ্য থেকে। তাই তাদের মাঝে দেবদেবীকে খুশি করে বলি দেয়ার রীতি প্রচলিত ছিলো। দ্বীপ মানেই সেখানে প্রচুর বৃষ্টি হয়। ঘনঘন ঝড় হয়। বিশেষ করে এই মে-জুলাইয়ের সময়ে প্রলয়ঙ্করী ঘূর্ণিঝড়ের শিকার হতে হয় তাদের প্রায় প্রতি বছরেই। ঝড়ের দেবীর কাছ থেকে বাঁচার জন্যে তারা এই সময়ে প্রতিমাসে একজন করে কুমারী নারী নির্বাচন করে। আর তাকে দেবীর উদ্দেশ্যে বলি দেয়। মরক্কো থেকে আসা ব্যবসায়ী ইউসুফ আল-বারবারি যে বাসায় উঠেছেন, সে বাড়ির মেয়েকেই পরদিন দেবীর উদ্দেশ্যে বলি দেয়া হবে। বাড়ির সবার মন ঠিক এ কারণেই এতোটা খারাপ। কিন্তু করারও তো কিছু নেই। ইউসুফ সাথে সাথেই সিদ্ধান্ত নিয়ে ফেললেন, যে করেই হোক, এই বলি দেয়া থামাতে হবে। কিন্তু বাসার সবাই তাকে বলল, এই রাজ্যে এটাই নিয়ম। সবাইকে দেবীর ক্রোধ থেকে বাঁচাতে হলে কুমারি মেয়ে বলি তাদের দিতেই হবে। বাঁচার কোনো উপায় নেই। তিনি নাছোড়বান্দা হয়ে রাজার সাথে কথা বলতে চাইলেন। রাজার কাছে যেয়ে বললেন, আপনারা মেয়েটাকে কেন বলি দেবেন? ঝড়ের হাত থেকে বাঁচার জন্যে, তাই তো? আচ্ছা! আমি যদি আপনাদের ঝড়ের হাত থেকে বাঁচিয়ে দেই কাউকে বলি না দিয়েই, আপনারা কি তাতে রাজি হবেন? রাজা শ্রী ত্রিভুবন আদিত্য বেশ উদার মনের হওয়ায় উনার প্রস্তাবে রাজি হলেন। ইউসুফ আল-বারবারি আল্লাহর কাছে সাহায্য চাইলেন। কেঁদে কেঁদে তিনি আল্লাহর কাছে দু‘আ করলেন, যেন তিনি এই রাজ্যে কোনো দুর্যোগ না পাঠান এই বছর। যেন আর কোনো মেয়েকে বলি হতে না হয়। আল্লাহ তার দু‘আ কবুল করলেন। সে বছর রাজ্যে কোনো দুর্যোগ এলো না। রাজা এটা দেখে এতোটাই প্রভাবিত হলেন যে তিনি ইসলাম গ্রহণ করে ফেললেন। রাজার সাথে সাথে গুটিকয়েক লোক বাদে প্রায় সবাই ইসলাম গ্রহণ করল। কোনো যুদ্ধ ছাড়াই, কোনো রক্তপাত ছাড়াই, এমনকি কোনো আলেমের উপস্থিতি ছাড়াই— শুধুমাত্র একজন ব্যবসায়ীর উসিলায় একটা পুরো জাতি শিরকের অন্ধকার ছেড়ে তাওহিদের আলোয় চলে এলো। তারা মুসলিম হয়ে গেলো। অনেকগুলো দ্বীপ মিলে গড়া সে রাজ্য আজ এক দেশের রূপ নিয়েছে। ইউসুফ আল-বারবারির মৃত্যুর প্রায় এক হাজার বছর পরেও সে দেশের প্রায় নিরানব্বই ভাগ মানুষই এখন মুসলিম। আমরা সে দেশটাকে আজ চিনি ‘মালদ্বীপ’ নামে।
ফ্রান্স থেকে একজন আপ্লোড করেছেন ছবিটা। আল্লাহ তা'আলা চাইলে কোথায় কোথায় আমাদের কথা পৌঁছে দিতে পারেন তা হয়তো আমরা নিজেরাও জানি না।
এক মসজিদের ইমামের সাথে কথা বললাম আজকে। তিনি অদ্ভুত এক ‘রুকইয়াহ’ করান তার পরিচিত লোকের মাধ্যমে। এই ‘রুকইয়াহ’ করানোর জন্যে প্রথমে নাকি বিভিন্ন জায়গা থেকে মাটি, পানি— সংগ্রহ করতে হয়। তারপর আসন গেঁড়ে জ্বীনকে ডাকতে হয়। জ্বীন এসে সমস্যা শুনে। সমাধান করতে সাহায্য করে। উনি প্রক্রিয়াটা বলছিলেন আর আমার মনে হচ্ছিলো কীভাবে ‘ব্লাক-ম্যাজিক’— করতে হয় তা যেন কেউ আমাকে হাতে-কলমে শিখিয়ে দিচ্ছে। আরো কষ্টের ব্যাপার, পুরো ব্যাপারটা সে ইমামের কাছে কুরআন-সুন্নাহ সম্মত প্রক্রিয়া, খারাপ কিছু না। তার যুক্তি, জ্বীন দিয়ে তিনি তো আর খারাপ কিছু করছেন না, খারাপটাকে কাটাচ্ছেন কেবল। পুরো ব্যাপারটাকে যেন আগা-গোড়া শয়তানি কাজকর্ম মনে না হয়, সে জন্যে রুগীকে তারা বিভিন্ন দু’আও পড়তে দেন। রুগীকে কখনো নামাজের পরে, কখনো দিনের নির্দিষ্ট এক সময়ে— দু‘আগুলো পড়তে হয়। তারপর তারা আসন গেঁড়ে জ্বীনটাকে ডাকেন। এ প্রক্রিয়া এভাবে কয়েক মাস (কোনো কোনো ক্ষেত্রে বছর) চালিয়ে গেলে নির্দিষ্ট সময় পর নাকি সমস্যাটা দূর হয়ে যায়। যারা এরকম কুফরি কালামের সাথে জড়িত প্রত্যক্ষ বা পরোক্ষভাবে, তাদেরকে বোঝানো খুবই কঠিন। প্রথমত, ওই জাদুকরেরা রুগীকে অতীতের বিভিন্ন কথা বলে ভড়কে দিতে পারে। রুগী যদি মালদার পার্টি হয়, তার কাছ থেকে এসব বলে অনেক টাকা খসানোও যায়। আর সবচ’ বড়ো ব্যাপার হচ্ছে, এভাবে শয়তানের সাহায্য নিয়ে তৎক্ষণাৎ কিছু উপকার পাওয়া অসম্ভব কিছু না। ফলে এদের ব্যাপারে রুগীর ইমান বেশ মজবুত হয়ে যায়। কিন্তু একটা সময়ে এসবের সাথে জড়িত থাকার কারণে তাদের ওপর ভয়াবহ পরিণাম নেমে আসে। সেটা কেবল আখিরাতে না, দুনিয়াতেও। আল্লাহ তা‘আলা নিজেই বলেছেন, জাদুকররা কখনো সফল হয় না। (সুরা ইউনুস ১০: ৭৭) ‘রুকইয়াহ’— অবশ্যই একটি সুন্নাহসম্মত প্রক্রিয়া। আর সেটা কীভাবে করতে হয় তার পদ্ধতিও আল্লাহর রাসুল (সা) আমাদের শিখিয়ে দিয়েছেন। দু‘আ শিখিয়েছেন, কুরআনি আমল শিখিয়েছেন। আপনারা মনে রাখবেন, জ্বীনেরা এমনিএমনি মানুষকে সাহায্য করে না। তাদের সাথে জাদুকরদের চুক্তি হয়। চুক্তি অনুযায়ী সে জাদুকরকে অনেক নোংরা-জঘন্য কাজ করতে হয়। কাজগুলো এতো জঘন্য যে এসব করার কারণে সে ইসলাম থেকে বের হয়ে যায়। ইসলামে তাই জাদুকরদের শাস্তি মৃত্যুদণ্ড রাখা হয়েছে। সে কাজগুলোর বিনিময়ে জ্বীন তাকে সমস্যার একটা সমাধানটা বাতলে দেয় এবং প্রায় অধিকাংশ সময়েই সমস্যাটা কয়দিন পর আবার সে রুগীর মাঝে দেখা যায়। আপনার আশেপাশে কাউকে এসব কাজে জড়িত দেখলে তাকে সতর্ক করুন। আল্লাহর আজাবের ভয় দেখান। আল্লাহ তা‘আলা আমাদেরকে ইসলামি আবরণ দিয়ে হওয়া এসব কুফরি কাজে জড়িত হয়ে নিজের দুনিয়া-আখিরাত বরবাদ করা থেকে হিফাজত করুন।
একজন মানুষ, যদি সে অপরাধী হয়, তার জন্যে শাস্তির বিধান আছে। শরিয়াতে রয়েছে, মানবরচিত সংবিধানেও রয়েছে। কিন্তু শাস্তি দেয়ার নামে তার এবং তার পরিবারের ওপর জুলুম করার বিধান কোথায় আছে? তার সন্তানদের গায়ে হাত-তোলা কিংবা স্ত্রীর সাথে অশোভন আচরণ করার অধিকার কোথায় রয়েছে? আর তা নিয়ে উল্লাস করার বিধানই বা কোন হাদিসে রয়েছে? ঘৃণা কি আমাদের একেবারেই অন্ধ করে দিয়েছে?
আমির আজিজের বিখ্যাত কবিতা 'সাব ইয়াদ রাখা জায়েগা'— আমরা প্রায় সবাই শুনেছি। কবিতাটি শুনলে শরীরে শিহরণ জাগে। রক্তে আলোড়ন সৃষ্টি হয়। কিন্তু প্রকৃত সত্য হচ্ছে, কোনো কিছুই ইয়াদ রাখা হয় না। মার্চে যে বিশজন প্রাণ হারিয়েছিলো, এপ্রিল না যেতেই আমরা তাদের কথা ভুলে গেছি। বিশেষ ক্ষমতাধর একটি পরিবারের কার্গো জাহাজে ধাক্কা লেগে যে পঁয়ত্রিশজন প্রাণ হারিয়েছে, তাদের দিকে তো তাকানোর ফুরসতই আমাদের মেলেনি অন্যের কলরেকর্ড শোনার নেশায় বুঁদ হয়ে থাকার কারণে। চট্টগ্রামের বাঁশখালীতে রোজা রেখে ইফতার করার মতো এতো তুচ্ছ দাবি করার কারণে যে পাঁচজন শ্রমিককে গুলি করে স্তব্ধ করে দেয়া হলো, মাজলুম শ্রমিকদের নামেই তারপর মামলা দেয়া হলো— আমরা প্রায় সবাই তাদের কথাও ভুলে গেছি। দিল্লির জামিয়া মিল্লিয়া ইসলামিয়ার ছাত্র আমির আজিজের কবিতাটি সত্যি না। জালিমের জুলুমের দুষ্টুচক্র চলছে। চলবে। কারণ সে জানে— কুছ ভি ইয়াদ নেহি রাখা জায়েগা।
"কাজটা কে করেছে, তা তো আমাদের সবারই জানা, কিন্তু আজকে যে তাদের, ভাসুরের নাম নিতে মানা।"
জালেম তিন প্রকার। এক. যারা সরাসরি জুলুম করেন। দুই. যারা জুলুমে সমর্থন করে। তিন. যারা জালেমকে কখনো কিছু না বলে সবসময় মাজলুমের দোষ-ত্রুটি নিয়ে পড়ে থাকে। প্রথম দুই প্রকারকে খুব সহজে চেনা যায় এদের কথা আর কাজের মাধ্যমে। আর তৃতীয় প্রকারকে চেনা যায় যখন মাজলুম চরম বিপদে পড়ে, তাদের কথার মাধ্যমে। আমি অবশ্য এই তিন প্রকারের মাঝে খুব বেশি তফাত দেখি না। এরা প্রত্যেকেই জালেম। একেকটা খবিশ।
ইদানিং মন ভালো রাখা খুব কঠিন হয়ে গেছে। যাই করি না কেন, মন খারাপ হয়ে যায়। সোশাল মিডিয়ায় আসলে মন খারাপ হয়, পেপারে চোখ বুলালে মন ভালো তো পরে, মেজাজই খারাপ হয়ে যায়। ভাবলাম, কিছু বইপত্র পড়ে যদি মেজাজ ঠাণ্ডা করা যায়। সাম্প্রতিক সময়ে যা হচ্ছে তাতে বড়ো একখান লকডাউন যে ধেয়ে আসছে তা বুঝতে কারোরই বিশেষজ্ঞ হবার প্রয়োজন ছিলো না। তাই যা কেনার রোজার আগেই কিনতে হবে— এমনটা অনেক আগেই ভেবে রেখেছিলাম। রোজা শুরু হবার কয়েকদিন আগে তাই বেশ কয়েকবার বাংলাবাজারে গেলাম কিছু বই কেনার জন্যে। শুরুতেই বলেছিলাম, মনের অবস্থা খুব একটা ভালো যাচ্ছে না। তবে মনের অবস্থা ভালো-খারাপ যাই থাকুক, বাংলাবাজারের ইসলামি দোকানগুলোতে গেলে অবধারিতভাবে খারাপ হতে বাধ্য। এখানে বেশকিছু দোকান আছে যাদেরকে কোনো বই দেখাতে বললে তারা এমনভাবে বিরক্ত হন যেন আমি বই না, তাদের কাছে কিডনি চেয়ে ফেলেছি। তখন মনে হয় বই দেখতে চাওয়ার এই সীমাহীন অপরাধ করে ফেলার জন্যে তাদের হাতে ধরে মাফ চেয়ে নেই। সেদিনও অন্যদিনের চেয়ে আলাদা কিছু হলো না। ইসলামী টাওয়ারের দুইতলার একটা দোকানে যেয়ে দেখলাম সেলসম্যান হাতের কিছু কাজ সারছেন। দোকানের সামনে আমি ছাড়া আরেকজন ভদ্রলোক দাঁড়িয়ে আছেন। আমি একটা বইয়ের ব্যাপারে জিজ্ঞেস করলে উনি মাথা নাড়িয়ে জানালেন, বইটা আছে। কিন্তু বইটা দেয়ার কোনো লক্ষণ উনার মাঝে দেখা গেলো না। কয়েক মিনিট ধরে হাতের কাজ সেরে তারপর উনি আমাকে বইটা দিলেন। অথচ কয়েক সেকেন্ডে আমাকে বইটা দিয়ে উনি নির্বিঘ্নে কাজটা সারতে পারতেন। একশো চার টাকা বইয়ের দাম। আমার কাছে চার টাকা খুচরা না থাকায় উনাকে বেশ বিরক্ত হলেন মনে হলো। আমি উনাকে বিরক্তি বাড়ানোর আর সুযোগ না দিয়ে দ্রুত সেখান থেকে সরে পড়লাম। যতো বিখ্যাত ইসলামী প্রকাশনী আছে, তাদের প্রায় সবাই-ই বলতে গেলে ইসলামী টাওয়ারে শো-রুম দিয়ে রেখেছেন। সবার ব্যবহার যে একরকম তা না। যারা খুব আন্তরিক ব্যবহার করেন, তাদের সংখ্যাটাও নেহাত কম না। তাদের সাথে কথা বললে মনে হবে যেন অনেক দিন ধরে উনারা আমাকে চিনেন। আমার চেহারা খুব বেশি মানুষ না চেনার কারণে একটা সুবিধা থাকে। সাধারণ পাঠকের সাথে তারা কেমন ব্যবহার করেন সেটা ধরতে পারি। অবশ্য, আমি এমন কেউও তো না, যাকে দেখলে ‘জি হুজুর’— করবে মানুষ। মন খারাপ অবস্থা নিয়েই একদম নীচতলায় নেমে আসলাম। এখানে আরবি বইয়ের দোকান বেশি। এক দোকানে দেখলাম, ‘যাদুল মা‘আদ’— বইটা। ভার্সিটিতে থাকতে একদম সংক্ষিপ্ত বাংলা অনুবাদটা পড়েছিলাম। খুব ইন্টারেস্টিং একটা বই। এ বইতে রাসুল (সা)— এর সিরাতের আলোচনা আছে, আবার সিরাতের সাথে সাথে প্যারালালি ফিকহের আলোচনাও আছে। যতোটুকু আরবি জানি তাতে ইবনুল কায়্যিম (রহ)— এর বই পড়ার সাহস করাটা একপ্রকার অপরাধই বলা যায়, তবে চেষ্টা করতে দোষ কী! কিনে বাসায় রেখে দিলাম। যখন সাহস হবে, পড়ব। দোকানে যিনি বসে আছেন, তাকে ‘যাদুল মা‘আদ’— এর কথা বলতেই উনি জানালেন, বইটা কিন্তু ছয় খণ্ডের। আমি শুকনো গলায় জিজ্ঞেস করলাম, মুখতাসারটা নেই? উনি মাথা নেড়ে ‘না’— করে দিলেন। পাশে বসা এক ভদ্রলোক কৌতুক করে বলতে আরম্ভ করলেন, আজকের ছেলেপিলে কী পড়বে বলেন তো! খালি মুখতাসার খুঁজে। সেদিন দেখলাম এক ছেলে বুখারির মুখতাসার খুঁজতেছে! এরা পড়বে কী আর শিখবেই বা কী! কথার স্টাইলে মনে হলো উনারা হয়তো মাদ্রাসার শিক্ষক হবেন। কিন্তু শিক্ষক হোন আর যাই হোন, তারা তো সেখানে বই বিক্রি করছেন। আমি কিনছি। একটা বইয়ের মুখতাসার চাওয়ার অপরাধে(!) এভাবে কাস্টমারকে সামনে রেখে হাসি-তামাশা না করলেও সম্ভবত চলতো। দেশের শিক্ষা-ব্যবস্থার অধঃপতন নিয়ে উনাদের যুগান্তকারী আলোচনাটা তো আমি চলে যাওয়ার পরেও করা যেতো। মনটা আবারও খারাপ হয়ে গেলো। যারা ইমাম বুখারির আদাবুল মুফরাদ, ইবনে রজব হাম্বলির লাতায়িফুল মা’আরিফ, ইমাম ইবনে তাইমিয়ার তাজকিয়্যাতুন নাফস— এর মতো হৃদয়গলানো বই বিক্রি করেন, তাদের আচরণ এমন হবে কেন? আর আমার মনে হয় না, তারা আচরণ নিয়ে খুব একটা মাথা ঘামান। কারণ তারা জানেন ব্যবহার যেমনই হোক, ইসলামি বইয়ের পাঠকরা বই কিনবেই। শুধু ইসলামি বই বিক্রি না করে তারা যদি কোনো সেকুলার বই বিক্রি করতেন, তবে এমন আচরণ করে তারা কি মার্কেটে কাস্টমার ধরে রাখতে পারতেন? আপনি বাংলাবাজারের সেকুলার প্রকাশনীগুলোতে যান। কিনতে না চাইলেও তারা জোর করে আপনার কাছে বই ধরিয়ে দেবে। আগ্রহ নিয়ে বই নিয়ে নানান কথা বলবে। শুধু খারাপ অভিজ্ঞতার কথা বললে বে-ইনসাফি হবে। বাংলাবাজারে বেশ কিছু মজার অভিজ্ঞতাও হয় মাঝে মাঝে। সমর্পণ প্রকাশনীতে যেয়ে আমার বইটা নিয়ে মাঝে মাঝে খুব বিরক্ত ভাব দেখাই। ভাবটা এমন যে, এই লেখক এসব কী হাবিজাবি লিখেছে! এসব বই লেখার কোনো মানে আছে! বেহুদা কাগজের অপচয়! যে ছেলেটা বই বিক্রি করে সে আমার এমন রিএকশনের কারণ ধরতে না পেরে ফ্যালফ্যাল করে তাকিয়ে থাকে। ব্যাপারটা বেশ উপভোগ করি আমি। সমকালীনে একবার বই কিনতে গিয়ে আমাকে চিনে ফেলেছিলো সেখানকার ভাইয়েরা। চা সেধেছিলো আমাকে। এরপরে এখন যারা আছেন, তারা অবশ্য আমাকে চিনতে পারেনি কখনো। তবে যখনই যাই, বেশ হাসিমুখে কথা বলেন তারা। মুহম্মদ পাবলিকেশন থেকে লেখা দেয়ার জন্যে, বই বের করার জন্যে অনেকবার ফোন দেয়া হয়েছিলো আমাকে। আমি প্রথম কয়েকবার বিনয়ের সাথে ‘না’— করে দেয়ার পরেও প্রকাশককে দেখতাম বেশ আগ্রহ নিয়ে ফোন করে যাচ্ছেন। কী বলব চিন্তা করতে না পেরে ফোন ধরাই বন্ধ করে দিয়েছিলাম। পরে মনে হয়েছিলো এমন করাটা ঠিক হয় নি। ভাবলাম, সামনাসামনি দেখা করে দুঃখ প্রকাশ করে আসি। প্রকাশনীতে যেয়ে জিজ্ঞেস করলাম, এখানে লেখকদের সাথে যোগাযোগ করেন কে? সেলসম্যান একজন মধ্যবয়স্ক ব্যক্তিকে দেখিয়ে দিলো। আমার মনে হলো উনি প্রচণ্ড মেজাজ খারাপ করে বসে আছেন। রাগী গলায় কার সাথে যেন কথা বলছেন। উনার মুড দেখে আর কথা বলার সাহস হলো না। সেখান থেকে আলী আব্দুল্লাহ ভাইয়ের ‘শাপলা চত্বরে গৌরাঙ্গ’— বইটা কিনে চলে আসব ভেবেছিলাম। কিন্তু সেলসম্যান নানা রকম বই আমাকে দেখাতেই থাকল। শেষে ছয়শো টাকা দিয়ে আরেকটা বই কিনলাম। সেই বইটা দেখি এখন তারা বিশেষ অফারে চারশো টাকায় বিক্রি করছে। এসব দেখলে কার মন ভালো থাকবে, বলেন তো! বাংলাবাজার থেকে টঙ্গী বেশ লম্বা একটা সফর। জ্যাম না থাকলেও দুই ঘণ্টা লাগবে। জ্যাম থাকলে তো কখন পৌঁছাব সেটা আল্লাহই ভালো জানেন। সময় কাটাতে আলী আব্দুল্লাহ ভাইয়ের বইটা বের করলাম পড়ার জন্যে। ২০১৩ সালের মে মাসের ঘটনাকে কেন্দ্র করেই বইয়ের সবচেয়ে বড়ো গল্পটা লেখা হয়েছে। কিছু মানুষের গল্প— যাদের আবেগ ছিলো কিন্তু সেই আবেগকে কাজে লাগানোর কোনো পরিকল্পনা ছিলো না। আল্লাহ ও তাঁর রাসুলের প্রতি বুকে সীমাহীন ভালোবাসা লালন করে চলা মানুষগুলোকে যতোভাবে ভিলেন বানানো যায় তার সব চেষ্টাই এদেশের সরকার, মিডিয়া, সুশীল সমাজ, এমনকি অনেক মুসলিমও— করেছে। করছে। বইটার এক জায়গায় দেখলাম লেখক উনাদের ‘পাগল’— বলে সম্বোধন করছেন। পাগল দুনিয়াবী অর্থে না, অন্য অর্থে। পড়তে গিয়ে একসময় দেখি দু চোখ গড়িয়ে পানি পড়তে শুরু করেছে। বাসের মধ্যে পাবলিক প্লেসে এভাবে কান্না করাটা অশোভন বিধায় কান্না আটকানোর সর্বোচ্চ চেষ্টা করতে থাকলাম। চেষ্টা করলাম, মজার কিছু চিন্তা করে মনটাকে ভালো রাখতে। কিন্তু কীভাবে মন ভালো রাখব! সময়টাই এমন যে, মন ভালো রাখাটা খুব কঠিন।
‘তিলকাল আইয়ামু নুদায়িলুহা বাইনান নাস……’ অনেকবার আয়াতটা শুনেছি। আর বাস্তব উদাহরণ তো ইতিহাসের পরতে পরতে পড়েছি। তবে কখনো চোখের সামনে দেখি নি। আল্লাহর কাছে চাই তিনি যেন একবার এ দুটি চোখ দিয়ে নিজের জীবদ্দশায় তা দেখতে পারার তৌফিক দান করেন।
সীমান্তের ওপার থেকে আমাকে ফেইসবুক-টুইটারে কেউ কেউ মাঝে মাঝে প্রশ্ন করে। জিজ্ঞেস করে, "আমাদের এখানে একটা হিন্দুত্ববাদি দল ক্ষমতায় আছে। তারা আমাদেরকে রাস্তায় গরুর মাংস বহনের অজুহাতে মারে। মারতে মারতে কখনো মেরেই ফেলে। দাঁড়ি ধরে পিটিয়ে 'জয় শ্রী রাম'— বলতে বাধ্য করে। আমাদের মেয়েদেরকে আরএসএসের গুণ্ডারা ধর্ষণ করে। থানায় মামলা করতে গেলে মামলা নেয়া হয় না। অনেক কষ্ট করে, প্রতিবাদ করে— আসামীকে পুলিশ দিয়ে গ্রেফতার করালে আসামীকে মুক্তির দাবীতে ওই সন্ত্রাসীগুলো মিছিল করে। টুইটারে হ্যাশ-ট্যাগ ট্রেন্ডিং করে। আমরা ভার্সিটিতে আন্দোলন কর‍তে গেলে এভিপির মাস্তানগুলো আমাদের ওপর হামলা করে। 'কাশ্মিরি জঙ্গি'— ট্যাগ লাগিয়ে পিটিয়ে হাসপাতালে পাঠিয়ে দেয়। কারোর বিচার হয় না। টিভিতে আমাদেরকে উগ্রবাদী উপাধি দিয়ে প্রাইম টাইমে ঘণ্টার পর ঘণ্টা শো চলে। কিছু তথাকথিত বুদ্ধিজীবী আমাদের ওপর হওয়া অত্যাচারগুলো পাশ কাটিয়ে কীভাবে আমাদের ভিলেন হিসেবে প্রমাণ করা যায়, সে চেষ্টায় লিপ্ত থাকে। আমাদেরকে এভাবে অত্যাচার করে ভারতের খুব উন্নতি যে হচ্ছে তা কিন্তু না। অর্থনীতির বারোটা বেজেছে। জীবনযাত্রার মান কমেছে। একটা ফ্যাসিস্ট রেজিম আমাদের ওপর চেপে বসেছে। কিন্তু তা নিয়ে কারো কোনো মাথাব্যথা নেই। বেশিরভাগ হিন্দুরা দেখছে, মুসলিমদের ঠিকমত সাইজ করা হচ্ছে কিনা! এতেই তারা খুশি। গোদি মিডিয়ার সাংবাদিকরা এ ন্যারেটিভও খুব সফলভাবে প্রতিষ্ঠা করে ফেলেছে যে, একশো চল্লিশ কোটি মানুষের একটি দেশে মোদি ছাড়া প্রধানমন্ত্রী হবার যোগ্য আর কেউ নেই। পারলে বিকল্প দেখান! তাই সে যতো খারাপ ভাবেই দেশ চালাক না কেন, ভোট তাকেই দিতে হবে। সরকার আমাদেরকে সমাজ থেকে বিচ্ছিন্ন করে দিতে চায়। যে ভারতবর্ষকে আমাদের পূর্বপুরুষরা ঢেলে সাজিয়েছে, সে ভারতবর্ষেই আমাদেরকে বিদেশি বানিয়ে ফেলতে চায়। আমাদের থেকে নাগরিকত্ব কেড়ে নিতে চায়। সে জন্যে সিএএ-এনআরসি এনেছে। এর মাধ্যমে জার্মানির ইহুদিদের মতো তারা আমাদেরকেও কনসেনট্রেশন ক্যাম্পে পাঠাতে চায়। ওরা কেন এমন করে আমরা বুঝতে পারি। কারণ আমরা মুসলিম। যে রাম-রাজত্ব ওরা প্রতিষ্ঠা করতে চায়, সেটার জন্যে আমরা হুমকি। কিন্তু তোমাদের দেশে তোমাদের ওপর অত্যাচার করা হবে কেন? আমার তো এটা বিশ্বাস করতেই কষ্ট হয়। মনে হয় যেন, বাংলাদেশের কিছু লোক বানিয়ে এসব লেখে। আচ্ছা! সত্যিই কি এসব হয়? তোমাদের ওখানে তো সরকার-প্রশাসন-জনগণ বেশিরভাগই মুসলিম। তাহলে শুধু মুসলিম হবার কারণে, কিছু অন্যায়ের প্রতিবাদ করার জন্যে— গুলি কেন করবে?"
প্রায় ২ বছর পর আমার কোনো লেখা একটি বইয়ে থাকছে। বইটিতে আরিফ আজাদ ভাই, রাফান ভাই, শক্তি ভাই, আরিফুল ইসলাম ভাই— সহ অনেক বিখ্যাত ও প্রতিষ্ঠিত লেখকরা আছেন। আমার আসলে এ সময়ে বইতে লেখা দেয়ার ইচ্ছে ছিলো না। আমার ভার্সিটির মিনার ভাই সুকৌশলে ইমোশনাল ব্লাকমেইল করে আমার কাছ থেকে লেখাটা নিয়েছেন। মিনার ভাই, আমি ছাড়াও বইটিতে আমার ভার্সিটির ব্যাচমেট নাফিস শাহরিয়ারও লিখেছে। আমার লেখা প্রবন্ধটি কুরআনের নাসখ-মানসুখ বা রহিতকরণ নিয়ে। একটু একাডেমিক ধাঁচের লেখা। রাতে ঘুম না আসলে আমার লেখা দিয়ে শুরু করতে পারেন। পাক্কা ঘুম আসবে। বিফলে মূল্য ফেরত।
সিলেটের জালালাবাদ ক্যান্টনমেন্ট পাবলিক স্কুল এন্ড কলেজের এই দুইজন সম্মানিত শিক্ষককে চাকরীচ্যুত করা হয়েছে। একজন পদার্থবিজ্ঞানের শিক্ষক। অন্যজন আইসিটির। চাকরিচ্যুত বলতে তাদের বেতন বন্ধ করে দেয়া হয়েছে এবং কলেজে যেতে নিষেধ করে দেয়া হয়েছে। তাদের অপরাধ? তাদের একমাত্র অপরাধ(!) তারা পাঞ্জাবি-টুপি পরতেন এবং শুধুমাত্র চাকরীর জন্যে এ পোশাক ছাড়তে অস্বীকৃতি জানিয়েছিলেন। আমরা স্বীকার করি আর না করি, প্রশাসনিক স্তরে যে পরিমান ইসলামোফোবিয়া এদেশে এখন বিরাজ করছে, ইউরোপের অনেক ইসলামবিদ্বেষী দেশকেও হয়তো তা হার মানাবে। #IslamophobiaBD
আগে ভাড়া ছিলো ২০ টাকা। ৬০% বাড়লে ভাড়া ৪০ টাকা কীভাবে হয়? জীবনে যা গণিত শিখেছি, তবে কি তার সবই ভুল? সবার অঙ্ক মিলে, আমার অঙ্ক মিলে না। 
তর্ক চলছিলো। যে তর্ক করছে সে সম্ভবত নিজেও জানে সে অন্যায়ের পক্ষে তর্ক করছে। তবুও কেন তর্ক করছে জানি না। হয়তো সরকারি চাকরি করবে এ জন্যে কিংবা বিসিএস ক্যাডার হবে সে জন্যে। এক পর্যায়ে বললাম, আল্লাহ তা'আলাকে ভয় করো। এভাবে জালিমের পক্ষ নিয়ো না। হক্ব কথা বলতে না পারলে অন্তত চুপ থাকো। সে প্রচণ্ড অট্টহাসি দিলো। এমন হাসি যে, আমি নিজেই ভয় পেয়ে গেলাম। আমরা আসলে কাদের নসিহা করছি? এরচে' পাথরকে আল্লাহর কথা বলুন। পাথর চূর্ণ হয়ে সেখান থেকে ঝর্ণা প্রবাহিত হবে।
চারজন কী পাঁচজন ছাত্র মারা যাওয়াতে আমরা সত্তর বছর ধরে মাতৃভাষা দিবস পালন করি। গতকালকে হাটহাজারিতেই চারজন মারা গেলো। আজকে ব্রাহ্মণবাড়িয়ায় এখন পর্যন্ত পাঁচজন। মাদ্রাসায় পড়ে বলে কি এরা কোনো ছাত্র না? এদের ইচ্ছে হলেই গুলি করে মেরে ফেলা যায়? মাদ্রাসায় পড়ে বলে কি এদের জীবনের কোনো মূল্য নেই? 
শুধু একটা বিড়ালকে অনাহারে রেখে মারার জন্য আল্লাহ তা'আলা বনি-ইসরাইলের এক নারীকে জাহান্নামে দিবেন। যারা মুমিন বান্দাদেরকে অন্যায়ভাবে হত্যা করেন, তারা যেন নিজেদের পরিণতি নিয়ে একবার ভাবেন। তারা যেন আল্লাহ তা'আলাকে ভয় করেন। নিশ্চয়ই আল্লাহ তা'আলার কাছে একজন মুমিনের জীবন— পবিত্র কাবার চেয়ে, এমনকি পুরো পৃথিবীর চেয়েও বেশি দামী৷
নরেন্দ্র মোদি যেই আরএসএস থেকে উঠে এসেছেন, সেই আরএসএস বাংলাদেশ, পাকিস্তান ও আফগানিস্তানের অস্তিত্বে বিশ্বাস করে না। তারা অখণ্ড ভারতে বিশ্বাস করে। বিভিন্ন দেশি-বিদেশি মিডিয়াতে আরএসএসের মুখপাত্ররা সরাসরি এ কথা বলেছে। এমনকি আরএসএসের হেডকোয়ার্টারে গেলে আপনি দক্ষিণ এশিয়ার যে ম্যাপ দেখবেন, সেখানে বাংলাদেশ কিংবা পাকিস্তানের কোনো অস্তিত্ব নেই। মজার ব্যাপার, তাই না? বাংলাদেশের স্বাধীনতা দিবস উৎযাপনে এমন লোক এসেছেন যিনি আসলে বাংলাদেশের অস্তিত্বেই বিশ্বাস করেন না। 
ভারতের রাজনীতি খুব মনোযোগ দিয়ে পর্যবেক্ষণ করি গত দুই বছর ধরে। করোনার কিছু দিন ছাড়া প্রায় প্রত্যেক দিনই কোনো না কোনো জায়গায় মোদির বিরুদ্ধে ভারতে মিছিল হয়, প্রতিবাদ হয়। তার বিরুদ্ধে এমন সব স্লোগান দেয়া হয় যেটা আমরা বাংলাদেশে থেকে বলতেই আতঙ্কে কেঁপে উঠি। পাঞ্জাব থেকে শুরু হয়ে প্রায় ৬ মাস ধরে ভারতের কৃষকরা আন্দোলন করছে। এখন দিল্লিতে বসে আন্দোলন করছে। কখনো দেখি সরকারি অফিসের কর্মচারীরা আন্দোলন করছে, কখনো দেখি ছাত্ররা আন্দোলন করছে। যেদিন ট্রাম্প ভারতে গিয়েছিলো সেদিনও দিল্লিতে মোদির বিরুদ্ধে প্রদর্শন হয়েছে। কিন্তু এভাবে গুলি চালানোর কথা শুনি নি কখনো। হ্যাঁ, রাষ্ট্রীয় মদদে পুলিশ সেখানে মুসলিমদের ওপর অত্যাচার করে, জামিয়াতে লাইব্রেরিতে ঢুকে, আলিগড়ে হোস্টেলে ঢুকে ছাত্রদের পিটায় সত্যি, কাশ্মিরে বুলেট ছুড়ে ছোট ছোট বাচ্চাদের অন্ধ করে দেয় তাও সত্যি— কিন্তু এগুলোর কোনোটাই শুধু মোদিকে নিয়ে কথা বলার জন্য করে না।
কিছুকিছু মানুষের পোস্ট দেখে অত্যন্ত বিরক্ত হচ্ছি। স্বাধীনতার ৫০ বছরে এসে তারা লিখেছেন, এই স্বাধীনতার কি আদৌ কোনো মূল্য আছে? মূল্য নেই মানে! আজ যদি আমরা স্বাধীন না থেকে পাকিস্তানিদের অধীনে থাকতাম, তাহলে কী হতো এদের কোনো ধারণা আছে? আমরা ফেইসবুকে স্বাধীনভাবে কিছু লিখতে পারতাম না। সরকারের সমালোচনা করতে পারতাম না। করলেই পাকিস্তানি মিলিটারি আর্মি ইন্টেলিজেন্স আইএসআই আমাদের 'ভারতীয় এজেন্ট'— বলে বাসা থেকে তুলে নিয়ে যেতো। নির্মমভাবে অত্যাচার করতো। নানারকম মামলা দিতো। অনেক রূপি মুক্তিপণ দিয়ে নিজেকে ছাড়াতে না পারলে গুমই করে ফেলতো। আমরা রাস্তায় দাঁড়াতে পারতাম না। দাঁড়ালেই পুলিশ লাঠিপেটা করতো। গ্রেফতার করতো। আমরা প্রশাসনে যেতে পারতাম না। কারণ, প্রশাসনে নিয়োগ দেয়ার আগে তারা পাঞ্জাবিদের প্রতি আমাদের আনুগত্য আছে কিনা তা কঠিনভাবে পরখ করে নিতো। এতো কঠিন পরিক্ষা দিয়ে যারা প্রশাসনে যেতো, তারা আমাদের সাথে জমিদারসুলভ আচরণ করতো। আমাদেরকে সেকেন্ড ক্লাস সিটিজেন হিসেবে ট্রিট করতো। পাকিস্তানিদের অধীনে থাকলে আজ আমরা এক 'পুলিশি স্টেট'— হয়ে যেতাম। আর্মির ওপর অত্যধিক নির্ভরশীল হয়ে যেতাম। আর্মি যা খুশি করতো, গুম-খুন করতো, তাতে সহায়তা করতো, গুণ্ডাদের আশ্রয় দিতো— আমরা কোনো প্রতিবাদই করতে পারতাম না। করলে আমরাও গুম হয়ে যেতাম। দেশ স্বাধীন না হলে আমরা এতোটা ধনীরাষ্ট্র হতে পারতাম না। দক্ষিণ এশিয়ার সবচে দামী চাল দিয়ে ভাত খেতে পারতাম না। এতো হাই বাজেট দিয়ে পদ্মাসেতু বানাতে পারতাম না। সবচে বড়ো কথা, দেশ স্বাধীন না হলে আজ জনগণের সরকার ক্ষমতায় থাকতো না। পাকিস্তানের মতো আর্মি ভোটচুরি করে তাদের পছন্দের লোককে ক্ষমতায় বসিয়ে দিতো। এই রাজাকার শাবকগুলোকে কে এতোকিছু বোঝাবে?
জাতি হিসেবে আমরা কতোটা সভ্য তা ঠিকভাবে অনুধাবনের জন্যে কখনো রোহিঙ্গা ক্যাম্প কিংবা বিহারি ক্যাম্পে আগুন লাগলে সেটার নিউজসম্বলিত পোর্টালে বীর বাঙ্গালীর কমেন্ট পড়া যেতে পারে। কমেন্ট পড়লে মনে হয় কোনো মানুষের বসতিতে আগুন লাগে নি, লেগেছে এক বর্জ্যেভরা ডাস্টবিনে— যার জন্যে আজ সবাই এতোটা উল্লাসিত, এতো তাদের বাঁধভাঙ্গা আনন্দ। হয় যাদের বসতিতে আগুন লেগেছে তারা মানুষ নয়, নতুবা যাদের আজ আনন্দমেলা বসেছে মর্ত্যে— তারা মানুষ নয়। উভয়েরই একসাথে মানুষ হবার সম্ভাবনা আমার ক্ষুদ্র মস্তিষ্ক ধারণ করতে পারে না।
মাঝেমধ্যে মনে হয় সব হারিয়ে ফেলছি। দুনিয়া, আখিরাত— সব। লেখালিখিটা একটু ভালো লাগত। সেটাও আজকাল পারি না। গত একমাস কতো কিছু লিখতে গিয়ে যে লিখতে পারি নি কিংবা লেখার পর বিরক্ত হয়ে মুছে দিয়েছি— তার ইয়ত্তা নেই। আসলে সবকিছুই আল্লাহর নিয়ামত। কোন গুনাহের জন্যে আল্লাহ তা'আলা কোন নিয়ামত উঠিয়ে নেন— বোঝা মুশকিল।
ছেলেমেয়ের একে অপরকে পছন্দ। মা-বাবা রাজি না তাই বিয়েটা হলো না। নিজের পছন্দমতো তারা ছেলেমেয়েকে অন্য জায়গায় বিয়ে দিলেন। সন্তানের পছন্দের চেয়ে ভালো জায়গায় তাদের বিয়ে দিয়েছেন এমনটা কোনোদিক দিয়েই বলা যাবে না। না দুনিয়াবি দিক থেকে না দ্বীনি দিক থেকে। 'তাহলে রাজি হলেন না কেন ছেলেমেয়ের পছন্দে'— এ প্রশ্নের সদুত্তর তারা দিতে পারেন না। কিছুক্ষণ কথা বললে বোঝা যায়, 'ইগো'- ছাড়া এর কোনো উত্তর নেই। তাদের কথা হচ্ছে, খাইয়ে-পরিয়ে অনেক কষ্ট করে বড়ো করেছেন সন্তানদের। তাদের কাজ হবে বাবা-মায়ের অনুগত দাস হয়ে থাকা। নিজে পছন্দ করার সাহস কোত্থেকে পায় এরা?
চশমা পরেও ল্যাপটপের লেখা পড়তে পারি না। তার ওপর মাথাব্যাথা তো লেগেই থাকে কয়দিন পর পর। ভাবলাম চোখের ডাক্তার দেখাই। ডাক্তারের বয়স খুব বেশি না। ত্রিশের ঘরেই হবে। উনি বেশ সময় নিয়ে আমার চোখ পরীক্ষা করলেন। জানালেন, আমার চশমার পাওয়ার আরো কমে গেছে। যার কারণে চশমা দিয়েও আমার কাছের জিনিস দেখতে কষ্ট হচ্ছে। ল্যাপটপের জন্যে চশমার গ্লাস চেইঞ্জ করে ইউভি-গ্লাস ব্যবহার করতে বললেন। মাথাব্যাথার কারণ হিসেবে উনার মনে হলো স্ট্রেসের কারণে আমার এমন হচ্ছে। বললেন, মাথাব্যাথা কমানোর উপায় একটাই— আপনি স্ট্রেস নেয়া ছেড়ে দিন। মনে মনে বললাম, বড়ো উপকার করলেন ডাক্তার সাহেব। আমি তো এতোদিন এই অপেক্ষাতেই বসে ছিলাম, কেউ একজন এসে আমার চোখে চোখ রেখে বলবে, আপনি স্ট্রেস নেয়া ছেড়ে দিন। সাথে সাথে আমার সব স্ট্রেস চলে যাবে। মৃদু হেসে জিজ্ঞেস করলাম, স্ট্রেস কীভাবে কমায়? উনি সিরিয়াস গলায় বললেন, যেমন আমার কথাই চিন্তা করেন। আপনার কি মনে হয় আমি শুধু এখানেই বসে রুগী দেখি? আরো তিন-চার জায়গায় রুগী দেখার পর এখানে আসি। আধাঘণ্টা আগে একজন রুগী দেখে এসেছি। ক্রিটিকাল অবস্থা। বাঁঁচবে নাকি মরবে বলা যাচ্ছে না। আপনি রুমে ঢোকার আগে ফোন দিয়ে রুগীর অবস্থা জেনেছি। তারপর কালকে রাতের অবস্থাই ধরেন। অনেক ক্লান্ত অবস্থায় বাসায় গিয়েছি। শার্টটা বদলাতে পারিনি এমন সময় দরজায় এতো জোরে ধাক্কা পড়লো যে ভেঙ্গেই যায় এমন অবস্থা। দরজা খুলে জানলাম, পাশের বাসার একজন বাথরুমে অজ্ঞান হয়ে পড়ে গেছে। বমিটমি করে একাকার অবস্থা। আমি এতো ক্লান্ত হবার পরেও 'না'— বলতে পারলাম না। রুগী দেখতে যেতে হলো। এখন আমি যদি এগুলো নিয়ে বসে থাকি, চিন্তা করতে থাকি আমার লাইফে এতো পেইন কেন—তাহলে কি বাঁচতে পারব? আপনি-ই বলেন! আমি ডাক্তার সাহেবের চোখের দিকে তাকিয়ে দেখি, সেখানে কালি পড়ে গেছে। তাকে খুব ক্লান্ত মনে হলো। উনার এসব কথা শুনতে শুনতে আমার স্ট্রেস আরো বেড়ে গেলো। মনে মনে আবার বললাম, বড়োই উপকার করলেন ডাক্তার সাহেব। বাস্তবে মাথা নেড়ে এমন ভাব ধরতে হলো যে উনি স্ট্রেস কমানোর এক অভূতপূর্ব টেকনিক আমায় বাতলে দিয়েছেন। আরেকবার মনে হলো, আল্লাহর ওপর ভরসা করা ছাড়া আর সমস্যাটাকে প্রোপারলি এড্রেস করা ছাড়া স্ট্রেস কমানোর আসলে কোনো টেকনিক নেই। কোনো সমস্যাকে ইগনোর করলে সে সমস্যা হাওয়ায় উড়ে যায় না। আর সমস্যার চেয়ে বড়ো সমস্যা হলো, এই সমাধানটা অনেকেরই জানা। আসল সমস্যা হচ্ছে, নিজের জীবনে সেটা এপ্লাই করা। ডাক্তার সাহেব সেটা পারেননি বলেই মনে হলো। পারে নি এতোগুলো কথা বলে এই পোস্ট লেখা ভদ্রলোকটিও।
“মিশরবাসী এক হয়েছে, যে করেই হোক থামাবে এ অত্যাচার, মাননীয় ফিরাউনের কাছেই চাইছে তারা পুত্র হত্যার বিচার।”
ধর্মীয় আলোচনা করলেই যেসব রাম-বামরা আমাদের জঙ্গি বলেছে, গত বারো বছরে শিবির তকমা লাগিয়ে পাবলিক বিশ্ববিদ্যালয়ের হাজার হাজার ছাত্রদের ক্যারিয়ার বরবাদ করে দেয়ার পরেও যারা সুনসান নীরবতা পালন করেছে, দেশে ইসলাম কায়েম হয়ে যাবে এই ভয়ে যেসব শাহবাগী ফ্যাসিস্টরা সকল জুলুম দেখেও না দেখার ভান করেছে— তাদেরকে বলছি। আমাদের ওপর করা নিপীড়ন আপনাদের স্পর্শ না করলেও আপনাদের ওপর করা অত্যাচার আমাদের ব্যথিত করে। সাথে সাথে একটু করুণাও জাগে। এই কালসাপ তো আপনাদের নির্লজ্জ সমর্থনেই আজ এতোটা বেপোয়ারা। এতোটা ভয়ঙ্কর! তবে আশার কথা এই যে, জালিম জুলুম করতে করতে যতো ওপরে উঠে, তার পতন ততোই তীব্র হয়। সাব ইয়াদ রাখা জায়েগা।
ইদানিং রাতে মাঝে মধ্যে মনে হয়, হুট করে এখন যদি মরে যাই তো কী হবে? তখন কেন যেন দৃশ্যগুলো চোখের সামনে একটার পর একটা ভাসতে শুরু করে। রাতে মারা গেলে ভালো সম্ভাবনা আছে সকাল দশটা এগারোটা পর্যন্ত কেউ জানবেই না যে, আমি মারা গেছি। সবার আগে মায়েরই বুঝতে পারার কথা। জানার পর মায়ের আহাজারি শুরু হবে। চিৎকার শুনে হয়তো আশেপাশের লোক ছুটে আসবে। এর মধ্যে কেউ এসে আমার খোলা চোখটা বন্ধ করে দেবে। যে কাঁথাটা বিছানায় এখন পরে আছে, তা দিয়ে শরীরটা ঢেকে দেবে। খুব বেশি সময় রুমে আমার লাশ রাখার কথা না। পাশের মসজিদ থেকে দ্রুতই খাটিয়া এনে বাসার গেরেজের কাছে আমার লাশটা রাখা হবে। বড়ো গেটটা খুলে ফেলা হবে। রাস্তায় হেঁটে যাওয়া কোনো পথচারীর কৌতুহল হলে সে একবার দেখে যাবে কে মরল। কারো কারো সেই কৌতুহলও সম্ভবত জাগবে না। এর মধ্যে আত্মীয়-স্বজনদের ফোন দেয়া হবে। কেউ বিরক্ত হলেও লোকলজ্জার কারণে আমার লাশ দেখতে আসবে। কেউ হয়তো নানান অজুহাত দেখিয়ে তাও আসবে না। আমি নিজেই তো বাসা থেকে দূরে থাকার কারণে বেশ কয়েকজন আত্মীয়ের জানাজায় আসতে পারি নি। বন্ধুবান্ধবও যে অনেক আসবে এমন আশাও করি না। কেউ চাকরিতে ব্যস্ত থাকবে, কেউ চাকরির পড়াশুনা নিয়ে ব্যস্ত থাকবে। আবার ব্যস্ত না থাকলেও যে আসতো তাও না। আমি খুব বেশি মানুষের পছন্দের তালিকায় নেই বলেই আমার ধারণা। খুব কাছের কেউ না হলে মৃত্যুর সংবাদ শুনে কেউ ছুটে আসে না। গেরেজের ভেতর রাখা খাটে আমাকে হয়তো গোসল দেয়া হবে। পর্দার জন্য চারপাশটা ঢেকে রাখা হবে চাদর দিয়ে। গোসলের পর আমার চেহারা নিয়ে মানুষজন নানান কথা বলবে। চেহারা উজ্জ্বল হয়ে গেলে সবাই প্রশংসা করবে। কালো হয়ে গেলে জানার চেষ্টা করবে কোন পাপ কাজ করেছিলাম দুনিয়ায়। খুঁজে না পেলে নিজেরাই কিছু আবিষ্কার করে ফেলবে। খুব সম্ভবত বাসার পাশের খালি জায়গাটাতে আমার জানাজা হবে। এ এলাকাটা জনবসতি বেশি হওয়ায় লোকজন একেবারে কম হবার কথা না। আবার আমি এমন কেউও নই যে লোকে লোকারণ্য হয়ে যাবে। এলাকার বড়ো কবরস্থানটাতেই হয়তো আমায় দাফন দেয়া হবে। মাঝে মাঝে কল্পনা করি সেই সময়ের কথা। কবরে শুয়ে শুয়ে মানুষের পায়ের শব্দ শুনছি। সবাই কবর থেকে দূরে চলে যাচ্ছে। এখনই আমার প্রশ্ন শুরু হবে। নতুন এক জীবনের শুরু হবে। সে জীবন কেমন হবে জানি না। আমল বলে সামনে ভালো কিছু নেই। আল্লাহর প্রতি আশা বলে তিনি এতো কষ্ট আমায় দেবেন না। গুনাহগার হলেও আমার প্রতি দয়া করবেন। কিন্তু যে জীবনটা ফেলে এসেছি সেখানে কি খুব বেশি অদলবদল হবে? মনে হয় না। যে রুমে মারা গিয়েছি সেখানে কয়েকবছর হয়তো ভয়ে কেউ ঘুমাতে পারবে না। সত্যি বলতে আমি মারা গেলে শোকে পাথর হয়ে যাবে আমি এমন কারো কথা চিন্তা করলে মা ছাড়া কারো ছবি আমার সামনে আসে না। আমার সামান্য যে কাপড়চোপড় আছে সেগুলো হয়তো কোনো মাদ্রাসার ছেলেকে দিয়ে দেয়া হবে। আমি যা কিছু ব্যবহার করেছিলাম বেঁচে থাকতে, সেগুলো স্পর্শ করতেও অনেক নিকটাত্মীয়রা হয়তো ভয় পাবে। যে বইপত্রগুলো বাসায় আছে সেগুলো কেউ পড়ে দেখবে বলে মনে হয় না। অনাদরে পড়ে থাকবে। কিছুদিন এলাকার রাস্তায়-দোকানে একটু আলোচনা হবে। আমার ধারণা সে আলোচনাও একদুই দিনের চেয়ে বেশি স্থায়ী হবে না। যারা আমাকে চেনে, যাদের সাথে আমার বেঁচে থাকতে কথা হয়েছে— তারা হয়তো আমার কোনো স্মৃতি নিয়ে দুইএক লাইন লিখবে সোশাল মিডিয়ায়। ভালো সম্ভাবনা আছে, এই পোস্টটা তখন ভাইরাল হয়ে যাবে। তবে খুব বেশি আলোচনা হবে তাও আশা করি না। না আমি কোনো আলেম, না রয়েছে সেরকম দ্বীনের খেদমত, না আমি এমন কেউ যার মৃত্যুতে পৃথিবীর খুব বেশি ক্ষতি হয়ে যাবে। খুব বেশি না— আমার ধারণা এক সপ্তাহের মধ্যে পৃথিবীর বুকে 'শিহাব'— নামে কেউ ছিলো, এটা সবাই ভুলে যাবে। আমার অস্তিত্ব এই দুনিয়া থেকে— যার জন্যে আমি এতো পেরেশান— সেখান থেকে চিরতরে মুছে যাবে। 
যখন হক্ব ও বাতিল দুটোই স্পষ্ট তখন নিরপেক্ষ থাকার অর্থ বাতিলের দিকে অর্ধেক ঝুঁকে থাকা।
পুরো গ্রামের সামনে একটি মেয়েকে ধর্ষণ করা হয়েছে। ধর্ষক খুবই ক্ষমতাধর। গ্রামের মোড়ল। ধর্ষিতা একেবারেই ক্ষমতাহীন। বেশির ভাগ মানুষই ধর্ষকের ক্ষমতার ভয়ে কাপুরুষের মতো চুপ থেকেছে। যারা সবচেয়ে বড়ো বদমাইশ, তারা দাঁত কেলিয়ে হাসতে হাসতে বলেছে, কীসের ধর্ষণ! গ্রামে কোনো ধর্ষণই হয় নি। মাঝারি জাতের বদমাইশগুলো ধর্ষকের সুদৃষ্টি পাওয়ার জন্যে মিনমিন করে বলেছে, আসলে সম্মানিত মোড়ল সাহেবের কোনো দোষ নেই। সব দোষ ওই মেয়েটার। ওর কাপড়চোপড়ের ঠিক নেই। ওর বাপের চরিত্রেরও ঠিক নেই। সবচেয়ে ছোট জাতের বদমাইশগুলো ধর্ষকের আত্মপক্ষ সমর্থন নিয়ে লম্বা লম্বা বক্তৃতা দিচ্ছে। যদিও কথার মাঝে ছোট্ট করে ধর্ষিতার কথাও মাঝেমধ্যে বলে ফেলছে। তারপর ছোট্ট একটা নিঃশ্বাস ফেলে বলছে, এই মোড়লটা না অনেক ভালো! আগের মোড়ল কী করতো জানেন? সে তো শুধু ধর্ষণই করতো না, মেয়েদের একেবারে মেরেই ফেলতো। মোড়লকে গ্রামছাড়া করতে বলছেন? আগে বিকল্প দেখান!
১. মায়ানমারের আলোচিত নেত্রী অং সান সু চিকে সে দেশের আর্মি তার দলের কয়েকজন গুরুত্বপূর্ণ নেতাসহ গ্রেফতার করেছে। তারা মায়ানমারে ইমার্জেন্সি অবস্থা ঘোষণা করেছে। ক্ষমতায় থাকার জন্য সু চি নির্লজ্জভাবে এই আর্মিকে সাপোর্ট করে গেছেন, আন্তর্জাতিক পর্যায়ে ডিফেন্ড করেছেন। বার্মিজ আর্মি যখন রাখাইনে রোহিঙ্গাদের ওপর গণহত্যা চালাচ্ছিল, তার মুখ দিয়ে একটা কথাও বের হয় নি। অথচ এই মহিলা একসময় সারাবিশ্বে গণতন্ত্রের আইকন ছিলেন। কিন্তু আজ ক্ষমতার জন্য বহির্বিশ্বে নিজের সকল গ্রহণযোগ্যতা হারিয়েছেন। যেই আর্মির জন্যে এতো কিছু শেষ পর্যন্ত কিনা সেই আর্মির কাছেই নিজের ক্ষমতাও হারিয়ে ফেললেন! ২. বর্তমান বিশ্বে সবচেয়ে ক্ষমতাধর নেতাদের মধ্যে একজন বলা হয় ভ্লাদিমির পুতিনকে। কিন্তু রিসেন্টলি নিজের দেশেই তিনি অনেক বিক্ষোভের শিকার হচ্ছেন। উনার বিরোধী দলের নেতা অ্যালেক্সি নাভালনির সম্প্রতি ইউটিউবে একটা ভিডিও আপ্লোড করেছে। সেখানে সে দেখিয়েছে কীভাবে পুতিন পুরো রাশিয়ায় নিজের পছন্দের লোকদের যোগ্যতা না থাকার পরেও বিভিন্ন পদে রেখেছেন। লোকচক্ষুর আড়ালে সম্পদের পাহাড় গড়েছেন। রাশিয়ান মুদ্রায় ১০০ বিলিয়ন মূল্যের প্রাসাদ বানিয়েছেন। পুতিনের বিরুদ্ধে লাগায় নাভালনিরকে বেশ কয়েকবার গ্রেফতার করা হয়েছে। হত্যার চেষ্টা করা হয়েছে। শেষবার তো বেচারা পয়জনিং এর শিকার হয়ে কোমাতেই চলে গিয়েছিলো। জার্মানির হাসপাতালে ট্রিটমেন্ট হয়েছিলো বলে কোনোমতে বেঁচে গিয়েছিলো। কিন্তু তার সাহস দেখে খুব অবাক হয়েছি। সুস্থ হয়েই সে আবার রাশিয়ায় ব্যাক করেছে এবং আবার গ্রেফতার হয়েছে। পুতিনের দুর্নীতি ও নাভালনির মুক্তির দাবীতে রাশিয়াজুড়ে ভয়াবহ বিক্ষোভ হচ্ছে। হাজার হাজার মানুষ গ্রেফতার হয়েছে। ৩. অং সান সু চিই একমাত্র নেত্রী নন। পৃথিবীতে এমন বহু নেতা-নেত্রী আছে বর্তমান বিশ্বে যারা শুধু ক্ষমতায় টিকে থাকার জন্যে এতোসব অন্যায় সমর্থন করে যাচ্ছেন। আর পুতিনও একমাত্র নেতা নন যিনি ক্ষমতা কুক্ষিগত করে দেশকে নিজের ব্যক্তিমালিকানাধীন সম্পত্তি ভাবা শুরু করেছেন। সাধারণ মানুষের অর্থ দিয়ে নিজে ও নিজের কাছের লোকদেরকে নিয়ে বিলাসী জীবনযাপন করে যাচ্ছেন। নিজেকে ও দেশকে সমার্থক বানিয়ে ফেলেছেন। সাধারণ মানুষের জীবন সেখানে মূল্যহীন।
কম্পারেটিভ রিলিজিওন নিয়ে অনেকেই কাজ করেছেন। কিন্তু তার মতো এতো প্যাশন নিয়ে কাউকে কথা বলতে দেখি নি। জবাব দেয়ার সময় কী আবেগ নিয়ে কথা বলছেন! যেন প্রতিটা শব্দে সেই আবেগের বিচ্ছুরণ হচ্ছে। আল্লাহ তা‘আলা আহমেদ দিদাতের ওপর রহম করুন। তার ভুলগুলোকে ক্ষমা করুন। এখনো মাঝেমধ্যে সময় পেলে উনার লেকচারগুলো দেখার চেষ্টা করি। নতুন লেকচার না পেলে পুরাতনগুলোই আবার দেখি। উনার এই জবাব শুনছিলাম আর কুরআনের একটা আয়াত মনে পড়ছিলো- “আমি প্রত্যেক জাতির মধ্যেই একজন রাসুল প্রেরণ করেছি এই আদেশ দেয়ার জন্যে যে, তোমরা এক আল্লাহর ইবাদত করো আর তাগুত থেকে বেঁচে থাকো। তারপর তাদের মধ্যে কাউকে আল্লাহ হিদায়াত দিয়েছেন আর কারো জন্য পথভ্রষ্টতাই অবধারিত হয়ে গেলো। কাজেই, তোমরা পৃথিবীতে ভ্রমণ করো আর দেখো, যারা মিথ্যা আরোপ করে— তাদের কেমন পরিণতি হয়েছে।” (সূরা আন-নাহল ১৬:৩৬)
ঘুষ খাওয়া নিয়ে এখন পর্যন্ত সবচেয়ে কঠিন শরঈ(!) দলীল কোনটা পেয়েছেন? আমি যেটা পেয়েছি— "ভাই! সরকার যে বেতন দেয় শুধু সে টাকা দিয়ে চলতে গেলে ছেলে-মেয়ে নিয়ে না খেয়ে মরতে হবে। বিপদে পড়লে বেঁচে থাকার জন্য শুকরের মাংস খাওয়াও শুনেছি জায়েজ। সেখানে ঘুষ খাওয়া কি দোষের কিছু? আপনিই বলেন!"
"ছাব্বিশ পার হয়ে সাতাইশ চলছে আমার। যদিও মা সবাইকে চব্বিশ বলে বেড়ান। মাস্টার্স এতোদিনে শেষ হয়ে যাবার কথা। করোনার কারণে সব পিছিয়ে গেলো। মাস্টার্স করার ইচ্ছে আমার ছিলো না। বাবার কারণে করতে হলো। বাবার কথা হলো, অনার্স পাশ করার পর বিসিএসের জন্য পড়ব। মাঝখান দিয়ে মাস্টার্সটা হয়ে গেলে মন্দ কী? আমার বাবা বৈষয়িক লোক। ব্যবসায় ভালো নাম-ডাক আছে তার এলাকায়। বড়ো বোনকে ইন্টার শেষ না হতেই এক মেজরের সাথে বিয়ে দিয়েছেন। সেখানে আমাকে এখনো কেন বিয়ে ছাড়া রেখেছেন এটা নিয়ে আসলে অবাক হবার কিছু নেই। ভেবেচিন্তেই এমন করেছেন। আমার বোনের চামড়া বেশ উজ্জ্বল। পুরো বাবার মতো। আর আমি পেয়েছি আমার মায়ের চামড়া। একদম কালো। মানে যতোটুকু কালো হলে বাঙ্গালী মেয়েদের আর শ্যামলা বলা যায় না ততোটুকু কালো। আমি মাঝে মধ্যে ভাবি, বাবার মতো এমন সুদর্শন পুরুষ কেন মাকে বিয়ে করেছেন? টাকা-পয়সার জন্যে? মাকে জিজ্ঞেস করতে ইচ্ছে করে। সাহসে কুলোয় না। বাবা হয়তো ভেবেছেন বোনের মতো আমারও ভালো জায়গায় বিয়ে দিতে হলে নিজের চেহারার অযোগ্যতা আমাকে একাডেমিক যোগ্যতা দিয়ে পূরণ করতে হবে। আমার মনে হয়, আমার বৈষয়িক বাবা এখানে ভুল হিসেব কষেছেন। বয়স যতো বাড়বে আমাকে বিয়ে দেয়া তার জন্য ততো কঠিন হয়ে যাবে। বিশেষ করে আমার মতো মেয়েদের যাদের সাথে কলঙ্ক লেগে আছে, তাদের জন্যে তো আরো কঠিন হয়ে যাবে। বাবার উচিত ছিলো, যতোটুকু বয়স থাকতে পুরুষরা আমাকে ‘কচি’— বলতো, ততোটুকু বয়সেই আমাকে বিয়ে দিয়ে দেয়া। শুনেছি বিয়ের বাজারে কচি মেয়েদের অনেক ডিমান্ড। বাবা আমার জন্যে অনেক কষ্ট করেছেন। আমার মাথায় গোবরে ভরা থাকলেও সায়েন্সে পড়িয়েছেন। শহরে নিয়ে গিয়ে মেডিকেল কোচিং করিয়েছেন। প্রথমবার পেছনের সারির একটা মেডিকেলে চান্সও পেয়ে গিয়েছিলাম। কিন্তু বাবা ভর্তি করালেন না। বললেন, আরেকবার চেষ্টা করে দ্যাখ! অতি-উৎসাহী হয়ে পরের বার আমাকে নিয়ে ঢাকায় এক আত্মীয়ের বাসায় উঠলেন। ব্যবসা-বাণিজ্য সব ফেলে আমার সাথে কতোগুলো মাস ঢাকায় পড়ে থাকলেন। উনি কোথায় যেন শুনেছেন ঢাকায় কোচিং করলে নাকি ভালো জায়গায় চান্স পাওয়া যাবে। বাবার এতো চেষ্টা দেখে আমি খুব ভয় পেয়ে গেলাম। ভয় সবকিছু বরবাদ করে দেয়। তাই সেকেন্ড টাইমে খেলাম ডাব্বা। এতো খারাপ রেজাল্ট যে কোথাও ভর্তিই হতে পারব না। খুব খারাপ লাগছিলো। কিন্তু নিজের চেয়ে বাবার জন্যে বেশি খারাপ লাগছিলো। বাবার মুখের দিকে তাকাতেই পারছিলাম না। খারাপ লাগা আরো বেড়ে গিয়েছিলো যখন বাবা আমাকে একটাবার ধমকও দিলেন না। একদম স্বাভাবিক থাকলেন— যেন কিছুই ঘটে নি। শেষমেশ কোনোমতে বাসার কাছাকাছি এক ভার্সিটিতে ভর্তি হলাম। কাছে বলতে একদম কাছেও নয়। বাসা থেকে ত্রিশ চল্লিশ মিনিট বাসে চড়ে যেতে হয় এমন দূরে। ভার্সিটিতে ভর্তি হয়ে সবকিছু চোখের পলকে কেমন যেন বদলে গেলো। ছোটবেলা থেকেই ইন্ট্রোভার্ট আমি মানুষের সাথে মেশার চেষ্টা করলাম। মনে হলো যেন আমি এক আলাদা পৃথিবীতে চলে এসেছি। পুরো বদলে গেছি। যেভাবে ভাবি, যেভাবে দুনিয়াটা দেখি— একদম সব বদলে গেছে। এখনো চোখ বন্ধ করলেই অনার্সের দিনগুলো চোখের সামনে ভাসতে শুরু করে। মনে হয় যেন কোনো সিনেমার হলে ভুল করে ঢুকে পড়েছি। একটার পর একটা দৃশ্য পর্দায় ঘটে যাচ্ছে। ওই তো সেদিনই লম্বা, শ্যামলা, রোগা— ছেলেটার সাথে পরিচয় হলো। চেহারা আহামরি না হলেও কী সুন্দর করে ও হাসত। কারণে অকারণে হাসত। হাসির কারণেই ওর প্রেমে পরে গিয়েছিলাম। প্রথম প্রেম বলা যায়। আর মেয়েদের প্রথম প্রেম মানে তো ভয়াবহ প্রেম। ছেলে যাই করতে বলে, করি। ল্যাব-রিপোর্ট, এসাইনমেন্ট— সব করে দেই। কোনোদিন হুট করে বলে, আজকে ক্লাস-ফ্লাশ বাদ। চলো আজকে সারা শহর রিক্সায় ঘুরব। আমিও বাধ্য বালিকার মতো আদেশ মান্য করি। জীবনে প্রথম আমি বিশ্বাস করতে শুরু করেছিলাম— দেখতে কুৎসিত হলেও আমার কাউকে ভালো লাগার অধিকার আছে। ভালোবাসার অধিকার আছে। ঠিক আমাকেও কারোর ভালো লাগতে পারে। সব ছেলে এক না। সবাই চেহারা দেখেই সব বিচার করে না। কিন্তু আমার এই ভ্রম খুব অল্প সময়েই কেটে গেলো। একদিন ঘুরাঘুরি করতে যেয়ে এমন জায়গায় গেলাম, যেখানে আমাকে জীবনের সবচেয়ে ভয়াবহ অভিজ্ঞতার সম্মুখীন হতে হয়েছিলো। কুৎসিত হয়ে জন্মেছি বলে আমার কোনোদিন মরে যেতে ইচ্ছে করে নি। কিন্তু জীবনে প্রথম সেদিন আমার মরে যেতে ইচ্ছে করেছিলো। তারপর অবশ্য প্রায় প্রতিদিনই মরে যেতে ইচ্ছে করে আমার। কখনো সাহসে কুলোয় না, কখনো সাহসে কুলোলেও মা-বাবার দিকে তাকিয়ে পারি না। এরপর বাকি বছরগুলো আমার কী কষ্টে যে কেটেছে তা কেবল আমি জানি! এমন কোনোদিন যেতো না আমি কাঁদতাম না। ও সারা ভার্সিটিতে কথাটা ছড়িয়ে দিয়েছিলো। ডিপার্টমেন্ট, ডিপার্টমেন্টের বাইরে, সিনিয়র-জুনিওর সবাই জানত। একবার ভেবেছি ক্লাস করা বন্ধ করে দেই। শুধু বাবাকে কী জবাব দেবো ভেবে বন্ধ করতে পারি নি। শুনেছি ও নাকি অনেক রসিয়ে রসিয়ে সবকিছু সবাইকে বলেছে। কীভাবে কী হয়েছে। ওর বর্ণনায় আমার আতঙ্কে ভরা চিৎকার বিশেষ শব্দ হয়ে গিয়েছিলো, আমার কান্না হয়ে গিয়েছিলো কাছে টানার আবেদন। ওর বর্ণনায়, দেখতে কালো হলেও আমি নাকি ‘মাল’— হিসেবে ভালো। মাল হিসেবে আমি কেমন ভালো তার বর্ণনা এরপর আমি প্রায় প্রতিদিনই পেয়েছি। ভার্সিটির নির্জন কোণায়, ফেইসবুকের ইনবক্সে। অন্য মেয়ে হলে হয়তো সেই মেসেজগুলো কখনো খুলেও দেখতো না। কিন্তু আমি খুঁটিয়ে খুঁটিয়ে পড়তাম। সে মেসেজগুলোতে লেখা থাকত- আমার শরীরের কোন অংশ কেমন! দেহের কীসের সাথে কী মিলে যায়! আমাকে বাগে পেলে সে ছেলে কীভাবে কী করবে তার শুরু থেকে শেষ পর্যন্ত পুঙ্খানুপুঙ্খ বর্ণনা। মেসেজ পড়েই বুঝতাম, কয়েকজন মিলে আমার সাথে কৌতুক করার জন্য এসব মেসেজ দিচ্ছে। তাই ভাষায় এতো মিল। কিন্তু ওদের মজা আমার জন্য হতো মরণ। খুব কষ্ট হতো। কাঁদতাম। মনে হতো এই কান্না আমার প্রাপ্য। আমি এটা ডিজার্ভ করি। একটা ছেলের মেসেজ পেয়ে একবার সারারাত কেঁদেছিলাম। ও লিখেছিলো, তোর মতো মাল ওয়ান-টাইম ইউজের জন্যে। ইঞ্জয়ের জন্যে। পার্মানেন্টলি তোর সাথে কুত্তাও থাকবে না। অন্যসব জঘন্য ভাষার মেসেজগুলো আমায় ততোটা না আঘাত করলেও এটা অনেক কষ্ট দিয়েছিলো। মনে হচ্ছিলো, ঠিকই তো বলেছে। আমার মতো মেয়ে— যার চেহারা কুৎসিত, চরিত্র কুৎসিত— তার সাথে কোন ছেলে জেনে বুঝে আজীবন থাকবে? আমি কুৎসিত বলেই হয়তো আজ পর্যন্ত কোনো ছেলেকে আমার চোখের দিকে মায়া নিয়ে তাকিয়ে থাকতে দেখলাম না। এমনকি আমাদের ভার্সিটিতে কবি বলে পরিচিত যে ছেলেটা ‘প্রিয়ার চোখের গহীনে’— কবিতা লেখে বেশ হিট খেয়েছে, তাকেও না। হয়তো এগুলো কেবল কবিতার কথা। কথার কথা। আমার মাঝে মধ্যে রাস্তাঘাটে এসব ছেলেদের থামিয়ে জিজ্ঞেস করতে ইচ্ছে করে, তুমি কি জানো দেহের খাঁজ দেখার জন্যে তোমার চোখের মণি যখন সাপের মতো এদিক ওদিক ঘুরতে থাকে, মাথাটা বকের মতো ওপরে উঠে যায়— তখন তোমায় কতোটা কুৎসিত লাগে? শুনেছি— পুরুষরা নাকি বুঝতে পারে না, কীভাবে একটা মেয়ে তার দিকে না তাকিয়েও বুঝে ফেলতে পারে কোন নজরে সে মেয়েটাকে দেখছে। আমার অবশ্য মনে হয় বুঝতে পারলেও কিছু আসতো যেতো না। বাস থেকে নামার সময় যারা ইচ্ছে করে শরীরে হাত দিয়ে দ্রুত নেমে যায়— তাদের কাছে মেয়েটা কী বুঝল না বুঝল, কী মনে করল না করল, এসবের কোনো মূল্য নেই। এসব থেকে বাঁচতে কয়েকদিন বোরখা পরা শুরু করেছিলাম। ফলও পেয়েছিলাম। কিন্তু ক্লাসে গেলে প্রত্যেকদিন কেউ না কেউ বলতই, কীরে! এসব ভণ্ডামি শুরু করলি কবে থেকে রে! আল্লাহর দোহাই লাগে, বাদ দে! তখন মনে হতো, একটা মেয়ের সতীত্ব হারিয়ে গেলে, আরো ঠিক করে বললে হাইমেনের পর্দা ছিঁড়ে গেলে সম্ভবত তার পোশাকের স্বাধীনতা হারিয়ে যায়। তখন তার একমাত্র কর্তব্য হচ্ছে খোলামেলা পোশাক পরে মাথায় টিপ দিয়ে ঘরের দুয়ারে বসে থাকা। যেন প্রাচীনকালের মতো মানুষ দেখেই বুঝতে পারে এর খদ্দের প্রয়োজন। পোশাক তো গেলো, আমার মনে হয় এসব মেয়েদের ধর্মকর্মেরও অধিকার নেই। যারা ধর্ম পালন করে সব মেয়েই সম্ভবত আজীবন পবিত্র ছিলো। পাপ-পঙ্কিলতা কখনো তাদের স্পর্শ করে নি। তারা সবাই রাবেয়া বসরীর বংশধর। যার কারণেই হয়তো ক্লাসে ধার্মিক বলে পরিচিত মেয়েগুলো সবার সাথে ধর্ম নিয়ে আলোচনা করে, এমনকি হিন্দু মেয়েদের সাথেও করে— কিন্তু কখনো আমার সাথে করে না। হয়তো এ কারণেই ধর্ম নিয়ে ফেইসবুকে ভালোই লেখালিখি করা ছেলেটাকে আমার অবস্থা জানিয়ে সমাধান চেয়ে মেসেজ দিলে, সে আমার সালামের উত্তরটুকুও নেয় না। মাঝে মাঝে মনে হয় আরেকটু উন্নত এলাকায় পড়াশুনা করলে আমার এসব সহ্য করতে হতো না। শুনেছি, ঢাকায় এসব ডাল-ভাত। মানুষ গোনাতেও ধরে না। অথচ এখানে! সারাটাক্ষণ ভয়ে থাকতে হয় কখন যেন মা-বাবা সব জেনে যায়। এটা ভেবে আরো ভয় পাই যে, এই ভয় আমাকে আজীবন তাড়া করে বেড়াবে। এমনকি যদি কপালে বিয়ে থেকেও থাকে, তাহলে বিয়ে হয়ে যাবার পরেও। কোনদিন হঠাৎ দেখব আমার ‘উনি’— রণমূর্তি নিয়ে আসবেন, চুলের মুঠি ধরে আমাকে ক থেকে শুরু বাংলায় যতো বর্ণের গালি আছে সব দিয়ে বাসা থেকে বের করে দেবেন। তারপর আর কী! ততোদিনে বাচ্চাকাচ্চা হয়ে গেলে মা-বাবার কাছে চলে যেতে হবে। সবাই ফেলে দিলেও তারা তো আর ফেলে দিতে পারবেন না। কষ্ট হলেও তাই চাকরির পড়া পড়ি। যেন ভালো একটা সরকারি চাকরি হয়ে যায়। যেন এই অভিশপ্ত এলাকা ছেড়ে দূরে কোথাও চলে যেতে পারি। একটু প্রাণভরে নিঃশ্বাস নিতে পারি। কিন্তু আমার মতো মেয়েদের একটু নিঃশ্বাস নেয়ার জায়গা কি এই ছোট্ট দেশে আছে?"
ফেইসবুকে কিছু লিখে শান্তি নাই। হৃদয়ঘটিত ব্যাপারে লিখলে মানুষ মনে করে সেগুলো আমার নিজের জীবনের গল্প। আমি ছ্যাকা খেয়ে ব্যাকা হয়ে এসব লিখেছি। জাদু ও জ্বীনদের নিয়ে লিখলে ভাবে জাদুটোনার প্রভাবে আমার অবস্থা অনেক নাজুক হয়ে গেছে। আমি পুরাই জোম্বি হয়ে গেছি। যাই হোক, ভেবেছিলাম পর্নোগ্রাফি ও জিনা নিয়ে কিছু লেখা লিখব বিজ্ঞান ও ইসলামের আলোকে। এখন মনে হচ্ছে, আল্লাহ বাঁচাইছে যে লিখি নাই 😕
ইদানিং মৃত মানুষদের স্বপ্নে দেখি অনেক। কিছু স্বপ্ন বেশ ভয়ঙ্কর। বাজে স্বপ্ন বলতে নেই, তাই বললাম না। আবার কিছু স্বপ্ন একেবারেই সাধারণ। সেগুলোর কোনো অর্থ খুঁজে পাই না। যে মানুষগুলোকে দেখি তাদের নিয়ে খুব ভেবেছি বলে দেখেছি— ব্যাপারটা এমনো না। সে স্বপ্নগুলোকে যে খুব সিরিয়াসলি নিতে হবে এমনো কথা নেই। তারা আমাদের প্রতিনিয়ত দেখছে আর তাই আমাদের কষ্ট সইতে না পেরে স্বপ্নে দেখা দিয়েছে— এসব ভাবনারও কোনো ভিত্তি নেই। মৃতরা রয়েছে আলাদা জগতে। আমরা আছি আমাদের জগতে। এ জগত আর সে জগতের সংঘর্ষ সিনেমায় হওয়া সম্ভব। বাস্তবে না। মৃতরা আমাদের থেকে একদম বেখবর। তারা তাদের জগতে নিজেদের নিয়ে আছে। কারোর জন্য সে জগত আনন্দের তো কারো জন্য যন্ত্রণার। কিন্তু অনেকেই আত্মীয়স্বজনকে স্বপ্নে দেখাটা খুব তাৎপর্যপূর্ণ মনে করেন। তারা ভাবেন, উনারা তাকে কোনো মেসেজ দিচ্ছে। অনেক সময় সে মেসেজে তাদের উপকারও হয়। এটার ব্যাখ্যা কী? একটা ব্যাখ্যা হতে পারে আমাদের অবচেতন মনই কাছের মানুষকে স্বপ্ন দেখিয়ে চেতন মনে সেই মেসেজ দিয়ে দিচ্ছে। যে মেসেজ আমার অবচেতন বা সাবকনশাস মনের জানা ছিলো, কিন্তু চেতন বা কনশাস মনের জানা ছিলো না। তাই সে স্বপ্নকে বেছে নিয়েছে চেতন মনকে জানানোর উপায় হিসেবে। আসলে স্বপ্নের ব্যাপারে একেকজন একেকভাবে ব্যাখ্যা করেছেন। তাদের নানান রকম ব্যাখ্যাই বলে দেয় তারা নিজেরাই নিজেদের ব্যাখ্যার ব্যাপারে নিশ্চিত নন। নিশ্চিত হবার উপায়ও নেই। ইসলামিক স্কলাররা স্বপ্নকে তিনভাগে ভাগ করেছেন রাসুল (সা)- এর হাদিসের ভিত্তিতে। হাদিসটি সহিহ বুখারিতে এসেছে। রাসুল (সা) সে হাদিসে জানিয়েছেন, আমরা যে স্বপ্ন দেখি সেটা তিন প্রকার। একটা হচ্ছে আল্লাহর পক্ষ থেকে (রহমানি)। একটা শয়তানের পক্ষ থেকে (শয়তানি)। আর একটা আমাদের চিন্তার ফলে (নাফসানি)। তাহলে মৃতদের স্বপ্ন দেখা আমাদের চিন্তার কারণেও হতে পারে আবার শয়তানের পক্ষ থেকেও হতে পারে। শয়তান জানে যে আমরা তাদের প্রতি দুর্বল। তাই আমাদের প্রভাবিত করতে সে আমাদের মৃত আত্মীয়দের হাতিয়ার হিসেবে ব্যবহার করে। অনেক সালাফে সলেহিন তাদের বইয়ে লিখেছেন, মৃত্যুর সময় ইবলিশের সাঙ্গপাঙ্গরা আমাদের আত্মীয়দের রূপ ধরে আমাদের সামনে আসে। বলে, মুহাম্মদের ধর্ম ছেড়ে দাও। ইহুদিদের ধর্ম, প্রকৃত ধর্ম। তুমি এখনি ইসলাম ছেড়ে ইহুদি হয়ে যাও। তোমার ভালো চাই বলে বলছি। আমার মতো ভুল করো না। মৃত্যুর আগে মানুষ খুব নাজুক অবস্থায় চলে যায়। শয়তান চায় সে নাজুক অবস্থাকে কাজে লাগাতে। মরার আগে তাকে ইমানহারা করতে। আচ্ছা, তাহলে আমরা যে স্বপ্নে মৃতদের দেখি এর কোনো তাৎপর্যই নই কিংবা মৃতকে স্বপ্নে দেখলেই সেটা কি তাহলে শয়তানের পক্ষ থেকে কিংবা আমাদের মনের চিন্তার ফলে? কিংবা অন্যভাবে বললে, মৃত রূহ আর জীবিত রূহের কি সাক্ষাৎ হতে পারে? উত্তর হচ্ছে- এটা নিয়ে আলেমদের মধ্যে মতভেদ আছে। প্রথমে মাথায় রাখতে হবে, রূহ এমন এক বিষয় যার ব্যাপারে আমাদের খুব কম জ্ঞান দেয়া হয়েছে। আল্লাহ তা‘আলা কুরআনে তা উল্লেখও করে দিয়েছেন (সূরা ইসরাঃ ৮৫)। কেউ বলেছেন, মৃতদের সাথে আমাদের রূহের স্বপ্নে দেখা হওয়াটা নিতান্তই স্বপ্ন। আবার কেউ বলেছেন, না! মৃত আর জীবিতদের মধ্যে সত্যিই দেখা হয় বারযাখে। তাদের মাঝে খবরাখবর বিনিময় হয়। তারা কুরআনের এই আয়াতকে উদ্ধৃত করেন, “আল্লাহ মানুষের প্রাণ হরণ করেন তার মৃত্যুর সময়। আর যে মরে না— তার নিদ্রাকালে। অতঃপর যার মৃত্যু অবধারিত করেন, তার প্রাণ ছাড়েন না এবং অন্যান্যদের ছেড়ে দেন এক নির্দিষ্ট সময়ের জন্যে। নিশ্চয় এতে চিন্তাশীল লোকদের জন্যে নিদর্শনাবলী রয়েছে।” (সূরা যুমারঃ ৪২) এছাড়া ইবনে আব্বাস (রা)- থেকে বর্ণিত একটি হাদিস রয়েছে, যেখানে তিনি বলেছেন, মৃত আর জীবিত রূহরা সাক্ষাৎ করে। তারপর আল্লাহ জীবিতদের রূহ দেহে ফিরিয়ে দেন। আর মৃতদের রূহ রেখে দেন। ইবনুল কায়্যিম (রহ) তার ‘আর- রূহ’— বইতে এই আয়াত এবং ইবনে আব্বাসের এই হাদিস দলিল হিসেবে উপস্থাপন করে বলেছেন, মৃত আর জীবিত রূহের সাক্ষাত হয়। যদিও ইবনুল কায়্যিম (রহ) এই বইতে অনেক কিছুই উল্লেখ করেছেন যার সাথে আলেমরা দ্বিমত করেছেন, কিন্তু এই দলিল অনেকেই গ্রহণ করেছেন। শাইখ সালিহ ইবনে উসাইমিন (রহ)- এর উস্তাদ শাইখ আব্দুর রহমান আস-সাদি তার তাফসিরে এই আয়াতে ইবনুল কায়্যিমের মতোই উপসংহার টেনেছেন (তাফসিরে সা'দি, ১/৭২৫)। একই ব্যাখ্যা করেছেন বিন বায (রহ) [মাজমু ফতোয়া, ৩/৩১০-১৩]। আবার স্বপ্নে দেখলে যে আমরা সত্যিই তাদের দেখেছি এমন নিশ্চয়তা নেই। কারণ ইবলিশ রাসুল (সা) ছাড়া অন্য যে কারো রূপ ধরে স্বপ্নে দেখা দিতে পারে। মানুষকে ধোঁকা দিতে পারে। কাজেই মৃত আত্মীয় এসে কিছু করতে বললেই আবেগে গদগদ হয়ে সেটা করতে হবে এমন কথা নেই। এমনটা করা শিরকের দিকে নিয়ে যায়। তাই বাস্তবে কিংবা স্বপ্নে মৃতদের দেখলে সেটাকে খুব বেশি গুরুত্ব দেয়ার কিছু নেই। অনেকের হয়তো ভ্রু কুঁচকে যাচ্ছে। মনে মনে বলছেন, বাস্তবে মানে? মরার আগে ছাড়া কিংবা স্বপ্ন ছাড়াও কি মৃতদের দেখা সম্ভব? অনেকেই বলেছেন, হ্যাঁ, সম্ভব। কেউ কেউ এমনকি দেখার দাবিও করেছেন। ওয়েস্টার্ন সব হরর ফিল্ম তো এর ওপর ভিত্তি করেই বানানো হয়। কিন্তু এটা কীভাবে সম্ভব? আমরা অনেকেই হয়তো জানি আমাদের সবার সাথে একটা করে কারিন জ্বীন রয়েছে। যে আমাদের খারাপ কাজ করতে প্রেরণা দেয়। খুব সম্ভবত আমাকে এতো রাতে এইসব লিখে আপনাদের ভয় দেখানোর প্রেরণা আমার কারিন জ্বীনই দিচ্ছে। অনেকসময় দেখবেন সাধুর বেশধারী কিছু খবিশের কাছে গেলে ওই লোক আমাদের অতীত গরগর করে বলে দিচ্ছে। এমন অতীত যেটা আমরা নিজেরা ছাড়া আর কেউ জানে না। সেটা কীভাবে ওরা করে? ওই লোকগুলো আসলে খারাপ জ্বীনের ইবাদত করে। সে জ্বীন বিনিময়ে তাদের সাহায্য করে। ওই জ্বীন তখন আমাদের সাথে থাকা কারিন জ্বীনের সাথে যোগাযোগ করে। কারিন জ্বীন আমাদের গোপন অনেক কিছু ওই বদ জ্বীনকে বলে দেয়। ওই বদ জ্বীন তখন ওই সাধুকে বলে দেয়। আর ওই সাধু আমাদের খুবই গোপন ও স্পর্শকাতর তথ্যগুলো বলে আমাদের চমকে দেয়। আমরা তাকে অনেক বড়ো আওলিয়া মনে করা শুরু করি। জ্বীনদের আয়ু আমাদের চেয়ে বেশি থাকে। তাই আমরা মরে গেলেও আমাদের কারিন জ্বীন বেঁচে থাকে। আর সে কারিন জ্বীনের আমাদের চালচলন, কথাবার্তা নখদর্পণে থাকে। যেহেতু, জ্বীনদের কাছে টয়লেট আর কবরস্থান খুব প্রিয় জায়গা— কারণ টয়লেটে নাপাকি আর কবরস্থানে শয়তানি কাজকর্ম বেশি হয়— তাই তাদের কখনো কখনো কবরস্থানে মৃত মানুষের রূপে দেখা যায়। তার অবয়ব দেখে মানুষ ভড়কে যায়। ইবনে তাইমিয়া (রহ)— এসব বিষয়ে বিস্তারিত লিখেছেন। তাহলে স্বপ্নে মৃতদের দেখলে কী করবেন? স্বপ্নটা ভালো হলে চিন্তার কিছু নেই। খারাপ হলে 'আউযুবিল্লাহি মিনাশ শাইত্বনির রজিম'— পড়ে বা দিকে তিনবার থু দিন। দিক পরিবর্তন করুন। বেশি খারাপ লাগলে দু রাকাত সালাত আদায় করুন। ভুলেও কারো সাথে সে স্বপ্ন শেয়ার করবেন না। আর যদি বাস্তবে মৃতদের দেখার ভয়ঙ্কর অভিজ্ঞতা হয়— যেটা আমি দু'আ করি যেন আপনার না হয়— তখন আয়াতুল কুরসি পড়ুন। আশা করি, কাজ হবে। যদি তাতেও কাজ না হয়? তখন খুব সম্ভব সমস্যাটা আপনার মানসিক। একজন ভালো মনোরোগ চিকিৎসক দেখাতে পারেন। আর আপনার লেখার অভ্যাস থাকলে আমার মতো এরকম কিছু লিখেও ফেলতে পারেন চাইলে। তার আগে অবশ্যই পড়াশুনা করবেন। জানতে ভয় পাবেন না। আমরা কোনো কিছুকে তখনই ভয় পাই যখন তার ব্যাপারে জানি না। জ্ঞান অজ্ঞতা ও ভয়— দুটোই দূর করে দেয়।
লেখকদের প্রতি শয়তানের ফিতনাঃ কুরআন-হাদিস পড়লে কিংবা সালাফদের কোনো কথা পড়লে মনে হয় এটা নিয়ে লেখা উচিত। মানুষকে জানানো উচিত। অথচ ওই আয়াত কিংবা হাদিসটা অথবা সালাফদের সে কথাটা সবার আগে আমার নিজের অন্তরে ভালোভাবে ধারণ করা উচিত ছিলো। জীবনে তার প্রতিফলন ঘটানো উচিত ছিলো। আল্লাহ তা'আলা যখন বলেন, জিনার ধারে কাছেও যেও না— সেটা পাশের বাসার হাফপ্যান্ট পরা ছেলের জন্য যেমন বলেন, পাঞ্জাবি-জোব্বা পরা আমার জন্যেও বলেন। একইভাবে যখন পাপের কথা বলেন, সে পাপের শাস্তির কথা বলেন— সেটা অন্য যে কারো আগে আমার নিজের জন্য প্রযোজ্য। মুনাফিকদের সম্বোধন করে কুরআনের আয়াতগুলো পড়ার সময় আমি হয়তো অন্য কারো সাথে এই আয়াতগুলো মেলাচ্ছি অথচ সেই আয়াতগুলো নিজের সাথে মিলে যাচ্ছে কিনা তা গভীরভাবে আমার পরখ করা প্রয়োজন ছিলো। আব্দুল্লাহ জাহাঙ্গীর স্যার সম্ভবত এ জন্যেই বলতেন, ভাইয়েরা নিজেকে নিয়ে চিন্তা করুন। পরের চিন্তা বাদ দিন। আগে নিজে বাঁচুন।
শয়তানের সাথে লড়তে ব্যর্থ হওয়ার পেছনে মূল কারণ হিসেবে উল্লেখ করা যায় আমাদের মনটাকে নিয়ন্ত্রণ করতে না পারা। নিয়তটাকে ঠিক না করতে পারা। তাই দেখা যায়— ব্ল্যাক ম্যাজিক মোকাবেলায় অনেকসময় আমরা অনেক দু‘আ পড়ছি। যে সূরাগুলো পড়া দরকার সেগুলো পড়ছি। কিন্তু তাও আক্রমণের শিকার হচ্ছি। এখানে সমস্যা আল্লাহর কালামে নেই, সমস্যা আমাদের অন্তরে। আমাদের অন্তরে যতোটা না আল্লাহর কালামের প্রতি ভরসা ছিলো, তারচে’ বেশি ছিলো শয়তান ও বদ-জিনের প্রতি ভয়। ইবনুল জাওযির (রহ) ‘তালবিসে ইবলিস’— নামক বইটিতে এ ব্যাপারে খুব ইন্টারেস্টিং একটা গল্প পড়লাম একটু আগে। গল্পটা এমন— কোনো এক জায়গায় মানুষেরা সবাই একটা গাছের ইবাদত করতো। তো এক মুমিন লোক এটা জানতে পেরে রেগেমেগে একেবারে আগুন— কী! আল্লাহকে বাদ দিয়ে মানুষ গাছের পূজা করে! সাথে সাথে সে চলে গেলো গাছ কাটতে। এক লোক এসে বলল, কী ব্যাপার ভাইজান! কী করেছেন? মুমিন লোকটা বলল, এই গাছটা কেটে ফেলব আমি। মানুষ আল্লাহকে বাদ দিয়ে এই গাছের ইবাদত করে! অন্য লোকটা বলল, মানুষ করতেছে, করুক! আপনি তো আর করতেছেন না। বাদ দেন না! মুমিন লোকটা বলল, না! আমি কাটবই কাটব। আমার খুব রাগ উঠেছে। মানুষ কিনা সামান্য এই গাছের পূজা করে। অন্য লোকটা তখন মিনমিন করে বলল, আচ্ছা শোনেন, এইসব কাটাকাটি বাদ দিলে আপনাকে একটা ভালো পরামর্শ দেই। বলেন তো, কোনটা বেশি ভালো? আপনি গাছটাকে কেটে ফেলবেন এটা নাকি গাছ না কাটার কারণে প্রত্যেক দিন সকালে দুই দিনার পাবেন— এটা? মুমিন লোকটা বলল, দুই দিনার যে পাবো তার গ্যারান্টি কী? অন্য লোকটা বলল, গ্যারান্টি আমি নিজে দিচ্ছি, বড়ো ভাই! গ্যারান্টি শুনে মুমিন লোকটা ফেরত গেলো। পরদিন সকালে ঘুম থেকে উঠে দেখে ঠিকই বালিশের নীচে দুই দিনার! সে তো মহাখুশি। যাক, লোকটা বেহুদা ফাপরবাজি করে নি। কিন্তু এর পরদিন ঘুম থেকে উঠে দেখে কোনো দিনার নেই বালিশের নীচে। এবার তার আবার রাগ উঠে গেলো। আবার চলে গেলো গাছ কাটতে। তখন আবার সেই লোকটা তার সামনে এলো। কিন্তু মুমিন লোকটা এবার বলল, আজকে আমি গাছ কাটবই কাটব। কোনো কথাই শুনব না। মানুষ আল্লাহকে বাদ দিয়ে এর ইবাদত করে! অন্য লোকটা বলল, তুমি একটা মিথ্যুক। যতোই আল্লাহর নাম নাও না কেন, তুমি মোটেও আল্লাহর জন্য এই গাছ কাটছ না। মুমিন লোকটা এ কথা শুনে গাছটা কাটতে নিলে সেই লোকটা তাকে বেধড়ক পেটানো শুরু করে। মার খেয়ে লোকটা মারাই যায়— এমন অবস্থা। অন্য লোকটা তখন বলল, জানিস আমি কে? আমি হচ্ছি শয়তান। সেদিন তুই আল্লাহর জন্যে রেগেমেগে গাছটা কাটতে চেয়েছিলি। তাই আমি তোকে কিছুই করতে পারি নি। কিন্তু আজ তুই রেগেছিস সামান্য দুই দিনারের জন্যে। তাই আজকে আমি তোর এই অবস্থা করেছি। 
আপনাদের হাতে কেবল তিনটে অপশন আছে- অপশন ১: ইমান আনবেন আল্লাহ ও তাঁর রাসুলের ওপর— যেভাবে তাঁদের ওপর ইমান আনা উচিত। আজীবন সেই ইমানের ওপর অটল থাকবেন। অপশন ২: ইমান ছেড়ে কুফরকে বেছে নিবেন। ফেরেশতারা কবরে একদম হাত-পা ভেঙ্গে দেবে। আজীবন জাহান্নামের আগুনে জ্বলবেন। অপশন ৩: মুনাফিক হয়েও নিজেকে খাঁটি মুসলিম দেখাবেন। নিজেকে আলেমদের চেয়ে বড়ো আলেম দেখাবেন। এভাবে আখিরাতে পৌঁছে যাবেন জাহান্নামের সর্বনিম্ন স্তরে।
বেশ কয়েকটা বই নিয়ে কাজ করার ইচ্ছে ছিলো। নিজের গুনাহের কারণেই হোক আর ব্যক্তিগত সমস্যার কারণেই হোক- করতে পারিনি। মজার ব্যাপার, আমি কাজ না করলেও কাজগুলো যে থেমে আছে তা কিন্তু নয়। বেশ কয়েকজনকে দেখলাম, আমার মাথায় যে আইডিয়াগুলো ছিলো- সেগুলো নিয়ে বই প্রকাশ করবেন সামনের বছর। এ থেকে বোঝা যায়, আল্লাহর দ্বীন আমাদের কারোর মুখাপেক্ষী নয়। বরং আমরাই তাঁর দ্বীনের মুখাপেক্ষী। আমরা যদি নাও করি, তিনি কাউকে না কাউকে দিয়ে ঠিকই তাঁর দ্বীনের কাজগুলো করিয়ে নিবেন।
টুইটারে প্রচুর ভারতীয়-পাকিস্তানিদের ফলো করি। অনেকেই আজকের দিনকে নিয়ে লিখছে। ফেইসবুকে আমার দেশের মানুষরা তো লিখছেই। বাংলা-হিন্দি-উর্দু তিনটি ভাষাই কিছুটা জানার কারণে আমি লেখাগুলো পড়তে পারছি। তাদের ভাবনার সাথে নিজেকে সংযুক্ত করতে পারছি। ভারতীয়রা লিখেছে তাদের 'বিজয় দিওয়াস'- নিয়ে। কীভাবে মাত্র ১৩ দিন যুদ্ধ করে তারা পাকিস্তানিদের নাকানিচুবানি খাইয়েছে। পাকিস্তানকে দু টুকরো করে জন্ম দিয়েছে বাংলাদেশ নামক রাষ্ট্রের। আর এর মাধ্যমে জিন্নাহর 'টু নেশন থিওরি'- তারা ভুল প্রমাণ করেছে। তাদের কথায়, লেখায় একটি পরাধীন-শোষিত রাষ্ট্রকে শোষণ মুক্ত করার গল্প আমি কমই দেখেছি, দেখেছি কেবল পাকিস্তান নামক দেশকে আধুনিক পৃথিবীর সবচেয়ে লজ্জাজনক আত্মসমর্পণ করানোর অহংকার। আমি ছোটবেলা থেকে ভাবতাম, ভারত বুঝি মানবতার বশবর্তী হয়ে আমাদের সাহায্য করেছে। বড়ো হয়ে কাশ্মীর, নাগাল্যান্ড, সিকিম, হায়দ্রাবাদ- এর কথা জেনেছি। এখন তাই এক-দুটো বই পড়ে অপরপক্ষের কথা না জেনে সিদ্ধান্তে আসতে পারি না। তবে তাদের উদ্দেশ্য যাই থাকুক, আমাদের এতে লাভ হয়েছে। আবার পাকিস্তানিরা লেখে কীভাবে কতিপয় 'গাদ্দার'- ভারতীয়দের সাথে হাত মিলিয়ে 'পৃথিবীর সবচেয়ে বড়ো ইসলামিক রাষ্ট্র'-কে ভেঙ্গেছে। লেখে কী বীরবিক্রমে তাদের সেনারা যুদ্ধ করেছে কিন্তু গাদ্দারির কারণে হেরে গেছে। লেখে বিহারিদের উপর বাঙ্গালীদের অত্যাচার নিয়ে। তাদের লেখায় পাকিস্তানি সেনাবাহিনীর করা অত্যাচার, হত্যা, ধর্ষণ- এসবের উল্লেখও থাকে, তবে যুদ্ধ হলে এসব হবেই- এমন একটা খোঁড়াযুক্তিও থাকে। তখন কিছুটা রাগ হলেও পরে চিন্তা করি ওরা ওদের পাঠ্যবইয়ে এসব বিকৃত ইতিহাস পড়ে বড়ো হয়েছে। ওদের দোষ দেই কী করে! ক'জন বাঙ্গালীই বা মুক্তিযুদ্ধের ফিল্মের বাইরে, উপন্যাসের বাইরে- একটা জেনুইন মুক্তিযুদ্ধের ইতিহাসের বই পড়েছে! আর বাংলাদেশে মুক্তিযুদ্ধের ইতিহাস তো সরকার বদলালেই বদলে যায়। ছোটবেলা বিএনপি-জামায়াতের আমলে যেসব টিভিতে দেখেছি, আওয়ামীলীগ আসার পর জানলাম তার সবই মিথ্যে। এক গ্রুপের ইতিহাসের বই পড়লে মুক্তিযুদ্ধকে একরকম দেখি, অন্যগ্রুপের ইতিহাস পড়লে দেখি আরেকরকম। আহমেদ ছফা একভাবে লিখেছেন, তো আরেকজন বুদ্ধিজীবী আরেকভাবে লিখেছেন। বাংলাদেশ নামক রাষ্ট্রের জন্ম যে কারণে ১৯৭১ সালে হয়েছিলো, ঠিক একই কারণে ১৯৪৭ সালে পাকিস্তান নামক রাষ্ট্রের জন্ম হয়েছিলো- শোষণ থেকে মুক্তির জন্য। কিন্তু যে উদ্দেশ্য নিয়ে এ দেশ তিনটি জন্ম লাভ করেছিলো তা কতোটুকু পূর্ণতা লাভ করেছে তা নিয়ে প্রশ্ন থেকেই যায়। ভারত শুরু থেকেই এক সেকুলার রাষ্ট্রের স্বপ্ন দেখিয়েছে যেখানে ধর্মের ভিত্তিতে কারো সাথে বৈষম্য করা হবে না। অথচ ভারত পৃথিবীর সেই দেশ যেখানে সবচেয়ে বেশি সাম্প্রদায়িক দাঙ্গা হয়। সম্প্রদায়ের নামে মুসলিমদের ওপর অত্যাচার করা হয়। বর্ণের নামে দলিতদের পিষ্ট করা হয়। তারা একজন লোককে পরপর দুইবার তার যোগ্যতার কারণে নয়, বরং সে ২০০২ সালে গুজরাটে মুসলিমদের ওপর যে গণহত্যা চালিয়েছে, তার জন্যে নির্বাচিত করেছে। সবাই বিজেপিকে ভারতে সাম্প্রদায়িক সম্প্রীতি নষ্ট করার জন্য দোষ দেয়। বিজেপি তো আকাশ থেকে আসা কোনো দল নয়। এ দল ভারতেই জন্ম নিয়েছে, ভারতের লোকরাই একে বিশাল ভোটে জয়ী করেছে। তারা তো রাতের বেলা ভোটচুরি করে ক্ষমতায় আসে নি। মানুষের সমর্থনেই এসেছে। অনেকে আবার এর জন্য মিডিয়াকে দায়ী করেন। ভারতের মিডিয়াকে দোষ দিয়ে লাভ কী! মানুষ দেখে বলেই তো তারা এসব দেখায়। বিজেপি নোটবন্দী, জিএসটির মাধ্যমে ভারতের অর্থনীতিকে পঙ্গু করে দিয়েছে; দুজন ব্যবসায়ীর কাছে বহু রাষ্ট্রায়ত্ত কোম্পানীকে বিক্রি করেছে যার কারণে স্বাধীনতার পরে ভারতের ইতিহাসে সবচেয়ে করুণ অবস্থায় সে দেশের অর্থনীতি রয়েছে। বেকারত্বের হার সেখানে সবচেয়ে বেশি। কিন্তু ভারতের লোকজনের এসব নিয়ে মাথাব্যাথা নেই। তারা শুধু দেখছে মুসলিম সম্প্রদায়কে ঠিকমত সাইজ করা হচ্ছে কিনা! তাতেই চলবে। পাকিস্তান জন্ম নিয়েছিলো মুসলিমদের জন্য একটা সম্মানের জায়গা দেয়ার জন্য, যেখানে তাদের ব্রিটিশশাসিত ভারতবর্ষের মতো সংখ্যাগরিষ্ঠ হিন্দুদের দ্বারা পিষ্ট হতে হবে না। হিন্দুদের শোষণ হয়তো তাদের পেতে হয়নি, কিন্তু ক্ষমতা পাবার পর তারা নিজেরাই নিজেদের শোষণ করা শুরু করল। ইসলামের নাম নিয়ে যে রাষ্ট্রের জন্ম হয়েছিলো, সে রাষ্ট্রে যতোটা না ইসলামের খেদমত করা হয়েছে, তারচে' বেশি খেদমত করা হয়েছে মিত্র দেশগুলোর। ৪৭-৭১ পর্যন্ত ইতিহাস তো আমরা সবাই কম-বেশি জানি, কিন্তু এরপরেও এদের চরিত্র খুব একটা বদলায়নি। এ দেশটাকে নানান মতের লোকজন শাসন করেছে। কিন্তু তারা কখনোই নিজের ক্ষমতার চেয়ে দেশের স্বার্থ বড়ো করে দেখে নি। তাই জেনারেল জিয়াউল হক যখন আফগানদের সোভিয়েতদের বিরুদ্ধে সহায়তা করেছিলেন সেটাও আমেরিকার স্বার্থে। আবার জেনারেল মোশাররফ যখন আফগানদের বিরুদ্ধে তথাকথিত 'ওয়ার অন টেরর'- নাম নিয়ে যুদ্ধ করেছেন, সেটাও আমেরিকার স্বার্থে। ফলাফল? পশ্চিমা প্রভুদের এভাবে পা চেটেও তাদের খুশি করতে তারা পারে নি। ঠিকই তকমা জুটেছে সন্ত্রাসী রাষ্ট্রের। অনেকে হয়তো ভেবেছিলেন মিলিটারি শাসনের কারণে সেসব শাসকরা আমেরিকাকে খুশি করতে এসব করেছেন। কিন্তু যখন আর্মি শাসন যেয়ে সেখানে ডেমোক্রেসি এসেছে, তখনো অবস্থার খুব একটা পরিবর্তন হয় নি। সেটা মুসলিম লীগ হোক আর পিপলস পার্টি হোক। শরীফ পরিবার হোক আর ভুট্টো পরিবার হোক। নিজেদের শোষণ, দুর্নীতি, লুটপাটকে রক্ষা করার জন্য তারা জেনারেলদের মতোই পশ্চিমাদের গোলামী করে গেছে। পাকিস্তান নামক দেশটি আমরা যেমনটা ভাবি, শরিয়াহ শাসনের জন্য এ অবস্থায় এসেছে- আমাদের সে ভাবনা একেবারেই সত্যি না। এ দেশটা সাতচল্লিশ থেকে শুরু করে আজ পর্যন্ত একদিনও ইসলামি শরিয়াহ অনুযায়ী চলে নি। চললে জনসংখ্যার বিশাল একটি অংশকে তারা কখনো এভাবে শোষণ করতে পারতো না। অনেকে জেনে অবাক হবেন, যে দেশকে আমরা 'তালেবানি রাষ্ট্র'- বলি, সে দেশে যারা ধর্মভিত্তিক রাজনীতি করে, তারা কখনোই সংসদে বিশ ভাগের বেশি সিট পায়নি। অথচ ভারতে দেখুন, এক হিন্দুত্ববাদি দল পরপর দুইবার বিপুল ভোটে নির্বাচিত হয়েছে। এ দেশের অনেক মানুষ পাকিস্তানি সেনাবাহিনীর মাধ্যমে কাশ্মীর স্বাধীন করার স্বপ্ন দেখেন। অনেকেই চান কাশ্মীর স্বাধীন হোক। শোষণ থেকে মুক্তি পাক। কিন্তু তারপর আমাদের সামনে আসে একাত্তরের পাকিস্তানি আর্মির কথা। সেই একই আর্মি একাত্তরের পরও তাদের চরিত্র বদলায়নি। বেলুচিস্তানে একইভাবে তারা নিপীড়ণ চালিয়েছে। পাহাড়ি উপত্যকায় আফগান মুজাহিদ পাওয়া গেছে শুনলেই গ্রামকে গ্রাম জ্বালিয়েছে। পুরুষদের নির্বিচারে হত্যা করেছে, নারীদের ধর্ষণ করেছে। তাদের আল্লাহ কীভাবে শত্রুদের বিরুদ্ধে সাহায্য করবেন যারা নিজেদের ভাইদের সাথেই ইনসাফ করতে পারে না! ইনসাফ করতে জানে না! ঠিক যেভাবে আমি পাকিস্তানের কথা লিখেছি, ভারতের কথা লিখেছি- একইভাবে বাংলাদেশের কথাও লেখার ইচ্ছে ছিলো। আমি একেবারে ভীতু না হলেও আমার সাহস যে খুব বেশি তাও না। তাছাড়া নিজের দেশের মূল্যায়ন নিজে করা খুব কঠিন। কী ভারতীয়, কী পাকিস্তানি, কী বাংলাদেশি- আমরা সবাই ভাবি আমরাই শ্রেষ্ঠ। আমাদের যে অর্জন আছে তা আর কারোর নেই। আমরা এক অজানা অহংকার অনুভব করি আমাদের মানচিত্র নিয়ে। যে মানচিত্র একশো বছর আগে এমন ছিলো না। একশো বছর পরেও যে এমন থাকবে তা হলফ করে বলা কঠিন।
এক ভাইয়ের কাছ থেকে ঘটনাটা শোনা। তিনি তখন ভার্সিটিতে পড়তেন। রাত জাগার অভ্যাস উনার। মাঝ রাতের কিছুটা পর টঙ দোকানে গেলেন চা খেতে। এক ক্লাসমেটের সাথে দেখা। শুরু হলো আড্ডা। ঘড়ির কাটা তিনটে ছুঁই ছুঁই যখন করছে তখন দেখলেন বন্ধু ওঠার জন্য উশখুশ করছে। কিন্তু কেন এমন করছে তা বলছে না। উনি ভালোমতো জেঁকে ধরলে ক্লাসমেটটা বললো, সে শয়তানের পূজা করে। ৩টা বাজে শয়তান সবচেয়ে শক্তিশালী অবস্থায় থাকে। তাই সে এ সময় শয়তানকে ডাকে। আমার প্রথমে ঘটনাটা বিশ্বাস না হলেও পরে জানলাম, রাত ৩টা কে সত্যিই ডেভিলস আওয়ার বা উইচিং আওয়ার বলা হয়। বলা হয়, বিকেল ৩টার দিকে নাকি যিশুকে ক্রুশবিদ্ধ করা হয়েছিলো। তাই শয়তান দিনের উল্টো হিসেবে রাত ৩টাকে বেছে নিয়েছে। এ ব্যাখ্যাটা মুসলিম হিসেবে অবশ্য আমি মেনে নিতে পারি না। কারণ, আমি তো বিশ্বাসই করি না যিশু ক্রুশবিদ্ধ হয়েছিলেন। তবে রাত তিনটা থেকে চারটা এ সময়ে আমি কখনো কখনো এমন কিছু অনুভব করেছি যা সচারচর করি না। ব্লাক ম্যাজিক নিয়ে যারা কাজ করে তারা বলে, এ সময়ে শয়তানের অনেক রিচুয়াল সম্পন্ন করা হয়। যেমনঃ কাউকে লুসিফারের উদ্দেশ্যে বলি দেয়া, শয়তানের পূজা করা, কারো উদ্দেশ্যে বান মারা। আমার বেশ কয়েকবার এমন হয়েছে- দুঃস্বপ্ন দেখে ঘুম ভেঙ্গে গেছে, আর ঘড়ির দিকে তাকিয়ে দেখি রাত ৩টার আশেপাশে বাজে। তখন মনে হয় বিছানার পাশ থেকে কে যেন সরে গেলো! কে যেন আমার দিকে তাকিয়ে আছে! আপনারো কি এমন মনে হচ্ছে? বাসার পাশে কুকুর ঘেউ ঘেউ করছে? তাহলে সূরা নাস, ফালাক, ইখলাস হাতের মুঠের মধ্যে পড়ে পুরো শরীরে বুলিয়ে নিন। আয়াতুল কুরসি পড়ুন। তারপর আল্লাহর নাম নিয়ে ঘুমিয়ে পড়ুন।
ইসলামকে আরব কালচার বলে উড়িয়ে দিতে চান? বেশ ভালো! ডেমোক্রেসি, সেকুলারিজম, সোশালিজম- এগুলো বাংলার কোন গলি থেকে কয় বছর আগে পয়দা হয়েছিলো তাও জানিয়ে যান।
সামান্য প্রাণহীন ভাস্কর্যের বিরুদ্ধে বললে সহ্য করতে পারে না, আর ওরা আশা করে পৃথিবীর শ্রেষ্ঠ মানব রাসুল (সা)- কে নিয়ে বললে মুসলিমরা চুপ করে থাকবে; আসমান ও জমিনের রব আল্লাহ তা'আলার হুকুম নিয়ে তুচ্ছ-তাচ্ছিল্য করলে মুসলিমরা সহনশীলতা দেখাবে! হায়রে সেকুলার! হায়রে ভণ্ড!
রাসুল (সা)- এর বিখ্যাত হাদিসটা আমরা সবাই জানি- “স্রষ্টাকে বাদ দিয়ে সৃষ্টির আনুগত্য নেই।” খুব ছোট্ট হলেও কথাটির তাৎপর্য অনেক। আর পুরোপুরি মেনে চলাও অনেক কঠিন। আমি এখন পর্যন্ত এমন কোনো মুসলিম পাই নি, যাকে এমন কিছু করতে বলা হয়নি যা আল্লাহ ও তাঁর রাসুলের বিরুদ্ধে যায়। শতকরা নব্বই ভাগ মুসলিমের দেশ বলে আমরা যতোই বড়াই করি না কেন, কথাটি তেতো হলেও সত্য। আমাদের জীবনের শুরু থেকে, নিজেদের ঘর থেকেই- এটা শুরু হয়। আমাদের মা-বাবারা সন্তান দাড়ি রাখলে আঁতকে উঠেন, কেটে ফেলতে বলেন। মুখে দাড়ি থাকলে, গায়ে সুন্নাতি লেবাস থাকলে এ দেশে অনেক প্রাইভেট জবের দরজা আপনার জন্য বন্ধ হয়ে যাবে। আমার নিজেরই এ বিষয়ে বেশকিছু তিক্ত অভিজ্ঞতা আছে। সরকারি চাকরীতে যে সুখ একদম উপচে পড়ে সে কথাও বলা কঠিন। হ্যাঁ সে চাকরিগুলোতে এখন স্যালারি বেশি। জব সিকিউরিটি বেশি। কিন্তু এগুলোই কি সব? সেখানকার দুর্নীতি, ব্যক্তিপূজার হিড়িক দেখলে বিশ্বাস করতে কষ্ট হয় কোনো ব্যক্তিত্ববান মানুষ সে চাকরিগুলো এখন করতে পারবে। স্বায়ত্তশাসিত কোম্পানিগুলোতে হয়তো একটু কষ্ট হলেও পারবে, কিন্তু প্রশাসনিক পদে প্রায় অসম্ভব ব্যাপার। এক সরকারি চাকরি করা দ্বীনি ভাইকে চিনি যিনি বিশেষ দিনে দাঁড়িয়ে দাঁড়িয়ে খাম্বা পূজা না করায় তাকে শোকজ করা হয়েছিলো। এ পরিস্থিতিতে অনেকে চাইলেও নিজেকে এসব থেকে বের করতে পারে না নানান কারণে। পরিবারের কারণে, সমাজের কারণে, আর্থিক কারণে। শুরু হয় কম্প্রোমাইজ। যে কম্প্রোমাইজের শুরু আছে, শেষ নেই। শুরু হয় দাড়ি কেটে ফেলা, টাখনুর নীচে কাপড় পরা। মিথ্যা বলা, তোষামোদ করা, অন্যায়ের প্রতিবাদ করতে ভুলে যাওয়া। অনেকে আবার এ কম্প্রোমাইজ মেনে নিতে পারে না কিংবা মেনে নিলেও সবার সামনে স্বীকার করতে চায় না। তারা তখন কী করে? তারা নিজের দ্বীনের মাঝে এমন ব্যাখ্যা খোঁজা শুরু করে কিংবা নিজেই এমন ব্যাখ্যা করার চেষ্টা করে যার কোনো ভিত্তি নেই। মজার ব্যাপার, অধিকাংশ সময়ে সে নিজেই এটা জানে। আমার পরিচিত বেশ কিছু দ্বীনি ভাইকে আমি এমনটা করতে দেখেছি। আবার আরেক গ্রুপ আছে যাদের কাছে আল্লাহ কী বলেছেন, আল্লাহর রাসুল কী বলেছেন- তার কোনো তাৎপর্য নেই। কারণ, তারা ইবাদত করে অন্য কিছুর। অর্থের, ক্ষমতার। সেটার জন্য যা যা করতে হবে তা করতে তারা রাজি আছে। গুটিকয়েক পাহাড়সম ইমানদার মানুষকে বাদ দিলে আমাদের সমাজের সব মুসলিমদেরকে এই তিন ক্যাটাগরিতে ফেলা যাবে। একজন না চাইলেও বাধ্য হচ্ছে, একজন বাধ্য হচ্ছে কিন্তু সেটাকে জায়েজ বানাচ্ছে, আর আরেকজন জায়েজ-নাজায়েজ এসব নিয়ে একদমই মাথা ঘামাচ্ছে না। এ তিন গ্রুপের কথা এমনি এমনি উল্লেখ করি নি। শুরুতে উল্লেখ করা হাদিসের সাথে এদের সম্পর্ক আছে। এরা সবাই স্রষ্টাকে বাদ দিয়ে সৃষ্টির আনুগত্য করে। কেউ ইচ্ছে করেই করে, কেউ বা করতে বাধ্য হয়। যারা করতে বাধ্য হয়, তাদের নিয়ে বিতর্ক থাকলেও ইচ্ছে করেই যারা করে তাদের নিয়ে কোনো বিতর্ক নেই স্কলারদের মধ্যে। তারা সবাই বলেছেন, এরা শির্কে আকবরে লিপ্ত। অর্থাৎ, একজন মানুষের পক্ষে সবচেয়ে বড়ো যে গুনাহ করা সম্ভব সেটাই এরা করছে। যে গুনাহ মানুষকে ইসলাম থেকে বের করে দেয়। আমরা আল্লাহর কাছে চাই তিনি যেন আমাদেরকে দুনিয়াবি কিছু পদ আর অর্থের জন্য তাঁর সৃষ্টিকে সন্তুষ্ট করতে যেয়ে তাঁকে অসন্তুষ্ট করা থেকে বিরত রাখেন। দূরে রাখেন দুনিয়ার কাউকে এমনভাবে ভক্তি করা, শ্রদ্ধা করা থেকে, যা কেবল আল্লাহ ও তাঁর রাসুলেরই প্রাপ্য। তিনি যেন উলুহিয়াত, রুবুবিয়াত, হুকুমিয়াত- সবকিছুতে তাঁকেই মেনে চলার তৌফিক দান করেন যেভাবে সত্যিই তাঁকে মেনে চলা উচিত।
যেসব ভাইয়েরা ইসলাম নিয়ে লেখালিখি করেন, তারা যদি টুইটারে এক্টিভ হন- সম্ভবত আরো বেশি অডিয়েন্সের কাছে পৌঁছাতে পারবেন। কিছু কিছু ক্ষেত্রে আমি ফেইসবুকের চেয়ে টুইটারকে এগিয়ে রাখব- ১। ফেইসবুকের তুলনায় টুইটারে সময় অপচয় কম হয়। কারণ টুইট করতে হয় ২৮০ ক্যারেক্টারের মধ্যে। ভিডিও আপ্লোড দিলেও সেটা ১৪০ সেকেন্ডের মধ্যে দিতে হয়। তাই খুব অল্পসময়ে আপনি টুইটারে ব্রাউজ করতে পারবেন। ফেইসবুকে একটা বড়ো পোস্ট পড়তে যতোটুকু সময় লাগে, সে সময়ে আপনি টুইটারের পুরো হোম-পেইজ ব্রাউজ করে ফেলতে পারবেন। ২। টুইটারে বাইরের দেশের অনেক আলেম-উলামা, দায়ী ভাইদের সরব উপস্থিতি দেখা যায়, যেটা ফেইসবুকে সেভাবে দেখা যায় না। ৩। কোনো ইন্টারন্যাশনাল ইস্যুতে বাইরের দেশে বার্তা পৌঁছাতে চাইলে ফেইসবুকের চেয়ে টুইটার বেশি ইফেক্টিভ। যদি ইংলিশে লেখা যায়, তাহলে তো আরো ভালো। এখন আমাদের বাইরের দেশের মানুষের কাছে পৌঁছাতে পত্রিকার নিউজের ওপর ডিপেন্ড করতে হয় যারা অধিকাংশ সময়েই পক্ষপাতদুষ্ট নিউজ করে। ৪। টুইটার একেবারে মাসুম না হলেও ফেইসবুকের তুলনায় কম পক্ষপাতমূলক আচরণ করে। হেইটস্পিচের নামে ইসলামিক পোস্ট সরিয়ে দেয় না। আবার বেশি হাবিজাবি লিখতে দেয়, তাও না। একাউন্ট একেবারে সাসপেন্ড করে দেয়। ৫। ফেইসবুকের সাথে টুইটারের বেশ সাদৃশ্য আছে। রিটুইট শেয়ারের মতো, রিপ্লাই অনেকটা কমেন্ট করার মতো। তাই ব্যবহার করতে খুব একটা সমস্যায় পড়তে হবে না। ৬। যেসব ভাইরা ইসলাম নিয়ে লেখালিখি করেন, তাদের অধিকাংশই বেশ মেধাবী। তাদের এই মেধা দিয়ে তারা চাইলে বাইরের দেশের মানুষকেও উপকৃত করতে পারবেন ইন শা আল্লাহ। ইসলামে তো আর নিজের দেশ, বাইরের দেশ বলে কথা নেই। মুসলিম মাত্রই এক উম্মাহ।
হাবিজাবি পোস্ট ১ ইনবক্সে অনেকেই অনেক হাবিজাবি প্রশ্ন করেন। প্রশ্নগুলো এখানে করতে পারেন। ঘুম যেহেতু আসছে না একটু হাবিজাবি কিছু করে সময় কাটানোর চেষ্টা করি।
হেফাজতে ইসলামের আজকের সমাবেশ দেখে একটা ইংরেজি উক্তির কথা মনে পড়ে গেলো। যার বাংলা অনেকটা এমন- "তারা আমাদের মাটির নীচে পুঁতে ফেলতে চেয়েছিলো। কিন্তু তারা জানতো না আমরা হচ্ছি সেই বীজ যা একদিন মহীরুহে পরিণত হবে।"
"আপনার চেয়ে সুন্দর মুখ এ দু চোখ আর কখনো দেখেনি, আপনার চেয়ে পূণ্যবান কাউকে কোনো নারী কখনো জন্ম দেয়নি। সত্যিই আপনাকে সৃষ্টি করা হয়েছে সকল ধরনের খুঁত থেকে মুক্ত রেখে, যেন আপনাকে সৃষ্টি করা হয়েছে ঠিক যেভাবে আপনি চেয়েছিলেন সৃষ্টি হতে।" - রাসুল (সা)- এর সম্মানে ইসলামের শ্রেষ্ঠ কবি সাহাবি হাসসান বিন সাবিত (রা)- এর কবিতা
একজন লোক নিজেকে খাঁটি মুসলিম দাবি করে। তাকে বলা হয়, আল্লাহ তা'আলা কী বলেছেন। জানানো হয়, আল্লাহর রাসুল (সা) কী বলেছেন। আর তারপর সে বলে, কিন্তু আমার মনে হয়...... এরচে' অবাক করা বিষয় কি আর কিছু হতে পারে?
একসময় ভাবতাম, বাম ছেলেমেয়েগুলো দেশের স্বার্থ-সংশ্লিষ্ট বিষয়গুলো নিয়ে এতো আওয়াজ তুলে, বিভিন্ন মানব-কল্যাণমূলক কাজে জড়িত থাকে- আমরা কেন তা করছি না? ওদের তো দুনিয়া ভিন্ন অন্য কোনো মোটিভেশন নেই। আমাদের তো সবচেয়ে বড়ো মোটিভেশন আখিরাত আছে। তবে একটু চিন্তা করলেই কিন্তু কারণটা পরিষ্কার হয়ে যায়। দাড়িওয়ালা ছেলেদের ক্যাম্পাসে খুব সহজেই জঙ্গি বলে, শিবির বলে- বারোটা বাজিয়ে দেয়া যায়, মেরে আধমরা করা যায়, বামদের ক্ষেত্রে এমনটা করা যায় না (যদিও সম্প্রতি তাও করার চেষ্টা করা হচ্ছে।) অর্থাৎ, বর্তমানে বিশ্ববিদ্যালয়ের ক্যাম্পাসে যে পরিবেশ বিরাজমান, তাতে দাড়িওয়ালা ছেলেরা কোনো আন্দোলন লিড করবে, এটা একেবারেই অসম্ভব ব্যাপার। বড়োজোর যেটা সম্ভব তা হচ্ছে কোনো ন্যায়সঙ্গত আন্দোলন হলে সাধারণ শিক্ষার্থীদের ব্যানারে বামরা আন্দোলনে লিড দেবে আর তারা সেটায় অংশগ্রহণ করে সমর্থন দেবে। তবে সেখানেও একটা বড়ো সমস্যার সৃষ্টি হয়। আমার ব্যক্তিগত অভিজ্ঞতার কথা বলি একটা। ছাত্রাবস্থায় আমি কোটা আন্দোলনে প্রত্যক্ষভাবে অংশগ্রহণ করেছিলাম। মিছিলে যে স্লোগানগুলো দেয়া হয় সেগুলো বলা অনেকসময় আমাদের জন্য বেশ কষ্টকর হয়। কারণ স্লোগানের ভাষাগুলো আমাদের রুচির সাথে ঠিকভাবে যায় না। আন্দোলনের পরিবেশ, গান-বাজনা— এগুলোর সাথে মানিয়ে নেয়াও বেশ কঠিন কাজ। এ যেন উভয়-সংকটে পড়া। কিছু না করে বসে থাকলেও খারাপ লাগে। আবার যাওয়ার পরে আন্দোলনের পরিবেশেও খারাপ লাগে। এটা একান্তই আমার ব্যক্তিগত মতামত, ব্যক্তিগত অভিজ্ঞতা। অন্য কারোর ক্ষেত্রে এমনটা নাও হতে পারে। 
আমার কিছু হলে আমাকেও ভাইরাল করবেন প্লীজ। এ দেশে ভাইরাল না হলে ন্যায়বিচার পাওয়া অসম্ভবের কাছাকাছি ব্যাপার।
টঙ্গীর চেরাগআলীতে হাঁটছিলাম। বৃষ্টি হয়ে রাস্তাঘাটে পানি জমে একাকার অবস্থা। পায়জামাতে যেন কাদা না ছিটে যায় সেজন্য সাবধানে আস্তে আস্তে হাঁটছিলাম। হুট করে পেছন থেকে কেউ আমার জুতোয় খুব জোরে পা দিলো। একেবারে উপুড় হয়ে পড়ে যাওয়ার অবস্থা আমার৷ একটু বিরক্তি নিয়ে পেছনে তাকিয়ে দেখি একজন বোরখা পরিহিত নারী এই কাজ করেছেন। মুখ পর্যন্ত ঢাকা। উনি অনিচ্ছাবশতই সম্ভবত করেছেন, সেটা সমস্যা না। সমস্যা হচ্ছে, উনি আমাকে একেবারে হতভম্ব করে দিয়ে আমার হাত ছুঁয়ে বললেন, সরি। কিছু বলারই ভাষা হারিয়ে ফেললাম। কোথায় লাথি লাগলে সে জায়গায় হাত ছুঁয়ে সালাম করার রীতি বাঙ্গালীদের মাঝে দেখেছি আমি। সেক্ষেত্রে, তো উনার আমার পা ছুঁয়ে সালাম করা উচিত ছিলো। হাত ধরলেন কেন! এর আগে রাস্তায়, বাসে-ট্রেনে চলার সময় আমার লেবাসের কারণে নারীরা সবসময় দূরত্ব বজায় রেখে চলত। ব্যাপারটা আমি উপভোগও করতাম। কিন্তু এই প্রথম এমন বিব্রতকর অবস্থায় পড়তে হলো। জাহেলিয়াত কোন পর্যায়ে চলে গেছে!
"ওপর থেকে হুকুম আসছে, আমার হাত-পা বাধা"— এ কথা বলে যারা জুলুমে সহায়তা করেন, আশা রাখি সবার ওপরে যিনি আছেন সেই আল্লাহর সামনেও তারা একই কথা বলে পার পেয়ে যাবেন।
জালিমের পতন এভাবেই হয়! এমন কারো হাতে হয় যাকে জালিম কোনো থ্রেট মনে করে না। নিতান্তই বাচ্চা মনে করে। ফিরাউন কি কখনো ভেবেছিল যাকে সে ছোট হতে বড়ো হতে দেখেছে, সেই ছোট্ট মুসার হাতেই তার পতন ঘটবে? ছবিটা দেখে সেই বাংলা গল্পটার কথা মনে পড়ল। রাজা ন্যাংটো হয়ে গাঁয়ের পথে চলছে। গ্রামের সবাই হাত-তালি দিচ্ছে। রাজার পোশাকের(!) প্রশংসা করছে। রাজাকে ঠিক কথা বলে নিজে বিপদে পড়বে এমন সাহস আর কয়জনের থাকে! কিন্তু হুট করে এক বাচ্চা ছেলে সবাইকে স্তব্ধ করে বলে উঠে, 'রাজা, তোর কাপড় কোথায়?’
মানুষ নানা কারণে অহংকার করে। কেউ টাকার কারণে, কেউ ক্ষমতার কারণে, কেউ খ্যাতির কারণে, কেউ বা করে সৌন্দর্যের কারণে। তবে সবচেয়ে প্যাথেটিক সম্ভবত তারা, যারা জ্ঞান নিয়ে অহংকার করে। অন্য সবকিছু নিয়ে অহংকার করা মানুষেরা এমন কিছু নিয়ে অহংকার করে যা তাদের আছে। কিন্তু জ্ঞান নিয়ে অহংকার করা ব্যক্তিরা এতোই মূর্খ যে নিজের মূর্খতাই ধরতে পারে না। এটা বুঝতে পারে না, প্রকৃত জ্ঞানীরা আর যাই হোক, কখনো অহংকারী হতে পারে না।
ইন্ডিয়ান কোর্ট ইদানীং বেশ মজার মজার রায় দিচ্ছে। এর আগে বাবরি মসজিদের জায়গায় রাম-মন্দির স্থাপনের মামলায় রায় দেয়ার সময় তারা বলেছিল, অযোধ্যার সেই জায়গাটিতে যে বাবরি মসজিদ ছিল তা প্রমাণিত। তাই মসজিদটা ভাঙ্গা ঠিক হয়নি মানছি। আবার রাম মন্দির কোনো কালে আদৌ ছিল কি না তা আমরা নিশ্চিত নই। কিন্তু নিশ্চিত নই বলেই যে রাম-মন্দির ছিল না তাও তা বলা ঠিক না। থাকতেও তো পারে কোনো কালে। তাই সবাই যেহেতু বলছে, সেখানে রাম-মন্দির বানানো হোক। এমন হাস্যকর রায় দেয়ার পরেও তারা অন্তত স্বীকার করেছিল, বাবরি মসজিদ ভাঙ্গাটা খুব অন্যায় কাজ হয়েছে। তো সেই অন্যায় যারা করেছে তাদের ব্যাপারে আজ স্পেশাল সিবিআই কোর্ট রায় দিয়েছে। কী রায় দিয়েছে তা বলার আগে বলে রাখি, অভিযুক্তরা বিভিন্ন সময় বিভিন্ন জায়গায় বেশ গর্ব নিয়ে বলেছে, তারা বাবরি মসজিদ ধ্বংস করে বেশ আনন্দিত। ইউটিউবে এমন অনেক ভিডিও রয়েছে। অদ্ভুত ব্যাপার, কোর্ট তাদের আজকে নির্দোষ ঘোষণা করেছে। বলেছে, না! না! তোমরা ইচ্ছে করে ভাঙ্গনি। তোমাদের দোষ নেই। তোমরা ঘুমে ছিলে। তোমাদের হিসেব ছিলো না। অথচ আসামিরা নিজেরাই বলছে, আমরা ইচ্ছে করে পরিকল্পনা করেই ভেঙ্গেছি। ব্যাপারটা এমন দাঁড়াচ্ছে, আসামিরা বলছে আমরা ইচ্ছে করে ঠাণ্ডা মাথায় খুন করেছি। আমরাই খুনী। আর কোর্ট বলছে, তোমরা মোটেও ইচ্ছে করে খুন করোনি। তোমরা নির্দোষ। মজার না? এই জোকার জুডিশিয়ারি সিস্টেম নিয়ে আবার ভারতীয়রা এতো গর্ব করে। ইন্ডিয়ান মুসলিমদের প্রায়ই দেখা যায়, ভারতের সংবিধান হাতে নিয়ে রাস্তায় দাঁড়িয়ে থাকতে। বিচার-ব্যবস্থার প্রতি আস্থা জানাতে। ৭০ বছর 'সেকুলার ইন্ডিয়া'-র মুলা খেয়েও যদি তারা বুঝতে না পারেন আজাদির আসল হাকিকত, তবে তা কিছুটা দুঃখজনকই। আমরা তো এতোটা নির্বোধ হবার পরেও দুই দশক না যেতেই বুঝে গিয়েছি।
বিয়ের ব্যাপারে নসিহাতে পুরো ফেইসবুক দেখছি সয়লাব। আমি আর বাদ যাবো কেন। আমিও নসিহা দিয়ে ফেলি। আমাকে একবাক্যে কোনো নসিহা দিতে বললে আমি বলব- "কোনো লেখক-লেখিকা বিয়ে করা থেকে দূরে থাকুন।" কিছু ব্যতিক্রম বাদে, এদের বেশিরভাগেরই ভেতরটা ফাঁপা (যদিও অন্তরের খবর আল্লাহই ভালো জানেন)। ভেতরটা ফাঁপা বলেই হয়তো তারা বাইরে শব্দের কারুকার্য দিয়ে নিজেদের সুন্দরভাবে উপস্থাপন করার জন্য এতোটা উদগ্রীব থাকেন। তাই জীবনসঙ্গী হিসেবে তারা তাদের লেখনির মতোই ভালো হবেন এমনটা আশা করা নেহায়েত বোকামি ছাড়া কিছুই না।
শুনেছি, অন্য যে কোনো জায়গার চেয়ে চট্টগ্রামে বিয়েকেন্দ্রিক অনাচার সবচেয়ে বেশি হয়। আমার এক জুনিওর ছিলো চট্টগ্রামের। কুয়েটে পড়ার সময় থার্ড ইয়ারে বিয়ে করেছিলো খুলনার এক মেয়েকে। একদম সিম্পল বিয়ে। বাবা-ভাইকে পর্যন্ত জানায় নি। বিয়ের রাতে ছেলের সাথে আমরা মাত্র দুইজন গিয়েছিলাম। ও আমাকে বলতো, ভাই! আমি যে চট্টগ্রামে বিয়ে না করে খুলনায় বিয়ে করেছি— এটা আমার মা আমার খালাদের কাছে কীভাবে বলবে তা নিয়ে অনেক পেরেশানিতে আছে। আমার মা আমাকে বলেছে, খালাদের এটা বলার চেয়ে তার কাছে সাগরে ঝাপ দিয়ে মরে যাওয়া সহজ। তবে চট্টগ্রামে যারা বিয়ে করে, তারাও যে খুব শান্তিতে থাকে তা কিন্ত না। সেখানে মেয়েপক্ষ বিয়ের সময় আকাশচুম্বী মোহর ধরে ছেলের ওপর যুলুম করে। এতো উঁচু মোহর ধরার কারণ নাকি বিয়ের সেইফটি নিশ্চিত করা। ছেলেপক্ষও কম যায় না। যৌতুক হিসেবে মেয়ে কী দিলো, গ্রীষ্মের মৌসুমে কয় মণ ফল পাঠালো, কুরবানির ইদে গরু পাঠালো কিনা— এসব নিয়ে ছেলেপক্ষের কথা চলতেই থাকে। মেয়ের বিয়েতে সব উজাড় করে খরচ করেও বাবা পার পান না। বিয়ের পরেও ছেলেকে নানান কিসিমের 'উপহার'— দিয়ে মনরক্ষা করতে হয়। এ যেন বিয়ের নামে উভয়পক্ষের ছোটোলোকির আশ্চর্য এক মিলনমেলা। এতোকিছুর পরেও চট্টগ্রামে ডিভোর্স মারাত্মকহারে বেড়েই চলছে। সময় টিভির আজকের রিপোর্ট অনুযায়ী, বর্তমানে প্রতিদিন গড়ে ৫০ থেকে ৭০টি ডিভোর্স আবেদন জমা পড়ছে চট্টগ্রামে। ২০১৬-১৭ তে যেখানে মাত্র ১০-১৪ টা আবেদন জমা পড়ত। আল্লাহ তা'আলা বিয়েকে সহজ করেছেন। কেউ যখন আল্লাহর দেয়া নিয়মকে তোয়াক্কা না করে সমাজকে বেশি গুরুত্ব দেয়, আল্লাহ তা'আলা এভাবেই তার ওপর জিল্লত চাপিয়ে দেন।
আমি এমন বেশ কিছু ডিজাইনওয়ালা জায়নামাজ পেয়েছি যেখানে সিজদা করার জায়গায় ভালোমতো তাকালে দেখা যায় ডিজাইনের মধ্যে মূর্তি, দৈত্য, চোখ— এসব ফুটিয়ে তোলার চেষ্টা করা হয়েছে। আমি কন্সপাইরেসি থিওরির ফ্যান নই। তবে এতোগুলো জায়নামাজে এটা হওয়া কাকতালীয়— এমনটা বিশ্বাস করা বেশ কঠিন বটে।
আমার বাসার পেছনে একসময় ঝোপঝাড় ছিলো। এখন অবশ্য পরিষ্কার করে আধাপাকা একটা বাসা করা হয়েছে। কেউ বলে, অনেক আগে এখানে নাকি শ্মশান ছিলো। বাসা যখন তিনতলা করা হচ্ছিলো তখন কাঠ-মিস্ত্রী দরজাগুলো বানিয়ে দিচ্ছিলেন। তিনি হিন্দু ছিলেন। তার চেহারাটা এখনো আমার মনে আছে। চোয়াল ভাঙ্গা। গোঁফ আছে। আর চোখ দুটো কোটরের বেশ ভিতরে। তিনি একদিন হুট করে আমার আপাকে জিজ্ঞেস করলেন, আচ্ছা তিনতলার একদম কোনার রুমে কে থাকবে? রুমটার সাথে এটাচড বাথরুম ছিলো। তাই আপা বললেন, আমি থাকব। লোকটা বলল, আপনাদের বাসার পেছনে সমস্যা আছে। আপনি মেয়ে মানুষ। ওই রুমে থাকবেন না প্লীজ। আর যদি থাকেনও, রাতের বেলা চুল খুলে ঘুমাবেন না। আপা অবশ্য পরে অন্য কারণে ওই রুমে থাকে নি। আমার বড়ো ভাই উঠেছিলেন।। তিনি সিলেটে পড়তে চলে যাওয়ার পর সে রুমে আমি চলে গিয়েছিলাম। তখন কলেজে উঠেছি কেবল। রুমে উঠার পর বিচিত্র কিছু অনুভূতি হতো। রাতের বেলা মনে হতো কে যেন তাকিয়ে আছে আমার দিকে। পেছনের জানালা তো একেবারেই খুলতাম না। পূর্বদিকেরটা বাধ্য হয়ে খুলতাম। না হয় রুম একেবারে বয়লার হয়ে যেতো। রুমে উঠার পর আমি জীবনে প্রথম বোবায় ধরার সম্মুখীন হই। যারা জানেন না, আমাদের দেশে গ্রাম-বাংলায় 'বোবায় ধরা'- নামে একটা অসুখের কথা প্রচলন আছে। ঘুমিয়ে আছেন, হুট করে মনে হবে কিছু একটা আপনার ওপর চেপে বসেছে। হাত-পা নাড়াতে পারছেন না। জোরে চীৎকার করতে চাইছেন। তাও পারছেন না। কেউ যেন গলা চেপে ধরেছে। যখন মনে হবে শ্বাস বন্ধ হয়ে আসছে, মারা যাবেন- তখন একসময় সবকিছু স্বাভাবিক হয়ে আসে। ইবনে মানজুর 'লিসানুল আরব'- বইতে এটাকে 'জাশুন' বলেছেন। ইবনে সিনা তার 'আল-কানুন'- বইতে এটাকে বলেছেন, 'আল-খানিক'। খানিক মানে যে গলায় চাপ দিয়ে ধরে। বিজ্ঞানের ভাষায় এ অসুখটাকে বলা হয় 'স্লিপ প্যারালাইসিস'। বিজ্ঞানীরা বলেন, আমরা যখন ঘুমের প্রাথমিক স্তরে থাকি সে সময়ে এটা বেশি হয়। কোনো কারণে আমাদের ঘুম হয়তো ভেঙে যায়, কিন্তু মস্তিষ্ক ভাবে আমরা ঘুমিয়েই আছি। তাই সে হাত-পা নাড়াতে দেয় না। কারো কারো ক্ষেত্রে এটা এতো তীব্র হয় যে, চোখ খুললে তার হ্যালুসিনেশন হয়। সে তখন দৈত্যাকার প্রাণী তার সামনে আবিষ্কার করে। অনেক মেয়েরা দাবি করেছে, এসব প্রাণীরা ঘুমন্ত অবস্থায় তাদের ধর্ষণ পর্যন্ত করেছে। কাউকে জোর করে ধর্ষণ করা হলে তার যেমন লাগবে, তাদেরও তেমন লেগেছে। আমার বোবায় ধরার মাত্রাটা খুব বেশি না। দুই তিন মাসে একবার। ওযু করে, সূরা ইখলাস-ফালাক্ব-নাস মুঠোতে করে পড়ে পুরো শরীরে বুলিয়ে দিয়ে ঘুমোতে গেলে সমস্যা হয় না খুব একটা। কিন্তু মাঝে মধ্যে এমন হয়, বিছানায় একটু গা এলিয়ে দিয়ে বিশ্রাম করতে গিয়ে ঘুমিয়ে পড়ি। দু'আ পড়ে শরীর বন্ধ করা হয় না। তখন বেশি আক্রমণের শিকার হই। লাস্ট আক্রমণের শিকার হয়েছিলাম দুই-তিন হপ্তা আগে। মনে হচ্ছিল, কেউ বিছানা থেকে ফেলে দিয়ে পা ধরে টানছে। নিঃশ্বাস বন্ধ করে মারতে চাইছে। সূরা পড়তে চাইছিলাম কিন্তু পারছিলাম না। শেষে মনে মনে পড়া শুরু করলাম। সেটাও পারছিলাম না। মনে হচ্ছিল, অর্ধেক পড়ার পর অন্য কিছু পড়া শুরু করছি। কেউ যেন জোর করে পড়া থামিয়ে দিচ্ছে। খুব কষ্ট হচ্ছিলো। বোবায় আমাকে বেশ কয়বার ধরেছে, কিন্তু এতো কষ্ট খুব কমই পেয়েছি। পাশে কেউ থাকলে এ সময় খুব সহজেই বুঝে যাবে যে, কোনো একটা সমস্যা হচ্ছে ঘুমন্ত ব্যক্তির। তার নিঃশ্বাস ভারী হয়ে আসে। শরীর মোচড়ানো শুরু হয়। সে সময় তাকে মৃদু ধাক্কা দিলে এ অবস্থা কেটে যায়। অবশ্য, আমার ক্ষেত্রে কী লক্ষণ প্রকাশ পায় জানি না। অনেক বছর ধরে তো একাই ঘুমিয়ে অভ্যেস। বোবায় ধরার বৈজ্ঞানিক ব্যাখ্যাটা আমি বিজ্ঞানের ছাত্র হিসেবে অস্বীকার করছি না। ইবনে সিনা তার বইতে লিখেছেন, কারো কারো ক্ষেত্রে সমস্যাটা মানসিক এটা যেমন সত্যি, সঠিক ওষুধ সেবনে তার আরোগ্য লাভ সম্ভব। আবার কারো কারো ক্ষেত্রে সমস্যাটা একেবারে অমানবীয়, এটাও সত্যি। এটাকে অস্বীকার করা মানে বাস্তবতাকে অস্বীকার করা। আমি শুধু এতোটুকু বলব, আমি বাসার বাইরে সব মিলিয়ে পাঁচ বছর থেকেছি। কোনোদিন আমায় বোবায় ধরে নি। সত্যি বলতে কি, কোনার ওই রুমটা, যেটা এখন আমার ব্যক্তিগত রুম, সেখানে ছাড়া আর কোথাও ঘুমোলে আমায় কখনো বোবায় ধরে নি।
রাতের বেলায় বিছানায় শুয়ে পড়ার পর কাউকে জানালায় দাঁড়িয়ে থাকতে দেখলে ভয় পাওয়ার কারণ নেই। হয়তো লোকটার সাহায্য প্রয়োজন। অবশ্য, আপনার বাসা যদি নীচতলায় না হয়, তাহলে আপনার সাহায্য প্রয়োজন।
আমাদের দেশের শীর্ষস্থানীয় পত্রিকা ‘কালের কণ্ঠ’- আজ কাশ্মীর নিয়ে একটি রিপোর্ট করেছে। শিরোনাম- ভারত সরকারের সঠিক পদক্ষেপে উন্নয়নের মহাসড়কে কাশ্মীর। সেখানে তারা বেশ কিছু হাস্যকর দাবী করেছে। তারা লিখেছে- - গোটাদেশের সঙ্গে কাশ্মীরও এখন উন্নয়নের মহাসড়কে সওয়ার। উপত্যকার উন্নয়নে প্রশংসিত হচ্ছে কেন্দ্রীয় ভারত সরকারের একগুচ্ছ কর্মসূচি। - ছেলে ভোলানো কোনও প্রতিশ্রুতি দিয়ে নয়, কাশ্মীরের বাস্তবসম্মত উন্নয়নকেই গুরুত্ব দিচ্ছে ভারত সরকার। দেশের অন্যতম শ্রেষ্ঠ উপত্যকা কাশ্মীরে বঞ্চনার তো কোনও প্রশ্নই নেই। উল্টো সবচেয়ে বেশি গুরুত্বই পাচ্ছেন উপত্যকার মানুষ। - বন্দুকের নল দিয়ে নয়, রাজনৈতিক, সামাজিক ও সাংস্কৃতিক কর্মকাণ্ড দিয়েই আবার সুফির সুরে ভাসতে চলেছে উপত্যকা। ভারত সরকার সেই চেষ্টাই চালাচ্ছে আন্তরিকতার সঙ্গে। বলিষ্ঠ নেতৃত্ব ও গঠনমূলক কর্মসূচির হাত ধরে কাশ্মীরে ফের ভূস্বর্গের মর্যাদা ফিরিয়ে আনতে বদ্ধপরিকর ভারত সরকার।” -------------------------------------------------------------------------------------- সত্যতাঃ এমন অমানবিক লকডাউনের কারণে পুরো কাশ্মীরে ৪০ হাজার কোটি টাকার ক্ষতি হয়েছে। নব্বই হাজার মানুষ তাদের চাকরি হারিয়েছে। লকডাউনের আগে কাশ্মীরে বেকারত্বের হার ছিল ১৬%, যেটা পুরো ভারতে সর্বনিম্ন। অথচ এখন সেখানে বেকারত্ব তীব্র আকার ধারণ করেছে। এমনকি ২৩ হাজার সরকারি চাকরি খালি পড়ে রয়েছে। কিন্তু সেখানে কোনো নিয়োগ দেয়া হচ্ছে না। শুধু আপেল ইন্ড্রাস্টিতেই ৮ হাজার কোটি টাকার ক্ষতি হয়েছে। ভারত সরকার বলেছিল, ৩৭০ ওঠানোর পর সেখানে বহু যুবককে চাকরী দেয়া হবে। অথচ এখন পর্যন্ত কাউকেই চাকরী দেয়া হয়নি। টুরিজিম ইন্ড্রাস্টি তো মৃতপ্রায়। আর সেখানে স্থিতিশীলতার কথা নাই বা উল্লেখ করলাম। এমনকি 'প্রো ইন্ডিয়ান'- অনেক গ্রুপও বুঝে গিয়েছে স্বাধীনতা ভিন্ন কাশ্মীরের অন্য কোনো অপশন নেই। (তথ্যসূত্রঃ দ্য ইকোনমিক্স টাইমস, গ্রেটার কাশ্মির। কমেন্টে লিঙ্ক দিয়েছি। আমি কালের কণ্ঠের মতো সূত্রহীন লেখায় বিশ্বাসী না।) কালের কণ্ঠের পুরো রিপোর্টটা বিভিন্ন ঐতিহাসিক মিথ্যা কথা দিয়ে ভরপুর। সেগুলো না হয় বাদই দিলাম। তারা বর্তমান পরিস্থিতি নিয়েও যা লিখেছে তার সবই ডাহা মিথ্যা। এতো বড়ো পত্রিকা অথচ তারা ভারতের ‘গোদি মিডিয়া’-কে পর্যন্ত কোট করে নি। পড়ে মনে হয়েছে কেউ দিল্লী থেকে এটা হিন্দিতে লিখে দিয়েছে আর তারা শুধু হিন্দি থেকে বাংলায় তরজমা করেছে। বন্দুকের নল দিয়ে নাকি ভারতের সরকার কিছু করছে না, অথচ পুরো কাশ্মীরে তারা ৫ লাখ সেনা মোতায়েন করে রেখেছে। প্রতি বর্গকিলোমিটারে মিলিটারির সংখ্যা বিবেচনায় যা পৃথিবীতে সর্বোচ্চ। বাংলাদেশ ভিন্ন অন্য কোনো দেশে এমন অসত্য রিপোর্ট করলে তাদের নামে মামলা করা হতো। জরিমানা করা হতো। মাফ চাইতে বাধ্য করা হতো। একটি পত্রিকা এতোটা নৈতিকতাহীন কীভাবে হয় বুঝতে পারলাম না।
বাসার সামনে একগাদা আর্মির লোকজন সবসময় দাঁড়িয়ে থাকে। শুধু এ বাসা না, সব জায়গাতেই একই অবস্থা। পুরো শহরে আর্মি গিজগিজ করে। একান্ত প্রয়োজনে বের হলেও একগাদা কৈফিয়ত দিতে হয়। মাঝে মাঝে বিনা কারণে লাঠি দিয়ে আঘাত করে। কানে ধরে উঠ-বস করায়। সাথে নোংরা ভাষায় গালিগালাজ তো আছেই। গালি শুনলে পায়ের রক্ত মাথায় উঠে যায়। বাসায় কোনো ইন্টারনেট নেই। বড়ো ভাইয়ের ব্যবসায় লসের পর লস। কাস্টমারই নেই, লস তো হবেই। নিজের চাকরিটাও নেই। কোম্পানি বন্ধ হয়ে গেলে চাকরী থাকবে কোত্থেকে! বৃদ্ধ বাবাটা অসুস্থ। চিকিৎসা করানোর মতো টাকা নেই। ছোট বোনটার স্কুল বন্ধ। সারাদিন বাসায় বসে কেবল কাঁদে। ওর কোন বান্ধবীকে নাকি রাস্তায় একা পেয়ে আর্মিরা মলেস্ট করেছে। কেবল বাঁচার জন্যই এখন প্রতিটা দিন পার করা। খাওয়ার জন্যই খাওয়া। জিন্দা লাশের মতো বেঁচে থাকা। কয়দিন আগে আর্মিরা পাশের বাসার এক ছেলেকে কোনো কারণ ছাড়াই ধরে নিয়ে গেছে। কোনোদিন হয়তো এ বাসাতেও এসে পড়বে। চোখের সামনে মা-বোনকে মোলেস্ট করবে। বৃদ্ধ বাবাকে লাথি মারবে। তারপর পেটাতে পেটাতে দুই ভাইকে নিয়ে যাবে থানায়। এ সংবাদ অবশ্য কোথাও আসবে না। টিভিতে আর পেপারে কেবল সরকারের তারিফ আর তারিফ। চাটুকারিতা। কীভাবে সরকার এ জনপদকে সন্ত্রাস থেকে রক্ষা করেছে তার ফিরিস্তি। ------------------------------------------------------------------------------ ভারত অধিকৃত কাশ্মীরের প্রতিটা মানুষের গল্প এটা। ঠিক এক বছর আগে ধারা ৩৭০ রহিত করে পুরো কাশ্মীরে কারফিউ জারি করা হয়েছিল। সাথে সাথে পুরো কাশ্মীর হয়ে যায় বাইরের পৃথিবী থেকে একেবারে বিচ্ছিন্ন। দ্রুত গতির ইন্টারনেট নিয়ে যেখানে মাত্র ৩-৪ মাস আমরা করোনা ভাইরাসের কারণে ঘরে বসে হাঁপিয়ে উঠছি, সেখানে কাশ্মীরের অধিবাসীরা গত এক বছর ধরে জীবন-যাপনের সকল মৌলিক অধিকার থেকে বঞ্চিত। আর সবচেয়ে কষ্টের ব্যাপার হচ্ছে পুরো পৃথিবীতে তারা উপেক্ষিত। চীনের প্রতি শত্রুতার জের ধরে হোক আর যে কারণেই হোক, পশ্চিমা বিশ্ব উইঘুরদের নিয়ে কথা বলে। ফিলিস্তিনিদের অধিকারের ব্যাপারেও অনেক সরব। রোহিঙ্গা নির্যাতনের কারণে পুরো বিশ্বে মায়ানমার বলতে গেলে আজ একঘরে। কিন্তু কাশ্মীরের ব্যাপারে এক পাকিস্তান ছাড়া বলতে গেলে সবাই-ই নীরব। কারণ ভারতে রয়েছে একশো ত্রিশ কোটি মানুষের মার্কেট। এটাকে কেউ সহজে হারাতে চায় না। সবাই তাই এটাকে ভারতের ‘অভ্যন্তরীণ বিষয়’- বলে দায় এড়াতে চায়। কাশ্মীরের লোকদের রক্ত আজ একেবারেই মূল্যহীন। এক কবিতায় তাই খুব আক্ষেপ করে বলা হয়েছে- “সুনা হে বহুত সস্তা হ্যায় খুন বহা কা ইক বাসতি জিসে লোগ কাশ্মীর কেহতে হ্যায়।” “শুনেছি রক্তের কোনো দামই নেই ওই নগরীর, এক জনম দুঃখী নগরী- নাম তার কাশ্মীর।”
ভার্সিটিতে থাকতে বেশ সিনিয়র এক ভাইয়ের সাথে একবার চায়ের দোকানে লম্বা আলাপ হলো। আমি তখন ফার্স্ট ইয়ারে পড়ি। ইসলাম নিয়ে পড়াশুনা শুরু করেছি কেবল। কথাবার্তায় মনে হলো উনিও ইসলাম নিয়ে কিছুটা পড়াশুনা করেছেন। তবে জানার জন্যে নয়, ভুল বের করার জন্যে। এটা ১৪-১৫ সালের কথা। এদেশে তখন বিজ্ঞানমনষ্কতার গণজোয়ার বইছে। অনেকের প্রোফাইলেই ধর্মের জায়গায় 'এথেইজম', 'হিউম্যানিটি', 'মুক্তমনা'- এসব হাবিজাবি লেখা দেখা যাচ্ছে। অনেকটা ফ্যাশনের মতো হয়ে গিয়েছে। সে রাতটা ২১-শে ফেব্রুয়ারির রাত ছিলো। ক্যাম্পাসে আলোকসজ্জা করা হয়েছিল ওই দিবস উপলক্ষ্যে। সেই সিনিয়র ভাই আমাকে প্রথমে কিছু সবক দেয়ার চেষ্টা করলেন ধর্মের অসারতা নিয়ে। বেশ শান্তভাবেই। যেন কোনো বাচ্চাকে বুঝাচ্ছেন এভাবে। আমি ধৈর্য ধরে উনার কথাগুলো শুনছিলাম। মাঝে মাঝে যতোটুকু পারি ইসলামের সৌন্দর্যের কথা বলার চেষ্টা করছিলাম। উনি সম্ভবত বুঝতে পারছিলেন, উনার কথায় আমি খুব একটা প্রভাবিত হচ্ছি না। তাই হুট করে আমাকে জিজ্ঞেস করলেন, আচ্ছা! শহীদ মিনারে ফুল দেয়া নিয়ে তোমার কী মতামত? আমি এমন প্রশ্নের জন্যে প্রস্তুত ছিলাম না। তবুও হাসিমুখে বললাম, ভাই! আমার জানামতে এটার ইসলামসম্মত কোনো ভিত্তি নেই। কিন্তু ইসলামটাকে একপাশে রেখে দেন না এক মিনিটের জন্যে। এটার তো বিজ্ঞানসম্মত ভিত্তিও নেই। ধরেন, আল্লাহ বলে কেউ নেই। তো একজন মানুষ মরে গেলো। তার মানে তার অস্তিত্ব একেবারে বিলীন হয়ে গেলো। এখন একটা খাম্বা বানিয়ে তাতে ফুল দিয়ে শ্রদ্ধা জানালে তার কী লাভ হবে? তিনি তো বিলীনই হয়ে গেছেন। শুধু শুধু কিছু ফুলের অপচয়, ইলেক্ট্রিসিটির অপচয়, সময়ের অপচয়। আমার জবাব শুনে উনার গাল শক্ত হয়ে গেলো। বুঝলাম, কিছুটা রেগে গেছেন কিংবা এমন জবাব আশা করেন নি। বললেন, তোমার কথা-বার্তা তো দেখি ওহাবিদের মতো লাগছে। তারপর শাহরিয়ার কবিরের মতো ডায়লগ শুরু হলো। কোন কোন মুসলিম দেশে ভাস্কর্য আছে। সৌদি আরবে আছে, মিশরে আছে। আরবরা কী কী দিবস পালন করে! আমরা কি আরবদের চেয়েও ভালো মুসলিম! টিভিতে যেসব রোজ শুনতাম সেগুলো সামনাসামনি শুনতে খুব বিরক্ত লাগছিল। মুখ ফুটে কিছু বলতেও পারছি না। ফার্স্ট ইয়ার বলে কথা! তাছাড়া অনেকক্ষণ ধরে কথা হচ্ছে। ইশার পর বসেছি। ঘড়ির কাটা এগারোটা পার হয়েছে। যখন একটা অজুহাত দেখিয়ে উঠে যাব, উনি আমাকে বললেন, তুমি কি জানো ইসলাম ধর্ম পুরোটাই ইহুদি-খ্রিস্টানদের থেকে কপি করা? আমি বললাম, আহলে কিতাব হিসেবে তাদের সাথে মিল তো থাকবেই। তবে কপি করা কথাটার সাথে একমত হতে পারলাম না, ভাই। উনি আমাকে চমকে দিয়ে বললেন, আচ্ছা! তুমি আমাকে মুসলিমদের একটা রেওয়াজ দেখাও তো যেটা আরবের ইহুদি-মুশরিকরা পালন করতো না, কিন্তু মুসলিমরা করে! এই প্রশ্নটা এখন করলে হয়তো আমি উনাকে আধা ঘন্টার একটা লেকচার দিয়ে দিতাম। কিন্তু তখন প্রশ্নটা শুনে ভড়কে গিয়েছিলাম। সে সময় কম্পারেটিভ রিলিজিওন নিয়ে সামান্য পড়াশুনা ছিল। তাই জানতাম, নামাজ ইহুদিরাও পড়ে। রোজার কন্সেপ্টও বাইবেলে আছে। বাইবেলের মোজেস, জিসাস- রোজা রেখেছিলেন। হজ্ব মক্কার মুশরিকরা অনেক আগে থেকেই করত। ওল্ড টেস্টমেন্টে হজ্বের কথা বলা হয়েছে। যাকাতের কথাও আছে বাইবেলে। অনেকক্ষণ ভেবেও কিছু বের করতে পারছিলাম না। ওদিকে ভাই মুচকি মুচকি হাসছেন। মাথায় যখন কিছু আসছিল না তখন মনে হলো যেন অন্য কেউ আমার মুখ দিয়ে বলাচ্ছে, একমিনিট ভাই! আমরা টাখনুর ওপর কাপড় পরি। আমার জানামতে বাইবেলে এমন বিধান নেই। মক্কার মুশরিকরাও এমনটা করত না। আমরা গোঁফ ছোট রাখি। মক্কার মুশরিকরা দাঁড়ি রাখত সত্যি, কিন্তু গোঁফ ছোট করত না। এমনকি ইহুদিরা দাঁড়ি রাখলেও গোঁফ ছোট করে না। উনি আমার উত্তর শুনে অবাক হলেও বুঝতে দিলেন না। যেন মাছি তাড়াচ্ছেন এমন ভঙ্গিতে বললেন, মোটেও না। এগুলোও কপি করা। আমার রুমে এসো একদিন। আমি তোমাকে রেফারেন্স সহ দেখিয়ে দিবো। তারপর ঘড়ির দিকে তাকিয়ে তাড়াহুড়ো দেখিয়ে বললেন, শহীদ মিনারে ফুল দেয়ার সময় হয়ে গেছে। আজকে থাক এ পর্যন্ত। আমার কাছে আগে দেশ। তারপর এসব হাবিজাবি ধর্ম। আরেক দিন কথা বলব, কেমন? উনার সাথে তারপর কয়েক মাস দেখা হলো না। এর মধ্যে বেশ কিছু ব্লগার মারা পড়লো। পুরো দেশে থমথমে অবস্থা। যারা এতোদিন সোশাল মিডিয়াতে ওপেনলি ইসলামের বিরুদ্ধে কথা বলত, তারা অনেকেই গা ঢাকা দিয়েছে। যারা পারছে জার্মানি-আমেরিকা চলে যাচ্ছে। একদিন মাগরিবের ঠিক আগে দেখি উনি ডিপার্টমেন্টাল স্টোরের সামনে মন খারাপ করে দাঁড়িয়ে আছেন। আমি নিজেই যেয়ে হাসিমুখে জিজ্ঞেস করলাম, ভাই! কেমন আছেন! অনেকদিন পর দেখা! উনি আমাকে দেখে যেন ভূত দেখার মতো চমকে উঠলেন। হয়তো, আমাকে যেসব উল্টো-পাল্টা কথা বলেছিলেন, সব উনার মনে পড়ে গিয়েছিলো। ইসলামে এটা খারাপ, ওটা বর্বর, উমার (রা), আওরঙ্গজেব (রহ)- তারা নাকি মানুষের গলায় দাঁড়িয়ে তরবারি দেখিয়ে ইসলাম গ্রহণ করতে বাধ্য করতেন- এসব হাবিজাবি কথা। সেদিন দেখায় অবশ্য ওসব কিছু আর বললেন না। উদাস গলায় বললেন, কীভাবে আর ভালো থাকি বলো! এ দেশে কে ভালো আছে? কিছু বললেও মারা পড়তে হয়। চুপ থাকলেও মারা পড়তে হয়। তুমি কবিতা লিখলেও মরবা। না লিখলেও মরবা। কই যাবা বলো! উনি বেশ লম্বা সময় ধরে এভাবে উদ্দেশ্যহীন কথা বলছিলেন। আমিও হাসি গোপন করে শুনছিলাম সব। একসময় আজান দেয়ায় বললাম, ভাই আজান দিচ্ছে। আরেকদিন কথা বলব, আজ যাই। উনি হতাশ গলায় বললেন, আরেকদিন! ঠিক আছে! যাও। যদি বেঁচে থাকি তবেই তো আরেকদিন। এর পরে উনার সাথে আমার দেখা কুয়েটের সেন্ট্রাল মসজিদে। জোহরের নামাজ পড়তে এসেছেন। আমাকে দেখে সামান্য হেসেই অন্যদিকে মুখ ঘুরিয়ে নিলেন।
সাহাবাদের জীবনের লম্বা একটা সময় কেটেছে আঁধারে। যাকে আমরা বলি 'আইয়ামে জাহলিয়াত'। তারপর তারা ইসলাম নামক আলোর সন্ধান পেয়েছিলেন। আলো-আঁধার দুটোই জানার কারণেই তাদের হিদায়াত এতো মজবুত ছিলো। তারা যেমন আলোর পথে চলতে পারতেন, তেমনি অন্ধকার দেখলে পাশ কাটাতে পারতেন। সেজন্য শুধু আলোকে জানা যথেষ্ট না, জরুরী অন্ধকারকেও জানা। শুধু ইব্রাহিম (আ), মুসা, রাসূল (সা)- এর সম্পর্কে জানা যথেষ্ট না, জরুরী নমরুদ, ফির’আউন, আবু জাহেল- সম্পর্কেও জানা। তখন হয়তো আমরা বুঝতে পারব, আমাদেরই কোনো এক আত্মীয়ের আচরণ নমরুদের মতো। সে এতো বাধাহীনভাবে সম্পদের জোরে মানুষের ওপর যুলুম করে যায় যে একসময় সে নিজেকে খোদার মতোই ভাবা শুরু করে। আমাদের কোনো এক নেতার আচরণ ফির‘আউনের মতো। সামান্য কিছু ক্ষমতা যাকে ভাবতে শিখিয়েছে ক্ষমতার দাপট বুঝি চিরস্থায়ী। আর আমাদের আচরণ আবু জাহেলের মতো। দুনিয়াবী কিছু কারণে মানুষ হয়তো আমাদের ব্রিলিয়ান্ট বলে, জ্ঞানী বলে, কিন্তু দ্বীনি ‘ইলম আর সত্য স্বীকারের মানসিকতায় আমাদের সাথে আবু জাহেলের খুব বেশি পার্থক্য নেই।
ইসলাম সম্পর্কে জানার জন্য প্রথম দিকে যে বইগুলো পড়েছিলাম, সেগুলোর কোয়ালিটি খুব একটা ভালো ছিলো না। কোয়ালিটি বলতে লেখার বিষয়বস্তুর দিকে ইঙ্গিত করছি না। বরং, পেইজের কোয়ালিটি, বইয়ের পৃষ্ঠসজ্জা, লেখকের শব্দচয়ন- এসবের কথা বলছি। অনুবাদের অবস্থাও যে আহামরি ভালো ছিলো তাও না। একটা বাক্যের অর্ধেক অংশজুড়ে থাকতো কেবল উর্দু-ফার্সি-আরবি শব্দ। অর্ধেক বোঝা যায় তো অর্ধেক যায় না। বানানের অবস্থাও তথৈবচ। বাংলাও বুঝতে অনেক সময় কষ্ট হতো। এখন অবস্থা অনেকটাই বদলে গেছে। পৃষ্ঠাগুলো ঝকঝক করে। উন্নত মলাট। ভাষাগত উন্নতি যেভাবে বৃদ্ধি পাচ্ছে, ক’দিন পর হয়তো মানুষ সাহিত্য শেখার জন্য হলেও ইসলামি সাহিত্য পড়বে। কিন্তু তবুও কেন যেন এখনকার বইয়ের চেয়ে আগের সেই সস্তা পাতায় লেখা বইগুলোর কথাগুলোই বেশি দামী লাগে। হৃদয়ে বেশি আঘাত করে। হতে পারে এটা আমার অন্তরের অসুখের কারণে। আবার হতে পারে যারা বইয়ের কাজ করেছেন, তাদের ইখলাসের কারণে। সালাফরা বলতেন, মুখ থেকে আসা কথা কান পর্যন্ত পৌঁছায়। কিন্তু যে কথা অন্তর থেকে আসে তা অন্তরেই পৌঁছায়। আমার এক শাইখ তার লেকচারে বলছিলেন, আরবি ব্যাকরণের জন্য ক্লাসিকাল যে বইগুলো পড়ানো হয়, পরবর্তীতে তার চেয়ে অনেক গুছানো বই বের হয়েছে। তবুও কেন যেন সেই কঠিন ভাষার কিছুটা অগোছালো করে লেখা বইগুলোই বেশি জনপ্রিয়তা পেয়েছে। এখনো অনেক জায়গায় সেগুলোই পড়ানো হয়। হয়তো আল্লাহ তা‘আলা তাদের ইখলাসের কারণেই কিতাবগুলোকে এতো জনপ্রিয় করিয়ে দিয়েছেন। তাই বলে কোয়ালিটিতে কার্পণ্য করা উচিত তা বলছি না। বরং কোয়ালিটির সাথে বাড়ুক আমাদের সবার ইখলাস। ‘শুধু আল্লাহর জন্য’- এমন দাবী শুধু বইয়ের পাতায় সীমাবদ্ধ না রেখে আমরা যেন তা ধারণ করতে পারি আমাদের অন্তরে। এ নাসিহা সবার আগে নিজের জন্যেই। এমনটা করতে পারলেই হয়তো ‘এরশাদ করিয়াছেন, ইস্তেমাল করিয়াছেন’- এমন শব্দগুলো দিয়ে লেখা বইগুলোকে আমরা বিদ্রুপ না করে সম্মান করতে শিখব। তাদের ত্যাগ, অশ্রু, নিজের বুঝ অনুযায়ী দ্বীনের জন্য সর্বোচ্চ বিসর্জন দেয়ার মানসিকতাকে শ্রদ্ধা করব। আল্লাহ তা‘আলা আমাদের সবাইকে পরিপূর্ণ ইখলাসের সাথে বেঁচে থাকার তৌফিক দান করুন। আমাদের জীবন, মরণ, কুরবানি- সব হোক কেবল আল্লাহর জন্যেই। তাকাবালাল্লাহু মিন্না ওয়া মিনকুম। আল্লাহ তা‘আলা আমাদের ও আপনাদের ভালো আমলসমূহ কবুল করে নিন। সবাইকে ইদের শুভেচ্ছা।
আমরা যারা শহরে থেকে অভ্যস্ত, গ্রামীণ সমাজের কষ্ট আমাদের কতোটা কম স্পর্শ করে তার অন্যতম একটি উদাহরণ হচ্ছে এ বছরের বন্যা। পুরো বাংলাদেশের তিনভাগের একভাগ বন্যায় প্লাবিত হয়েছে। আমার ধারণা, শহরে বাস করা বেশিরভাগ মানুষ এ তথ্য জানেই না।
ভার্সিটিতে ক্লাস করার সময় কিছু মেয়ে সামনে পড়ে গেলে আমি নাকে হাত দিয়ে ওখান থেকে চলে যেতাম। এতে আমার কিছু ব্যাচমেট বেশ বিরক্ত হতো। মাঝে মাঝে তাদের কিছু কথা কানে আসত। হুট করে আজকে মনে হলো ক্লারিফাই করে দেয়া দরকার। করোনার সময় কখন কার কী হয় তা তো আর বলা যায় না। আসলে কারোর প্রতি রাগ কিংবা ঘৃণা নিয়ে আমি এমনটা করতাম, তা কিন্তু না। আমি নাকে কেবল তাদের সামনেই হাত দিতাম যারা কড়া পারফিউম ব্যবহার করত। রাস্তাঘাটে চলাফেরার সময়েও এমন কেউ সামনে পড়লে আমি নাক ঢেকে ফেলি। রাসূল (সা) এক হাদিসে সেসব নারীদের জিনাকারীর সাথে তুলনা করেছেন, যারা বাইরে বের হবার সময় পারফিউম ব্যবহার করে আর তাদের এই পারফিউম আরেকজন পুরুষের কাছে পৌঁছায়। (তিরমিযি, হাদিস নংঃ ২৭৮৬) নাকে হাত দিয়ে রাখতাম, যেন অন্তত আমার কারণে আমার এক সহপাঠী গুনাহগার না হয়। 
অনেকদিনের সম্পর্ক। বন্ধুত্ব। তবে সম্পর্ক সবসময় তো আর ভালো কাটে না। মাঝেমাঝে কথা কাটাকাটি হয়। মনোমালিন্য হয়। সে মনোমালিন্য রূপ নিয়ে বিদ্বেষে। ভয়ানক ঝগড়ায়। রেগে গিয়ে একসময়ের অতি প্রিয় মানুষটার কাছ থেকে আমাদের এমন সব কথা শুনতে হয় যা আমরা শুনার জন্য একেবারেই প্রস্তুত ছিলাম না। কারণ, আমরা হয়তো স্বপ্নেও ভাবিনি আমাদের অতি পছন্দের মানুষটা আমাদের নিয়ে এভাবে চিন্তা করে। তার চোখে আমরা আসলে এমন। তখন নিজের মন ভারী হয়ে আসে। লজ্জায়, অনুশোচনায়, ঘৃণায়। ছিঃ! কাকে এতো বিশ্বাস করতাম! একসময় দুজনের রাগ পড়ে যায়। আবার কথা বলা শুরু হয় একটু-আকটু করে। একদিন হাতে হাত রেখে সে লজ্জিত গলায় বলে, সেদিন তোমাকে যে কথাগুলো বলেছিলাম; আসলে মন থেকে বলিনি। রেগে যেয়ে এমনিতেই বলেছি। কিন্তু সে জানে আর জানি আমরাও, সেদিন ও আসলে সত্যি কথাটাই বলেছিল। ওর মনের গহীন অন্ধকারে লুকিয়ে রাখা, চেপে থাকা- সত্যটাকে ক্রোধের আগুন বের করে এনেছিল। যে কথাটা, অপ্রিয় যে সত্যটা- ও কখনোই বলতো না; সেদিন রেগে যেয়ে হুট করে বলে ফেলেছে। 
ছোট্ট এক ছেলে। মায়ের কাছ থেকে শুনেছিলেন কন্সটান্টিপলের কথা। শুনেছিলেন রাসূল (সা)-এর হাদিসের কথা কন্সটান্টিপল সম্পর্কে। হাদিসটি তাকে এতো অনুপ্রাণিত করেছিল যে মাত্র ২১ বছর বয়সে তিনি কন্সটান্টিপল জয় করেছিলেন। নাম তার মুহাম্মদ আল-ফাতিহ (রহিমাহুল্লাহ)। খ্রিস্টানরা যেখানে কোন রাজ্য দখল করলে সাধারণ মানুষদের হত্যা করে রক্তের প্লাবন বানাতো, সেখানে তিনি তার আর্মিকে কোনো সিভিলিয়ান হত্যা করতে নিষেধ করেছিলেন। যারা পালিয়ে গিয়েছিল তাদের নিরাপত্তার আশ্বাস দিয়ে ফিরিয়ে এনেছিলেন। কোনো শহরের বিজেতা মানে পুরো শহরটাই তার। তারপরেও তিনি খ্রিস্টানদের কাছ থেকে একটি চার্চ কিনে নিয়েছিলেন। কিনে সেটাকে বানিয়ে ছিলেন মসজিদ। আজ আমরা যেটাকে ‘হায়া সোফিয়া’- বলি। পৃথিবীতে যেমন মুহাম্মদ আল-ফাতিহরা জন্মায়, তেমনি কামাল আতাতুর্কের মতো কীটেরাও জন্মায়। যারা ধর্মনিরেপেক্ষতার নামে কেবল একটি ধর্মের ওপর সবসময় হামলা করে গেছে। এই লোক সেই মসজিদকে বানায় জাদুঘর। উসমানি খিলাফতের কেন্দ্র তুরস্ক থেকে ইসলামকে মুছে দেয়ার অপচেষ্টা চালায় বহু বছর। কিন্তু আল্লাহর দ্বীনের আলো কিছু কীটের মুখের ফুঁতে নিভবে কেন? ৮৬ বছর পর আজ হায়া সোফিয়াকে পুনরায় মসজিদ বানানো হলো। তবে এটাও বলা হলো, মসজিদ হলেও এটাতে শুধু মুসলিমরা আসতে পারবে এমন নয়। চাইলে অমুসলিমরাও আসতে পারে যখন ইচ্ছে তখন। হায়া সোফিয়াতে আজানের ধ্বনি শুনে চোখে পানি চলে এসেছিল। আহারে! কতোদিন পর এই মিনারগুলো আজানের ধ্বনি শুনেছে। কতো বছর পর আল্লাহর প্রশংসাধ্বনি মার্বেল পাথরে প্রতিধ্বনিত হয়েছে। একজন মুসলিম মাত্রই এতে খুশি হবে সন্দেহ নেই। তবে সবাই যে খুশি হবে এটা তো আর সম্ভব নয়। বলা হয়, আতাতুর্করা জন্মায় যুগে যুগে। মজার ব্যাপার, গ্রীসের মতো দেশ এর নিন্দা করেছে। যারা কিনা উসমানি খলিফাদের বানানো অনেক মসজিদ ধ্বংস করেছে। আমার জীবনে বড়ো একটা ইচ্ছে, কাবাতে, মসজিদুন নববিতে, আল-আকসাতে সালাত পড়ব। আর যদি কখনো ইস্তাম্বুলে যাওয়া হয়, হায়া সোফিয়াতে সালাত পড়ব। আল্লাহর কাছে চাই তিনি যেন পূরণ করেন। আল্লাহ তা‘আলা যেন আমাদেরকে মুসলিমদের হারানো ঐতিহ্য ফিরিয়ে আনার তৌফিক দান করেন। তিনি যেন মুসলিম শাসকদের অন্তরকে রাজনীতির মারপ্যাচ থেকে বের করে এনে ইসলামমুখী করে দেন। সাথে সাথে বহুগুণে বাড়িয়ে দেন মুসলিম নামধারী মুনাফিকদের অন্তরের দহনজ্বালা।
কয়েক বছর আগে এক রমাদানে কিছু লেখক ভাইদের সাথে দেখা করার সৌভাগ্য হয়েছিল। সবাই কম-বেশি কথা বলেছিলেন ইসলামি প্রকাশনা নিয়ে। কীভাবে ইসলামি সাহিত্যকে আরো সমৃদ্ধ করা যায় তা নিয়ে। সেখানে অপু ভাই ছিলেন। উনি একটা কথা বলেছিলেন। আজো কিছু লিখতে বসলে কথাটা কানে বাজে। উনি বলেছিলেন, "ভাইয়ারা! আপনারা লেখালিখি কেন করছেন? অবশ্যই, মানুষকে আল্লাহর কথা বলার জন্য। সবাইকে সাথে নিয়ে জান্নাতে যাওয়ার জন্য। কেবল আল্লাহর কাছেই সওয়াব পাওয়ার জন্য। যদি আপনার লেখালিখি হয় এ কারণে যে, নিজেকে জাহির করবেন। নিজেকে আল্লাহওয়ালা দেখাবেন। আরেকজনকে ছোট করে নিজে ওপরে উঠবেন- আল্লাহর দোহাই লাগে আজকে থেকেই লেখালিখি করা ছেড়ে দেন।" আমরা কয়জন বুকে হাত দিয়ে বলতে পারব, আমরা ওপরের ক্রাইটেরিয়াগুলো ফুলফিল করে লিখতে পারি? ইখলাসের সাথে লিখতে পারি? আমাদের কয়টা লেখা মানুষের আত্মশুদ্ধির জন্য হয় আর কয়টা হয় নিজের পাণ্ডিত্য জাহিরের জন্য? মাঝেমধ্যে বড়ো ভয় হয়। লুজার দুই প্রকার হয়। এক, যারা দুনিয়া পায়, আখিরাত হারায়। আরেক, যারা দুনিয়া আর আখিরাত দুটোই হারায়। কুরআনে এদের সবচেয়ে বড়ো লুজার বলা হয়েছে। আল্লাহ সুবহানু তা'আলা যেন আমাকে, আমাদেরকে— সবচেয়ে বড়ো লুজার হবার গ্লানি থেকে মুক্ত করেন। আমিন।
বেশ মোটা একটা প্যাড ছিল আমার। কয়দিন পর পর প্যাডের কাগজে নিজের জীবনটা সাজানোর চেষ্টা করতাম। কীভাবে দিনগুলোকে কাটাবো তার হিসেব কষতাম। কিছুদিন পর অবাক হয়ে দেখতাম আমার হিসেব আর বাস্তবতা বিপরীত দিকে যাত্রা আরম্ভ করছে। তখন প্রচণ্ড রাগ উঠতো নিজের ওপর। রাগে-দুঃখে প্যাডের ঐ পৃষ্ঠা ছিঁড়ে ফেলতাম। নতুন পৃষ্ঠায় আবার নতুন হিসেব কষতাম। কিছুদিন পর দেখা গেলো, সে হিসেবেও তেমন কিছু এগুচ্ছে না। তখন আবার ছিঁড়ে ফেলতাম কাগজ। দুমড়ানো-মোচড়ানো সে কাগজ ফেলে দিতাম জানালার বাইরে। আজ সে প্যাডের সবগুলো কাগজ শেষ হয়ে গেছে। শুন্য প্যাড আমার শুন্য প্রাপ্তির দিকে তাকিয়ে যেন কটাক্ষ করছে। ‘কাল থেকে শুরু’- বলে আসলে কিছু নেই।
যে স্কুল-কলেজে পড়েছি সেখানে পড়াশুনা ছাই হলেও মাথার চুলের ব্যাপারে কর্তৃপক্ষ খুবই কড়া ছিল। হাত মুঠ করে ধরা গেলে ক্যাম্পাসেই ঢুকতে দিতো না। চুল বড়ো রাখার শখ মিটিয়েছি ভার্সিটিতে এসে। তবে এবার মনে হয় সব শখ অতিক্রম করে গেছি। এতো বড়ো চুল রেখেছি যেটা না এর আগে রেখেছি, না ভবিষ্যতে রাখার সম্ভাবনা আছে। চুলের যন্ত্রণায় তাকাতেই পারি না ঠিকমতো। সবাই ভাবে, চুল বড়ো রাখার সবচেয়ে বড়ো সমস্যা হচ্ছে চুল পড়ে যায়। কথা সত্যি। কিন্তু এটা তো নিজের সমস্যা। বড়ো সমস্যা হচ্ছে মানুষের। তারা নানারকম সন্দেহের দৃষ্টিতে তাকায়। কেউ এতো অধঃপতন দেখে বিস্মিত হয়। কেউ বা হয় আনন্দিত। গলা নীচু করে জিজ্ঞেস করে, ভাই! মারেফতি লাইনে আসছেন কয়দিন হলো? তারপর জবাব শুনে হতাশ হয়ে ‘শালা ওয়াহাবি’- বলে কেটে পড়ে। যেহেতু, আমি ছাড়া সবাই-ই এটা নিয়ে অস্বস্তিতে ভুগছে, ভাবলাম সবাইকে একটু মুক্তি দেই। কিন্তু সেলুনওয়ালার আমার এই মুক্তির পথ পছন্দ হলো না। আধা ঘণ্টা কাঁচি চালানোর পর আমার মনে হলো সে আমার মাথার কোনো চুলই কাটেনি! অবাক হয়ে বললাম, এটা কী কেটেছেন! ছোট করেন আরো! সেলুনওয়ালা বলে, এরচেয়ে ছোট করলে ভালো লাগবে না। আমি বিরক্ত হয়ে বললাম, লাগবে না ভালো। একদম ছোট করেন। সে তারপর আবার একটু ছোট করে। আবার বলি ছোট করতে। সে আবার একটু ছোট করে। মনে হচ্ছে ব্যাটাকে আমার চুল না ওর হাত-পা কেটে ফেলতে বলছি। বেশ কয়েকবার বলে বলে আমি নিজেই বিরক্ত হয়ে গেলাম। টাকা দিয়ে বের হয়ে গেলাম। বাসায় গোসল করে মাথার দিকে তাকিয়ে এবার আমার বিরক্তির পালা শুরু হলো। সামনের দিকে বেশ বড়ো রেখেছে। সাইড দিয়ে ছোট। আবার পিছন থেকে বড়ো। এভাবে ‘ফেমিনিস্ট’- মহিলাদের চুল কাটতে দেখি। মনে হলো দাড়ি কেটে মাথায় টিপ দিলে আমার নিজেকেও ওসব ফেমিনিস্ট মহিলাদের মতো মনে হবে। ওদের চেহারা তো পুরুষদের মতোই। আমি হাইস্কুলে থাকতে এভাবে কেবল সেসব ছেলেদের চুল কাটতে দেখতাম যারা রাস্তার মোড়ে কিংবা গার্লস কলেজের সামনে সানগ্লাস পরে দাঁড়িয়ে থাকত। আর মেয়েরা হেঁটে গেলে শিষ দিতো। এ কাজটিও আমার দ্বারা করা সম্ভব না এখন। কারণ, প্রথমত আমার বাসার আশে-পাশে কোনো গার্লস কলেজ নেই। দ্বিতীয়ত, আমার মা এলাকার স্থানীয় হওয়ায় এলাকার সব মেয়েরাই সম্পর্কে আমার ‘খালা’ হয়। খালাদের সাথে কী এসব করা যায় নাকি! তাছাড়া ‘হুজুর’- হয়ে এসব করাও কেমন দেখায় না? তাই ভাবছি ফেমিনিস্টই হয়ে যাই। ফেমিনিস্ট হয়ে গেলে অনেক সুবিধে। টুকটাক লেখালিখির অভ্যেস তো আছেই।
ছবিটা স্বামী-স্ত্রীর। ছবিটা ভালোবাসার। স্বামীর জন্য একটা হাসপাতালে একটা আইসিইউ বেডের খোঁজে স্ত্রী ঢাকা শহরে পাগলের মতো ঘুরেছেন চার চারটে দিন। সিট পান নি। ভালোবাসা, মমতা- তো দূরে থাক এ দেশ তার স্বামীকে প্রাপ্য চিকিৎসা সেবাটিও দেয় নি। এম্বুলেন্সেই শেষ নিঃশ্বাস ত্যাগ করার পর স্ত্রী মাথায় হাত বুলিয়ে আদর করে দিচ্ছে তার মৃত স্বামীকে। যে লোকটা পৃথিবী থেকে একরাশ হাহাকার নিয়ে চলে গেছে তাকে কিছু মমতা ফিরিয়ে দেয়ার চেষ্টা করছে সে। ছবিটা দেখে মনটা ভেঙ্গে গেছে। [মানবজমিন, ১৪ ই জুন, ২০২০] এ দেশে উন্নয়নের দালান গড়ে উঠেছে বছরের পর বছর। তবে সে উন্নয়ন কাগজের উন্নয়ন। সে উন্নয়ন এতো ঠুনকো যে সামান্য ফুঁৎকারে উড়ে যায়। একটু আঘাতেই ধসে যায়। এ দেশের মাজলুম মানুষের রক্ত আর লাশের ওপর গড়ে তোলা এসব উন্নয়নের দালানওয়ালাদের যেন আল্লাহ তা‘আলা কখনো মাফ না করেন। নিশ্চয়ই মাজলুমের দু‘আ আর আরশের অধিপতির মধ্যে কোনো ব্যবধান থাকে না।
