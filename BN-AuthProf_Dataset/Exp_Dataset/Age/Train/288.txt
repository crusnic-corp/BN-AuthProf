আশফাক নিপুণ নামক মানুষটিকে আমি যে পরিচয়ে মনে রাখি, তা ভারী বিচিত্র। জগতের সকলে তাকে নির্মাতা-পরিচালক হিসেবে জানলেও, তার নাম শুনলে আমার কেবল তার নৃত্য-প্রতিভার কথা মনে পড়ে যায়। শুকনা-পাতলা ধরনের এই মানুষটা অসম্ভব ভালো নাচেন। কয়েক বছর আগে এক সামাজিক জমায়েতে সাংস্কৃতিক পরিবেশনার অংশ হিসেবে প্রথম তার নাচ দেখি। তারপর নিজেও দারুণ অনুপ্রাণিত হয়ে ৩/৪ দিন তার কাছে নাচ শেখার চেষ্টা করে হাল ছেড়ে দেই (সে বেদনাদায়ক ইতিহাসের বর্ণনা আরেক দিন)। আশফাক নিপুণ মাঝে-মধ্যে নাটক-সিনেমা-বিজ্ঞাপনে যে টুকটাক অভিনয় করে থাকেন, আমার অল্প অল্প ধারণা, সেই মাত্রা আরেকটু বাড়িয়ে নিয়মিত বাণিজ্যিক ছবিতে নাচ-সমেত অভিনয় শুরু করলে, স্রেফ তার নাচ দেখার জন্যই প্রেক্ষাগৃহের সামনে বহু মানুষের ভিড় লেগে থাকত। আফসোস! আমাদের দর্শকরা একজন বলিউড-স্ট্যান্ডার্ড শিল্পীকে দেখতেই পেল না। আশফাক নিপুণের নৃত্যকলাপটিয়সিতার প্রতিভাটি আমাকে তার বিষয়ে এমনই আপ্লুত করে রাখে যে তার অন্য গুণাবলির কথা মনেই থাকে না। সম্প্রতি আশফাক নিপুণ নির্মিত 'মহানগর' নামক ওয়েব সিরিজ নিয়ে চারিদিকে বিস্তর হইচই হচ্ছে। তিনি যেহেতু আমার ফেসবুক ফ্রেন্ড (যোগাযোগটা অবশ্য ওই ফেসবুকেই আবদ্ধ। একদিন কী একটা কাজে তাকে কল দিয়েছি, ‘ভাই আমি নওরোজ’। উনি চিন্তিত হয়ে বললেন, ‘কোন নওরোজ?’ আমি আমতা আমতা করে আবার বললাম, ‘ইয়ে, আমি নওরোজ...।’ উনি এর মধ্যে চিন্তা-ভাবনা করে আর কোনো নওরোজকে মনে করতে পারলেন না, কাজেই উৎফুল্ল হয়ে বললেন, ‘ওহ, আপনি আমাদের নওরোজ ভাই! তারপর বলেন, কেমন আছেন?’) তার ধারাবাহিক প্রচার কর্মসূচি এবং তৎসংলগ্ন চেনা-পরিচিত বহু ব্যক্তির ইতিবাচক রিভিউ পাঠ করে সম্প্রতি একদিন মাঝরাতে এই সিরিজ দেখতে মনস্থ করলাম। প্রথম ১০/১৫ মিনিট দেখে ব্যাপক হতাশ। শুরুটা ভীষণ ধীরগতির। অতি-অভিনয় টাইপের ভাবচক্কর। আর কিছুক্ষণ দেখার পর ভালো না লাগলে, একটু টেনে টেনে দেখব এবং তারপরও ভালো না লাগলে দেখা বাদ দিয়ে দেব... এ রকম ভাবতে শুরু করেছি, এমন সময় কাহিনিতে কী জানি একটা টুইস্ট। সেই টুইস্টের ধারাবাহিকতা সিরিজের পরবর্তী পুরোটা অংশেই ছিল। অতএব, কখন যে কাহিনির মধ্যে ঢুকে গিয়েছি এবং একটার পর একটা পর্ব দেখতে শুরু করেছি, টেরই পেলাম না। সবগুলো দেখা শেষ করতে করতে রাত্রি ফুরিয়ে ভোর। সিরিজ দেখা শুরু করার আগেই জানতাম, মোশাররফ করিম নিশ্চয়ই দুর্ধর্ষ অভিনয়-ক্যারিশমা দেখাবেন। দেখতে গিয়ে দেখি, প্রত্যেকের অভিনয়-শৈলীই অপূর্ব। ছোটখাটো অগুরুত্বপূর্ণ চরিত্রেও একেকজন ফাটিয়ে দিয়েছেন। বরং পুলিশের বড় কর্তা চরিত্রে জাকিয়া বারী মম একটু-আধটু অতি-অভিনয় করে ফেললেন কিনা, বুঝলাম না (আমি আবার এগুলো অল্প বুঝি)। আমরা ধারণা ছিল, পুলিশের যত উঁচু পদের অফিসার, মাথা তার তত ঠান্ডা। নারী চরিত্রগুলোর মধ্যে প্রিয়াংকা নামক চরিত্রটাই আমার সবচেয়ে ভালো লেগেছে। ‘মহানগর’ সিরিজের কাহিনি, চিত্রনাট্য, পরিচালনা ইত্যাদি কাজ আশফাক নিপুণ একাই করেছেন। সবগুলো দায়িত্বে আমি তাকে একশতে নিরানব্বুই দেব। আর গল্প বলার ভঙ্গি (যে দায়িত্বের কথা ক্রেডিট লাইনের কোথাও বলাই হয়নি) বা স্টাইলের জন্য দেব গোল্ডেন গিটার পারফরম্যান্স, অর্থাৎ একশতে একশ! কাহিনির গাঁথুনি আগাগোড়া টানটান, কৌতূহলোদ্দীপক। ডায়ালগগুলো বেশিরভাগ ক্ষেত্রেই বিশ্বাসযোগ্য। শট ডিভিশনের বৈচিত্র্য চমৎকার। তবে আজকাল যেহেতু দর্শক বিদেশি মুভি আর সিরিজে তুলনামূলক দ্রুতগতির সিকোয়েন্স আর অ্যাকশন দৃশ্য দেখে দেখে অভ্যাস খারাপ করে ফেলেছে; সেটা বিবেচনায় নিলে, ‘মহানগর’-এর গল্প এগিয়ে নেওয়ার গতিটা আরও দ্রুততর হতে পারত। এ ছাড়া স্থির শটের বদলে আরও বেশি চলমান শট এবং অভিনয়-শিল্পীদের মুভমেন্ট আরও বেশি হলেও পারত কিনা, কী জানি! (আমি আবার এগুলো অল্পই বুঝি) গল্পের একদম শুরুর সিকোয়েন্সে মোশাররফ করিম যখন একলা একলা আসামি ধরতে গেলেন, তখন ধাওয়াপর্বে সিনেম্যাটিক কিছু দৌড়ঝাঁপ শুরু হবে বলে আশা করেছিলাম। সেটা শেষ পর্যন্ত হয় নাই। তারপর যে অ্যাক্সিডেন্ট নিয়ে এত কাহিনি, সেটা আরেকটু ডিটেইলড আর বিশ্বাসযোগ্য দৃশ্যায়ন হবে বলেও আশা করেছিলাম। সেটাও শেষ পর্যন্ত হয় নাই। ‘মহানগর’ সিরিজ নিয়ে অনেকে দেখলাম বলাবলি করছেন, সমাজের কোন অন্দরে কী কী অসঙ্গতি রয়ে গেছে, এই সিরিজে তার অনেকখানি প্রতিফলন আছে। আমি অবশ্য সেগুলো ভাবি না। কাহিনি-প্লট বাস্তবের সঙ্গে প্রাসঙ্গিক নাকি আজগুবি-কাল্পনিক, সেটা বিবেচনা করার কী দরকার! দেখার পর শেষ পর্যন্ত ভালো লাগল কিনা, সেটা সম্ভবত গুরুত্বপূর্ণ। যাই হোক, সব কিছু মিলিয়ে আমার কাছে সবচেয়ে দুর্দান্ত লাগল গল্প বলার ভঙ্গিটাই। যে ঢংয়ে গল্প এগিয়ে গেল এবং কাহিনির যেখানে যেখানে টুইস্ট থাকা বাঞ্ছনীয়, একদম মেপে মেপে সেখানেই কিছু না কিছু মোচড়। পরিমিত এবং ন্যায্য। ঠিকঠাক মশলা প্রয়োগে আশফাক নিপুণ রান্নাটা যথেষ্ট সুস্বাদু ও সুনিপুণ করেছেন। হইচইয়ের মতো ওটিটি প্ল্যাটফরমের কনটেন্ট যেহেতু দুই বাংলার দর্শকই দেখেন, ‘তাকদীর’ বা ‘মহানগর’-এর মতো সিরিজ নিশ্চয়ই বাংলাদেশের নির্মাতাদের ভাবমূর্তি অনেক ওপরে নিয়ে যাবে। সিরিজ দেখা শেষ করার ৩/৪ দিন পরও পুরো গল্প আর গল্পের চরিত্রগুলো মাথায় ভোঁ-ভোঁ করে ঘুরপাক খাচ্ছিল দেখে বুঝতে পারলাম, এই সিরিজটা মনের মধ্যে দাগ কেটেছে। (সেই উৎসাহে এরপর হইচই আর জি-ফাইভে পরপর আরও কয়েকটা সিরিজ দেখার চেষ্টা করতে গিয়ে অবশ্য মুখ তিতা বানিয়ে ফেলেছি।) ফেসবুকে অনেকের পোস্ট মারফত জানা যাচ্ছে, ‘মহানগর’ নাকি এখানেই শেষ নয়। আরও পর্ব ভবিষ্যতে আসবে। এখন সেই অপেক্ষা দীর্ঘায়িত না হলেই হয়।
সে এক দেশ ছিল... সেই দেশে মুক্তিযুদ্ধ বিষয়ক মন্ত্রণালয়ও ছিলল কাজেকর্মে তারা ছিল সবচাইতে অপদার্থ...
রোজিনা ইসলাম হেনস্তাকাণ্ডের পরিণতি ও প্রভাব কতদূর গড়াতে পারে, সেটা নির্ণয়ে ক্ষমতাসীন রাজনৈতিক দলের মনোভাব বিশ্লেষণ গুরুত্বপূর্ণ। দলের নেতাদের পক্ষ থেকে দু’রকম প্রতিক্রিয়া পাওয়া যাচ্ছে। সিনিয়র নেতাদের অবস্থান নমনীয়, সতর্ক ও আশ্বাসব্যঞ্জক। এটি দৃশ্যত স্বাভাবিক ও প্রচলিত রাজনৈতিক কুশলীপনার সঙ্গে সমানুপাতিক। নবীন নেতাদের একটি অংশ সামাজিক যোগাযোগের মাধ্যমে পাল্টা প্রচারণার তৎপর হয়েছেন। ভিক্টিম ব্লেমিং ও ‘দুর্নীতিবাজ’দের পক্ষ অবলম্বনের সূক্ষ্ম প্রবণতা দেখা যাচ্ছে। এটা কি রাজনৈতিক অভিজ্ঞতা ও প্রজ্ঞার ঘাটতি? নাকি রোজিনা ইসলাম যেভাবে একের পর এক চৌর্যকাণ্ড উন্মোচন করছিলেন, তাতে তারাও একটু একটু নার্ভাস?
রোজিনা ইসলামকে হেনস্তাপর্ব অতি সহজে শেষ হবে বলে মনে হয় না। দীর্ঘমেয়াদে তাকেই ব্যক্তিগতভাবে ভুগতে হবে। ভবিষ্যতে কোনোপক্ষই আর বিষয়টি নিয়ে বাড়াবাড়ি করবে না, এমন শর্তে সাংবাদিক সমাজের নানাপক্ষের সঙ্গে রাষ্ট্রযন্ত্রের হয়তো সমঝোতা হয়ে যাবে। তাতে রোজিনা ইসলামও কিছুদিনের জন্য ব্যক্তিগত ও প্রাতিষ্ঠানিক বাস্তবতায় নির্লিপ্ত থাকতে বাধ্য হবেন। অনুসন্ধান-প্রবণ অন্য সাংবাদিকরাও বার্তা পেয়ে আপাতশান্ত থাকবেন। রোজিনা ইসলামকে হেনস্তা করার পেছনে দুর্নীতিপরায়ণ একদল আমলার ক্রোধ-ক্ষোভ-প্রতিহিংসাই একমাত্র কারণ, এটা সত্যি হওয়ার সম্ভাবনা কম। সাম্প্রতিক টিকা বাণিজ্য, নেপথ্যপটে বিপুল অংকের বৈধ-অবৈধ লেনদেন, সরকারের স্বাস্থ্য বিভাগের সীমাহীন অথর্বপনা আর অসততার ফ্যাক্টরগুলোও এখানে বিবেচনায় রাখা দরকার। এসব বিষয় অনুসন্ধানে আমাদের সাংবাদিক সমাজের সামগ্রিক দক্ষতা, সক্ষমতা ও বাস্তবতা অতি সীমিত। রোজিনা ইসলাম কিংবা সাংবাদিকতার বাড়াবাড়ি নির্মূলকরণের কলকাঠি যার/যাদের হাতে, নেপথ্যের সেই/সেসব মাস্টারমাইন্ডের পরিচয় তাই খুব সহজে প্রকাশিত হবে বলে মনে হয় না।
প্রাইমারি স্কুলে নামতা মুখস্থ করার বদলে এই জাতীয় ভদ্রতা-ভব্যতা শিক্ষাদান শেখানোটাই জরুরি...
প্রসঙ্গ : কালো তবু সুন্দর প্রথম অালো : কমিউনিকেশন ব্যর্থতার একাডেমিক উদাহরণ! সুধিজন প্রতিক্রিয়া : জাতিগত হিপোক্রেসির চরম উদাহরণ!
ইতিহাসের সবচেয়ে কম সময়ে আবিষ্কৃত হয়েছে করোনাভাইরাসের টিকা... সেই টিকা নিয়ে বাণিজ্য সম্ভাবনা আর বিশ্ব অর্থনীতিতে প্রাণসঞ্চার কিংবা ধনী দেশগুলোর আধিপত্যের লড়াই, মজুদ-প্রবণতার ঝুঁকি... এ রকম নানা বিষয় নিয়ে দারুণ বিশ্লেষণাত্মক আলোচনা... এটিএন নিউজের নিউজ গ্যালারিতে সেই আলোচনায় ছিলেন... কানাডাপ্রবাসী সাংবাদিক শওগাত আলী সাগর জনস্বাস্থ্য বিশেষজ্ঞ ড. তৌফিক জোয়ার্দার
ওদের কিংবা এদের ~নওরোজ ইমতিয়াজ 'ওদের' দেখি না দুর্নীতি কি-বা অন্যায় হলে রুখতে 'এদের'ই তো দেখি প্রতিবাদে সদা দেয়ালে মাথাটি ঠুকতে 'ওদের' দেখি না দারুণ বিপদে আর্তের সেবাকর্মে 'এদের'ই তো দেখি নিবেদিতপ্রাণ কর্মী মানবধর্মে 'ওদের' দেখি না সৃষ্টি-সৃজনে, দেখেছি কেবল ভাঙাতে 'এদের'ই তো দেখি সুখে-দুর্যোগে প্রাণের আলোয় রাঙাতে 'ওদের' দেখেছি হুংকারে ভয়ে বড় অনুদানে সামলায় 'এদের' দেখেছি ত্রস্ত ত্রাসে বিবিধ মামলা-হামলায় 'ওদের'ই তো দেখি অনুভূতি নিয়ে ব্যবসা-স্বার্থে মগ্ন 'এদের' দেখিনি সচকিত হতে, নীরবেই গেছে লগ্ন 'ওদের' দেখছি হানতে ছোবল তৈরি বিষের দন্ত 'এদের' দেখব এখনও নীরব, তবু ভাষাহীন কণ্ঠ।
এই তো সেদিন নেই কাজ তবে খই ভেজে গেছি সুখে আজ দেখি কাজ থাক বা না থাক মজে অাছি ফেসবুকে
আমরা বাঙালি বহু দলাদলি একসাথে কিছু পারি না আসলে আমরা একাই একশ কেউ কারও ধার ধারি না
সকালে উঠিয়া আমি ফেসবুক খুলি, যত নোটিফিকেশন দেখি সবগুলি। কমেন্ট করেন যাহা যত সুধিজনে, বেছে বেছে রিপ্লাই করি খুশি মনে। লাভ দেই, হাহা দেই, লাইক দেই বুঝে কোন ছবি ভাইরাল, দেখি খুঁজে খুঁজে। কপি করে পোস্ট দেই প্রিয় লাগা বাণী একে গুঁতো মারি, ওকে চুল ধরে টানি। এভাবেই কাটে দিন মেরে হাতিঘোড়া ভেবে দেখি ফেসবুকই নষ্টের গোড়া।
আমার মাঝে মাঝে মনে হয়, বাংলায় ভাষায় একক যে বিষয়বস্তু নিয়ে সর্বাধিক গান রচিত হয়েছে, তা সম্ভবত রাধা-কৃষ্ণের প্রেম ও বিরহ। আমি পুরোপুরি নিশ্চিত নই, গবেষকরা ভালো বলতে পারবেন। আমার সীমিত অভিজ্ঞতায় যেটুকু বুঝতে পারি, বাংলা সংগীতে আধুনিক যুগ শুরু হওয়ার আগে বেশিরভাগ গান রচয়িতাই কম-বেশি এই বিষয়টি নিয়ে গান তৈরি করেছেন। আমাদের জীবদ্দশায় যেসব বাউল-সাধকদের অবলীলায় গান তৈরি করে ফেলতে দেখি, তাদেরও অতি পছন্দের বিষয় রাধা-কৃষ্ণের জীবনকাহিনি থেকে উৎসারিত নানা ঘটনা, আবেগ ও কাল্পনিক কথোপকথন। রাধা ও কৃষ্ণ দুজনই পৌরাণিক চরিত্র। হাতের কাছে এ সংক্রান্ত যেসব বইপত্র পেয়েছি, সেখানে কৃষ্ণের জীবনীই বিস্তারিতভাবে উচ্চারিত, ধর্মীয় বিষয়াদিই সেখানে মুখ্য। রাধা ও কৃষ্ণের প্রেমপর্বের বিশদ বিবরণ কেবল গান ও কবিতায় মেলে। যদিও প্রেমের আখ্যান অল্প, বিরহ-বেদনার ভাগই বেশি। বর্তমান যুগের বাংলা সংগীত নির্মাণে রাধা-কৃষ্ণের উপস্থিতি নেই। যারা ফোক গান করেন, প্রাচীন শিল্পী ও সঙ্গীত-রচয়িতাদের প্রস্তুতকৃত গানই তাদের আধুনিকায়ন বা রিমেক করে চর্চা করতে দেখি। ব্যক্তিগত দুর্বলতার কারণে এই ধরনের গান হাতের কাছে পেলে, অবশ্যই শোনার চেষ্টা করি। ভালো লাগলে বারবার শুনি। ‘সর্বত মঙ্গল রাধে বিনোদিনী রাই’ গানটি নিয়ে সাম্প্রতিক বিতর্কে সম্ভবত শেষ কথা বলে দিয়েছেন প্রখ্যাত গবেষক সাইমন জাকারিয়া। তাকে অন্তত দুই দশক ধরে দেখছি বাংলা সংস্কৃতি ও কৃষ্টি নিয়ে বিস্তর খাটাখাটুনি-সহ নিয়মিত গবেষণা করছেন। আমাদের এই জনপদের নানা বিষয়ে তার লেখা দারুণ কিছু বইপত্রও রয়েছে। সম্প্রতি অনলাইনে তিনি একটি ভিডিও বিশ্লেষণ (লিংক কমেন্টে দেওয়া হলো) প্রকাশ করেছেন, যেখানে প্রাচীন গ্রন্থ ও প্রামাণ্য উদ্ধৃত করে তিনি ব্যাখ্যা করেছেন, ‘সর্বত মঙ্গল রাধে বিনোদিনী রাই’ গানটি বর্তমান সময়ের কারও মৌলিক গান নয়, এটি বহু আগে থেকেই বাউল-সাধকরা চর্চা করে আসছেন। গানটির কপিরাইট করানোর হয়েছে যে গানের দলের নামে, সেই ‘সরলপুর’ ব্যান্ডের পক্ষ থেকেও ৮ বছর আগের ভিডিওতে জানানো হয়েছিল, গানের ৩০ শতাংশ লিরিক সংগৃহীত, বাকি ৭০ শতাংশ তাদের নিজেদের লেখা। সাইমন জাকারিয়ার উপস্থাপিত নথিপত্র পর্যালোচনা করে দেখা যাচ্ছে, হয়তো ৩০/৭০ নয়, এটি ৬০/৪০ অথবা ৫০/৫০ হতে পারে। নিজেদের আগ্রহ থেকে তারা বিভিন্ন পালাগান বা বাউল গানের আসরে রাধাকৃষ্ণকে নিয়ে রচিত বিভিন্ন গানের কথা, বিষয়বস্তু ও ভাবধারা সংগ্রহ করেছেন। তারপর বিক্ষিপ্ত ও বিচ্ছিন্ন কথাখণ্ড জোড়া দিয়ে গানটি পুনর্নির্মাণ করেছেন। এই কাজটির জন্য তারা অতি অবশ্যই অশেষ প্রশংসা পাবেন। কাজটি যথেষ্ট মুন্সীয়ানাপূর্ণ হয়েছে। তারা এত সুন্দরভাবে গানটি দাঁড় করিয়েছেন যে মনে হওয়া স্বাভাবিক, গানের এই সংস্করণটিও প্রাচীন কোনো গীতিকবির রচিত। তবে এই ধরনের পুনর্নির্মিত গানের কপিরাইট নির্দিষ্ট কারও নামে হয়ে যাওয়া সম্ভব কিনা, তা নিয়ে প্রশ্ন উঠেছে। আমি ব্যক্তিগতভাবে মনে করি, সাম্প্রতিক নানামুখী আলোচনা ও অনুসন্ধানে গানটির যে ইতিহাস আমাদের সামনে স্পষ্ট হচ্ছে, তাতে এই গানটির কপিরাইট অন্তত একপক্ষের অনুকূলে আবদ্ধ করে ফেলা নৈতিকভাবে সমর্থনযোগ্য নয়। ‘সর্বত মঙ্গল রাধে বিনোদিনী রাই’ গানটির পুনর্নির্মিত সংস্করণটির পেছনে একাধিক প্রাচীন গানের প্রভাব বা অবদান রয়েছে বলে প্রতীয়মান হয়। এ ক্ষেত্রে এককভাবে কারও সত্ত্ব পাওয়ার সুযোগ থাকা উচিত না। ‘সরলপুর’ ব্যান্ডের উদ্যোক্তারাও নিশ্চয়ই বিষয়টি অনুধাবন করবেন, এই প্রত্যাশাটুকু রাখছি। মেহের আফরোজ শাওন ও চঞ্চল চৌধুরীর গাওয়া গানটিকে আমি একশতে পুরো একশ না দিলেও, গানটি প্রকৃতপক্ষে অতি চমৎকার ও হৃদয়-সঞ্জীবনী। ক্রেডিট লাইনে পুনর্নির্মাতা হিসেবে ‘সরলপুর’ ব্যান্ডের কৃতিত্ব সংযোজন করে গানটি আবার অনলাইনে আসা উচিত। আমার মতো অনেকেই নিশ্চয়ই তাদের মূল গানটিই বারবার বাজিয়ে শুনতে আগ্রহী। ইউটিউব ও ফেসবুকে বহু মানুষের আপলোডকৃত নানা ধরনের পাইরেটেড ভার্সন ছড়িয়ে ছিটিয়ে আছে, সেগুলো নির্মূল করে গানটি কেবল নতুন গানটির উদ্যোক্তা ‘আইপিডিসি আমাদের গান’-এর চ্যানেলেই থাকুক। আর এইসব জটিলতা শেষ হলে আমাদের কপিরাইট অফিসের কাজকর্ম, দক্ষতা ও সক্ষমতা নিয়েও মনে হয় আলাপ-আলোচনা শুরু করা দরকার। মাসুদ রানা সিরিজ নিয়ে বিতর্কের পর এইবার এই গানটি নিয়ে বিতর্ক। প্রত্যেকবারই দেখা যাচ্ছে, কপিরাইট অফিসের কর্তারা যথেষ্ট প্রজ্ঞার পরিচয় দেননি। তারা যদি ঠিকমতো অনুসন্ধান ও যাচাই-বাছাই না করেই কপিরাইট বিতরণ করতে থাকেন, তাহলে তাদের কর্মকাণ্ডই প্রশ্নবিদ্ধ হবে। প্রচলিত কপিরাইট আইনে যদি কোনো সীমাবদ্ধতা থাকে, তাহলে যোগ্য ব্যক্তিবর্গের সমন্বয়ে উদ্যোগ নিয়ে সেই আইন সংস্কার করা যেতে পারে। আর আইনের নানামুখী ব্যাখ্যা করার সুযোগ থাকায়, যেসব আইনজ্ঞ মাঝে-মধ্যে আবোল-তাবোল বোঝানোর চেষ্টা করেন, তাদের বিষয়েও সাবধান হওয়া ভালো। নইলে দেখা যাবে কোনদিন আমি নিজেই হয়তো সুযোগ বুঝে রবীন্দ্রনাথ বা লালনের তুলনামূলক অপ্রচলিত গানগুলো নিজের নামে কপিরাইট করিয়ে ফেলে চুপচাপ বসে আছি।
'সর্বত মঙ্গল রাধে বিনোদিনী রাই' গানটা আমার বিশেষ প্রিয়। গত কয়েক বছর ধরে নানা ধরনের ভার্সন মিলিয়ে এই গান কয়েকশবার শুনে ফেলেছি। এখনও শুনি। ছোট থাকতে গানটার প্রথম যে ভার্সন শুনি, সেটা রেডিওতে, অতি জঘন্য সাউন্ড কোয়ালিটি। অবাক হয়ে ভাবতাম, শরবতের সঙ্গে মঙ্গলের কী সম্পর্ক! শরবত পান করে বিনোদিনী রাধার কী ধরনের মঙ্গল সাধিত হয়েছে! পরে বুঝলাম, ‘শরবত’ না, ‘সর্বত’। সম্প্রতি 'আইপিডিসি আমাদের গান' নামক উদ্যোগে বাংলাদেশের জনপ্রিয় দুজন তারকা মেহের আফরোজ শাওন ও চঞ্চল চৌধুরী গানটা নতুন করে গেয়েছেন। সোশ্যাল মিডিয়ায় সার্বিকভাবে ব্যাপক নন্দিত হচ্ছে। কপিরাইট জটিলতায় সেই গানের উদ্যোক্তারা দুইদিনের মধ্যে গানটা ইউটিউব ও ফেসবুক থেকে নামিয়ে ফেলেছেন। কিন্তু তার আগেই গানের ভিডিওটা সহস্র-নিযুত সংখ্যক ডাউনলোড হয়ে গিয়েছে। এখন যে যার মতো নিজের প্রোফাইল থেকে সেই গানের ঈষৎ ঝাপসা কোয়ালিটি ভিডিও আপলোড করে মুগ্ধতা প্রকাশ অব্যাহত রেখেছেন। নতুন ভার্সনটি আমার দারুণ লেগেছে। এটিও শতাধিকবার শুনে ফেলেছি। যদিও গানের সঙ্গীতায়োজন কিছুটা দুর্বল মনে হয়েছে। কোরাসের দুই শিল্পী দারুণ গেয়েছেন, কিন্তু সামগ্রিকভাবে মিউজিকের সঙ্গে কেন জানি সিংক করেনি। সেটা মিক্সিংয়ের সমস্যা। আজকাল লোকজন কোক স্টুডিও, গান বাংলা, জি-বাংলায় দারুণ সব অডিও-ভিডিও প্রডাকশন দেখে অভ্যস্ত। সেইসব কোয়ালিটির সঙ্গে তুলনা কর গেলে, নতুন ভার্সনের ‘সর্বত মঙ্গল রাধে’ গানের সাউন্ড মিক্সিং, কম্পোজিশন বা ইনস্ট্রুমেন্ট প্লেসিং আরও ভালো হতে পারত। মেহের আফরোজ শাওন এমনিতে চমৎকার গান করেন। কিন্তু এই গানে তার ভয়েসের টোনাল কোয়ালিটি কিছুটা ডাউন লেগেছে। চঞ্চল চৌধুরী তার স্বভাবসুলভ খোলা গলায় দারুণ গেয়েছেন। আমার কাছে অপূর্ব লেগেছে মেহের আফরোজ শাওনের এক্সপ্রেশন। তিনি সত্যিই উঁচু দরের অভিনেত্রী। এই গানের সীমিত স্পেসেও তিনি যে এক্সপ্রেশন দিয়েছেন, সেটাই এই গান সুপারহিট হওয়ার প্রধান কারণ। চঞ্চল চৌধুরীও ভুরু নাচিয়ে নাচিয়ে যে এক্সপ্রেশন ডেলিভারিতে দিয়েছেন, তা দারুণভাবে সঙ্গত হয়েছে। পেশাদার দুই কুশলী অভিনয়শিল্পীর দুর্দান্ত পারফরম্যান্সের সুবাদে গানটার মধ্যে অদ্ভুত সুন্দর প্রাণ সঞ্চারিত হতে দেখা যায়। আইপিডিসি গানের পরিচয় দিতে গিয়ে লিখেছে, এই গান লোকজ গান হিসেবে সংগৃহীত। সেখানেই ঝামেলা লেগে গিয়েছে। দুই বছর আগেই এই গানের কপিরাইট নিয়ে রেখেছে ‘সরলপুর’ নামক একটি ব্যান্ড। ময়মনসিংহ অঞ্চলের এই ব্যান্ড মূলত ফোক গান গায়। রাজধানী-কেন্দ্রিক নয় বলে বোধহয় তারা সেই অর্থে সারা দেশে সুপরিচিত নয়। ৮ বছর আগে ইউটিউবে একটা ভিডিওতে তারা এই গানের ইতিহাস বর্ণনা করেছিল। মূল গানটা বাউল-সাধক শিল্পীরা গ্রামে-গঞ্জে পালাগানের আসরে পরিবেশন করতেন, সেটি এখন খুঁজে পাওয়া দুস্কর। সরলপুর ব্যান্ডের একজন উদ্যোক্তা নিজের আগ্রহে গানটা খুঁজতে শুরু করে ৩০ শতাংশ উদ্ধার করতে পেরেছিলেন। বাকিটা রাধাকৃষ্ণ লীলাকীর্তনের ভাবধারা ও শব্দচয়নের রীতি অনুসরণ করে তারা নিজেরা লিরিক লিখে পুনর্নির্মাণ করেছেন। তাদের লিরিক রচনা ও সুরপ্রয়োগেও দারুণ মেধা ও মুন্সীয়ানার প্রকাশ দেখা যায়। ইউটিউবে সরলপুরের গাওয়া কয়েক রকম ভার্সন পাওয়া যায়। সাউন্ড কোয়ালিটি, গায়কী, মিউজিক অ্যারেঞ্জমেন্ট ও ভিডিওর অবস্থা কোনোটারই তেমন ভালো নয়। কিন্তু গানটা তারা গেয়েছেন সর্বোচ্চ দরদ দিয়ে। এর বাইরে আরও আরও কয়েকজন গানটা গাইবার চেষ্টা করেছেন, লাখ লাখ ভিউ হয়েছে, সাউন্ড কোয়ালিটি চমৎকার, কিন্তু গায়কী বীভৎস। সার্বিক বিচারে শ্রুতিমাধুর্য্য ও প্রাণপূর্ণতার বিবেচনায় আমার কাছে সরলপুরের গাওয়া ভার্সনগুলোই সেরা লেগেছে। ভালো মিউজিক ভিডিও নির্মাতাকে দিয়ে এই গানটার চমৎকার একটা ভার্সন বানিয়ে তাদের উচিত দ্রুত আপলোড দেওয়া। কিন্তু মেহের আফরোজ শাওন ও চঞ্চল চৌধুরীর গাওয়া গানটাও ইউটিউব ও ফেসবুকে অতি অবশ্যই থাকা দরকার। অনলাইনে ফোক গানের খাঁটি মানের অডিও-ভিডিও বড় অভাব। 'সর্বত মঙ্গল রাধে' গানটার এই ভার্সনের তাই মহাসমারোহে বিচরণ থাকা উচিত। আইপিডিসি ধর্নাঢ্য প্রতিষ্ঠান। তারা মহৎ উদ্দেশ্য নিয়ে কাজে নেমেছে বলে ধারণা করি। বিতর্ক শুরু হওয়ার সঙ্গে সঙ্গে তারা তাদের ভার্সন অপসারণ করে নিজেদের সদিচ্ছার প্রমাণ দিয়েছে। আইপিডিসির উচিত দেরি না করে সরলপুরের লোকজনের সঙ্গে তাড়াতাড়ি আলোচনায় বসে যাওয়া। সরলপুর যদি ক্ষতিপূরণ বা রয়ালিটির ন্যায্যমূল্য পেয়ে যায়, তাহলে তাদেরও উচিত হবে আইপিডিসির ভার্সন প্রকাশের বিষয়ে অযথা আপত্তি বহাল না রাখা। গানটা কিন্তু সার্বিকভাবে ভালোই হয়েছে। বাংলাদেশের কপিরাইট অফিসের কাজকর্ম নিয়েও একটু-আধটু কথা বলা দরকার। কেউ গিয়ে দাবি করলেই, তাকে কপিরাইট দিয়ে দেওয়া উচিত কিনা, সেটা তাদের নতুন করে ভাবতে হবে। এর আগে মাসুদ রানা সিরিজের কপিরাইট নিয়ে তারা অনধিকার-চর্চিত ভুলভাল রায় দিয়ে লেজেগোবরে করেছে। ময়মনসিংহ গীতিকা বা ওই ধরনের লোকগীতির ভাবধারা থেকে সংগৃহীত ৩০ শতাংশ আদিগানের সঙ্গে ৭০ শতাংশ নিজেদের কনটেন্ট যুক্ত করে পুরো গানটির ওপর কপিরাইট পাওয়া যায় কিনা, সেটা নিয়েও বিতর্ক হতে পারে। বাংলাদেশে কপিরাইটের আইনকানুন খুব বেশি মানুষ জানে না, আইনের ধারাগুলোও কেমন জানি দুর্বোধ্য আর অস্পষ্ট। সত্যিকারের জানা-বোঝা মানুষদের নিয়ে এই আইনগুলো ঘসামাজা করা দরকার কিনা, সেটাও ভাবা দরকার। 'সর্বত মঙ্গল রাধে' গানের সর্বত মঙ্গল কামনা করছি।
পুজোর জামা পেয়েই খুশি, বাংলাদেশ মেইড ইন ফেসবুকে তা জানান দিলেন তাপসদা সেইদিন। তারপরে তো ঘোর বিপাকে বড়দা লিস্টি ধরে করতে হবে সবার মনন জয়। কেউ বা করে প্রশ্ন, কারও কমেন্ট- 'চমৎকার' সবাই দেখি পুজোর জামার ভীষণ দাবিদার। কেউ বা দুখী দীর্ঘশ্বাসে, কৌশলে দেয় চাপ, বেশিরভাগের সাড়ে ষোল শার্টে গলার মাপ। আমার কিন্তু ষোলই সঠিক, কমেন্টে দেই বলে সবার মতো সাড়ে ষোলও আমার তবু চলে। পরের দিনই ইনবক্সে হঠাৎ দাদার নকে দেখি, ওমা! পুজোর জামা ঝলমলে ঝকঝকে! জামা তো নয়, ভালোবাসা-সৌহার্দ্যের ডালা (পুনশ্চ: শেষ এই সিজনে বস্ত্রদানের পালা)।
দেশের প্রধান দুজন রাজনৈতিক নেত্রীর পরে গোটা দেশ যে নারী ব্যক্তিত্বকে এক নামে চেনে, তার নাম মুন্নী সাহা। ধনী, গরিব, ধর্ম, বর্ণ, গোত্র, বয়স, লিঙ্গ যে কোনো বিবেচনায় যাকে খুশি তাকে জিজ্ঞাসা করা হোক, একজন সাংবাদিকের নাম বলেন তো, সে আর কারও নাম না নিলেও, মুন্নী সাহার নাম অবশ্যই বলবে। ২০২০ সালের ২ অক্টোবর সেই মুন্নী সাহার ৫০তম জন্মদিন। যদিও আমার শক্ত ধারণা ছিল, উনাকে যতই ইয়াং দেখাক না কেন, উনার বয়স মনে হয় আরও বেশি। উনি প্রায়ই আমাকে ধমকা-ধমকি করে উল্লেখ করেন, আমি নাকি তার হাঁটুর বয়সী। আমার বয়স যেহেতু চল্লিশের বেশি, ফলে উনার বয়স ষাটের নিচে হওয়ার কথা না। তবে কোন দোকানের ফরমালিন সেবন করে মুন্নী সাহা আজও পঁচিশ-তিরিশ সদৃশ বায়সিক অবয়ব অক্ষুণ্ন রেখেছেন, সেটা নিয়ে আমার মতো অনেকের মাঝে মাঝে কৌতূহল হয় বটে, নেহায়েৎ আমরা সকলেই উনাকে কম বেশি ভয় পাই দেখে শেষ পর্যন্ত জিজ্ঞাসা করা হয় না। মুন্নী সাহার ৫০তম জন্মদিন উপলক্ষে ‘দৈনিক আমাদের নতুন সময়’ পুরো একটা পাতা সাজিয়েছে উনাকে নিয়ে। সেই পাতার স্ক্রিনশট টাইপের ছবি ফেসবুকের টাইমলাইনে ঘুরতে দেখে, ওপেন করে দেখি মুন্নী সাহাকে নিয়ে ছোট বড় নানা আকারের রচনা। উনার সুহৃদরাই লিখেছেন। প্রত্যেক লেখার সঙ্গে সংশ্লিষ্ট লেখকের স্ট্যাম্প সাইজ ছবি। ছবি দেখেই বোঝা যাচ্ছে, কে কে লিখেছেন। এইসব দেখে আমার খুব দুঃখের অনুভূতি হলো। আগে থাকতে খবর পেলে আমিও নাহয় একটা কিছু লিখে ফেলতাম। আহা রে, কেউ বলে নাই। চোখের আড়াল হওয়া মানেই মনের আড়াল বটে! পরপর কয়েকটা মাঝারি সাইজের দীর্ঘশ্বাস ফেলে চোখমুখ অন্ধকার বানিয়ে মোবাইলের স্ক্রিন যখন বন্ধ করে দিতে যাচ্ছি, তখন দেখি, কী আশ্চর্য, পাতার এক কোনায় আমার নাম দিয়ে সেই কবিতাটাও ছাপা হয়েছে! কয়েক বছর আগে এই ছড়া/কবিতা আমি মুন্নী সাহার জন্মদিন উপলক্ষে রচনা করে তাকে ট্যাগ দিয়ে ফেসবুকে প্রকাশ করেছিলাম। শুধু তাই না, পরের বছর আনাড়ি হাতে উনার একটা ছবিও এঁকেছিলাম। ছবিতে তাকে অনেক বেশি ইয়াং দেখাচ্ছে বলে মুন্নী সাহা আমার অংকন-শৈলীর ভূয়সী প্রশংসা করেছিলেন এবং ছবিটা উনার ড্রয়িং রুমে টাঙিয়ে রেখেছিলেন। মোবাইলের স্ক্রিনে যাদের সেই কবিতা পড়তে অসুবিধা হচ্ছে, তাদের জন্য ছড়াটা আবার এখানে পুনর্প্রকাশ করলাম। তাহলে ছবিটাই বা আর বাদ যায় কেন। এ বছর উনার জন্মদিনের শুভেচ্ছা এভাবেই ফাঁকিবাজি পদ্ধতিতে চালিয়ে দেওয়া যাক। কবির ছিল বাঁশের বাগান, আকাশ ভরা চাঁদ আমরা তো আর চাঁদ দেখি না, মাথার ওপর ছাদ! আমরা কেবল ল্যাপটপেতে দেখি চাঁদের ছবি কিন্তু কবেই এই কবিতা লিখে গেছেন কবি : ‘বাঁশবাগানের মাথার ওপর চাঁদ উঠেছে ওই মাগো, আমার শোলক বলা কাজলা দিদি কই?’ কবিও নাই, দিদিও নাই, যুগটা ডিজিটাল ভুঁইচাঁপাতে শিউলি তলের বড়ই করুণ হাল। ঝিঁঝি নীরব, থোকায় থোকায় জোনাকি না নাচে আমরা তবু দুঃখিত নই, আমাদেরও আছে...! 📷 - বলুন তো কী? - কাজলা দিদি? - হয়নি জবাব। আহা... আমাদের যে দিদি তিনি স্বয়ং মুন্নী সাহা। শোলক তো নয়, রিপোর্ট তিনি বানান এবং বলেন (এ যুগেরই দিদি তো তাই...) যুগের সাথে চলেন। ভীষণ রাগী (রাগটা কপট) আমরা তাকে ডরাই তাকে নিয়ে আমরা আবার ভীষণ করি বড়াই। সুখ-দুঃখ উপলক্ষ্য সকাল কি আর সাঁঝে কেমন করে দিদি যেন থাকেন সবার মাঝে। কাজে সাহস-উৎসাহ তো যোগান প্রতিদিনই ছোট বড় সকলে তাই দিদির কাছে ঋণী। দিদি সদাই চিরতরুণ, বয়স বাড়ে নাকো হ্যাপি বার্থডে মুন্নীদিদি, অনেক ভালো থাকো।।
বিজ্ঞানমনস্কতা মূলত একটি জীবনদর্শন, যেটি যৌক্তিক বিশ্লেষণীয় মানবিক দক্ষতার সঙ্গে সম্পর্কিত। যুক্তিবোধের চর্চা ও প্রয়োগের মাধ্যমে জাগতিক সকল ঘটনা ও সমস্যার বিচার-বিশ্লেষণ করতে পারা বিজ্ঞানমনস্কতার উদাহরণ। বিজ্ঞান বা বিজ্ঞান-সংশ্লিষ্ট জ্ঞানের শাখার শিক্ষার্থী হওয়ার পরেও যুক্তিহীন বোধচর্চার কারণে কেউ কেউ তাই বিজ্ঞানমনস্ক নন, বরং তীব্রভাবে কুসংস্কারাবিষ্ট। আবার স্বীকৃত শিক্ষার সংস্পর্শবিহীন ব্যক্তিও যুক্তিনির্ভর চিন্তাচেতনার সুবাদে দারুণভাবে বিজ্ঞানমনস্ক। 
আমাদের দেশে সড়ক দুর্ঘটনা কেন হয়- তার একটি মাত্র উপসর্গের দিকেই আমরা সাধারণত নজর দিয়ে থাকি৷ সেটি হলো দুর্ঘটনার সব দায় কেবল গাড়িচালকের৷ দুর্ঘটনার বাকি যেসব নিয়ামক আছে সেগুলো বেশিরভাগ সময়েই বিবেচনার বাইরে থেকে যায়৷ অথচ নিরাপদ সড়কের জন্য সমন্বিত একটি কার্যকর কৌশল প্রণয়নে সংশ্লিষ্ট সবার দায়বদ্ধতা নিশ্চিত করা দরকার৷ তা না হলে চালকেরা সোশাল ক্রসফায়ারে পড়তেই থাকবেন, কিন্তু সড়ক দুর্ঘটনার মূল কারণগুলো কখনো দূর হবে না৷
মাসুদ রানা 'ঘোস্ট রাইটার' কাজী আনোয়ার হোসেন --- সহযোগী : নওরোজ ইমতিয়াজ রচনা : দেশি বাস্তব কাহিনির প্রেক্ষাপট অবলম্বনে -- মতিঝিল বাণিজ্যিক এলাকার বহুতল ভবনের সাততলা। মেজর জেনারেল (অব) রাহাত খানের কামরার সামনে এসে দাঁড়াল মাসুদ রানা, বাংলাদেশ কাউন্টার ইন্টেলিজেন্স (বিসিআই)-এর দুর্ধর্ষ স্পাই, এমআর নাইন। দরজার হাতলে হাত দিয়ে, বরাবর যেমন হয়, বুকের মধ্যে ছলাৎ করে উঠল এক ঝলক রক্ত। ছুরির ফলার মতো শাণ দেওয়া ছিপছিপে লম্বা এই বুদ্ধিমান লোকটার তীক্ষ্ণ দৃষ্টির সামনে গিয়ে দাঁড়াতে হবে ভাবলেই কেন জানি রানার বুকের ভেতরটা হিম হয়ে আসে। এই বৃদ্ধকে ও কতখানি ভালোবাসে, কত ভক্তি করে তা ও জানে; কিন্তু এত ভয় যে কেন করে ঠিক বুঝে উঠতে পারে না। আস্তে টোকা দিয়ে দরজা খুলে ভেতরে প্রবেশ করল রানা। পুরু কার্পেটে আগাগোড়া মোড়া মস্ত ঘরটা। উত্তর দিকের জানালার দামি কার্টেনটা একপাশে সরানো। পুরু বেলজিয়াম কাঁচে ঢাকা মস্ত সেক্রেটারিয়েট টেবিলের ওধারে পিঠ-উঁচু রিভলভিং চেয়ারে ঋজু হয়ে বসে কাগজে কী যেন লিখছেন রাহাত খান, আঙুলের ফাঁকে কিং সাইজের জ্বলন্ত চুরুট, চোখ না তুলেই বললেন, ‘বসো।’ একটা চেয়ারে বসে কামরার চারধারে চেয়ে দেখল রানা। কিউবার তৈরি হাভানা চুরুটের মিষ্টি গন্ধ ভেসে বেড়াচ্ছে গোটা কামরাজুড়ে। সপ্রতিভ অভিজাত চেহারায় এতটুকু পরিবর্তন নেই। তেমনি ধবধবে সাদা ইজিপশিয়ান কটনের স্টিফ কলার শার্ট, সার্জের সুট আর ব্রিটিশ কায়দায় বাঁধা দামি টাই। ‘ইন’ লেখা বেতের কারুকাজ করা ট্রে-তে গোটা কয়েক ফাইল জমা হয়ে আছে। একদম ওপরের দিকের পুরু ফাইলটা টেনে নিয়ে রানার দিকে ঠেলে দিলেন রাহাত খান। ‘এই ফাইলটা পড়ো। কোথাও না বুঝলে প্রশ্ন করবে।’ ফাইলটা ওল্টাতে শুরু করে বিমর্ষ হয়ে উঠতে শুরু করল রানা। নানা রকম পেপার কাটিং আর অনলাইন নিউজ পোর্টালের প্রিন্ট আউট দিয়ে ভরা। বেশ কিছু ফেসবুক স্ট্যাটাসের প্রিন্ট আউটও আছে, কিছু কিছু অংশ হলুদ মার্কার দিয়ে হাইলাইট করা। বিষয়বস্তু একটাই, মাসুদ রানা সিরিজের কপিরাইট নিয়ে বিরোধ! সব তথ্যই রানার আগে থেকে জানা, তারপরও এক নিঃশ্বাসে উল্টে গেল পুরো ফাইল। সেবা প্রকাশনী থেকে ৪৬০টিরও বেশি বই বেরিয়েছে মাসুদ রানা সিরিজের। এই সিরিজের স্রষ্টা হিসেবে সবাই চেনে কাজী আনোয়ার হোসেনকে। টানা কয়েক দশক ধরে অসম্ভব জনপ্রিয় এই সিরিজের প্রথম কয়েকটি বই তিনি নিজেই লিখেছেন। পরবর্তী সময়ে বিভিন্ন লেখককে দিয়ে লিখিয়ে নিয়ে প্রয়োজনীয় পরিবর্তন বা সম্পাদনা করে তার নিজের নামেই প্রকাশিত হয়েছে মাসুদ রানা সিরিজের সবগুলো বই। এর মধ্যে ২৬০টির মতো লিখেছেন শেখ আবদুল হাকিম। দীর্ঘ ৪৫ বছর পর অবশেষে বইয়ের রয়ালিটি নিয়ে কাজী আনোয়ার হোসেনের সঙ্গে বিরোধে জড়িয়েছেন তিনি। বাংলাদেশের কপিরাইট বোর্ডের কাছে অভিযোগ দায়েরের পর, দীর্ঘ অনুসন্ধান আর সাক্ষ্যগ্রহণ শেষে তারা রায় দিয়েছে, মাসুদ রানা চরিত্রটির কপিরাইট কাজী আনোয়ার হোসেনের, কিন্তু ২৬০টি বইয়ের কপিরাইট শেখ আবদুল হাকিমের। দেশের প্রায় প্রতিটা গণমাধ্যম ফলাও করে এই খবর প্রচার করেছে। টানা কয়েকদিন ধরে নিয়মিত ফলোআপ করে গেছে। আর তার জের ধরে তুমুল বিতর্কের ঝড় উঠেছে সামাজিক যোগাযোগের মাধ্যমে। ফাইলটা পুরো শেষ না করেই রাহাত খানের দিকে সপ্রশ্ন দৃষ্টিতে তাকাল রানা, ‘স্যার?’ ‘কী বুঝলে?’ ‘আমি, আপনি, সোহানা, সোহেল... আমরা সবাই তো কাজী আনোয়ার হোসেনের সৃষ্টি। একটা বিশেষ ঢংয়ে তিনি এই চরিত্রগুলো তৈরি করেছেন। পাঠকও পছন্দ করেছে। সেবা প্রকাশনী, ব্যবসা-বাণিজ্য সব মিলিয়ে কুলিয়ে উঠতে পারছিলেন না বলেই তিনি ঘোস্ট রাইটার হিসেবে শেখ আবদুল হাকিম বা অন্য লেখকদের সম্পৃক্ত করেছেন। এখন বিরোধটা কেমন করে হলো, সেটাই বুঝতে পারছি না। দুজনের মধ্যে তো সুসম্পর্কই ছিল। শেখ আবদুল হাকিম সেবা প্রকাশনীতে টানা ৪৫ বছর লিখেছেন।’ মাথা দোলালেন রাহাত খান, ‘লিখিত চুক্তিপ্রত না থাকার কারণেই দুজনের মধ্যে সংঘাতের সূত্রপাত। ...রায়ে কী লিখেছে পড়োনি? বই প্রকাশের আগে লেখক আর প্রকাশকের মধ্যে প্রকাশিতব্য বইয়ের সংখ্যা, পারিশ্রমিক, কমিশনের বিষয়ে সুস্পষ্ট চুক্তি থাকা উচিত। আমাদের দেশে এই চর্চাটা নেই। মাসুদ রানা সিরিজ লেখার বেলাতেও মৌখিক সমঝোতা ছিল, লিখিত কিছু ছিল না।’ ‘সেবা প্রকাশনী তো বলছে, তারা কপিরাইট বোর্ডের রায়ের বিরুদ্ধে আপিল করবে,’ বলল রানা। ‘হাইকোর্টেও যাবে। তখন হয়তো পুরো বিষয়টা আরেকটু পরিষ্কার হবে। রায় উল্টেও যেতে পারে।’ ‘হুম। কিন্তু তার আগেই এই দুঃখজনক ঘটনাটা ঘটে গেল।’ নাকে-মুখে ঘন করে চুরুটের ধোঁয়া ছাড়লেন রাহাত খান। তাতে অবশ্য নিজের ভেতরে চেপে থাকা অস্বস্তি আর বেদনার ছায়াটুকু আড়াল করা গেল না। ‘আমাদের কি কিছু করা উচিত?’ রাহাত খানকে মৌণ দেখে খানিক বাদে জানতে চাইল রানা। চাইছে, দুনিয়ার যে কোনো প্রান্তে বিপজ্জনক অ্যাসাইনমেন্টে যেমন বসের নির্দেশে চোখ বুজে ঝাঁপিয়ে পড়ে, এই সংকট দূর করতেও বসের সুনির্দিষ্ট নির্দেশ আসুক। বিসিআই চিফ কিছু বললেন না। রানার বুকের মধ্যে কেন জানি হু হু করা অনুভূতি হচ্ছে। মনের পর্দায় চকিতে এক ঝলক ভেসে উঠল সোহেল, সোহানা, রূপা, গিলটি মিয়া, রাঙার মা, এমনকি কবির চৌধুরীর চেহারাও। সত্যিই তো, এইসব চরিত্র সৃষ্টি করেছেন যিনি, তার নির্দেশনাতেই লেখা হয়েছে প্রতিটা কাহিনি, কিন্তু তাতেই কি লেখার কপিরাইট তার নিজের হয়ে যায়? যিনি লিখেছেন, তার দিকে কি কোনো অধিকারই বর্তায় না? কপিরাইট আইন কী বলে? আবার বিপরীত যুক্তিও অবশ্য আছে। একজন দর্জি তো ক্রেতার মর্জিমতো জামা সেলাই করে, তাই বলে তো সেই জামার মালিক সে হয়ে যায় না। এই কাজটার জন্য তাকে পারিশ্রমিক দেওয়া হয়। মাসুদ রানা সিরিজ যার নামে ছাপা হয়েছে, তিনি গল্পের নির্দেশনা দিয়েছেন, সম্পাদনাও করেছেন। প্রত্যেক লেখকের নিজস্ব স্টাইল থাকে লেখালেখির। ঘোস্ট রাইটার তো নিজের মতো করে লেখেন না। তিনি মূল লেখকের মতো করে লেখেন। তাহলে কপিরাইট আসলে কার? তার ওপর সিরিজের বেশিরভাগ বই লেখা হয়েছে বিদেশি কাহিনি অবলম্বনে, সে ক্ষেত্রে মূল কাহিনিকারের কৃতিত্ব কোথায় স্বীকার করা হচ্ছে। ব্যাপারটা বেশ গোলমেলে। আরও কিছুক্ষণ বাদে নীরবতা ভাঙলেন রাহাত খান, ‘আরও অনেক লেখকই মাসুদ রানা লিখেছেন। শেখ আবদুল হাকিমের পাশাপাশি ইফতেখার আমিনও কপিরাইট অফিসে অভিযোগ জমা দিয়েছেন, তার বিষয়ে এখনও সুরাহা হয়নি। তবে সেবা প্রকাশনীর অন্য লেখকরা রয়ালিটি নিয়ে আপত্তি জানাননি। কেউ কেউ বরং ফেসবুকে স্ট্যাটাস দিয়ে কাজী আনোয়ার হোসেনকেই সমর্থন দিয়েছেন।’ ‘আমাদের কি কিছু করা উচিত?’ আবার জানতে চাইল রানা। ‘আপনি কি কিছু করতে বলেন?’ ‘আমি ঠিক বুঝতে পারছি না,’ বড় করে শ্বাস টাইলেন রাহাত খান। ‘এই একটা বিষয়ে আমার মাথায় কিছু কাজ করছে না। বয়স হয়েছে বোধহয়। এখন আর আগের মতো চিন্তা করতে পারি না।’ ‘আমাদের কাজকর্ম কি বন্ধ হয়ে যাবে?’ রানার কণ্ঠ আর্তির মতো শোনাল। ‘আমরা কি এখানেই থেমে যাব? এতগুলো বছর ধরে এত এত চরিত্র, এত এত গল্প... সব কি এক নিমিষে নাই হয়ে যাবে?’ ‘মাসুদ রানা সিরিজ তো বের হচ্ছেই। অন্তত কাজী আনোয়ার হোসেন যতদিন আছেন, ততদিন দুশ্চিন্তার কারণ দেখি না। তবে সেবা প্রকাশনীর আগের মতো সেই রমরমা অবস্থাটা নেই। যুগের সঙ্গে তাল মিলিয়ে তারা আধুনিক হয়ে উঠতে পারেনি। অনলাইনে নিজেদের প্রকাশনা বিস্তৃত করার সুযোগ হাতছাড়া করেছে। কাজী আনোয়ার হোসেনের পরের জেনারেশনও নিজেদের সেভাবে সমৃদ্ধ করে তুলতে পারেনি। বরং সেবা প্রকাশনীর পুরনো লেখকদের খেপিয়ে তোলার পেছনেও তাদের দায় আছে বলে অভিযোগ পাওয়া যায়। কাজী আনোয়ার হোসেনের নিজের গড়া সাম্রাজ্য তারা ধরে রাখতে পারে কিনা, সেটা নিয়ে একটু দুর্ভাবনা হয় মাঝে মধ্যে।’ রাহাত খান টেবিল থেকে একটা ফাইল টেনে নিলেন। ইঙ্গিতটা পরিষ্কার, এবার তুমি আসতে পারো। রানা উঠল না। গোঁ ধরেই যেন চুপচাপ বসে রইল আরও খানিক ক্ষণ। নিষ্ফল হতাশায় ছেয়ে আছে অন্তর। জীবনের পরোয়া না করে কত অসম্ভবকে সম্ভব করেছে, কত সংকট মোকাবেলা করেছে, আজ এই জটিল সমস্যার কোনো সমাধান ওর কাছে নেই। রাহাত খান এক সময় মুখ তুলে বললেন, ‘আর কিছু বলার আছে?’ ‘না স্যার,’ দীর্ঘশ্বাস চেপে চেয়ার ছেড়ে উঠল রানা। ‘কিছু বলার নেই। অবশ্য সব সময় সব কিছু বলতেও হয় না। কখনও কখনও চুপচাপ দেখে যেতে হয়।’ বিষন্ন মুখে রানা বেরিয়ে এলো কামরা ছেড়ে। হঠাৎ যদি ও পেছনে ফিরত, তা হলে দেখতে পেত, ওর সুঠাম দীর্ঘ একহারা চেহারার দিকে ওর চেয়েও বিষাদ মাখা দৃষ্টিতে তাকিয়ে আছেন মেজর জেনারেল (অব) রাহাত খান। --- (এই গল্পে উল্লেখিত সকল চরিত্র ও ঘটনা সম্পূর্ণ কাল্পনিক এবং বাস্তবে ও প্রকাশিত-অপ্রকাশিত কোনো বিষয়ের সঙ্গেই সম্পর্কযুক্ত বা বাণিজ্যিক উদ্দেশ্যপ্রণোদিত নয় এবং পাঠককূলের বেদনা বিমূর্ত করে তোলার লক্ষ্যে সহযোগী কর্তৃক এই কাহিনির উদ্রেক মাত্র)
বিশ্ববিদ্যালয় পর্যায়ের সাবেক, বর্তমান ও ভবিষ্যতের শিক্ষাজীবীদের জন্য অবশ্যপাঠ্য...
এক যে ছিল রাজা, তাহার চারটি ছিল রানি এই কাহিনি কম বা বেশি সকলেই ঢের জানি। ছোট্ট বালক গল্প শুনিয়া বায়না ধরিল শেষে 'আমিও চারটি বিবাহ করিব, গল্প রাজার বেশে একটি রানি রান্না করিবে, একটি গুছাবে ঘর একটি রানি হাত-পা টিপিবে সকাল-সন্ধ্যাভর অন্য রানিটি গল্প শোনাবে, কপালেতে দেবে চুম।' মাতা শুধালেন, 'কোন রানি লয়ে রাত্তিরে দিবি ঘুম?' 'তোমার কোলেই শোবো মা রাত্রে' পুত্র কহিল হাসি শুনিয়া মাতার চিত্ত জুড়াল, নয়ন জলেতে ভাসি পুত্রস্নেহেতে আকুল হইয়া মুছিয়া সে আঁখিজল শুধালেন, 'তবে রানিগণ শোবে কাহার সঙ্গে বল?' শিশুর জবাব, 'বাবা ঘুমাবে, আর আছে বল গো কে?' চিত্তনৃত্যে এই বেলা পানি আসিল পিতার চোখে।
পাদুকা বিপণন আলাল-দুলাল পাদুকা বিতানে বিক্রয় প্রতিনিধি সুখের কর্মজীবনে সহসা বিরূপ হইল বিধি। ব্যবসা মন্দ, দোকান বন্ধ, চাকুরিটা বুঝি যায়! মালিক ডাকিয়া কহিল, 'বাছারা শোনো মোর অভিপ্রায় দূর দেশে যাও, নূতন বাজার আনিও তালাশ করি নচেৎ নদীতে ডুবিয়া মরিতে খুঁজিও কলসি-দড়ি।' আলাল দুলাল স্যুটেড-বুটেড হ'য়ে পরিপাটি বেশে সপ্তাহখানেক ঘুরিয়া ঘুরিয়া পৌঁছিল দূর দেশে। আজব দেশটি দেখিয়া দুজনা পড়িল আকাশ হইতে এ-রূপ দেশের তথ্য তাহারা পড়ে নাই কোনো বইতে। হাজারে বিজারে মানুষ হাজির হাটে মাঠে পথে ঘাটে পাদুকা-বিহীন ধূসর ধুলিতে নাঙ্গা পায়ে সবে হাঁটে। মালিক সকাশে বিরস বদনে আলাল লিখিল পত্র 'আজব দেশে আসিয়া হেথায় ভ্রমিয়া যত্র-তত্র দেখিনু জুতার নাহি প্রচলন ক্রেতার সংখ্যা শূন্য হেথায় বৃথাই দোকান খুলিয়া ব্যবসা হইবে ক্ষুন্ন।' অন্যদিকে দুলাল লিখিল, 'বিপুল সম্ভাবনা! একটিও নাই পাদুকা বিপণি, ক্রেতাও লক্ষজনা। অতি সত্বর জাহাজ ভরিয়া পাদুকা পাঠানো হোক হৃষ্টচিত্তে পরিয়া ঘুরিবে আজব দেশের লোক।' আনন্দিত মালিক পাঠাল লক্ষ জোড়ায় জুতো, দুলাল পাইল পদোন্নতি, আলাল চাকরিচ্যুত! মোরাল অব দ্য গল্প যথাপি বুঝিলাম নির্ভুল আশা-নিরাশা এপিঠ-ওপিঠ, দৃষ্টিভঙ্গিই মূল।
বহুদিন ধরে ফেসবুক-জুড়ে বহু ছবি ঢুঁরে স্রেফ ঘুরে-টুরে দেখিয়াছি নদী, পর্বতমালা বন, দ্বীপ, মরু সবই... দেখা হয় নাই চক্ষু মেলিয়া ঘর হতে শুধু দুই পা ফেলিয়া আকাশে পানিতে সবুজে মেশানো বাংলাদেশের ছবি।
কাল সূর্য ডুববে না অথবা ডুবে যাবে অথবা সূর্য উঠবেই না সূর্য উঠবে কিন্তু ডুববে না ডুবলেও উঠবে না...
জগৎজুড়িয়া এক জাতি আছে, তাহারা পুরুষ জাতি ভালোবাসিয়াই আজও তাহাদের কাটিছে দিবস-রাতি। মার্কিনিদের একটি করিয়া বউ আর বান্ধবী বান্ধবীকেই বেশি ভালোবাসে, ইহা তাহাদের হবি। একটি পত্নী, একটি প্রেয়সী- নিপাট ইউরোপীয় দুইয়ের মধ্যে পত্নী কেবল তাহার নিকট প্রিয়। দয়িতা এবং গোলাম-বাঁদি, গাহি সাম্যের গান সকলেরে সমপরিমাণ ভালোবাসে গো আফ্রিকান। প্রণয়িনী নাকি বউ বেশি বড়, বিতর্কে নাই কিনারা নয় কেহ নয়, নিজেরেই শুধু ভালোবাসে ঐ চীনারা। আরবরা পায় চারটি বিবি, বান্ধবী চারিপাশে তাহারা তথাপি মূলত নিজের উটকেই ভালোবাসে। গিন্নি আছেন, তবুও গোপনে বান্ধবীদের রাখে দিনমান শেষে ভালোবাসে বীর বাঙালি তাহার মাকে।
এই যে ভাবী স্লামালেকুম, বাসার সবাই ভালো? ব্যস্ত নাকি? মেজাজ খারাপ? শুনতে কি পান? ...হ্যালো... 
একজন লোক তার বাড়ি থেকে উত্তর দিকে দশ মাইল গিয়ে একটা ভাল্লুকের মুখে পড়ল। অনেক কষ্ট করে ভাল্লুকের কবল থেকে মুক্তি পেয়ে প্রথমে দশ মাইল দক্ষিণ দিকে, তারপর আবার পূর্বদিকে দশ মাইল গিয়ে তার বাড়িতে ফিরে এলো। ভাল্লুকের গায়ের রং কী?
ক্ষুদ্র ও বৃহৎ উভয়ই আপেক্ষিক। আলোকবর্ষ দূরবর্তী নক্ষত্রও যেমন নেহায়েৎ বিন্দুসদৃশ, আণুবীক্ষণিক বীজাণুও তেমনি লেন্সের গুণে বিপুলদর্শন। সবই আপেক্ষিক। অর্ধেক গ্লাস ফাঁকা নাকি অর্ধেক গ্লাস পূর্ণ, সে এক জটিল বিতর্ক। দৃষ্টিভঙ্গি। আপেক্ষিকও বটে। আপাত-তুচ্ছ ব্যর্থতাও কদাচিৎ পরাক্রমশালী সমরনায়কের প্রত্যয় কিংবা বিজয়াকাঙ্ক্ষা নির্মূল হওয়ার কারণ.... আপেক্ষিক...
....আমি পৃথিবীর সব মানুষকে এক ধরনের সরলীকরণ ফমুর্লা দিয়ে দুই ভাগে ভাগ করেছি। এক ভাগ হচ্ছে, যারা সব কিছুতে আগ্রহী ও উৎসাহী। তারা নিজের ঘাড় পেতে দায়িত্ব গ্রহণ করে। তারা নিজের খেয়ে শুধু বনের মোষ নয়, বনের বাঘ ভাল্লুক গণ্ডার তাড়িয়ে বেড়ায়। তারা যেটুকু করা সম্ভব, তার চেয়ে বেশি করার চেষ্টা করে। তারা সব কিছুর নেতৃত্বে থাকে, জীবনের ঘাত-প্রতিঘাত তাদের ওপর দিয়ে যায় এবং তাদের জীবনে সাফল্যের তালিকা থেকে ব্যর্থতার তালিকা অনেক বেশি....
'‌কী' আর 'কি' কোনটা কী? যে প্রশ্নের উত্তরে 'হ্যাঁ' বা 'না' বলা যায়, সেখানে 'কি' বসবে। যেমন, আমার সঙ্গে যাবে কি? ভাত খেয়েছ কি? ভালোবাস কি? আর যেসব প্রশ্নের জন্য নির্দিষ্ট উত্তর দেয়া যায়, সেসব প্রশ্নে 'কী' বসবে। যেমন, কী খেয়েছ? ভাত খেয়েছি। কী দেখলে? কিছুই না। তবে ‌'কিরূপে'। কী অপরূপ! ইংরেজি হোয়াট-এর বাংলা 'কী'? কিন্তু ডু ইউ বা ডিড ইউ দিয়ে যদি আপনি প্রশ্ন করেন, তাহলে 'কি' দিয়ে লিখতে হবে। হোয়াট ইজ দিস? এটা কী? ডু ইউ নো মি? আপনি কি আমাকে চেনেন। কার্টেসি : আনিসুল হক
ফেসবুক নামক জিনিসটাও যখন এই জনপদে প্রথম আবির্ভূত হলো, আমি আসলে ভালো করে বুঝতে পারছিলাম না, এটা দিয়ে কী হয় আর কী কী করা যায়...
মাঠে যাহা খেলি হারুক জিতুক- ইহা আমাদেরই দল জিতিলে নাচিব-হাসিব, হারিলে ফেলিব চোখের জল। জয়ে-পরাজয়ে টিভি ও গ্যালারি সরব রাখিব তবু হারিলেও আছি জিতিলেও আছি, দূরে ঠেলিব না কভু। খেলিতে খেলিতে ইহারা একদা লড়িয়া মরণপণ করিয়া ফেলিবে বাংলাদেশেরে বিশ্ব চ্যাম্পিয়ন!
শোন রে ব্যাঘ্র আজ সমগ্র জাতি তো তোদের সঙ্গে পারবি তোরাই কর রে লড়াই ট্রফি এনে দে বঙ্গে...
ভাইয়া আপু শ্যালক ননদ মামা অথবা ফুপা কোনজন সেই কুফা?
আজিকে যাহারা বিজয় সেনানী হেলায় লঙ্কা করিল জয় সাবাশ সাবাশ ব্যাঘ্র বাহিনী সাবাশ সাবাশ অকুতোভয়
আপাদের মন নেই বিধাতারও জানা জানাটা দুরূহ আর জানতেও মানা! কোনো আপা মায়াময় মমতায় ঘেরা কারও চাপা হতাশা হায় বুক চেরা! কোনো আপা বকা দেন চোখ করে লাল কারও কথা মিষ্টি ও কারও কথা ঝাল! কোনো আপা আঁধারে আলো-দিশা দেন নিজ গুণে খ্যাতিমান দেশজোড়া ফ্যান। শাসনে যে কড়া তিনি সোহাগেও চড়া আমাদের আপাগুলো কী দিয়ে যে গড়া! ঠিকঠাক বেঁধে চুল সেরা রাঁধুনিও প্রিয় প্রিয় আপুরা... ভালোবাসা নিও! ফেসবুকে দোলা দেয় কতজন আপু সামলিয়ে থেকো হে! মনে রেখো বাপু! কাঁপা কাঁপা হাতে তাই লিখে দেই আজই আপারাই এ জগতে সব কাজে কাজি! আপাত নজরে আপাতত মনে হয় আপামর দিনকাল শুধু আপাময়!
মহাগুণী সদাশয় যদি এসে হেসে কয় কিনব 'অখাদ্য'! মনে মনে চমকি শিহরিত, কম কী.. বেজে ওঠে বাদ্য। নতশিরে ত্রস্তে কুণ্ঠিত হস্তে লিখি শুভবার্তা নাচি তাতা ধেই ধেই ছবি তুলে পোস্ট দেই ফেসবুকে আর তা।
কেউ যদি আজ মিষ্টি হেসে ফুল দিয়ে কয়, 'হ্যাপি ভালেনটাইন!' 😛 শুনিয়ে দেব 'আমার সোনার বাংলা' গানের দ্বিতীয় সেই লাইন... ❤
হৃদয়বিহীন রাষ্ট্র সমাজ, হৃদয় ভাঙা আইন 😕 দুষ্টু লোকে পুরস্কৃত, চুমু খেলেই ফাইন 🙁 সাহস করে বলছি তবু, উদাত্ত এ লাইন 😛 আজকে এসো ভালোবাসি, হ্যাপি ভালেন্টাইন...! ❤
কাব্য সাধনা দুরূহ কার্য-- ম‌নে‌তে ভাবিয়া অদ্য পদ্য ত্যা‌জিয়া ব্যর্থ কব‌ি লি‌খিয়া‌ছি‌লেন গদ্য। ভ্রমণকা‌হি‌নি, রম্য, জীবনী, শিক্ষণীয় যাহাতে পড়িয়া পাঠক ঋদ্ধ হইবে, স‌ন্দেহ কী তাহা‌তে! রচনাসমূহ প্রেরিত হইল প্রকাশক-দরবার‌ে পুল‌কিত ম‌নে হর‌ষিত ক‌বি খোঁজ লন বা‌রে বা‌রে প্রকাশক কন, 'টাকার শ্রাদ্ধ কে ক‌রি‌বে বই কি‌নে' গদ্য হইল নি‌ক্ষে‌পিত বাত‌ি‌লের ট্রাশ বি‌নে। কব‌ি ছু‌টিলেন সা‌হিত্য-পাতা সম্পাদ‌কের সন‌ে গদ্য প‌ড়িয়া র‌হিল ‌হেলায় টে‌বি‌লের এক কো‌নে গদ্যগুচ্ছ ছা‌পিল না কেহ, সময় গিয়া‌ছে ব‌য়ে পাণ্ডুর মুখ‌ে কবি ঘু‌রে-ফে‌রে পাণ্ড‌ু‌লি‌পি ল‌য়ে সহসা সাহসী আসিল যে এক দেবদূত প্রকাশক কহিল, ‌'বইটি ছাপিব, তাহাতে লাভ-ক্ষতি যাহা হোক।' 'অখাদ্য' সব গদ্যাবলি দেখিল আলোর মুখ সেলফি তুলিয়া কবির গর্বে ভরিয়া উঠিল বুক। - - - - - - - প্রকাশক : জনান্তিক স্টল : ৪৬০-৪৬১ অনলাইন পরিবেশক: রকমারি
সদ্য স্কুলের গণ্ডি পেরুনো এক বালকের জন্যে নব্বুইয়ের দশকের ওই ভোরের কাগজটা কীভাবে জীবনের লক্ষ্য আর নিয়তি বদলে দেবার উপলক্ষ্য ছিল, সেই গল্প আরেক দিন বলব... সেই সময় যে মানুষগুলোকে মনে হতো পর্বতের মতো বিশাল, মাথা উঁচু করে তাদের দেখতে হতো... দুই দশকেরও বেশি সময় পার করেও সেই পর্বতেরা আরও দীর্ঘায়িত হয়েছেন, তাদের ভালো করে দেখার জন্যে মাথা আরও উঁচু করতে হয়... প্রভাস-দা যখন বললেন, রাতে বাসায় চলে আইসেন... আমি আর জিজ্ঞেস করিনি কী উপলক্ষ্য... প্রভাষদার বাসা তো নিজের ঘরবাড়ির মতোই... আড্ডা আর খানাপিনাই তো হবে... সেখানে আর দাওয়াত কী... যখন খুশি যাওয়া যায়... ...বাসায় ঢুকেই হতভম্ব! বসার ঘরে একেকজন সবাই মহীরুহ মানুষ বসে আছেন! একটু পরেই বুঝতে পারলাম, এই হলো সেই হারিয়ে যাওয়া ভোরের কাগজের মানুষগুলোর জমায়েত, যাঁদের প্রত্যেকেই এখন স্বনামে প্রখ্যাত, নিজ গুণে দীপ্যমান, প্রত্যেকেই একেকজন নিজেরাই প্রতিষ্ঠান... ...এবং এখন পর্যন্ত নিজের কর্মজীবনে যে কয়েকজন মানুষ আমার সরাসরি বস ছিলেন, তাদেরও প্রায় প্রত্যেকেই উপস্থিত! অথবা বস না হলেও, যাদের কীর্তি-কর্মে বরাবরই আসক্ত হয়ে ছিলাম এবং আছি, দেখা হয়ে গেল তাদের সঙ্গেও। দুই দশক আগে আমি ভোরের কাগজের সেই দুর্ধর্ষ আর কিংবদন্তী কর্মী-গোষ্ঠীর কনিষ্ঠতম সদস্যটি ছিলাম.... আজও হঠাৎ পাওয়া পুনর্মিলনীতেও দেখি যথারীতি সেই কনিষ্ঠই আছি... আমার আর বড় হওয়া হলো না... অবশ্য বড় হওয়ার খুব দরকারও দেখছি না...
রাশিফলে লিখেছিল বছরটা ভালো নয় স্বাস্থ্যহানির যোগ, অর্থনাশেরও ভয়। সে বছর লটারিতে মিলে গেল ভাগ্য পুরনো অসুখ যত হলো যে আরোগ্য। বসও ডেকে বললেন, 'করেছো অনেক কাজ এইবার বিশ্রাম, ছুটি নিয়ে যাও আজ।' এ বছর রাশিফলে : সামনেই শুভদিন সবই নাকি ভালো যাবে, দুঃখ-বেদনাহীন।
আশেপাশের কেউ যদি খুব রেগে আগুন হয় রাগ থামাতে রাগ দেখানো ঠিক সমাধান নয় ভাবুন দেখি মনে মনে- আগুন যখন লাগে দমকল তা নিয়ন্ত্রণে পানিই ছিটায় আগে। সংবরণে রাগ পানি হোক- এই কথাটা স্মরণ রেখেই আসুন করি এবার নতুন বছর বরণ।
হে শুমন পাটোয়ারী! জন্মদিনের খাবার খেতে দাওয়াত তোমার বাড়ি কেক না দিলে তোমার সাথে চিরদিনের আড়ি জন্মদিনের পার্টি তো দাও আজকে তাড়াতাড়ি
'...বিশ্বজোড়া পাঠশালা মোর, সবার আমি ছাত্র, নানান ভাবে নতুন জিনিস শিখছি দিবারাত্র। এই পৃথিবীর বিরাট খাতায় পাঠ্য যেসব পাতায় পাতায় শিখছি সে সব কৌতূহলে, নেই দ্বিধা লেশমাত্র...'
আমি তো নই মোটেও ভোরের পাখি অনেক বেলা পর্যন্ত রোজ ঘুমায় আমি থাকি সূর্য মামা জাগার আগে উঠসিলাম আজ জেগে 'হয়নি সকাল ঘুমাও এখন', বউ বলসে রেগে বলসি আমি, 'আলসি মেয়ে ঘুমায় তুমি থাকো হয়নি সকাল তাই বলে কি সকাল হবে নাকো আমিই যদি না জাগি গো ক্যামনে সকাল হবে তোমার জামাই উঠলে ওগো রাত পোহাবে তবে' বউ শুনে কয়, 'কাজের মানুষ আজকে দিসি ছুটি কিচেনে যাও, নাশতা বানাও ডিম ভাজি আর রুটি। ...পুরা বাড়ি ঝাড়ু দিবা... একটা কণাও ধুলি পাই যদি ঠিক ফাটায় দিব তোমার মাথার খুলি।' শুনে আমার মাথার ওপর পড়সে ভেঙে রুম ভালো মানুষ কাঁথার নিচে আবার দিসি ঘুম আর্লি টু বেড আর্লি টু রাইজ- হুদাই সবাই কয় খুব সকালে ওঠা মোটেও কাজের কথা নয়।
বহু শখ করি, বহু ব্র্যান্ড ঘুরি বছর-দুয়েক আগে কিনিয়াছিলাম হিটাচি ফ্রিজ, ভাবিলে হতাশ লাগে। প্রথম প্রথম চলিত ভালোই খাদ্য থাকিত টাটকা তরিতরকারি, মাছ ও মাংস ফ্রিজে থাকিলে আটকা। গত মাসে ডিপ খুলিয়াছি যেই সে কী উৎকট গন্ধ! কাঁচা-কাঁচা মাছ-মাংস পচিয়া রহিয়াছে সব বন্ধ। ট্রান্সকম হতে কিনিয়াছি তাই ফোন দেই হেলপ-লাইনে ব্যস্ত সে সব-কটি সংযোগ কিছুতেই লাইন পাইনে। তিন দিন টানা অধ্যাবসায় নিষ্ঠা-চেষ্টা শেষে গ্রাহক সেবার দিদিমণি ফোন তুলে 'হ্যালো' কন হেসে। সবিস্তারে শুনিয়া-জানিয়া লিখিলেন অভিযোগ তখনও জানি না, দীর্ঘায়িত হইতেছে দুর্ভোগ। সাত দিন পরে কোনো অবসরে আসিলেন মেকানিক কহিলেন, 'হায়, কম্প্রেশরের গ্যাস করিয়াছে লিক!' 'ঠিক আলবত হবে মেরামত' যাবার সময় বলে... ফ্রিজখানি বয়ে ভ্যানে তুলে লয়ে তিনি গিয়াছেন চলে। এর পরে হায় মাস চলে যায় ফ্রিজ তো আসে না ফিরে ধৈর্য্যচ্যুতি, ক্ষোভ-অনুভূতি ঘটিতেছে ধীরে ধীরে। মেকানিকে ফোন করি সারাক্ষণ 'পার্টস নাই স্টকে!' একই উত্তর!... ভাবি সত্ত্বর গিয়াছি বোধহয় ঠকে! আজ থেকে তাই বলিব সদাই ওয়ারেন্টিরও জন্য বেশি দাম দিয়া কিনিও না মিয়া ইলেকট্রনিক্স পণ্য।
ধাঁধা: এক নামে ঠিকঠিকই তাকে চেনে দেশের লোক! বলুন তো কে? সবার কাছে প্রশ্ন রাখা হোক। ক্লু: দেশজোড়া তার খ্যাতি, পরিচিতি বিশ্বজুড়ে খবরেরও পেছন-খবর খোঁজেন খবর খুঁড়ে সাহস বুকে এগিয়ে যাবার উদাহরণ বটে লড়াই এবং জয়ের কীর্তি মুখে মুখে রটে নিন্দুকেরা ঈর্ষা-বাণে নিত্য করে বিদ্ধ সেই আগুনে বিশুদ্ধ হন, আরেকটু হন ঋদ্ধ সমাধান: সহজ ধাঁধার জবাব কিন্তু ভীষণ সহজ, আহা... খবরকন্যা নিজেই তো ব্র্যান্ড, প্রিয় মুন্নী সাহা...
আগেকার দিনে যত ন্যাড়া দলে-দলে একবারই শুধু যেত বেলগাছ তলে যুগ গেছে বদলিয়ে, বুদ্ধিও পাকা সোজা নয়, ঘি ওঠাতে অঙ্গুলি বাঁকা আজকাল ন্যাড়া সব দাঁত চেপে দাঁতে বেলতলে ঠিকই যায় হেলমেট হাতে দিয়ে দুটো চক্কর বেলগাছ ঘিরে বেল ভরা ঝুরি নিয়ে আসে ঠিক ফিরে
স্রষ্টা সকাশে হাজির হইয়া একদা একাকী নর ভয়ে ভয়ে কিছু অনুযোগ ল'য়ে শুধাইল, 'ঈশ্বর! নারীকে কেন বা গড়িয়াছ তুমি সুন্দরী-রূপবতী? নর কি ভাসিয়া আসিয়াছে তবে, নর দুর্ভাগা অতি?' ঈশ্বর কন হাসিয়া, 'বৎস্য, বৃথা বিচলিত হও, নারী ও নর তো সমানে-সমান, কেহ কম-বেশি নও। নারী সুন্দর বলিয়া তাহারে বাসিয়াছ তুমি ভালো।' কহিল সে নর, 'প্রভু জ্ঞান দাও, দাও কিছু আরও আলো, তাহলে তাহারে বানায়েছ বোকা কেন? কোন অবকাশে?' স্রষ্টা কহিল, 'যাহাতে সে শুধু তোমাকেই ভালোবাসে!'
ঈদুল আজহা সমাগত প্রায়, তাই কোরবান আলি ভাবিল, অচিরে কিনিব গরু দেখিয়া শক্তিশালী। পকেটে ভরিয়া নগদ অর্থ একেলা চলিল হাটে লক্ষ টাকার মোটাতাজা গরু কিনিয়া ফিরিব ডাঁটে। সকলে শুধাবে, দামখানি কত? ভালোই মারিলে দান! কোরবান মৃদু হাসিবে কেবল, মুখেতে ভরিবে পান। বাড়ির গ্যারাজে দিব্যি থাকিবে গরুটি হাস্যমুখে রাশি রাশি খড়-বিচালি খাইয়া জাবর কাটিবে সুখে পাড়ার সকলে দেখিতে আসিবে সেলফি তুলিবে কেহ শিশুরা আসিয়া ভয়ে ভয়ে ছুঁয়ে দেখিবে গরুর দেহ। মুখেতে মুখেতে ঘুরিয়া ফিরিবে বিবিধ জল্পনায় ভাবিল-দেখিল কোরবান আলি কত কী কল্পনায়। মানু্ষে পশুতে গাদাগাদি ভিড়ে সহসা অকস্মাৎ লক্ষপতির গরুর স্বপ্ন হইল ধূলিসাৎ। তস্কর দল কোন সে তফাতে পকেট লয়েছে কাটি কোরবান ভাবে, কোরবানি বুঝি হইল এবারে মাটি। বিফল চিত্তে ভগ্ন হৃদয়ে ফিরিয়া চলিল বাড়ি পড়িয়া রহিল দেশি ও বিদেশি গরু-খাসি সারি সারি। মনের গহিনে গায়েবি কণ্ঠ ধ্বনিত হইল, 'বোকা! কোরবানি দে মনের পশুকে, বৃথাই খাসনে ধোঁকা।' কোরবানি তো ত্যাগ-পরীক্ষা প্রাণের প্রিয় ধন রে... গরু ছাগল হইল কবে তোর সে প্রিয়জন রে? (পুনঃপ্রচার) 
Cow মানে গরু- বড় উপকারী প্রাণী চোখ-কান দুটি করে, পাও চারখানি একটাই লেজ বটে, শিং আছে দুটি হাল বেয়ে দুধ দিয়ে রাত্তিরে ছুটি গরু গৃহপালিত, খায় ঘাস পাতা 'তুমি গরু' মানে তুমি একেবারে যা তা... কোরবানি হাটে এই গরু বেশ দামি বিফ ভুনা খেতে খুব ভালোবাসি আমি।
দিন-ক্ষণ-মাস-বছর গেলেও বয়স বাড়ে নাকো মেরিনাপা! মেরিনাপা! এমন করেই থাকো।। মেরিনাপার বয়স হলো আটাশ নাকি সাতাশ? স্বাক্ষী শুধু চন্দ্র, তারা, আকাশ এবং বাতাস।। আর স্বাক্ষী আনিসুল হক সত্যি!!! নয় তো চাপা! অনেক ভালোবাসা। হ্যাপি বার্থডে মেরিনাপা।।
এই ভদ্রলোক বলছেন, মানুষ দু ধরনের-- প্লেয়ার অথবা দর্শক। ...আমি তো কোনো দলেই পড়ি না। মনে হয়, রেফারি অথবা আম্পায়ার...
পৃথিবীর সবচেয়ে উঁচু পর্বতশৃঙ্ঘ এভারেস্টজয়ী প্রথম বাংলাদেশি পর্বতারোহী মুসা ইব্রাহিম তার যাবতীয় অর্জন আর কীর্তি নিয়ে গত ৭ বছর ধরে যেসব বিতর্ক হয়েছে এবং হচ্ছে, সেই প্রসঙ্গে সম্প্রতি একটি লেখা প্রকাশ করেছেন ফেসবুকে। মুসার এভারেস্ট জয় বা বাংলা চ্যানেলে সাঁতার নিয়ে তার প্রতিদ্বন্দ্বি ও প্রতিযোগী গোষ্ঠী কর্তৃক সৃষ্ট বিতর্কের কারণে যাদের নানাবিধ সন্দেহ তৈরি হয়েছে কিংবা যারা বলাবলি করেন, সব প্রশ্ন আর সংশয়ের জবাব মুসার নিজেরই দেওয়া উচিত, তারা অনুগ্রহ করে একটু সময় নিয়ে এই লেখাটা পাঠ করবেন। শত বিতর্ক আর জ্বালা-যন্ত্রণার মধ্যেও মুসা এতদিন চুপচাপই ছিলেন। শেষ পর্যন্ত তিনি আবার মুখ খুলেছেন। যা লিখেছেন, তার সবই পুরনো কথা, পুরনো তথ্য। বহুবার বলা হয়েছে। নানা জায়গায় নানা ফোরামে। মুসা শুধু সেই সব তথ্যপ্রমাণ তার লেখায় একত্রিত করেছেন। সেই সঙ্গে বলব না বলব না করেও কিছু মানুষের মুখোশ উন্মোচন করে দিয়েছেন। মুসার এভারেস্ট অভিযান বিষয়ক বই এবং অনলাইন ও অফলাইনে ছড়িয়ে ছিটিয়ে থাকা সব তথ্যপ্রমাণ যাদের পড়ার সুযোগ হয় নাই, বরং মুসার সাবেক ও ঈর্ষাকাতর সহযাত্রীদের ছড়িয়ে দেওয়া সুপরিকল্পিত বিভ্রান্তির জালে হাবুডুবু খেয়েছেন, ….এই লেখাটা পড়লেই তাদের কাছে সব কিছু স্পষ্ট হওয়া উচিত।
সোনা বন্ধু তোমায় মনে লইয়া গান বান্ধিলাম তোমায় ভালোবাইসা। আমার বাড়ি আইসো রে বন্ধু সবুজ বনের ধারে কইব কথা পরান খুলে রে বইসা নীল পুকুরের পার রে। আমার বাড়ি আইসো রে বন্ধু হাজার শতেক বার মিষ্টি মধুর আলাপনে রে বন্ধু দিন যে হবে পার রে।
লক্ষ্মী হয়ে থাকো যদি মাথায় তুলে নেব মাথায় উঠে নাচো যদি তুলে আছাড় দেব
চলতে পথে হোঁচট খাবা, ঠোঁকর দিবে কাকে বিপদ আপদ দল বেঁধে সব আসবে ঝাঁকে ঝাঁকে তাই বলে নয় হতাশ-হুতাশ, সাহস রাখো বুকে দুখের পালা ঠিক ফুরাবে, ভাসবে সাগর-সুখে...
তোমরা যাহারা সুস্বাস্থ্য চাহি বৃথাই কাঁদিয়া মরো কত কী কষ্ট, কত কী কাণ্ড কত কী পন্থা ধরো। বুদ্ধিশুদ্ধি বৃদ্ধি করিতে খাইয়াছ পাতা-লতা দুর্বা খাইয়া গরু কেন তবে গরুই রহিল যথা? হাঁটিয়াছ আর সাঁতার দিয়াছ ওজন রাখিতে বশে হাতি হেঁটে যায় তিমি সাঁতরায় গেল কভু মেদ খসে? ভাগ্য-চাকাটি ঘোরে নাকো যদি নাহি দাও খাঁটি শ্রম গাধাটিও খাটে, বদলায় কিছু তাহারও ভাগ্যক্রম? প্রেয়সী হৃদয় করিতে বিজয় প্রেম দিলে অকাতরে চাঁদেরে চাহিয়া চাতকিনী কেন কাঁদিয়া কাঁদিয়া মরে? দিনমান বৃথা পাহাড় ঠেলিয়া হুদাহুদি পেরেশানি তবে কী কায়দা যদি বেফায়দা জীবন করিয়া পানি?
হারাধনের দশটি মেয়ে ঘরেই বসে রয় একটি তবু হারিয়ে গেল, রইল বাকি নয়। হারাধনের নয়টি মেয়ে মধুর চাঁদের হাট রোগ বাঁধিয়ে একটি গেল, রইল বাকি আট। হারাধনের আটটি মেয়ে মুক্তো ঝরা দাঁত একটি ম'ল কারেন্ট শকে, রইল বাকি সাত। হারাধনের সাতটি মেয়ে গেল জলাশয় একটি সেথা মরল ডুবে, রইল বাকি ছয়। হারাধনের ছয়টি মেয়ে কুটতে গেল মাছ একটি কেটে দুখান হলো, রইল বাকি পাঁচ। হারাধনের পাঁচটি মেয়ে ফেসবুকে সংসার একটি ম'ল অনিদ্রাতে, রইল বাকি চার। হারাধনের চারটি মেয়ে নাচে তা ধিন ধিন একটি ম’ল আছাড় খেয়ে, রইল বাকি তিন। হারাধনের তিনটি মেয়ে খড়ের গাদায় সুঁই খুঁজতে গিয়ে হারিয়ে গেল রইল বাকি দুই। হারাধনের দুইটি মেয়ে সেলফি তোলে দ্যাখ একটি গেল গাড়ির চাপায় রইল বাকি এক। হারাধনের একটি মেয়ে কাঁদে ভেউ ভেউ কার সাথে যে পালিয়ে গেল, রইল না আর কেউ। - - - - - - - - (হারাধনের যদি দশটি পুত্রের পরিবর্তে দশটি কন্যা থাকিত, তাহা হইলে যোগীন্দ্রনাথ সরকারের পদখ্যানি যে রূপ হইত)
লক্ষ প্রণতি! মাশরাফি তুমি এ-কী চাপ-মহাভার বহিলে এবং জপিলে মন্ত্র- 'কাণ্ডারি হুঁশিয়ার'! হাঁটুখানি মাঝে সঞ্চিত ব্যথা, তবু দাঁতে দাঁত চাপি তোমার বজ্রমূর্তি দেখিয়া লংকা উঠিল কাঁপি।
একদা যাহারা বিজয় সেনানী হেলায় লংকা করিল জয় একদা তাহারা দেখিও শাসন করিবে ক্রিকেট জগৎময়...
আপাদের মন নেই বিধাতারও জানা জানাটা কঠিন আর জানতেও মানা! কোনো আপা মায়াময় মমতায় ঘেরা কারও চাপা হতাশা শুধু বুক চেরা! কোনো আপা বকা দেন চোখ করে লাল কারও কথা মিষ্টি ও কারও কথা ঝাল! কোনো আপা আঁধারে... আলো-দিশা দেন নিজ গুণে খ্যাতিমান দেশজোড়া ফ্যান। শাসনে যে কড়া তিনি সোহাগেও চড়া আমাদের আপাগুলো কী দিয়ে যে গড়া! ঠিকঠাক বেঁধে চুল সেরা রাঁধুনিও প্রিয় প্রিয় আপুরা... ভালোবাসা নিও! ফেসবুকে দোলা দেয় কতজন আপু সামলিয়ে থেকো হে! মনে রেখো বাপু! কাঁপা কাঁপা হাতে তাই লিখে দেই আজই আপারাই এ জগতে সব কাজে কাজি! আপাত নজরে আপাতত মনে হয় আপামর দিনকাল শুধু আপাময়!
শুভ দিনে ফেসবুকে করি তাকে নক '...হ্যাপি হ্যাপি বার্থডে আনিসুল হক...' 
-আপনার নাম কি? -জিয়া -পুরা নাম বলেন -জিয়া ইসলাম -সন্তানদের নাম কি? -জায়িম, জাওয়াদ -আমাকে চিনতে পারছেন - জি সিঙ্গাপুরের হাসপাতালে আজ দুপুরে জিয়ার সঙ্গে এই কথা বলেছেন ডা. ত্রিমাতি লি। কথা বলার এক পর্যায়ে কেঁদে ফেলেন জিয়া। আমাদের জিয়া একদম স্বাভাবিক আছেন। সব প্যারামিটার স্ট্যাবেল আছে। ( সিঙ্গাপুর থেকে দিপু ভাইয়ের ম্যাসেজ) আমরাও কাঁদছি জিয়া। আসো। একসাথে কাঁদি হাসি।
হৃদয়বিহীন যুগ আমাদের হৃদয় ভাঙা আইন 😕 দুষ্টু লোকে পুরস্কৃত চুমু খেলেই ফাইন 🙁 সাহস করে বলছি তবু উদাত্ত এ লাইন 😛 এসো সবাই ভালোবাসি হ্যাপি ভালেন্টাইন...! ❤
...দুই পয়সার মানুষ তোরা লোকাল বাসে ঝুলিস এত্ত বড় স্পর্ধা আবার মোদের ছবি তুলিস! দেখবি এবার বাপের নামটি কেমন করে ভুলিস পিটিয়ে পিঠের ছাল ছাড়াব আর যদি মুখ খুলিস বাঘে ছুলে আঠারো ঘা, আমরা যদি ছুলিস (!) ছত্রিশ ঘা গুনে গুনে, গুনতে গুনতে দুলিস আমরা তো নই তোদের মতো বেকুব, গাধা, ফুলিশ দ্যাখ আমাদের হাত-পা খোলা, আমরা হলাম '.........'।
প্রত্যেকবার নতুন বছরের শুরুতে যা যা চাই, সারা বছর ঠিক তার উল্টোটা হয়। অতএব ২০১৭ সালের জন্যে আমার প্রার্থনা : ...আমি যেন নিঃস্ব, অসুস্থ, বিরক্ত, দুঃখিত আর ধ্বংসপ্রাপ্ত হয়ে থাকি...
আমি মূলত লেখালেখি করি চেনা-পরিচিত লোকজনকে আনন্দ-বিনোদন দেওয়ার জন্য। মাঝে মধ্যে ছবি আঁকার চেষ্টা করি, সেটা অবশ্য নিজের জন্য। আর একটু আধটু গান-বাজনা করি, সেটা শুধু নারী শ্রোতাদের জন্য। এখানে গান বিষয়ক দুর্ভাগ্যসসমূহ উল্লেখ করা হলো। দুর্ভাগ্য (১) এই যে, বেশিরভাগ ক্ষেত্রে গান গাইবার জন্যে নারী শ্রোতা পাওয়া সম্ভব হয় না। আমার স্ত্রী রবীন্দ্র সংগীতের বিশেষ ভক্ত। কিন্তু আমি সেটা ঠিক করে এবং শুদ্ধভাবে গাইতে পারি না দেখে উনি আমার গান বাজনা চর্চার বিষয়ে বিশেষ আগ্রহী নন। আমার সংগীত সাধনার পুরোটাই নারীদের জন্যে নিবেদিত হলেও, আমি কখনও কোথাও কোনো গানে আবেগ ভরে টান দিলেই উপস্থিত নারীরা সামনে থেকে একে একে উঠে চলে যেতে থাকেন। তাদের অতি জরুরি নানা কাজের কথা মনে পড়ে যায়। দুর্ভাগ্য (২) এই যে, নর শ্রোতাদের মধ্যে দু-চারজনের নাম উল্লেখযোগ্য, যারা আমি গান-টান গাইবার চেষ্টা করলে, তারা ধৈর্য্য নিয়ে বসে থাকেন এবং অতি সমঝদারের মতো ভঙ্গি করে একটু একটু মাথাও দোলাতে চেষ্টা করেন। (আমি খবর নিয়ে দেখেছি, এরা ব্যক্তিগত জীবনে গান-টান তেমন শোনেন না, ভালো গান সম্পর্কেও তাদের ধারণা সীমিত)। এই বিরল পুংদের মধ্যে শীর্ষ ৫ জনের মধ্যে যাদের নাম নিতে হয়, তাদের মধ্যে প্রায় পুরোভাগে যার নাম কৃতজ্ঞচিত্তে স্মরণ করতে হয়, সে হলো আমার বন্ধু নাসির চৌধুরী জুয়েল। লোকসমাজে জুয়েল ধনী-গরিব, ধর্ম-বর্ণ, ছোট-বড় ও জাতি-গোষ্ঠী নির্বিশেষে 'মামা' নামে পরিচিত। জুয়েল বিজাতীয় কারণে তার বন্ধুবান্ধবকে মামা সম্বোধন করে, কালক্রমে তার নিজের নামও মামা হয়ে গিয়েছে। কাজী আনোয়ার হোসেন রচিত মাসুদ রানা সিরিজের প্রত্যেক বইয়ের শুরুতে যে পরিচিতি দেওয়া থাকে, তার তিনটা লাইন জুয়েলের চরিত্রের সঙ্গে অত্যন্ত সামঞ্জস্যপূর্ণ : '...একা। টানে সবাইকে কিন্তু বাঁধনে জড়ায় না।' আমি অবশ্য জুয়েলকে দেখি একজন পরিপূর্ণ রহস্যমানব হিসেবে। সে নিজের চারিদিকে অদ্ভুত রহস্যের দেয়াল তুলে রাখে। সেই দেয়াল নারীরা ছাড়া আর কেউ ভাঙতে পারে না। (এই কারণে আমি মনে মনে জুয়েলকে যারপরনাই ঈর্ষা করি।) কিন্তু জুয়েল টানে সবাইকে, কাউকে বাঁধনে জড়ায় না, কেউ বাঁধার চেষ্টা করলে সে কীভাবে কীভাবে জানি বাঁধন কেটে বের হয়ে যায়। জুয়েল একবার এক পরম রূপবতী নারীর প্রেমে পড়ল। পুরাই ডানাকাটা পরি। কিন্তু সেই নারীকে ইমপ্রেস করার জন্য তার হাতে কোনো অস্ত্র নাই। জুয়েল গাড়ি চালাতে পারে না, তার ওপর তার ড্রাইভার বেশিরভাগ সময়েই ছুটিতে থাকে, কাজেই জুয়েলকে রিকশা অথবা সিএনজি অটোরিকশায় করে ওই নারীকে নিয়ে ঘুরে বেড়াতে হয়। জুয়েল কলেজে থাকতে বায়োলজি ক্লাসে ব্যাঙ আর তেলাপোকার ব্যবচ্ছেদের ছবি খুব ভালো আঁকত (এ কারণে সহপাঠীরা তাকে দিয়ে হোমওয়ার্কের সেই ছবি আঁকিয়ে নিত)। কিন্তু জুয়েল যেহেতু পোর্ট্রেট আঁকতে পারে না, ফলে সুন্দর ছবি এঁকে দিয়ে ওই নারীকে মুগ্ধ করার লাইনেও তার পক্ষে আগানো কঠিন। তবে জুয়েলের বিশ্বাস ছিল, সে খুব বড় ফটোগ্রাফার। কিন্তু ডানাকাটা পরিকে কয়েকটা ছবি তুলে দেখানোর পরে পরি ম্যাডাম ৭ দিন জুয়েলের সঙ্গে কথা বলে নাই। অতএব, জুয়েল বেছে নিল গান! কিন্তু সে তো গানও গাইতে পারে না। আমরা একবার গাজীপুরে কোথায় জানি পিকনিকে গিয়েছি। খবর পেয়ে জুয়েল তার পরি ম্যাডামকে নিয়ে সেখানে উপস্থিত হলো। দুপুরের ঠাটা রোদের মধ্যে সে আমাকে আলাদা করে ডেকে নিয়ে ওই ভদ্রমহিলার সঙ্গে পরিচয় করিয়ে দিল এই বলে, 'এ হলো আমার বন্ধু নওরোজ। খুব ভালো গান গায়। সবচেয়ে ভালো গায়- আলগা করো গো খোঁপার বাঁধন....। এই গানটা তো তোমার সবচেয়ে ফেভারিট।' ওই ভদ্রমহিলার পক্ষে ভদ্রতাসূচক মাথা না নেড়ে উপায় ছিল না। অতএব তিনি হ্যাঁ-বোধক মাথা নাড়লেন। জুয়েল বিপুল উৎসাহে আমাকে বজ্রকণ্ঠে হুকুম দিল, 'মামা, নাও শুরু করো। আলগা করো গো....।' দুপুরের কড়কড়া রোদ আর ৩৯ ডিগ্রি সেলসিয়াস তাপমাত্রার মধ্যে আমার মাথার ব্রেনই যেখানে মাথা থেকে আলগা হয়ে যাওয়া উচিত, সেখানে মামার মন আর প্রেমের সুরক্ষা নিশ্চিত করতে, আমাকে সত্যি সত্যি গান শুরু করতে হলো। তারপর.... তার আর পর নাই। গল্প শেষ। সব গল্পের শেষ থাকতে হয় না।
আধখানা ওই জ্যোৎস্না রাতে সবাই গেছে বনে আমি বেকুব রইনু বসে একলা ঘরের কোনে।
জানিস মনা, জগৎজুড়ে যোগ্যতমই নয় রে জয়ী ক্ষুদ্র মানুষ বৃৃথাই যুঝি, মুচকি হাসেন জগতময়ী।
আমাদের এই আপুটির নাম শাহানা হুদা রঞ্জনা হাজার লোকের ভিড়েও তাকে ঠিক চেনা যায় কোনজনা। দিলখোলা তার অট্টহাসি দেয় ভুলিয়ে বঞ্চনা রয় না স্মরণ- জীবন 'কঠিন', মোটেও রঙিন মঞ্চ না। আপু তো এক নদীর মালিক নদীর নামটি অঞ্জনা নদীর তীরে গান গেয়ে যায় মাছরাঙা আর খঞ্জনা। জন্মদিনে দূর হয়ে যাক সকল বাধা ভঞ্জনা অনেক অনেক শুভেচ্ছা নিন নাসির চৌধুরী জুয়েল রঞ্জনা।
ব্রিটিশ সিংহ কুপোকাত বটে ব্যাঘ্র নাসিকা নাদে বিষাদে বসিয়া ইংলিশগণ আজিকে কেবলই কাঁদে। তোমরা যাহারা বকিয়াছ আর করিয়াছ ভর্ৎসনা এখন তাহারা কোথায় লুকায়ে? চুপ কেন সব-জনা? দিয়াছিলে জ্ঞান দিয়াছিলে গালি- সকলই কি ভুলিয়াছ? সমুখে আসিয়া মার্জনা চাহো, যথাপি যে-জন আছ। ইহাদের সনে আস্থা রাখিও, প্রসারিত করো চিত্ত বাংলার মাটি দুর্জয় ঘাঁটি বুঝে নিক দুর্বৃত্ত।
দুষ্টু বাতাস! রুখতে তোমায় দুয়ার দিলাম বন্ধ... হায়! কী মরি! ঘরখানাতে কেবল তোমার গন্ধ! মন্দ আলো! যাও তফাতে। জানলা দিলাম এঁটে... আঁধার ঘরে তবু তোমার জ্যোতি বেড়ায় হেঁটে! নষ্ট আওয়াজ! কান চেপে রই শব্দ নিরঞ্জনী... অথচ কেবল মগজজুড়ে তোমার প্রতিধ্বনি! কষ্ট মানুষ! চাই না তোমায়, চক্ষু রাখি বুজে... কিন্তু এ কী! দিন পোহাল বৃথাই তোমায় খুঁজে!
মনের কাছে মনের কথা কইতে যদি চাও পা বাড়ালেই মনের বাড়ি সেথায় বরং যাও বাড়ির ঘাটে বান্ধা আছে মনপবনের নাও মনবন্ধুর মিলবে হদিস বৈঠাখানা বাও জলের ছায়ায় জলের গীতি কণ্ঠ ছেড়ে গাও মনের টানে মনের দেখা হঠাৎ যদি পাও মনের কথা উজাড় করে শুনায় তারে দাও রাগ, অভিমান, কষ্ট, ব্যথা? চাইলে দিও তা-ও
"যখন পড়বে না মোর পায়ের চিহ্ন এই বাটে, আমি বাইব না মোর খেয়াতরী এই ঘাটে, চুকিয়ে দেব বেচাকেনা, মিটিয়ে দেব গো, মিটিয়ে দেব লেনাদেনা, বন্ধ হবে আনাগোনা এই হাটে তখন আমায় নাইবা মনে রাখলে, তারার পানে চেয়ে চেয়ে নাইবা আমায় ডাকলে। যখন জমবে ধুলা তানপুরাটার তারগুলায়, কাঁটালতা উঠবে ঘরের দ্বারগুলায়, আহা... ফুলের বাগান ঘন ঘাসের পরবে সজ্জা বনবাসের, শ্যাওলা এসে ঘিরবে দিঘির ধারগুলায় তখন আমায় নাইবা মনে রাখলে, তারার পানে চেয়ে চেয়ে নাইবা আমায় ডাকলে। তখন এমনি করেই বাজবে বাঁশি এই নাটে, কাটবে দিন কাটবে, কাটবে গো দিন আজও যেমন দিন কাটে, আহা... ঘাটে ঘাটে খেয়ার তরী এমনি সে দিন উঠবে ভরি চরবে গোরু খেলবে রাখাল ওই মাঠে। তখন আমায় নাইবা মনে রাখলে, তারার পানে চেয়ে চেয়ে নাইবা আমায় ডাকলে। তখন কে বলে গো সেই প্রভাতে নেই আমি সকল খেলায় করবে খেলা এই আমি, আহা... নতুন নামে ডাকবে মোরে, বাঁধবে নতুন বাহু-ডোরে, আসব যাব চিরদিনের সেই আমি। তখন আমায় নাইবা মনে রাখলে, তারার পানে চেয়ে চেয়ে নাইবা আমায় ডাকলে॥ "-- রবীন্দ্রনাথ ঠাকুর
লক্ষ প্রণতি! মাশরাফি তুমি এ-কী চাপ-মহাভার বহিলে এবং জপিলে মন্ত্র- 'কাণ্ডারি হুঁশিয়ার'! হাঁটুখানি মাঝে সঞ্চিত ব্যথা, তবু দাঁতে দাঁত চাপি তোমারই বর্জ্রমূর্তি দেখিয়া ব্রিটিশ উঠিল কাঁপি!
জন্মদিনে মুন্নীদির জন্য ৩টি জিনিস দেওয়ার কথা ভাবছি: ১. প্রাণঢালা শুভেচ্ছা ২. গত বছর লেখা সুপার হিট পুরনো কবিতা ৩. এ বছর আঁকা সুপার ডুপার হিট পোর্ট্রেট কবিতা ও ছবি এখানে সংযোজিত হলো : - - - - কবির ছিল বাঁশের বাগান, আকাশ ভরা চাঁদ আমরা তো আর চাঁদ দেখি না, মাথার ওপর ছাদ! আমরা কেবল ল্যাপটপেতে দেখি চাঁদের ছবি কিন্তু কবেই এই কবিতা লিখে গেছেন কবি : ‘বাঁশবাগানের মাথার ওপর চাঁদ উঠেছে ওই মাগো, আমার শোলক বলা কাজলা দিদি কই?’ কবিও নাই, দিদিও নাই, যুগটা ডিজিটাল ভুঁইচাঁপাতে শিউলি তলের বড়ই করুণ হাল। ঝিঁঝি নীরব, থোকায় থোকায় জোনাকি না নাচে আমরা তবু দুঃখিত নই, আমাদেরও আছে...! 😃 -বলুন তো কী? -কাজলা দিদি? -হয়নি জবাব। আহা... আমাদের যে দিদি তিনি স্বয়ং মুন্নী সাহা। শোলক তো নয়, রিপোর্ট তিনি বানান এবং বলেন (এ যুগেরই দিদি তো তাই...) যুগের সাথে চলেন। ভীষণ রাগী (রাগটা কপট) আমরা তাকে ডরাই তাকে নিয়ে আমরা আবার ভীষণ করি বড়াই। সুখ-দুঃখ উপলক্ষ্য সকাল কি আর সাঁঝে কেমন করে দিদি যেন থাকেন সবার মাঝে। কাজে সাহস-উৎসাহ তো যোগান প্রতিদিনই ছোট বড় সকলে তাই দিদির কাছে ঋণী। দিদি সদাই চিরতরুণ, বয়স বাড়ে নাকো হ্যাপি বার্থডে মুন্নীদিদি, অনেক ভালো থাকো।। 
রোজ রাতে জেগে থাক আঁখিদুটি মেলে বলো দেখি নির্ঘুম থেকে কী বা পেলে? 'ঘুম তুমি এসো প্লিজ'... সারা রাত জপে দু-টাকায় ঘুম কিনে দিও নাকো সঁপে। ঘুম যদি হাত নেড়ে বলতই কথা জেনে নাও, ঘুমানোর পদ্ধতি। যথা- বেশি বেশি পানি খাও সারা দিনমান ছেড়ে দাও চিরতরে আজই ধুমপান। খুব ভোরে জেগে উঠে করো হাঁটাহাঁটি ভালো হয়, কাজ নিয়ে করো খাটাখাটি। ঘড়ি ধরে নাওয়া খাওয়া, ঘড়ি ধরে শোয়া ঘুমদেবী এসে দেবে অধরের ছোঁয়া। শুয়ে শুয়ে ধ্যান করো চোখদুটো বুজে লাভ নেই ভুলে যাওয়া প্রেম-ট্রেম খুঁজে।
দু-কানে ভীষণ পোড়া ক্ষত ল'য়ে কতিপয় এক রোগী চেম্বারে আসি বলিল, 'বাঁচান! আমি যে ভুক্তভোগী।' সবিস্ময়ে ডাক্তার কন, 'কেমনে পুড়িল কান? সবিস্তারে সেই কথা আগে বিশদ বলিয়া যান।' রোগী নিরুপায় কহিল, 'জনাব, কাহিনিটি বিদারক বলিতেছি তবে কেমন করিয়া দগ্ধ হইল ত্বক। বাড়িতে বসিয়া করিতেছিলাম কাপড়সমূহ ইস্ত্রি হঠাৎ তখন ফোন করিয়াছে ইলেকট্রিকের মিস্ত্রি। ইস্ত্রি গরম মনের ভুলেতে ঠেকায়েছি ডান কানে কী যে ব্যথা! আহা! যার পুড়িয়াছে, জানে সেই শুধু জানে!' ডাক্তার কন, 'বুঝিলাম ইহা ঘটিয়াছে ডান কানে কিন্তু কীভাবে বাম কানটিও পুড়িল বা কোনখানে?' জবাব আসিল কাতরকণ্ঠে, 'ব্যাটা তো খানিক ক্ষণ পরেই কিন্তু আরেকটিবার করিয়াছিল যে ফোন।'
কোথায় স্বর্গ? কোথায় নরক? কে বলে তা বহুদূর? মানুষের মাঝে স্বর্গ-নরক মানুষেতে সুরাসুর।
