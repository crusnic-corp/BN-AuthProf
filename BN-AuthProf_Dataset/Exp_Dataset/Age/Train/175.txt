এক ধান্ধাবাজ ও চাপাবাজ কৃষকের ভাষ্য ছিলো, 'ধান কাটার সময় আমি সবার পেছনে থাকলে কী হবে, ধানের চারা রোপনের সময় আমি সবার সামনে থাকি!' ইন্টারনেট গতিতে আমরা লাস্টের দিক দিয়ে তৃতীয় থাকলেও, দামের দিক দিয়ে কিন্তু ফার্স্টের দিক থেকে তৃতীয়! হুম!!! 
ইন্টারনেট গতিতে ১৩৭ দেশের মধ্যে আমরা আফগানিস্তান ও ভেনেজুয়েলাকে পেছনে ফেলতে সক্ষম হয়েছি! আর দামের কথা নাই বা বলি!
* ৫০ বছর বুঝানোর জন্য এভাবে সাল লেখার প্রয়োজন ছিলো না। এটা জীবিত মানুষের রীতি নয়। * একজন মাননীয় প্রধানমন্ত্রী স্বাক্ষর দিয়ে তারিখ লিখেছিলেন প্রথমে এক ফরমেটে, পরে সংশোধন করে অন্য ফরমেটে গিয়েছেন। আর এই ঘষামাজা তারিখটাই রাখতে হবে; নতুন করে অন্য একটা খামে স্বাক্ষর ও তারিখ নিয়ে চূড়ান্ত করা যেতো না!?
হাসবো নাকি কাঁদবো, বুঝতে পারছি না! আমি রেজিস্ট্রেশন করেছি, ডাক পাই নি। কিন্তু ফরমে তো দেখলাম টিকার বর্ণনা আছে। ঐ অংশ পূরণ করলে তো দ্বিতীয় তৃতীয় টিকা একসাথে দেওয়ার মতো ভুল হতে পারে না! আর এই ভাইটাই বা কেমন! সে এটাও এতোদিনে শুনে নি একদিনে কয় ডোজ বা মোট কয় ডোজ! ফরমটা পড়লেও তো বোঝার কথা!
সমাজে আর্থিকভাবে পিছিয়ে পড়া জনগোষ্ঠী, সোজা কথায় গরিব মানুষগুলো সবসময়ই ধনকুবেরদেরকে ঈর্ষা করে, ঘৃণা করে। মজার ব্যাপার হলো, গরিব মানুষগুলো ধনীদের সম্পদের উপর নিজেদের অধিকার আছে বলেও বিশ্বাস করে। ধনীরা যে তাদের যোগ্যতা বলে ধনী হয়েছেন তা বিশ্বাস করে না গরিবরা; গরিবরা মনে করে তাদের সম্পদ চুরি করেই ধনীরা ধনী হয়েছে। রাস্তায় অনেক ভিক্ষুককেও খুবই আক্রমণাত্মক দেখা যায়; ভিক্ষা না পেলে গালিগালাজ করে, মারতেও আসে কখনো কখনো। আর্থিকভাবে পিছিয়ে থাকা জনগোষ্ঠী এগিয়ে থাকা জনগোষ্ঠীর কোন বিচ্যুতি দেখলেই একেকজন বিপ্লবী হয়ে উঠে। এই গরিবরা ঈর্ষা আর ঘৃণা প্রদর্শন করেই থেমে থাকে না; তারা নিজেরা নিজেদের মতো করে সান্ত্বনাও খুঁজে। আশেপাশে কান পাতলেই আমি তিন প্রকার সান্ত্বনার বাণী শুনতে পাই। ১. বড়লোক হলে কী হবে? বড়লোকদের কোন শান্তি নেই। ওরা রাতে ঘুমাতে পারে না। ২. বড়লোকদের পোলাপান মানুষ হয় না। ঘুষখোরদের পোলাপান শারীরিক ও মানসিক প্রতিবন্ধী হয়। এ বিশ্বাস দুর্নীতি করতে না পারা কিংবা কম দুর্নীতি করা সর্বোচ্চ শিক্ষিতরাও লালন করে। ৩. আধ্যাত্মিক বিশ্বাসেও চলে যায় সান্ত্বনা খুঁজতে। গান ধরে, 'একদিন মাটির বিছানা হবে তোর, কেন বান্ধো দালান ঘর'!
ব্যক্তিগত ফোনালাপ ফাঁসের এই কালচারটি খুবই উদ্বেগ ও হতাশাজনক। এটা কোনভাবেই গ্রহণযোগ্য হতে পারে না! এমনকি, রাষ্ট্রবিরোধী কোন কার্যকলাপের ফোনালাপও পাবলিকলি ফাঁস করাটাও সমর্থনযোগ্য নয়। একটা জঙলি ও অসভ্য কালচার চালু হয়েছে দেশে। একজন নাগরিক হিসাবে অচিরেই ব্যক্তির প্রাইভেসি রক্ষার কঠিন আইন ও তার প্রয়োগ চাই। আত্মঘাতী শিক্ষাব্যবস্থা, আদর্শহীন রাজনৈতিক চর্চা ও সর্বগ্রাসী দুর্নীতির মাধ্যমে একটি ব্যর্থ, অসভ্য, বর্বর রাষ্ট্রের বীজ বপন করা হচ্ছে। এটা খুবই উদ্বেগজনক!
অলিম্পিক-২০২০ পুরুষ ফুটবলের ব্রাজিল-আর্জেন্টিনা সমীকরণ... গ্রুপ পর্বের দু'ম্যাচ শেষে এবং শেষ ম্যাচের আগে, ১ জয় ও ১ ড্র নিয়ে ব্রাজিল রয়েছে গ্রুপ শীর্ষে আর ১ জয় ও ১ পরাজয় নিয়ে আর্জেন্টিনা রয়েছে গ্রুপের তিন নম্বরে! ব্রাজিলের গ্রুপের বাকি দু'ম্যাচ - ব্রাজিল বনাম সৌদি আরব ও জার্মানি বনাম আইভরি কোস্ট। শেষ ম্যাচে ব্রাজিল ড্র কিংবা জয়ী হলে, অন্য ম্যাচে যা-ই ঘটুক কোয়ার্টারে চলে যাবে। এমনকি, অল্প ব্যবধানে হেরে গেলেও ব্রাজিল কোয়ার্টার ফাইনালে চলে যাবে। আর্জেন্টিনা গ্রুপের বাকি দু'ম্যাচ - স্পেন বনাম আর্জেন্টিনা ও মিশর বনাম অস্ট্রেলিয়া। শেষ ম্যাচে আর্জেন্টিনার সামনে একটাই পথ, জয়। অন্য ম্যাচের ফলাফল যা-ই হোক, জিততে না পারলে আর্জেন্টিনা কোয়ার্টার ফাইনালে যেতে পারবে না। ব্রাজিল ও আর্জেন্টিনা, এ দু'দলই যদি গ্রুপে কোয়ালিফাই করতে সমর্থ্য হয় এবং একদল গ্রুপ চ্যাম্পিয়ন আরেক দল গ্রুপ রানার্স-আপ হয়, তাহলে পরের রাউন্ডেই, মানে কোয়ান্টার ফাইনালেই দু'দল মুখোমুখি হয়ে যাবে!
অলিম্পিক পুরুষ ফুটবল... অলিম্পিক পুরুষ ফুটবল নিয়ে ব্রাজিল-আর্জেন্টিনা মারামারি করে কোন ফায়দা নেই। দু'দলই অলিম্পিক ফুটবলের ব্যর্থ দল। আর্জেন্টিনা ১৯ বারের মধ্যে ৪ বার অংশগ্রহণের সুযোগ পেয়ে ১টা রৌপ্য জিতেছে আর ব্রাজিল ৮ বার সুযোগ পেয়ে ২টা রৌপ্য জিতেছে! দু'দলের কেউই সোনা জিততে পারে নি! চোখ কপালে তুলছেন কেন? হ্যাঁ, এটাই পরিসংখ্যান। ১৯৮৮ সাল পর্যন্ত ফুটবলে জাতীয় দল অংশগ্রহণ করেছে অলিম্পিকে; ১৯৯২ সাল থেকেই এটা বয়সভিত্তিক প্রতিযোগিতা। ২৩ বছর বয়সীদের প্রতিযোগিতা, ৩ জন প্লেয়ার কেবল ২৩+ থাকতে পারে। এই বয়সভিত্তিক প্রতিযোগিতার গোলসহ কোন পরিসংখ্যানই জাতীয় দলের পরিসংখ্যানের সাথে যুক্ত হয় না। ১৯৯২ সাল থেকে ২০১৬ সাল পর্যন্ত ৭ অলিম্পিকে আর্জেন্টিনা ২ বার গোল্ড(২০০৪ ও ২০০৮) এবং স্পেন(১৯৯২), নাইজেরিয়া(১৯৯৬), ক্যামেরুন(২০০০), মেক্সিকো(২০১২) ও ব্রাজিল(২০১৬) একবার করে গোল্ড পেয়েছে। কিন্তু এগুলো জাতীয় দলের অর্জন নয়; অনুর্ধ্ব-২৩ দলের অর্জন। আগের ১৯ বারই হচ্ছে মূল প্রতিযোগিতা। একসময় অলিম্পিকই ছিলো ফুটবলের সবচেয়ে বড় বৈশ্বিক প্রতিযোগিতা ; শ্রেষ্ঠত্ব বিচারের মানদণ্ড। এই ১৯ বারের মধ্যে সর্বোচ্চ ৩ বার করে গোল্ড জিতেছে গ্রেট ব্রিটেন(১৯০০, ১৯০৮ ও ১৯১২) ও হাঙ্গেরি(১৯৫২, ১৯৬৪ ও ১৯৬৮); দু'বার করে উরুগুয়ে(১৯২৪ ও ১৯২৮) ও সোভিয়েত ইউনিয়ন(১৯৫৬ ও ১৯৮৮); ১ বার করে গোল্ড জিতেছে কানাডা(১৯০৪), বেলজিয়াম(১৯২০), ইতালি(১৯৩৬), সুইডেন(১৯৪৮), যুগোস্লাভিয়া(১৯৬০), পোল্যান্ড(১৯৭২), পশ্চিম জার্মানি(১৯৭৬), চেকোস্লোভাকিয়া(১৯৮০) ও ফ্রান্স(১৯৮৪)। ৫টি দল বিশ্বকাপ ও অলিম্পিক, দুটোই জিতেছে। তারা হচ্ছে, উরুগুয়ে, ইতালি, জার্মানি, ফ্রান্স ও ইংল্যান্ড। অবশ্য, বিশ্বকাপে খেলে ইংল্যান্ড, কিন্তু অলিম্পিকে খেলে গ্রেট ব্রিটেন। পুনশ্চ - অলিম্পিকে রাইজিং স্টারদের চিনে রাখুন আর উপভোগ করুন নারী ফুটবল, ওটা জাতীয় দল। আজ মাঠে নামছে নারী ফুটবল দলগুলো তাদের দ্বিতীয় ম্যাচে।
খেলাধুলার মাধ্যমে শিক্ষা, সংস্কৃতি ও শান্তিতে গুরুত্বপূর্ণ অবদান রাখার জন্য আন্তর্জাতিক অলিম্পিক কমিটি 'আমাদের'(!) ড. মুহম্মদ ইউনুসকে 'লরেল এওয়ার্ড' প্রদান করেছে! তারেক মনোয়ারের ইংলিশ লিগে খেলাসহ বিবিধ অর্জন তার বউও জানতো না, পরে তিনি নিজেই আমাদেরকে সব জানিয়েছেন। ড. ইউনুসও জানাবেন, কীভাবে তিনি খেলাধুলার মাধ্যমে শিক্ষা, শান্তি ও সংস্কৃতিতে গুরুত্বপূর্ণ অবদান রেখেছেন! অপেক্ষা করেন! আমি আগে অভিনন্দন জানিয়ে নিই! অভিনন্দন ড. মুহম্মদ ইউনুস! 
নারী ফুটবলের কথা... সাম্প্রতিককালে বাঙলাদেশের নারী ফুটবল বেশ চমক সৃষ্টি করেছে, কিছু সাফল্যও অর্জন করেছে। পুরো বাঙলাদেশ বললে অত্যুক্তি হয়, আমাদের নারী ফুটবলের আঁতুরঘর কলসিন্ধুরের সেই একটি স্কুল। তারপরেও আমাদের সাফল্য অনেক। পুরো দেশে এটা চালু থাকলে এবং দক্ষ সংগঠক থাকলে আমাদের ভবিষ্যৎ এখানে উজ্জ্বল ছিলো। কিন্তু আমাদের যে সামাজিক পরিস্থিতি তাতে করে এ ক্ষেত্রটিও অদূর ভবিষ্যতে মুখ থুবড়ে পড়বে, নিশ্চিত। নারী ফুটবলের ইতিহাসও কণ্টকাকীর্ণই। পুরুষ ফুটবলের পাশাপাশি নারী ফুটবলের ইতিহাসও প্রাচীন। সেই ১৭৯০ সাল থেকেই স্কটল্যান্ডের নারীরা আধুনিক ফুটবল খেলতো। ১৮৯৫ সালে প্রথম অফিশিয়াল ম্যাচে অংশ নেয় ইংল্যান্ড ও স্কটল্যান্ড। অর্জন করে তুমুল জনপ্রিয়তা। বিংশ শতাব্দীর দ্বিতীয় দশকেই ইংল্যান্ডে জনপ্রিয়তায় পুরুষ ফুটবলকে ছাপিয়ে যায় নারী ফুটবল। তারপরই পুরুষতান্ত্রিক মানসিকতায় তৈরি হয় জটিলতা, নারী ফুটবলটি নিষিদ্ধ হয় ১৯২১ সালে। ঠিক তার ৫০ বছর পর ফিফা মুখ তোলে তাকায় এই নারী ফুটবলের দিকে, আবার অফিশিয়ালি চালু হয় ১৯৭১ সাল থেকে। প্রতিযোগিতামূলক ম্যাচ চালু হয় আশির দশক থেকে। ১৭ এপ্রিল'১৯৭১ তারিখে নতুন করে প্রথম অফিশিয়াল ম্যাচ অনুষ্ঠিত হয় ফ্রান্সে, স্বাগতিক ফ্রান্স ও নেদারল্যান্ডসের মধ্যে। 'ওম্যান'স ইউরো' চালু হয় ১৯৮২ সালে; 'ফিফা ওম্যান'স ওয়াল্ড কাপ' চালু হয় ১৯৯১ সালে; অলিম্পিকে নারী ফুটবল ইভেন্ট চালু হয় ১৯৯৬ সালে; 'কোপা লিবার্টাডোরেস ফেমিনিনা' চালু হয় ২০০৯ সালে। বিশ্বকাপ, অলিম্পিক ও মহাদেশিয় প্রতিযোগিতাগুলোই নারী ফুটবলের প্রধান প্রতিযোগিতা। ফিফা'র বর্তমান ১৭৬ সদস্যের সব দেশেই নিয়মিত/অনিয়মিতভাবে পেশাদার নারী ফুটবল লিগ রয়েছে। নারী ফুটবলে সবচেয়ে এগিয়ে মার্কিন যুক্তরাষ্ট্রের ফুটবলাররা। দলগত ও ব্যক্তিগত অর্জনে তারা অনেক এগিয়ে। ইউরোপের জার্মানি, নরওয়ে, ফ্রান্স, ইংল্যান্ড ; ওশেনিয়ার অস্ট্রেলিয়া; এশিয়ার জাপান; লাতিনের ব্রাজিল নারী ফুটবলের পরাশক্তি। ৮টি বিশ্বকাপের মধ্যে মার্কিন যুক্তরাষ্ট্র চ্যাম্পিয়ন হয়েছে ৪ বার, জার্মানি চ্যাম্পিয়ন হয়েছে ২ বার এবং জাপান ও নরওয়ে চ্যাম্পিয়ন হয়েছে একবার করে। ৬টা অলিম্পিকে মার্কিন যুক্তরাষ্ট্র চ্যাম্পিয়ন হয়েছে ৪ বার; নরওয়ে ও জার্মানি চ্যাম্পিয়ন হয়েছে একবার করে। অর্থাৎ ফলাফলে দেখা যাচ্ছে, মার্কিন যুক্তরাষ্ট্রের ধারেকাছেও কেউ নেই। নারী ফুটবলের সর্বকালের সেরা ১০ জন ফুটবলারের নাম আমরা দেখে নিই - ১. মার্তা (ব্রাজিল), ২. মিয়া হাম (মার্কিন যুক্তরাষ্ট্র), ৩. এবি ওয়ামবাচ ( মার্কিন যুক্তরাষ্ট্র), ৪. ম্যাগান রেপিনো (মার্কিন যুক্তরাষ্ট্র), ৫. ক্রিস্টিন সিনক্লেয়ার (কানাডা), ৬. বার্জিত প্রিঞ্জ (জার্মানি), ৭. মিশেল একার্স (মার্কিন যুক্তরাষ্ট্র), ৮. সান ওয়েন (চীন), ৯. নাদিন এঞ্জেরার (জার্মানি), ১০. মিরাইলডেস ফরমিগা (ব্রাজিল)। নারী ফুটবলের 'রোনালদিনহো', বিশ্বকাপের সর্বোচ্চ গোলদাতা(১৭), অলিম্পিকের সর্বোচ্চ গোলদাতা(১২) হওয়ার দ্বারপ্রান্তে থাকা, টানা ৫ বারসহ ৬ বারের ফিফা বর্ষসেরা নারী ফুটবলার ব্রাজিলের মার্তাকেই নারী ফুটবলের সর্বকালের সেরা ধরা হয়। চলছে টোকিও অলিম্পিক-২০২০। তিনটি গ্রুপে লড়ছে ১২টি দল। বর্তমান চ্যাম্পিয়ন জার্মানি বাছাই পর্বেই উত্তীর্ণ হতে পারে নি! এ গ্রুপে লড়ছে স্বাগতিক জাপান, গ্রেট ব্রিটেন, কানাডা ও চিলি। বি গ্রুপে লড়ছে ব্রাজিল, নেদারল্যান্ডস, চীন ও জাম্বিয়া। সি গ্রুপে অংশ নিচ্ছে অস্ট্রেলিয়া, সুইডেন, নিউজিল্যান্ড ও মার্কিন যুক্তরাষ্ট্র।
আজকের টুকরো অনুভূতিগুলো... ১. তীব্র ভোগান্তি স্বীকার করে মা-বাবার সাথে ইদ করতে গিয়েছিলাম গ্রামে; কিন্তু ছুটি থাকা সত্ত্বেও আজই ফিরতে হলো লকডাউনের কারণে! আরো দু'দিন থাকতে না পারার একটা হাহাকার থেকে গেলো! ২. বাঙলাদেশ আজ সিরিজের প্রথম টি-টুয়ান্টি জিতে গেলো অনায়াসেই। এর চেয়েও ভালো লাগা সৌম্যের রানে ফেরা। সৌম্যকে ব্যাটিংয়ে দেখা আমার জন্য খুবই আনন্দের অনুভূতি। এই ছেলেটা যদি প্রতিভার অর্ধেকটাও আমাদের দিতে পারতো! ৩. টোকিও অলিম্পিকে জার্মানিকে ৪-২ গোলে হারিয়েছে ব্রাজিল। অনুর্ধ্ব-২৩ দলগুলো জাতীয় দলের শক্তিমত্তার বড় উৎস। খেলা দেখলাম গাড়িতে বসে, অনুভূতি মিশ্র। ব্রাজিলের এই দলটার মিডফিল্ড এককথায় দুর্দান্ত। অনেক সৃজনশীলতা, কার্যকারিতা আছে; যা জাতীয় দলেরই নাই। রাইটব্যাক বুড়ো দানি আলভেজ এই মুহুর্তে ব্রাজিলের অন্য যে কারো থেকেই অনেক বেশি উত্তম। ব্রাজিল অনুর্ধ্ব-২৩ দলের ডিফেন্স সাদামাটা। ২৩+ গোলকিপার নিয়েছে দলে, তাহলে এলিসন/এডারসন/ওয়েভারটন নয় কেন, এটা বিস্ময়কর। ব্রাজিল অনুর্ধ্ব-২৩ দলের নাম্বার নাইন ম্যাথুস কুনহা ইতোমধ্যে রোনালদিনহোর ২৭ ম্যাচে করা ১৮ গোলের রেকর্ড ১৯ ম্যাচেই ভেঙে ফেলেছে। তারপরেও ব্রাজিলের একজন পিউর নাম্বার নাইন না পাওয়ার হাহাকার আরো দীর্ঘতর হবে বলেই মনে হচ্ছে। আজকের খেলায় ব্রাজিল অনুর্ধ্ব-২৩ দলের ফিনিশিং জঘন্য বললেও কম বলা হবে! ৪. টোকিও অলিম্পিকে এবারকার টপ ফেভারিট স্পেন মিশরের সাথে গোলশুন্য ড্র করেছে; আর্জেন্টিনা অস্ট্রেলিয়ার কাছে ০-২ গোলে হেরে গেছে! ৫. দেশের করোনা পরিস্থিতি ভয়াবহ। লকডাউন কতোটা কার্যকর হবে তারচেয়েও বড় কথা, করোনা পরিস্থিতির উন্নতি হবে কবে, কখন, কতোটা! রবিবার থেকে আবারো অফিস, মানসিক প্রস্তুতি নিয়ে অপেক্ষা করছি।
আবার কর্মব্যস্ত ঢাকায় ফিরে আসলাম। সাড়ে ১২ ঘন্টায় গিয়ে সাড়ে ৩ ঘন্টায় ফিরে আসা।
ইদযাত্রা... সকাল ৬ঃ০০ হতে সন্ধ্যা ৬ঃ৩০ ঘটিকা। সাড়ে ১২ ঘন্টা। যাত্রারম্ভ - রূপনগর, ঢাকা; গন্তব্য - ত্রিশাল, ময়মনসিংহ। বাহন - ভাড়াকৃত প্রাইভেট কার! জীবনের সবচেয়ে কঠিন ইদযাত্রা আমার। রূপনগর থেকে জয়দেবপুর চৌরাস্তা পর্যন্ত রাস্তা অতিক্রম করতে সময় লেগেছে সাড়ে ৯ ঘন্টা। রূপনগর থেকে উত্তরা পর্যন্ত লেগেছে ৬ ঘন্টা। রাস্তার দু'পাশে সমস্ত দোকানপাট তালাবদ্ধ; মনে হচ্ছিলো দেশে কারফিউ চলছে। রাস্তার দু'পাশে ঘরমুখো মানুষের আনাগোনাও নেই। যাত্রীবাহী বাস, প্রাইভেট কার, পিক আপ ভ্যান সবই সীমিত; যাত্রীও কম; কোন বাসই অতিরিক্ত যাত্রী বোঝাই দেখি নি। এমনকি, স্বাস্থ্যবিধি মেনে দু'সিটে এক যাত্রীই দেখেছি। জয়দেবপুরের দিকে রাস্তা কিছুটা খারাপ, উন্নয়ন কাজও তেমন হচ্ছে না। কিন্তু মিডিয়া বলছে, আমি যা দেখেছি তার বিপরীত। মিডিয়া সত্য বলছে না; মনে হচ্ছে উদ্দেশ্যপ্রণোদিত। রাস্তায় প্রচুর ট্রাক ও মালবাহী কার্গো, কাভার্ড ভ্যান দেখেছি। আমার কাছে মনে হয়েছে, যানজটের এটা একটা কারণ। পণ্যবাহী বাহনগুলোকে রাত্রে অনুমুতি দিতে পারতো কর্তৃপক্ষ। ঢাকার অংশের রাস্তায় একজন ট্রাফিক পুলিশও চোখে পড়ে নি; কিন্তু গাজীপুর অংশে ট্রাফিক পুলিশের প্রাণান্তকর চেষ্টা দেখেছি। খবর নিয়ে জেনেছি, ঢাকার আশেপাশে সব রাস্তায় একই চিত্র। উত্তরাগামী অফিসফেরত মানুষ গতকালও চরম ভোগান্তির শিকার হয়েছেন। ইদে ঘরমুখো মানুষ তার স্বজনদের কাছে ফিরবে; সে যাত্রাকে সহজ করার দায় রাষ্ট্রের। ইদুল ফিতরে মানুষকে আটকাতেও পারে নি রাষ্ট্র; আবার তাদের যাত্রাকে অবাধও করতে পারে নি। দু'পক্ষের মধ্যে মারামারি লাগিয়ে যে তৃতীয় পক্ষ হাততালি দেয়, রাষ্ট্র সে তৃতীয় পক্ষের দায়িত্ব পালন করেছে গত ইদে। এবারকার ইদেও কর্তৃপক্ষের কোন পরিকল্পনা দৃশ্যমান হয় নি। ইদের একদিন পর থেকেই কঠোর লকডাউনের ঘোষণা, এটাও একটা স্যাডিস্ট ভাবনা। প্রচার করা হচ্ছে, পোশাক কারখানাও লকডাউনে বন্ধ হয়ে যাবে! মানুষকে বোকা বানানো! পোশাক কারখানায় ইদের পর এমনিতেই লম্বা ছুটি থাকে। কথায় আছে না, ঝড়ে বক মরে ফকিরের কেরামতি বাড়ে! পোশাক কারখানা বন্ধ করার কতোটুকু ক্ষমতা সরকার ধারণ করে সেটাও আমরা জানি। তবে এ ইদে প্রায় এক সপ্তাহ ধরে রাস্তায় যে যানজট, তা আমার কাছে স্বাভাবিক মনে হচ্ছে না কিছুতেই। এ যানজট পরিকল্পিত। রাষ্ট্র নিজেই তার জনগণের বিরুদ্ধে অবস্থান নিয়েছে। পুনশ্চ - যে আমি ১৯৯৭ সালে প্রতি রবিবার নিজের গ্রামের বাড়ি থেকে ঢাকা আরামবাগ নটরডেম কলেজের সকাল ৮ঃ০০টার ক্লাস করতাম; আজ ২৪ বছর পর সেই আমি ঢাকা থেকে বাড়ি আসি সাড়ে বারো ঘন্টায়! 
৯৬ রান, পরিসংখ্যান বলবে খুবই সাধারণ একটা ফিফটি। কিন্তু বাস্তবতা হলো, এই ৯৬ রানের ইনিংস অনেক সেঞ্চুরির থেকেও বড়। জিম্বাবুয়ে দুর্বল প্রতিপক্ষ। তারপরেও রান চেজ করার যে মেজাজ আজ দেখা গেলো তা অনুকরণীয়। বাঙলাদেশ ক্রিকেট নিয়ে আশাবাদী হওয়ার কিছু নেই! তারপরেও মাঝে মাঝে উপভোগ্য হয়ে উঠে এই ক্রিকেট!
এক আর্জেন্টাইন সাপোর্টার মিষ্টি খাওয়াচ্ছেন এক ব্রাজিলিয়ান সাপোর্টারকে। এই আর্জেন্টাইন দলবল নিয়ে হামলে পড়েছেন! গলা চেপে ধরে এক অভিনব কায়দায় মিষ্টি খাওয়াচ্ছেন! যদিও ব্রাজিলিয়ান সাপোর্টার মিষ্টি খাওয়ার জন্য মুখিয়েই ছিলেন! কিন্তু আর্জেন্টাইন মনে করেছেন, খাবেন না! কোন কথা বলার সুযোগ না দিয়েই তিনি মিষ্টি মুখে তোলে দিয়েছেন! ব্রাজিলিয়ান সাপোর্টার মিষ্টিতে কোন মিষ্টির স্বাদ পান নি, পেয়েছেন হেমলকস্বাদ! কী আর করা! এতোদিনের ইচ্ছায় তো আর তিনি বাধা দিতে পারেন না! আবার কবে না কবে এমন দিন আসে! আর্জেন্টাইন সাপোর্টার ফেরদৌস করিম তাপস ব্রাজিলিয়ান সাপোর্টার প্রীণন ফারুক ফটো ক্রেডিট - নিরপেক্ষ সাপোর্টার ফারহানা আলী মিষ্টি
মমিসিঙ্গা পোলাপানের ইমোশন খুব বেশি; এরা খুবই অভিমানী হয়। এরা ইমোশনাল, প্র‍্যাক্টিক্যাল না। পদে পদে এরা ঠকে, পিছিয়ে পড়ে! কিন্তু মাহমুদুল্লাহ রিয়াদ অভিমানেই হোক আর প্র‍্যাক্টিকাল ভাবনাতেই হোক, দারুণ এক সিদ্ধান্ত নিয়েছেন! রিয়াদকে স্যালুট না জানিয়ে পারছি না! রিয়াদের আর ব্যক্তিগত কী অর্জন বাকি ছিলো? বড়জোর ৪/৫শ রান বাড়াতে পারতেন ক্যারিয়ারে! এর বেশি আর কী? সেঞ্চুরি করে অবসরের ঘোষণা এই উপমহাদেশের প্রেক্ষাপটে এক বিপ্লবী ব্যাপার! এ অঞ্চলে তো ভাগাড়ে ফেলে দিলেও অবসর নেয় না কেউ! সবাইকেই ঘাড় ধরে ধাক্কা মেরে দল থেকে বের করে দিতে হয়; কেউই দলকে বিদায় জানাতে পারে না! অনেক ইতিবাচক ইমেজের লোকও পারে নি! মাহমুদউল্লাহ রিয়াদকে অভিনন্দন। তিনি কিছুটা ভুল সময়ে জন্মেছিলেন, কিছুটা অবিচারের শিকারও হয়েছিলেন। কিন্তু বাঙলাদেশ তাঁকে মনে রাখবে। অবসরোত্তর জীবনের জন্য শুভকামনা!
ধর্মপুত্র যুধিষ্ঠিরও জেতার জন্য কৌশলে নিজ গুরু দ্রোণের কাছে ‘অসত্য’ বলেছিলেন। সত্যগুলো আপেক্ষিকও। আপনি বললেন, ‘পূর্ব দিগন্তে সূর্য উদিত হয়’ – এটাও কারো কাছে সত্য; আরেকজন বললো, ‘সূর্য সন্ধ্যার পর ঘুমাতে যায়’ – এটাও কারো কাছে সত্য; আমি বললাম, ‘সূর্য উদিতও হয় না, ঘুমাতেও যায় না’ – এটাও কারো কাছে সত্য। আমার কাছে মৃত্যভিন্ন আর কোন ধ্রুব সত্য নেই। “কবি তব মনোভূমি রামের জন্মস্থান অযোধ্যার থেকেও সত্য জেনো” – এটাই আসল কথা আমার কাছে। আমার পর্যবেক্ষণই আমার কাছে সত্য। যুধিষ্ঠিররা ‘অসত্য’ বললেও আমি কখনো ‘অসত্য’ বলি না; নিজের বিশ্বাস, নিজের জ্ঞান, নিজের পর্যবেক্ষণের বাইরে আমি একটা বর্ণও বলি না। আমি আর যা-ই করি না কেন, নিজের সাথে নিজেই কখনো প্রতারণা করি না। আমার মূর্খতা থাকতে পারে, আছে; কিন্তু ভণ্ডামি আমি করি না। সত্যানুন্ধানে আমার নিজস্ব একটি পদ্ধতি আছে। সাদা চোখে যা দেখে সাধারণেরা, আমি তাও দেখি; আড়ালে যা থাকে, যা সাধারণে দেখে না; আমি তাও দেখি। যেকোন প্রতিষ্ঠিত সত্যকেই আমি প্রশ্নবিদ্ধ করে, নিজেই উত্তর খুঁজি। সবকিছু মিলিয়েই আমি আমার ‘সত্য’ দাঁড় করাই। সেজন্য আমার বক্তব্য অধিকাংশের কাছে গ্রহণযোগ্য হয় না। আমার ফেসবুক ফ্রেন্ডলিস্ট সর্বোচ্চসংখ্যক। আমার বক্তব্যকে তার ১% লোকও পছন্দ করে না। কেন করে না, তাও আমি জানি। আমার দেখাগুলো অধিকাংশের দেখা থেকে ভিন্ন। আমি এটাও জানি ফেসবুকের জনপ্রিয় টপিকস কী, কোন ইস্যুতে কীভাবে কথা বললে কেমন সাড়া পাওয়া যায়! আমি চাইলেই প্রতিদিন এমন লেখা লিখতে পারি, যাতে আমার ফ্রেন্ডলিস্টের অন্তত ৫০% মানুষ ‘মারহাবা’ ‘মারহাবা’ করে উঠবে, হয়ে যাবো আমি ‘ফেসবুক সেলিব্রিটি’। কিন্তু ওটা আমার লক্ষ্য নয়। কারো মনোরঞ্জন নয়, নিজের কথাটাই বলে যেতে চাই। যা পারি না তা চেপে যাই। আমার ব্যাপারে প্রায় সব আর্জেন্টাইন সাপোর্টাররা একটা সাধারণ মূল্যায়ন করছেন, ‘আমি গড়পড়তা’! পুরোই হাস্যকর। আমি তো ক্রীড়া সাংবাদিক নই, জনপ্রিয় টেলিভিশন উপস্থাপক নই, ধারাভাষ্যকার নই; আমি দু’পোস্টেই গোল দিতে যাবো কেন!? আমি তো একজন সমর্থক; আমার টপিকস থাকবে সিলেক্টিভ! যেটা আমার জন্য স্বস্তিদায়ক সেটাই তো আমি সামনে আনবো; নিজের ক্ষত আমি নিজে চুলকাবো কেন? আমার ক্ষত চুলকানোর জন্য তো প্রতিপক্ষই আছে। এখন দেখতে হবে আমার বক্তব্যে মিথ্যাচার আছে কিনা! আমি যদি মিথ্যাচার না করি, অযৌক্তিক কথা বলি, তাহলে আপনি আমার সাথে তর্ক করতে পারেন। আর হ্যাঁ, আপনি গোয়েবলসীয় কায়দায় একটা টেনিস বলকে ক্রমাগত ফুটবল বলে যাবেন, তখন প্রতিপক্ষ হিসাবে আমাকে সে টেনিস বলকে মার্বেলই বলতে হবে, টেনিস বল বললে হবে না! তাহলে তো ভারসাম্য প্রতিষ্ঠিত হবে না। আপনি টেনিস বলকে টেনিস বল বলুন, আমিও তাই বলবো। সহকর্মি মাসুদ সৈকত, ঘোষণা দিয়ে আমি আপনার সাথে ফুটবলীয় দ্বৈরথ এক বছরের জন্য স্থগিত করেছিলাম। তার মানে এই না যে, আমি আমার বক্তব্য প্রকাশ করতে পারবো না। তার মানে এই ছিলো যে, আগামী এক বছর আমি আপনার সাথে তর্ক জড়াবো না, উস্কানি দেবো না। ব্রাজিলের যেকোন ম্যাচের পরই আমি আমার একটা রুটিন রিভিউ দিই। আমার দর্শকজীবনে আমি ব্রাজিলের ১১ টা ফাইনাল জয় দেখেছি; পরাজয় দেখলাম আজ নিয়ে দু’টো। জয়-পরাজয় দু’অভিজ্ঞতাই আমার রয়েছে। এমনকি, আর্জেন্টিনাকে ২০০৪ থেকে ২০০৭ সালের মধ্যে তিন তিনটা ফাইনালে হারানোর অভিজ্ঞতাও আছে। আপনাদের কাছে বিষয়টা অন্যরকম লাগলেও আমার কাছে খুবই স্বাভাবিক লাগছে। কিন্তু আপনি কী করলেন!? আমার বিরুদ্ধে একটা ‘জনতার মঞ্চ’, ‘ঘৃণা উদ্গীরণ মঞ্চ’ বানালেন আপনার ওয়ালে। যাদের আমার সাথে কোন বিষয়েই ৫ মিনিট বিতর্ক করার ন্যূনতম যোগ্যতা নেই তারা ঘৃণা উগড়ে দিচ্ছে। অবদমিত ক্ষোভ ঝারছে তারা। সততার সাথে ঘোষণা করছি, এতে আমার বিন্দুমাত্র আপত্তি নেই। এতে আমার উপকার হচ্ছে বলে আমি খুশিও হচ্ছি। এতে করেও আমি থামবো না। আমি যাদের সমর্থক, তাদের সমর্থক যারা তাদের হাতে অস্ত্র তোলে দেওয়ারও দায়িত্ব আছে আমার। হা হা হা। আর যারা আমাকে ‘গড়পড়তা’ বলছেন, তারা আমাকে কী ভেবেছিলেন? সক্রেটিস? সক্রেটিসেরও তো মৃত্যুদণ্ড হয়েছিলো। আর সক্রেটিসকেই আপনাদের এতো প্রয়োজনটা কীসের? আমাকে ত্যাগ করছেন না কেন? আমার কাছে আপনার তো কোন কাজ নেই। উচ্চমার্গের চিন্তক হয়ে ‘গড়পড়তা’র কাছে কী কাজ? নিজেদের চিন্তাটাকে পচাতে চান? সেটা আমি হতে দিতে পারি না। উচ্চমার্গের চিন্তকদের সাথে থাকুন, নিজেরাও উচ্চমার্গে চলে যাবেন। আমি যাদের জানতে পারছি, তাদেরকে আমি আনফ্রেন্ড করছি, আপনিও করুন। আমি তো ইউনিয়ন পরিষদের চেয়ারম্যান নির্বাচন করবো না যে, আপনাকে তেল মেরে আমাকে আপনার ভোট নিতে হবে! 
ফেসবুকে কে যেনো বলেছেন, এই মুহুর্তে বিশ্বে সবচেয়ে টেনশনে আছে ৩ ব্যক্তি - ১. ব্রাজিলের কোচ, ২. আর্জেন্টিনার কোচ ও ৩. ব্রাহ্মণবাড়িয়ার পুলিশ সুপার! ব্রাহ্মণবাড়িয়ার পুলিশ সুপার ১১৬টা বিট তৈরি রেখেছেন ব্রাজিল আর্জেন্টিনার সাপোর্টারদের সামলানোর জন্য। পুলিশ সুপারের উচিত পুলিশকেও ব্রাজিল ও আর্জেন্টিনা, দুই ভাগে ভাগ করে দায়িত্ব দেওয়া। ব্রাজিল সমর্থক পুলিশ সামলাবে সাধারণ আর্জেন্টিনা সমর্থকদের আর আর্জেন্টিনা সমর্থক পুলিশ সামলাবে সাধারণ ব্রাজিল সমর্থকদেরকে! পুনশ্চ - খেলায় ব্রাজিল আর্জেন্টিনা যে-ই জিতুক, কাপটা ব্রাহ্মণবাড়িয়াকে দেওয়া উচিত।
বাহ! সাদমান-শান্তর অপরাজিত জোড়া সেঞ্চুরিতে এক উইকেটেই ইনিংস ডিক্লেয়ার। জয়ের সুবাতাস পাচ্ছে টাইগাররা! ৯০ ওভারে দরকার ৭ উইকেট, ৩৩৭ রানের মধ্যেই! সাকিব মিরাজকে সামলাতে পারবে না জিম্বাবুয়ে! 
স্বাগতিক! স্বাগতিক সুবিধা! হ্যাঁ, স্বাগতিক সুবিধা যেকোন খেলাতেই আছে। স্বাগতিকে খেলার সুবিধাও আছে, অর্থনৈতিক সুবিধাও আছে। কে না স্বাগতিক হতে চায়! কোপা'য় এবারসহ ব্রাজিল ৬ষ্ঠ স্বাগতিক। আর্জেন্টিনা ৯ বার। এবার হলে আর্জেন্টিনার ১০ হতো, ব্রাজিলের থাকতো ৫! উরুগুয়ে ও চিলি ৭ বার করে; এমনকি, পেরুও ৬ বার! এবার তো ব্রাজিল কোপা'কে উদ্ধার করেছে। প্লেয়ার, জনগণ, আদালত কেউ চায় নি স্বাগতিক হতে। ব্রাজিল স্বাগতিক না হলে এবার কোপা'ই হতো না! রাজনৈতিক, অর্থনৈতিক, ভৌগোলিক সব দিক থেকেই তো লাতিনে প্রধান দেশ ব্রাজিল। তাদের তো ৪৭ বারের মধ্যে ২৫ বারই স্বাগতিক হওয়ার কথা! ব্রাজিলের এত্ত ক্ষমতা, ফিফা, কনমেবল, রেফারি, এমনকি ভিডিও প্রযুক্তি - সবাই তাদের কথায় উঠে বসে; কিন্তু কোপা'র স্বাগতিকই হতে পারে না!
ব্রাজিল কোচ টিটে'র পছন্দের ফরমেশন ৪-২-৩-১। এবারের কোপা'র প্রথম ম্যাচে ভেনেজুয়েলার সাথে ফরমেশন ছিলো ৪-৩-৩। আর্জেন্টিনার ফরমেশনও নিয়মিত ৪-৩-৩। ব্রাজিলের এই স্কোয়াডের আমার পছন্দও ৪-৩-৩! আমি কামনা করি ব্রাজিল এই ফরমেশনেই খেলুক। আমার পছন্দের একাদশ.. * গোলরক্ষক - আমার প্রথম ও একমাত্র চয়েস এডারসন মোরায়েস। * ৪ - দানিলো, থিয়াগো সিলভা, মার্কুইনহোস ও রেনান লোদি। আপাতত দানিলোর বিকল্প পাচ্ছি না। সিলভার প্রতি ব্যক্তিগতভাবে আমার ভরসা কম। এখানে মিলিটাওকে আমার পছন্দ। কিন্তু ফাইনালের চাপের জন্য সিনিয়র সিলভাকেই চাচ্ছি। গোল না পেলে কিংবা পিছিয়ে থাকলে আমি লোদিকে চাই, এগিয়ে থাকলে আলেক্স সান্দ্রো। থার্ড সিবি হিসাবে মিলিটাও। * ৩ - ক্যাসিমেরো, ফ্রেড ও পাকুইটা। এদের বিকল্প নেই। ইনজুরড না হলে ৯০ মিনিট এদেরকেই চাই। * ৩ - রিচার্লিসন, নেইমার ও এভার্টন। নেইমারকে ফলস নাইনে খেলানো যায়। পিছিয়ে থাকলে রিচার্লিসন ও এভার্টনের জায়গায় এখানে ভিনিসিয়াস ও ফিরমিনোকে চাই। আমার অনুমিত ও সম্ভাব্য স্কোরলাইন ব্রাজিল ২ ঃ ০ আর্জেন্টিনা।
জন্মাবধি পাগলাটে, উলটো কথা বলার ওস্তাদ চিলাভার্টের মুরিদ হয়েছেন আমাদের মাসুদ সৈকত! আপনারা চাইলে তার পেছনে লাইন দিতে পারেন!কোপা আমেরিকা'র জগাখিচুড়ি ফাইনাল সমাচার.. কোপা আমেরিকা'র ৪৭ আসরে শীর্ষ দু'দলের একটি হওয়ার মর্যাদা লাভ করেছে আর্জেন্টিনা ৩০ বার, উরুগুয়ে ও ব্রাজিল সমানসংখ্যক ২১ বার করে। কিন্তু এরা এতোবার করে ফাইনাল খেলে নি! আর্জেন্টিনা এবারসহ ৩০ বার শীর্ষ দুইয়ের একদল থেকে টুর্নামেন্ট শেষ করেছে, চ্যাম্পিয়ন ১৪ বার। তার মানে আর্জেন্টিনা ১৫ বার ফাইনালে হেরেছে, ব্যাপারটা এমন নয়। ১৯১৬ থেকে ১৯৭৫ সাল পর্যন্ত সাউথ আমেরিকান চ্যাম্পিয়নশিপে কোন নক আউট পর্ব ছিলো না। কিন্তু ৫ বার (১৯১৯, ১৯২২, ১৯৩৭, ১৯৪৯ ও ১৯৫৩) লিগে পয়েন্ট সমান হওয়ায় শীর্ষ দু'দলের জন্য অতিরিক্ত প্লে অফ ম্যাচের আয়োজন করা হয়েছে। এই প্লে অফগুলোকে 'ফাইনাল' ধরা যায়। ১৯৭৫ থেকে ১৯৮৩ সাল পর্যন্ত নক আউট টুর্নামেন্ট হলেও সেমি ও ফাইনাল ম্যাচ হয়েছে ডাবল লেগভিত্তিক। সেখানেও দু'বার(৭৫ ও ৭৯) প্লে অফের প্রয়োজন পড়েছে। তারপর '৮৭, '৮৯ ও '৯১ লিগভিত্তিক, কিন্তু প্লে অফের প্রয়োজন পড়ে নি। ১৯৯৩ থেকে কোপায় ফ্রেশ নক আউট হয়েছে। সুতরাং ১৯৯৩ থেকে ২০১৯ পর্যন্ত ফাইনাল হয়েছে ১১টা। অর্থাৎ কোপা'র বিগত ৪৬ আসরে প্লে অফসহ ফাইনাল ম্যাচ হয়েছে (৫+২+১১)= ১৮টা। @ এই ১৮ ফাইনালে ব্রাজিল ও আর্জেন্টিনা... * ব্রাজিল প্লে অফসহ ফাইনাল খেলেছে ১২ বার, জিতেছে ৮ বার। ফাইনাল হেরেছে ৪ বার। সফলতা ৬৬%। উল্লেখ্য, ব্রাজিলের লিগভিত্তিক টুর্নামেন্টে শিরোপা মাত্র ১টা। * আর্জেন্টিনা প্লে অফসহ ফাইনাল খেলেছে ৬ বার, জিতেছে ২ বার। ফাইনাল হেরেছে ৪ বার। সফলতা ৩৩%। উল্লেখ্য, আর্জেন্টিনার লিগভিত্তিক শিরোপা ১২টা। * ব্রাজিল আর্জেন্টিনার প্লে অফসহ ফাইনাল হয়েছে মাত্র ৩ বার। ব্রাজিল জিতেছে দু'বার(২০০৪ ও ২০০৭), আর্জেন্টিনা জিতেছে ১ বার(১৯৩৭)। পুনশ্চ - শীর্ষ দুইয়ে থেকে আসর শেষ করা আর ফাইনাল ম্যাচ খেলার গোলকধাঁধা অবসানের জন্য এ লেখা।
কনফেডারেশনগুলোর মধ্যে উয়েফা সবচেয়ে সুশৃঙ্খল ও প্রাগ্রসর চিন্তার। এবারকার ইউরো ও কোপার নাম দেখলেই বোঝা যায়; ইউরো-২০২০ ও কোপা আমেরিকা-২০২১! ২০২০ সালের ইউরো 'স্থগিত' হয়েছিলো, বাতিল হয় নি; তেমনি কোপাও। স্বাভাবিকভাবেই ইউরো-২০২০ই যৌক্তিক নাম। কিছুদিন আগে এলিট ক্লাবগুলোর অপতৎপরতা কী সুন্দরভাবে বন্ধ করে দিলো উয়েফা! এ কথাগুলো মনে পড়ছে কোপা'র তৃতীয় স্থান নির্ধারণী ম্যাচের কথা ভেবে। ফিফা বিশ্বকাপেও এটা চলে! এটা আয়োজকদের একটা নিষ্ঠুর কাজ! ফাইনালের স্বপ্নে বিভোর দুটো দল, যারা সেমিতে হেরেছে তাদেরকে ঠেলে দেওয়া হয় গুরুত্বহীন একটা ম্যাচে। এখানেই উয়েফার অনন্যতা। তারা এই প্রহসনটি আরো ৪০ বছর আগেই বন্ধ করে দিয়েছে। তৃতীয় স্থান গুরুত্বপূর্ণ, কারণ প্রাইজমানি আছে, পদকও থাকে। কিন্তু তৃতীয় স্থান নির্ধারণের জন্য ম্যাচ খেলানোর কী দরকার? ফিফা বিশ্বকাপে তো ফিফা ৫ থেকে ৩২ নম্বর দলের র‍্যাংকিং করে! ওটার জন্য তো কোন ম্যাচ খেলানো হয় না! তৃতীয় স্থান নির্ধারণের জন্য পয়েন্ট বিবেচনায় নিতে পারে, না হলে গোল, না হলে হেড টু হেড, না হলে ফেয়ার প্লে পয়েন্ট! এতেও সমাধান না হলে র‍্যাংকিং তো আছেই। ইউরো-২০২০ এর তৃতীয় দল তো স্পেনকেই ঘোষণা করা যায়! জয় ও ড্র মিলে ডেনমার্কের থেকে তারা ১ পয়েন্ট এগিয়ে। কোপা আমেরিকার তৃতীয় দল তো পেরু। জয় ও ড্র বিবেচনায় তো ২ পয়েন্ট এগিয়ে পেরুই!
ভয়ংকর ব্যাপার। ঢাকা শহরের অধিকাংশ আবাসিক এলাকার বিল্ডিংগুলোর নিচতলায় ঝুঁকিপূর্ণ ব্যবসা পরিচালিত হয়! কিন্তু দেখার কেউ নেই!
আর্জেন্টিনা দু'টো বিশ্বকাপ জিতেছে। কিন্তু কোন আর্জেন্টাইনকে দেখি নি সে দুটো বিশ্বকাপ জয়ের তারিখ উদযাপন করতে! কিন্তু অনেকেই দিনক্ষণ মুখস্ত করে ব্রাজিলের ৭ গোল খাওয়ার দিবস উদযাপন করে! বিষয়টা খুবই ইন্টারেস্টিং। এ দিবসটা প্রতিষ্ঠিত হোক, আমিও কামনা করি! ১১৯ বছরের আর্জেন্টিনা ফুটবলের সবচেয়ে বড় অর্জন ব্রাজিলের ৭ গোল খাওয়া, তাও জার্মানির কাছে। তাই 'সেভেন আপ দিবস' এখন সময়ের দাবি!
ইংল্যান্ড, ১৫০ বছরের ফুটবল ইতিহাসে দ্বিতীয়বারের মতো কোন প্রতিযোগিতামূলক টুর্নামেন্টের ফাইনালে এবং ৫৫ বছর পর এই প্রথম! ইউরো-২০২০ এর ফেভারিট ইংল্যান্ড পুরো টুর্নামেন্টে কেবল একটা গোল খেয়েছে, তাও ফ্রি কিকে! ফাইনাল হবে ওয়েম্বলি স্টেডিয়ামে! ইংল্যান্ডকে ইউরো-২০২০ শিরোপা'র জন্য অগ্রিম অভিনন্দন।
৮ জুলাইকে 'বাঙলাদেশি জাতীয় সেভেন আপ দিবস' ঘোষণা করা যেতে পারে!
@ শুধু ব্রাজিলিয়ান ফুটবল সমর্থকদের জন্য... কোপা আমেরিকা-২০২১কে নিয়ে ফুটবল উন্মাদনা এখন তুঙ্গে। ব্রাজিল ও আর্জেন্টিনা, দু'দলের সমর্থকেরাই নিজ নিজ দলের পক্ষে যৌক্তিক-অযৌক্তিক তর্ক-বিতর্ক প্রতর্ক-কুতর্কে লিপ্ত রয়েছে। এতে করে নির্মল আনন্দও যেমন পাচ্ছে মানুষ, আবার তিক্ততারও সৃষ্টি হচ্ছে মানুষে মানুষে। কিন্তু দু'পক্ষকেই জয় পরাজয়ের বাস্তবতা মেনে নিতে হবে! দু'টো দলই জিতবে না; সেটা সম্ভবও নয়। এখন জিতবে কে? অবশ্যই সে সম্ভাবনা দু'দলেরই আছে। দেশে আর্জেন্টাইন সাপোর্টারের সংখ্যা বেশি। আর্জেন্টিনার থেকেও বড় সাপোর্টার মেসি'র। মেসি একটা অনুভূতির নাম হয়ে গেছে। শুধু মেসি'র কারণেই আর্জেন্টাইন সাপোর্টাররা ইউরোপের স্পেনেরও কট্টর সাপোর্টার হয়ে গেছে। দীর্ঘদিন শিরোপা না পেতে পেতে, তাদের ফুটবল ঈশ্বরের শিরোপাশুন্যতার কারণে তারা অনেক বেশি হতাশ এবং উত্তেজিতও থাকে। ব্রাজিল হারুক বা জিতুক, ব্রাজিলিয়ান সাপোর্টারদেরকে যথাসম্ভব তর্ক এড়িয়ে চলার উদাত্ত আহ্বান জানাচ্ছি। এখন আসি ব্রাজিল প্রসঙ্গে। কোপা আমেরিকার খেলায় অনেক ব্রাজিল সমর্থকের আশাভঙ্গ হয়েছে, আত্মবিশ্বাসে ঘাটতি দেখা দিয়েছে। এটা ভালো দিক, বেশি আত্মবিশ্বাস বেশি কষ্ট। দুই ফাইনালিস্ট ব্রাজিল আর্জেন্টিনা সমান ৬টি করে ম্যাচ খেলেছে। ব্রাজিল ৫টায় জিতেছে একটায় ড্র করেছে। আর্জেন্টিনা ৪টায় জিতেছে দুইটায় ড্র করেছে। ব্রাজিল গোল দিয়েছে ১২টা, খেয়েছে ২টা। আর্জেন্টিনা গোল দিয়েছে ১১টা, খেয়েছে ৩টা। আর্জেন্টিনা প্রতি ম্যাচে একই ফরমেশনে প্রায় একই রকম পারফর্ম করেছে। কিন্তু ব্রাজিলের খেলায় ভিন্নতা দেখা গেছে; ফরমেশন ও মানে। আর্জেন্টিনার ফরমেশন ৪-৩-৩; ব্রাজিল একটা ম্যাচে এ ফরমেশনে খেলেছে; অধিকাংশই খেলেছে ৪-২-৩-১ ফরমেশনে। প্রথম তিন ম্যাচে চিরায়ত আক্রমণাত্মক ফুটবল খেলেছে ব্রাজিল, কিন্তু ডিফেন্সও ছিলো জমাট। ৩ ম্যাচে ৯ গোল করার পাশাপাশি গোল খেয়েছে মাত্র ১টা। ৩ ম্যাচেই কোচ টিটে পজিশনভিত্তিক ব্যাপক পরীক্ষানিরীক্ষা চালিয়েছেন; চতুর্থ ম্যাচে এসে তিনি মূল দলের ৮ জন প্লেয়ারকেই বিশ্রাম দিলেন। আগেই গ্রুপ চ্যাম্পিয়ন নিশ্চিত হওয়ায় এবং নক আউটের আগে প্লেয়ারদের একটু বিশ্রাম দেওয়ার জন্য। স্বাভাবিকভাবেই মূল ছন্দে ব্যাঘাত ঘটেছে, ম্যাচ ড্র হয়েছে। সাধারণ সাপোর্টাররা হতাশ হয়েছে। নক আউটের দু'ম্যাচে এসে ব্রাজিল ভিন্ন কৌশল নিলো; গোল পাওয়ার আগে নান্দনিক ফুটবল, গোল পাওয়ার পর ডার্টি ফুটবল। কোয়ার্টার ফাইনালে গোল পাওয়ার পরপরই জেসুসের লাল কার্ড ব্রাজিলকে বাধ্য করেছে ডিফেন্সিভ হতে। দুরন্ত চিলি'র বিপক্ষে যেখানে ১১ জনই নিরাপদ নয়, সেখানে এটা ছাড়া উপায় ছিলো না। কিন্তু সাধারণ সমর্থকরা খুশি হতে পারে নি। সেমি ফাইনালেও ব্রাজিল একই কাজ করেছে, টিটে কোন ঝুঁকি নিতে চান নি! যথারীতি হতাশ সাধারণ সাপোর্টাররা। এখন এই ব্রাজিল ফাইনালে কী করবে!? সংশয় আছে ব্রাজিল সমর্থকদের মধ্যে। মেসিযুগে আর্জেন্টিনার এমন টিম স্পিরিট আগে দেখা যায় নি! মেসি দলকে এক সুতায় বাঁধতে পেরেছেন বলে মনে হচ্ছে, কোচও বেশ কৌশলী। পুরো দলও মেসিকে একটা কাপ উপহার দেওয়ার জন্য মরিয়া। ফাইনালে এটা যেমন শক্তিও হতে পারে, এটা তেমনি দুর্বলতাও হতে পারে আর্জেন্টিনার। আর চিরায়ত ব্রাজিল আর্জেন্টিনা দ্বৈরথে স্নায়ুর চাপ থাকে, শক্তিতে দু'দলই সমান হয়ে যায়। উত্তেজনা থাকে, ম্যাচ ম্যাড়মেড়ে হওয়ার সুযোগ থাকে না; তাই যেকোন ফলাফলই হতে পারে। অবশ্য দু'কোচই বেশ কৌশলী, ম্যাচ ম্যাড়মেড়ে হওয়ারও চান্স আছে এবার! আজীবন আক্রমণাত্মক ফুটবল খেলা ব্রাজিলের মূল শক্তি দু'টো - ১. ডিফেন্স। এডারসন-মার্কু-সিলভা-মিলিটাও-দানিলো-লোদি-ক্যাসিমেরো-ফ্রেড সমন্বয়ে ব্রাজিলিয়ান ডিফেন্স এখন একরকম লখিন্দরের বাসর। তবে এ বাসরের একটা ছিদ্রও আছে, তা হলো সেট পিস। এ শতাব্দীতে সেট পিসে একাধিক নক আউটে মাশুল গুণেছে ব্রাজিল। ২. মনস্তাত্ত্বিক। ব্রাজিল স্বাগতিক। আগের কোনবারেই শিরোপাবঞ্চিত হয় নি। প্রায় দুই যুগেরও বেশি সময় ধরে প্রতিযোগিতামূলক টুর্নামেন্টে আর্জেন্টিনার বিপক্ষে অপরাজেয় ব্রাজিল। গ্যালারিশুন্য থাকায় স্বাগতিক সুবিধা মিলছে না। কিন্তু ফাইনালে সীমিত সংখ্যক দর্শক থাকবে সম্ভবত। বড় ম্যাচে মনস্তাত্ত্বিক ব্যাপারগুলো অনেকক্ষেত্রেই নিয়ামক হয়ে দাঁড়ায়। এটা ব্রাজিলের একটা বড় শক্তি। ব্রাজিলের দুর্বলতা হচ্ছে আক্রমণভাগ ও ক্লান্তি। প্লেয়ারদেরকে বিগত ম্যাচগুলোয় খুবই ক্লান্ত মনে হয়েছে। অনেক সময় মনে হয়েছে, খেলতে হচ্ছে তাই খেলে দিচ্ছে। এটা ভয়ংকর দুর্বলতা একটি দলের জন্য। ডিফেন্স জমাট রাখতে দুই ফুলব্যাক আক্রমণে যাচ্ছে না তেমন। কৌতিনহোর অনুপস্থিতিতে এটাকিং মিডের দুর্বলতা কাটাতে নেইমারকে দায়িত্ব নিতে হয়েছে তার চিরাচরিত পজিশন ছেড়ে। সঙ্গ দিচ্ছে পাকুইতা ভালোই। দুই উইং একদম অকার্যকর মনে হচ্ছে। জেসুসের লাল কার্ডের কারণে কোচের একটা অপশন বন্ধ হয়ে গেছে। ফিনিশিং যাচ্ছেতাই অবস্থা। এটাও একটা ভয়ংকর দুর্বলতা। কোনভাবে আগে গোল খেয়ে ফেললে আর রক্ষে নেই! ভরসার জায়গা নেইমার। জাতীয় দলের পক্ষে ওর কোন খারাপ পারফরম্যান্স নেই। যে ম্যাচে ফ্লপ সে ম্যাচেও সে অনেকের থেকে ভালো। ম্যাচের মোড় যেকোন সময় নিজের দিকে টেনে আনতে পারবে। আরো অনেক কথাই বলা যায়, লেখা এমনিতেই দীর্ঘ হয়ে গেলো। শেষ কথা হলো, অতিরিক্ত আত্মবিশ্বাসের কোন সুযোগ নেই। সেরা দলটা প্রতিদিন জিতেও না। সমর্থকদের সংযত থাকাই উত্তম!
১৩২/৬! ম্যাচের মাত্র দ্বিতীয় সেশন! আরো বাকি ১৩ সেশন! ৯ জন ব্যাটার নিয়ে গেছে টেস্ট খেলতে! আজকাল টি-টুয়েন্টিতেও এই কাজ কেউ করে না! কতোটা রক্ষণাত্মক, নেতিবাচক চিন্তা! ম্যাচ শুরুর আগেই ড্র'য়ের চিন্তা, তাও জিম্বাবুয়ের সাথে! ২১ বছরে আমাদের এই অর্জন! এ লজ্জা রাখি কই!? ড্র তো দূরের কথা, ইনিংস পরাজয় ঠেকাতে পারে কিনা সেটাই দেখার বিষয়! আর হ্যাঁ, জিম্বাবুয়ের সাথে আমরা জয়ের চিন্তা, আলোচনা করতেই পারছি না!
ফালতু খেলা দেখে ঘুম নষ্টের মানে নাই। ইতালি ৪/৫ টার বেশি পাস দিতে পারে না। স্পেন ব্যাকপাস ঠেকপাস মিলে ৮/১০টা পারে। কোন দলেরই নাই কোন পরিকল্পনা; আছে কেবল দৌড় আর দৌড়। প্রথমার্ধে দু'দল মিলে অন টার্গেট শট নিয়েছে মাত্র একখান, দু'দল মিলে কর্নার পেয়েছে মাত্র একখান! আর এইসব খেলা দেখে এদেশের ব্রাজিল আর্জেন্টিনার সাপোর্টাররা প্যান্ট ভেজায়, আর কয় সব নন্দন সব গতি সবকিছুই এখন ইউরোপে!
ইতালি বনাম স্পেন সেমিফাইনাল আজ রাতে। কাল রাতে অপর সেমিফাইনাল ইংল্যান্ড বনাম ডেনমার্কের মধ্যে। ইউরো-২০২০ এর সেমি ফাইনালিস্টদের মধ্যে আমার কাছে ফেভারিট মনে হচ্ছে ইতালি ও ইংল্যান্ডকে। ইতালি গত বিশ্বকাপে কোয়ালিফাইই করতে পারে নি। তারপর থেকে তারা ব্যাপক প্রস্তুতি নিয়েছে। এবার ইউরো'তে কী করছে তা আমরা দেখতেই পারছি। এটা অনেকের জন্যই একটা শিক্ষা হতে পারে। ইতালির প্রথাগত ডিফেন্স তো আছেই। গ্রুপ পর্বে তারা কোন গোলই খায় নি। গোলের চান্সও ক্রিয়েট করছে, গোলও পাচ্ছে। ইতালির একটা ব্যাপার খুব বিস্ময় লাগছে, প্রতিপক্ষের পা থেকে তারা ছু মেরে বল নিয়ে যাচ্ছে, দেখার মতো একটা ব্যাপার! ইতালির প্রতিপক্ষ দুর্বলতম সেমিফাইনালিস্ট স্পেন। আশা করছি, স্পেন কোন সুযোগই পাবে না। বড় বিস্ময় নিয়ে ইউরোতে আবির্ভূত হয়েছে ইংল্যান্ড। এখন পর্যন্ত তারা একটা গোলও খায় নি। কিন্তু স্কোরিং দক্ষতা বাড়ছে ডে বাই ডে। গ্রুপ পর্বে ৩ ম্যাচে ২ গোল! কিন্তু নক আউটে এসে গোল বাড়ছেই, ২, ৪ করে। রহিম, কেনরা জাল খুঁজে পাচ্ছে। ইংল্যান্ডের প্রতিপক্ষ ডেনমার্কও আমার কাছে বিস্ময়কর। ওদের দুর্বলতাই বা কী, সবলতাই বা কী, আমি বুঝতে পারছি না! কিন্তু তারা এগিয়ে যাচ্ছে!
আটলান্টিকের ওপাড়ে যামু না, এই পাড়েই থাকমু! হারুক, জিতুক! শুভাকাঙ্ক্ষীরা মাইন্ড খায়!
এডারসন মোরায়েসকে নক আউটের দুটো ম্যাচেই পরীক্ষা দিতে হয়েছে। এটা উদ্বেগজনক। সেটপিসে ব্রাজিলিয়ান গোলকিপারদের দুর্বলতা আর গেলোই না। সবকটাকেই এ জায়গায় দুর্বল লাগে। আজো প্রায় ধরা খেয়ে যাচ্ছিলো এডারসন! 
যাক! টাইব্রেকার ছাড়াই কোয়ার্টার, সেমি পেরোনো গেছে! কোয়ার্টার সেমি'তে টাইব্রেকারের ভয় ছিলো। এক গোল দিয়ে সেটা ধরে রাখতে পারাটাও আশা জাগানিয়া। ১৯৯৫ এর ফাইনালে উরুগুয়ের কাছে হারার পর গত ২৪ বছরে খেলা কোপা'র ৫টি ফাইনালের একটাতেও হারে নি ব্রাজিল। আশা করি আগামী শনিবারের ফাইনালেও সে ধারা অব্যাহত থাকবে! সরাসরি দর্শক হিসাবে আমিও ডজন পূরণের অপেক্ষায়! ২টা বিশ্বকাপ, ৪টা কনফেডারেশন কাপ ও ৫টা কোপা'র শিরোপা দেখার সৌভাগ্য হয়েছে! উল্লেখ্য যে, আমি যখন ব্রাজিল ফুটবলের ফ্যান হই, তখন ব্রাজিলের ৩ টা বিশ্বকাপ, আর্জেন্টিনার ২ টা বিশ্বকাপ; তখন ব্রাজিলের ৪টা কোপা, আর্জেন্টিনার ১২টা কোপা! পুনশ্চ - আমি ব্রাজিলের ফ্যান ১৯৯০ থেকে, ব্রাজিলিয়ান ফুটবলের ইতিহাস ঐতিহ্য শুনে শুনে, পড়ে পড়ে। নিয়মিত খেলা দেখি '৯৪ বিশ্বকাপ থেকে(বলতে গেলে নেশাগ্রস্থ)!
গতরাতে কোপা থেকে বিদায় নিয়েছে টুর্নামেন্টের সবচেয়ে সফল দল, গত শতাব্দীর প্রথমার্ধের বিশ্বের সেরা দল উরুগুয়ে। আর্জেন্টিনার সামনে সুযোগ এসেছে কোপা'য় উরুগুয়েকে স্পর্শের! সবচেয়ে বেশিবার(১০) টাইব্রেকারের মুখোমুখি হলো উরুগুয়ে এবং টাইব্রেকারে সবচেয়ে বেশিবার(৬) হারলোও উরুগুয়ে। সবচেয়ে বেশিবার(৩৬) সেমি'তে গেলো আর্জেন্টিনা, উরুগুয়েকে(৩৫) টপকে; ব্রাজিল পৌঁছলো ৩১ বারের মতো! 
গতরাতের মতো আজো ক্রীড়ামোদীদের জন্য ব্যস্ততম রাত! ইউরো-২০২০ ও কোপা আমেরিকা-২০২১ এর দু'টো করে চারটি কোয়ার্টার ফাইনাল। ১. চেক প্রজাতন্ত্র বনাম ডেনমার্ক ২. ইংল্যান্ড বনাম ইউক্রেন ৩. কলম্বিয়া বনাম উরুগুয়ে এবং ৪. আর্জেন্টিনা বনাম ইকুয়েডর। চারটা ম্যাচের কোনটা নিয়েই আমার আগ্রহ নেই। ইউরো'র চারটা দলের কোনটার প্রতিই দুর্বলতা নেই। তবে চেক ও ইংল্যান্ডকে আমি ফেভারিট মানি; রেজাল্ট ভিন্নও হতে পারে। কোপা আমেরিকা'র কলম্বিয়া ও আর্জেন্টিনা দু'টোই আমার যথাক্রমে অপছন্দ ও রাইভাল দল এবং দুই কোয়ার্টারে তারাই পরিষ্কার ফেভারিট। তাই আগ্রহ নেই। ইকুয়েডরের ইনার ভ্যালেন্সিয়া ৩১ গোল করে যৌথভাবে দেশের পক্ষে সর্বোচ্চ গোলদাতা! আর ১ গোল হলেই হয়ে যাবে এককভাবে শীর্ষ গোলদাতা। টানা ১৭ ম্যাচজয়ী আর্জেন্টিনার কাছে টানা ৬ ম্যাচে কোন জয় না পাওয়া ইকুয়েডর স্রেফ উড়ে যাবে বলেই আমার অনুমান! পুনশ্চ - আমরা হলাম কপাল পোড়া সমর্থক। জিতলেও ট্রলের শিকার হই, হারলেও! কাল জেতার পর তো ফেসবুকেই আসা যাবে না!
প্রথমত. এবার কোপা'র গ্রুপিং হয়েছে ভৌগলিক দিক বিবেচনায়, সাউথ জোন ও নর্থ জোন। কোপা'র স্বাগতিক তো ছিলো আর্জেন্টিনা ও কলম্বিয়া। গ্রুপিং তো তখনই হয়েছে। দ্বিতীয়ত. লিগের গ্রুপিং ও নক আউটের গ্রুপিংয়ের আলাদা পদ্ধতি আছে। নক আউটের প্রতিদ্বন্দ্বী কে হবে সে ব্যাপারে তো আয়োজকরা অন্ধকারে থাকে, লিগের ফলাফলের উপর নির্ভর করে নক আউটে কার প্রতিদ্বন্দ্বী কে হবে! তৃতীয়ত. আর্জেন্টিনা গ্রুপ থেকে কারা কারা কোয়ার্টারে যাবে তা অর্ধেক ম্যাচ হওয়ার পরই জানা গেছে; কিন্তু ব্রাজিল গ্রুপের কে বাদ যাবে তার জন্য শেষ ম্যাচ পর্যন্ত দেখা লাগছে! এতেই গ্রুপের শক্তিমত্তা পরিষ্কার। তাছাড়া দু'টো কোয়ার্টার হয়েছে মাত্র, সেখানে ব্রাজিল গ্রুপের দু'দলই সেমিতে চলে গেছে! বাকি দু'ম্যাচে কী হবে জানি না! চতুর্থত. কোপা'র গতবারের ফাইনালিস্ট ব্রাজিল-পেরু এবার সেমিতে দেখা হচ্ছে! প্রতিদ্বন্দ্বিতা তো তুলনামূলক বেশিই হওয়ার কথা! পঞ্চমত. আর্জেন্টিনার যম চিলি দলে তাদের সেরা প্লেয়ার সানচেজও খেলেছে। আর্জেন্টিনার সর্বশেষ দুই ফাইনালে যে চিলি তাদের হারিয়েছিলো সে চিলিকে ব্রাজিল নক আউট করেছে! সে জন্য তো আর্জেন্টাইনদের উচিত ব্রাজিলকে ধন্যবাদ জানিয়ে শুকরিয়া আদায় করা। সানচেজবিহীন চিলির সাথে ড্র করেছে আর্জেন্টিনা, এবার সানচেজের চিলির মুখোমুখি হলে তো হারতেও পারতো আর্জেন্টিনা! শুকরিয়া! ষষ্ঠত. সেমিতে ব্রাজিলের প্রতিদ্বন্দ্বী হিসাবে উরুগুয়েকে কামনা করছে আর্জেন্টাইনরা! তা, গত ১০ বছরে কোপা'য় উরুগুয়ের অবস্থান কই? পুনশ্চ - এ পোস্টটি মাসুদ সৈকত কে উৎসর্গ করা। আপনার পোস্টের জবাব এটা।
আবার দেখা হবে মঙ্গলবার ভোর ৫ঃ০০ ঘটিকায়। সেমিফাইনাল পেরু বনাম ব্রাজিল।
প্যারাগুয়ের গোমেজ আজ দু'পোস্টেই গোল দিয়েছে! ম্যাচ ৩-৩ ড্র, টাইব্রেকারও টাই! ষষ্ঠ শটে মীমাংসা!
ছিঃ জেসুস! অপ্রয়োজনীয়! আত্মঘাতী! দলটাকে বিপদে ঠেলে দিয়ে গেলো! অর্ধেক ম্যাচ ১০ জনে খেলতে হবে!
একটা দলের কোন অর্জনই নেই। সেই ১০১ বছর আগে একটা অলিম্পিক জিতেছিলো! এরাই আবার র‍্যাংকিংয়ে নাম্বার ওয়ান! কাকের গলায় মুক্তোর মালা! আজ হারুক! পয়েন্ট কমুক!
স্পেনিশ কিপারের ড্যান্সে বিভ্রান্ত সুইসরা। দু'দলকেই অভিনন্দন উত্তেজনা তৈরির জন্য!
ইয়ান সোমারের ভক্ত হয়ে গেলাম! বিস্ময়কর। খেলাটা টাইব্রেকারে যাওয়া উচিত আর সোমার সেটা ডিজার্ভ করে!
আজ সুইসরা হারলেই অঘটন হবে! নাম দেখে দলের শক্তি হয় না!
আত্মঘাতী ফাউ গোলটা না হলে খেলাটা জমজমাট হতো! দু'দল তাদের স্বাভাবিক খেলাটাই খেলছে!
ইউরো'তে আমার আজকের বাজি সুইজারল্যান্ড ও ইতালির পক্ষে!
আজ রাত থেকে কাল সকাল পর্যন্ত ইউরো-২০২০ ও কোপা আমেরিকা-২০২১-এর কোয়ার্টার ফাইনাল শুরু। দু'টো করে মোট চারটা নক আউট ম্যাচ কয়েক ঘন্টার মধ্যে, ক্রীড়ামোদীদের জন্য যা রোমাঞ্চকর। প্রিয় দল ব্রাজিল কাল সকাল ৬ঃ০০ ঘটিকায় মুখোমুখি হবে চিলি'র! হেরে গেলেই বিদায়! ফেসবুকে কথাই বলা যাবে না! তাই ব্রাজিল নিয়ে দু'চারটা কথা এখনই বলে নিই। মানসম্মত খেলোয়াড় যেমন প্রয়োজন জেতার জন্য, তেমনি প্রয়োজন সঠিক কৌশলের। কৌশলটি নির্ধারণ করেন দলের কোচ। ব্রাজিল এতো এতো গ্রেট প্লেয়ারের জন্ম দিলেও ভালো মানের কোচের জন্ম দিতে পারে নি। মন্দের ভালো হিসাবে টিটের নির্বাচন ব্রাজিল ফুটবলের সেরা সিদ্ধান্তই ছিলো; এখনো বলবো সিদ্ধান্তটি সঠিকই। টিটে ব্যাপক পরীক্ষানিরীক্ষার ভেতর দিয়ে ৫ বছর অতিক্রম করে ফেলেছেন। এরই মধ্যে তিনি দলে শতাধিক প্লেয়ারকে সুযোগ দিয়েছেন। তবে এখনো মনে হচ্ছে তিনি সেরা একাদশটি খুঁজে পান নি। পরীক্ষানিরীক্ষা চালাতে গিয়ে তিনি প্লেয়ারদের পজিশনও চেঞ্জ করছেন অহরহ। আমার কাছে টিটের প্রায় সবই ভালো লাগে, কেবল দু'টো ব্যাপার ছাড়া। এক. ফুল ব্যাক চয়েস দুই. গোলকিপার চয়েস। এক. আমি কাফু-কার্লোসের খেলা উপভোগ করা দর্শক। এরা ডিফেন্স সামলে দুর্দান্ত গতিতে আক্রমনেও যেতেন, ফিরেও আসতেন যথাসময়ে। খেলায় একটা গতিও আসতো। বর্তমানে সেটা পাচ্ছি না। যারা আক্রমণে উঠে না, ডিফেন্সে মনোযোগী টিটে তাদেরকেই দলে নিচ্ছেন, যদিও তারা ডিফেন্স সামলানোর কাজটা ভালোই করছেন। দলে আছে সিলভা-মার্কু-মিলিটাওদের মতো সিবি, ক্যাসিমেরোসহ দুজন ডিএম খেলাচ্ছে নিয়মিত, সেখানে আক্রমণাত্মক ফুলব্যাক রাখার সাহস করাই যেতে পারে; সেটা বিলাসিতার পর্যায়ে পড়ে না। সিবি'তে সিলভা-মার্কু জুটির থেকেও মার্কু-মিলিটাওকে আমার কাছে বেস্ট মনে হয়। সিলভা ভালো সিবি, কিন্তু মাঝেমধ্যে ভয়ংকর ভুলও করে; এখন আবার বয়সও বেড়েছে। মিলিটাও চমৎকার, ওর হাইটও কার্যকরী! দুই. তাফারেল থেকে ওয়েভারটন, অনেক গোলকিপার দেখেছি ব্রাজিলে। আমার বিচারে এদের মধ্যে সেরা গোলকিপার এডারসন মোরায়েস আর বাজে গোলকিপার এলিসন বেকার। এলিসন বেকারকে নিয়ে আমি ব্রাজিল সমর্থকদের অনেক উচ্ছ্বাস দেখি, আমার কাছে তাকে কখনোই ভালো লাগে না। ক্রসবারের নিচে দাঁড়িয়ে থাকা মেধাহীন এক কিপার, পাস একুরেসি জঘন্যতম এবং সুইপারের রোল তো কখনোই প্লে করতে দেখি না। এমনকি, সেট পিসেও দুর্বলতা আছে। অন্যদিকে এডারসন এক্সিলেন্ট। শর্ট কিংবা লং পাস একুরেসিতে পরিসংখ্যান বলে সাম্প্রতিককালে সে ন্যুয়ারের থেকেও ভালো। ড্রপ কিকেও। প্লেয়িং গোলকিপার হিসাবে এডারসনের সমতূল্য বর্তমান বিশ্বে কোন গোলকিপার নেই, এমনকি ন্যুয়ারও না। সুইপার গোলকিপার হিসাবে ন্যুয়ার বেস্ট হলেও এডারসনও পিছিয়ে নেই। পেনাল্টি স্পেশালিস্ট হিসাবেও তার খ্যাতি আছে। এডারসন শুধুই গোলকিপার না, সে একজন সিবি'র কাজও করে। প্রতিপক্ষের জন্য খুবই ভয়ংকর এক গোলকিপার এডারসন মোরায়েস। এই এডারসন মোরায়েস ব্রাজিলের দ্বিতীয় গোলকিপার, এটা মানা খুবই কষ্টকর। এখানে আমি টিটের ঘোর সমালোচক। গত ৩ কোপা'র দু'টোতেই চ্যাম্পিয়ন চিলি। দু'বারই তারা টাইব্রেকারে আর্জেন্টিনাকে হারিয়েছে। নক আউটে দুর্বল প্রতিপক্ষ সবসময়ই চায় খেলাটা টাইব্রেকারে যাক; কেননা, টাইব্রেকারে কোন ফেভারিট নেই। কোপা'র বর্তমান নিয়ম তাদেরকে আরো উৎসাহী করবে। কেননা, কোন অতিরিক্ত সময় নেই কোয়ার্টার ও সেমিতে; ৯০ মিনিট শেষে সরাসরি টাইব্রেকার! শুরুতেই গোল না পেলে ব্রাজিল বিপদে পড়বে। কোপা'র চলমান আসর হচ্ছে ৪৭তম আসর। সে হিসাবে ব্রাজিল কোপায় খুব কম বার স্বাগতিক হয়েছে, মাত্র ৬ বার। এর আগের ৫ বারই তারা চ্যাম্পিয়ন হয়েছে। স্বাগতিক হিসাবে ব্রাজিল কোপা'য় খেলেছে ৪৫ ম্যাচ; জিতেছে ৩০টা, হেরেছে ২টা আর ড্র ১৩টা। কোপা আমেরিকায় ব্রাজিল তৃতীয় সফল দল। ১০ বার তারা অংশ নেয় নি। নেয় নি মানে নিতে পারে নি। অনেক সময় কোপা'র জন্য তারা দলই ঘোষণা করতে পারে নি। অনেকবার দেখা গেছে কোন একটা ক্লাব অংশ নিয়েছে ব্রাজিলের পক্ষে। ব্রাজিল এসোসিয়েশনের ব্যর্থতার জন্য কোপা'য় তারা পিছিয়ে। তাছাড়া কোপা'কে তারা অনেক সময় পরীক্ষানিরীক্ষার মঞ্চও বানিয়েছে। যা হোক! ছুটির দিনে কোপা-ইউরো উপভোগ্য হয়ে উঠুক!
সেভেন আপঃ ব্রাজিল-জার্মানি-আর্জেন্টিনা! ২০১৪ বিশ্বকাপের সেমি ফাইনালে জার্মানি দুমড়ে-মুচড়ে দিয়েছিলো ব্রাজিলকে; জয়লাভ করেছিলো ৭-১ গোলের ব্যবধানে! এ ধরনের জয়-পরাজয় ফুটবলবিশ্বে কোন বিরল ঘটনাও নয়। এরকম একটি জয়ের পর জার্মানির বিনয় ও খেলোয়াড়সুলভ আচরণ তখন ফুটবলবিশ্বে প্রশংসা কুড়িয়েছিলো। খেলায় জার্মানির কোন উগ্র উদযাপন ছিলো না; যদিও সেটা ফাইনালে যাওয়া ও ভূমিধ্বস বিজয় ছিলো। ম্যাচশেষে স্বপ্রণোদিত হয়েই জার্মানি ব্রাজিলিয়ানদের কাছে ক্ষমা চেয়ে বলেছিলো, এই একটি ম্যাচ দিয়ে ব্রাজিলকে মূল্যায়ন করা যাবে না; এটা একটি মাত্র ম্যাচ মাত্র'! কিন্তু ব্রাজিলের প্রতিবেশী দেশ আর্জেন্টিনায় এ ম্যাচের ফলাফলের উদযাপন ছিলো নজিরবিহীন। রাস্তায় রাস্তায় আনন্দ মিছিল হয়েছিলো, নেইমারের কশেরুকার রেপ্লিকা নিয়ে মিছিলও হয়েছিলো। আর্জেন্টাইন কিংবদন্তি ম্যারাডোনা প্যারোডি গান লিখিয়ে নিজেই গেয়েছিলো, ব্রাজিলিয়ান ক্রীড়া সাংবাদিকদেরকে ব্যঙ্গ করেছিলো। পিছিয়ে নেই এদেশিয় আর্জেন্টাইন সমর্থকরাও। তারা এই ৭ গোলকে সেভেন আপ আখ্যা দিয়ে টানা ৭ বছর ধরে অব্যাহতভাবে ট্রল করে যাচ্ছে। ব্রাজিলের ৭ গোল খাওয়াটাই পরিণত হয়েছে আর্জেন্টাইন ফুটবল ইতিহাসের সবচেয়ে বড় অর্জন। জার্মানি ও ব্রাজিল ফুটবল ইতিহাসের সবচেয়ে সফল দুটো দল। স্ব স্ব ঘরানা ও সফলতার জন্য তারা বিখ্যাত এবং প্রবল ভাবমূর্তি নিয়ে বিরাজ করছে ফুটবলবিশ্বে। এখন আমরা একনজরে দেখে নিতে পারি, জার্মানির সাথে ব্রাজিল ও আর্জেন্টিনার দ্বৈরথটা কোন পর্যায়ে রয়েছে। প্রথমেই আসি ব্রাজিল বনাম জার্মানির প্রসঙ্গে! এ পর্যন্ত তারা মুখোমুখি হয়েছে মোট ২৩ বার। এই ২৩ বারের সাক্ষাতে অমীমাংসিতভাবে ম্যাচ ড্র হয়েছে ৫ বার। বাকি ১৮টি ম্যাচের রেজাল্ট হয়েছে; যার মধ্যে জার্মানি জিতেছে ৫ বার, আর ব্রাজিল ১৩ বার! এই ২৩টি ম্যাচের মধ্যে প্রতিযোগিতামূলক ম্যাচ মাত্র ৬টা; যেখানে ব্রাজিল জিতেছে ৪ ম্যাচ, জার্মানি জিতেছে ১ ম্যাচ আর অমীমাংসিত ১ ম্যাচ। বিশ্বকাপ ফুটবলে এ দু'দল মুখোমুখি হয়েছে মাত্র ২ বার। ২০০২ সালের ফাইনালে ব্রাজিল জিতেছে ২-০ গোলে, ২০১৪ সালে সেমিফাইনালে জার্মানি জিতেছে ৭-১ গোলে। ফিফা কনফেডারেশন কাপের দু'টো ম্যাচেই হেরেছে জার্মানি। একটা শিশুও বলবে ব্রাজিল-জার্মানি দ্বৈরথ একটি অসম দ্বৈরথ। এবার আসি জার্মানি বনাম আর্জেন্টিনা প্রসঙ্গে! তারাও সমানসংখ্যক ২৩ বার পরস্পরের মুখোমুখি হয়েছে। তাদেরও ৫টি ম্যাচ ড্র হয়েছে। বাকি ১৮টি ম্যাচের মধ্যে জার্মানি জিতেছে ৮ বার, আর্জেন্টিনা জিতেছে ১০ বার। এই ২৩টি ম্যাচের মধ্যে ১০টি হচ্ছে প্রতিযোগিতামূলক ম্যাচ, বাকিগুলো ফ্রেন্ডলি। জার্মানি-আর্জেন্টিনার এই ১০টি প্রতিযোগিতামূলক ম্যাচে ২ ম্যাচ ড্র হয়েছে, ২ ম্যাচ আর্জেন্টিনা জিতেছে আর বাকি ৬ ম্যাচ জিতেছে জার্মানি। বিশ্বকাপে তারা মুখোমুখি হয়েছে মোট ৭ বার। এই ৭ বারের মধ্যে ড্র ১ টা। আর্জেন্টিনার একমাত্র জয় ১৯৮৬ সালের বিশ্বকাপ ফাইনালে। বাকি ৫টি জয় জার্মানির। এই ৫ জয়ের মধ্যে দুটো ফাইনাল রয়েছে। এই ৫ জয়ের ৪ বারই আর্জেন্টিনা নক আউট হয়েছে। বিশ্বকাপে '০৬, '১০ ও '১৪ সালে নক আউটের হ্যাটট্রিকও করেছে! এটিও একটি অসম দ্বৈরথ। এগুলো আর্জেন্টাইন সাপোর্টাররাও জানে। ব্রাজিল ৭ গোল খাওয়ার পর আমাজানের জল থেমে যায় নি; ৫ বছরের মধ্যেই তাদের শোকেসে একটা ট্রফিও বেড়েছে! কিন্তু এই ৫ বছরে আর্জেন্টিনার কোন ট্রফি না বাড়লেও তাদের তিনটি জিনিস বেড়েছে, তা হলো হতাশা, উগ্রতা ও যুক্তিহীনতা!
ইংল্যান্ড কোয়ার্টারের দল; কোয়ার্টারে গেলেই নেতিয়ে যায়! যদিও এবারের ইউরো'য় ইংল্যান্ডই এখন পর্যন্ত সন্দেহাতীতভাবে সেরা দল!
খুবই প্রত্যাশিত ফল! ৩ ম্যাচে ৫ গোল খাওয়া দল ২ গোল খাবে আর ৩ ম্যাচে কোন গোল না খাওয়া দল গোল খাবে না; এটাই স্বাভাবিক!
ডিফেন্স, মাঝমাঠ দুর্বল হলেই দেখা যায় দৌড় আর দৌড় এবং গোল! নক আউটে দু'ম্যাচে ১৪ গোল স্বাভাবিক নয়! এটা দলগুলোর দুর্বলতারই প্রকাশ, দেখতে ভালো লাগলেও!
মজার ব্যাপার হলো, ব্রাজিল যার সাথে ড্র করেছে তার সাথে আর্জেন্টিনার কোয়ার্টার ফাইনাল আর আর্জেন্টিনা যার সাথে ড্র করেছে তার সাথে ব্রাজিলের কোয়ার্টার ফাইনাল!
কোপা আমেরিকার গ্রুপ পর্বের শেষ দু'ম্যাচ কাল সকাল ৬ঃ০০ ঘটিকায় একই সাথে। আর্জেন্টিনা বনাম বলিভিয়া প্যারাগুয়ে বনাম উরুগুয়ে। পয়েন্ট টেবিলে আপাতত প্রথম আর্জেন্টিনা(৭), দ্বিতীয় প্যারাগুয়ে(৬), তৃতীয় চিলি(৫), চতুর্থ উরুগুয়ে(৪) ও পঞ্চম বলিভিয়া(০)। দু'ম্যাচের ফলাফল ভিন্নতর হলে গ্রুপের অবস্থানও ভিন্নতর হবে, কেবল বলিভিয়া ব্যতীত। প্যারাগুয়ে-উরুগুয়ে ম্যাচে উরুগুয়ে হারলে কোয়ার্টার ফাইনাল হবে ব্রাজিল-উরুগুয়ে। আর এ ম্যাচ ড্র কিংবা উরুগুয়ে জিতলে কোয়ার্টারে ব্রাজিলের প্রতিদ্বন্দ্বী হবে চিলি। অর্থাৎ কোয়ার্টার ফাইনালে ব্রাজিলের প্রতিদ্বন্দ্বী চিলি অথবা উরুগুয়ে। এ ম্যাচে নামার সাথে সাথেই মেসি'র নামের সাথে আরেকটা রেকর্ড যুক্ত হবে; আর্জেন্টিনার হয়ে সবচেয়ে বেশি ম্যাচ খেলার! অগ্রিম অভিনন্দন মেসি!
সবচেয়ে ভালো লকডাউন উদযাপন হয় ব্যাংকে!অফিস শুরুর আগেই গেইটের বাইরের জনসমাগম আবারো তা প্রমাণ করছে!
অস্ট্রিয়ার কৌশল ঠিক আছে! আক্রমণে যাওয়ার মেকি ভাব লয়, বলের দখল ঠিক রাখে; কিন্তু মূলত রক্ষনাত্মক! খেলা টাইব্রেকারে নেওয়ার কৌশল!
বোলার সৌম্য, ব্যাটার তানভির, মাঠের সব ফিল্ডার নিশ্চিত যে তানভির কট বিহাইন্ড! তানভির নিজেও 'ওয়াক' করছে! কিন্তু বেচারা আম্পায়ার আউট দিবেই না! বোলার ফিল্ডাররা সাকিবের মতো স্টাম্পে লাত্থি না মেরে হাসছে! আর জাতি 'টি-স্পোর্টস'-এর মাধ্যমে লাইভ দেখছে দেশিয় ক্রিকেটের চিতা!
আজ রাতেই মাঠে নামছে দুরন্ত ইতালি! চুপি চুপি তারা একটা রেকর্ড গড়ার দিকে যাচ্ছে। ১০ সেপ্টেম্বর'২০১৮ সালে তারা সর্বশেষ হেরেছিলো পর্তুগালের সাথে ০-১ গোলে। তারপর একটানা ৩০ ম্যাচ তারা আর হারে নি! আজকে জিতলেই তারা স্পর্শ করবে আর্জেন্টিনাকে। ১৯৯১-৯৩ সালে আলফিও বাসিল-ম্যারাডোনার আর্জেন্টিনা একটানা অপরাজিত ছিলো ৩১ ম্যাচ। সবার শীর্ষে আছে স্পেন ও ব্রাজিল। ২০০৭ থেকে ২০০৯ সালের মধ্যে লুইস এরাগোনেস-ভিসেন্তে দেল বস্ক-জাভি-ইনিয়েস্তার স্পেন একটানা অপরাজিত ছিলো ৩৫ ম্যাচ। তারা স্পর্শ করেছিলো ব্রাজিলকে। ১৯৯৩ থেকে১৯৯৬ সালের মধ্যে কার্লোস আলবার্তো পেহেইরা-মারিও জাগালো-রোমারিও-বেবেতো'র ব্রাজিল একটানা অপরাজিত ছিলো ৩৫ ম্যাচ! ইতালির সম্ভাবনা আছে স্পেন-ব্রাজিলকে ছাড়িয়ে যাওয়ার! কিন্তু ইতালির জন্য শুভকামনা জানাতে পারছি না! কামনা করছি, ৩৫-এর আগেই থেমে যাক!
শাটডাউন বলেন, লকডাউন বলেন, তা কার্যকর করার তিনটা ফর্মুলা ঃ ১. সবকিছু বন্ধ করে দিতে হবে, কারফিউ জারির মতো! ২. দিন আনে দিন খায় মানুষদের দায়িত্ব নিতে হবে রাষ্ট্রকে! ৩. গণহারে, প্রয়োজনে বাড়ি বাড়ি গিয়ে টেস্ট করিয়ে আক্রান্তদের আলাদা করে চিকিৎসার ব্যবস্থা করতে হবে! এ তিনটার কোনটাই আমরা করতে পারবো না বা করবো না। সুতরাং আমাদের লকডাউন শাটডাউন জনদুর্ভোগ আর ফাজলামি ছাড়া আর কিছুই না!
লকডাউন বলেন আর শাটডাউনই বলেন, এটা আমাদের মৌলিক আবিষ্কার, উন্নতমানের প্রহসন! কিছু সরকারি অফিস আর পরিবহন খাত ছাড়া সবই সচল থাকবে। দিন আনে দিন খায় মানুষগুলোর দায়িত্বও নেবে না রাষ্ট্র; শিকার হবে তারা নিষ্ঠুরতার, বর্বরতার! ঢাকা শহরে বাস করা ১৫ আনা মানুষই অতিথিমাত্র; তাদের শিকড় গ্রামে। গ্রামে থাকা স্বজনদের সুখের জন্যই পড়ে থাকে শহরে। ইদে তারা আপন ঠিকানায় যেতে চাইবেই, যতো দুর্ভোগই হোক! শাটডাউনে ইদে ঘরমুখো মানুষের ভোগান্তি বাড়বে, খরচ বাড়বে, ঝুঁকি বাড়বে। এটুকুই। গত ইদে বাড়ি যাই নি! এ ইদে হেঁটে হলেও যাবো! চাকরি করি যে প্রতিষ্ঠানে, মহা শাটডাউনেও তা বন্ধ হবে না! আর শাটডাউনে গ্রাহকসংখ্যা স্বাভাবিকের চেয়েও বেশি থাকে। ব্যাঙের আবার সর্দি! মাঝখান থেকে বৃদ্ধ মা-বাবাকে আনন্দবঞ্চিত কর‍তে পারবো না!
সাম্প্রতিক বিতর্কের একটা বিষয় 'প্রতিযোগিতামূলক ম্যাচে কার কয় গোল!? সময়ের আলোচিত তিন তারকা মেসি, রোনালদো ও নেইমার। আসুন দেখে নিই, প্রতিযোগিতামূলক ম্যাচে কার কয় গোল এবং ম্যাচপ্রতি গড় কার কতো! রোনালদো (পর্তুগাল) রোনালদো ইউরো বাছাইয়ে করেছেন ৩৫ ম্যাচে ৩১ গোল, উয়েফা ইউরোপিয়ান চ্যাম্পিয়নশিপে ২৪ ম্যাচে ১৪ গোল, ইউরোপিয়ান নেশনস লিগে ৬ ম্যাচে ৫ গোল, কনফেডারেশন কাপে ৪ ম্যাচে ২ গোল, বিশ্বকাপ বাছাইয়ে ৪১ ম্যাচে ৩১ গোল এবং বিশ্বকাপে ১৭ ম্যাচে ৭ গোল। প্রতিযোগিতামূলক ১২৭ ম্যাচে রোনালদোর গোল ৯০টি, ম্যাচপ্রতি গড় ০.৭১! নেইমার(ব্রাজিল) নেইমার কোপা আমেরিকায় ৮ ম্যাচে করেছেন ৫ গোল, কনফেডারেশন কাপে করেছেন ৫ ম্যাচে ৪ গোল, বিশ্বকাপ বাছাইয়ে ১৮ ম্যাচে ১১ গোল এবং বিশ্বকাপে ১০ ম্যাচে ৬ গোল। প্রতিযোগিতামূলক ৪১ ম্যাচে নেইমার করেছেন ২৬ গোল, যা ম্যাচপ্রতি ০.৬৩! মেসি(আর্জেন্টিনা) মেসি কোপা আমেরিকায় ৩০ ম্যাচে করেছেন ১০ গোল, বিশ্বকাপ বাছাইয়ে ৫১ ম্যাচে ২৩ গোল এবং বিশ্বকাপে ১৯ ম্যাচে ৬ গোল। প্রতিযোগিতামূলক ১০০ ম্যাচে মেসি করেছেন ৩৯ গোল, ম্যাচপ্রতি যা ০.৩৯!
পিটানা(আর্জেন্টিনা), মূল রেফারি; ব্রেইলোভস্কি(আর্জেন্টিনা) ও আনতেলো(বলিভিয়া) প্রথম ও দ্বিতীয় সহকারী রেফারি; গঞ্জালেজ(উরুগুয়ে), চতুর্থ রেফারি এবং ভিগলিয়ানো, ভার(ভিডিও এসিস্ট্যান্ট রেফারি)! আজকের ব্রাজিল-কলম্বিয়া ম্যাচে ৫ জন রেফারির ৩ জনই আর্জেন্টিনার। বিশেষ করে মাঠের মূল রেফারি ও ভার আর্জেন্টিনার। আর্জেন্টিনার রেফারিরাই যদি ব্রাজিলকে জিতিয়ে দেয়, তাহলে আর্জেন্টিনার সাপোর্টারদেরও উচিত ব্রাজিলকে সাপোর্ট করা! 'তারা আর কীই বা করতে পারেন'! ছাগলের তিন নম্বর বাচ্চার মতো লাফিয়ে কোন লাভ আছে কি! পাস দিয়েছে ব্রাজিলের প্লেয়ার, সেটা রেফারির গায়ে লেগে গেছে আরেক ব্রাজিলিয়ানের কাছে। তিনি ক্রস করেছেন বক্সে, আরেকজন গোল দিয়েছে। ফিফা'র কোন আইন অনুযায়ী এটা গোল নয়? রেফারির গায়ে বল লাগায় আক্রমনের সূচনা হয় নি, রেফারির গায়ে বল লেগে পথ পরিবর্তন হয়ে বল জালে ঢুকে নি এবং রেফারির গায়ে বল লেগে একদলের বল আরেকদলের কাছে যায় নি! তাহলে ফুটবলের কোন নিয়ম অনুযায়ী খেলা থামানো হবে? ১০ মিনিট ইনজুরি টাইম অস্বাভাবিক। কিন্তু একটানা ৭ মিনিট খেলা বন্ধ থাকাটা কি স্বাভাবিক? ১০ মিনিট ইনজুরি টাইমে কি একটা দলই খেলেছে? ৬৮ মিনিট পর যে দল গোল শোধ করেছে সে দল ১০ মিনিটে জিতে যাচ্ছে, এটা কি রেফারি ওহির মাধ্যমে জেনেছিলেন!? লাল কার্ড খাওয়ার অপরাধ হাতে গোল দিয়ে তো ব্রাজিল জিতে নি আজ। মার্কার প্লেয়ারকে ঘুমের ওষুধ খাইয়েও তো ম্যাচ জিতে নি ব্রাজিল আজ! এই ম্যাচ তো বাঁচামরার ম্যাচও না, হারলেও তো ব্রাজিল শীর্ষেই থাকতো! এসব বাদ দিয়ে খেলা উপভোগ করুন। ৩ ম্যাচে ৯ গোল উপভোগ করুন। প্রতিটা মিনিট, প্রতিটা সেকেন্ড গোলের প্রচেষ্টা দেখুন! আসুন, গোল পোস্টে বালুর ট্রাক স্থাপনকে 'না' বলি!
আমার সবচেয়ে অপছন্দের দল কলম্বিয়া। কলম্বিয়া-আর্জেন্টিনা ম্যাচেও আমি মন থেকে আর্জেন্টিনার জয় কামনা করি। ব্রাজিল-কলম্বিয়া ম্যাচে আমি একবারও জয়-পরাজয় নিয়ে ভাবি না; এমনকি খেলা চলাকালীনও না। আজ যেমন দীর্ঘক্ষণ পিছিয়ে থাকার সময়ও পরাজয় নিয়ে ভাবি নি। সুস্থভাবে প্লেয়াররা মাঠ ত্যাগ করতে পারলেই আমি খুশি। জয় বোনাস! কলম্বিয়া তো ব্রাজিলের একটা বিশ্বকাপই বঞ্চিত করেছে! সেখানে সামান্য এক দুই ম্যাচ জয় পরাজয় কিছুই না! আজ অবশ্য খেলাটা তুলনামূলক অনেক পরিচ্ছন্ন হয়েছে, আমার কাছে ভালো লেগেছে। তবে বাস পার্কিংয়ের বিপক্ষে পরিকল্পনা নিয়ে ব্রাজিলকে আরো ভাবতে হবে!
ইউরো-২০২০, রাউন্ড অব সিক্সটিন বেলজিয়াম বনাম পর্তুগাল ইতালি বনাম অস্ট্রিয়া ফ্রান্স বনাম সুইজারল্যান্ড ক্রোয়েশিয়া বনাম স্পেন সুইডেন বনাম ইউক্রেন ইংল্যান্ড বনাম জার্মানি নেদারল্যান্ডস বনাম চেক রিপাবলিক ওয়ালস বনাম ডেনমার্ক গ্রুপ পর্বে সবচেয়ে বেশি গোল করেছে নেদারল্যান্ডস, ৮টি; তারপরেই আছে ইতালি, বেলজিয়াম ও পর্তুগাল, ৭টি করে। ইতালি ও ইংল্যান্ডের জালে কোন বল ঢুকে নি গ্রুপ পর্বে, যদিও ইংল্যান্ড গোল দিয়েছে ৩ ম্যাচে মাত্র ২টি। এখন পর্যন্ত সর্বোচ্চ গোলদাতা ক্রিস্টিয়ানো রোনালদো, ৫টি। গত রাতের ২ গোলের মাধ্যমে সিআরসেভেন স্পর্শ করেছে আলি দায়িকে! আর মাত্র ১ গোল হলেই তিনি হবেন জাতীয় দলের পক্ষে ফুটবল ইতিহাসের সর্বোচ্চ গোলদাতা!
ইউরো'র 'ই' গ্রুপের খেলার পর 'এফ' গ্রুপের খেলা গুরুত্বহীন হয়ে গেছে! জার্মানি ও পর্তুগাল বড় ব্যবধানে হারলেই কেবল কিছু উলোটপালোট হবে, নতুবা নয়!
ফুটবল উন্মাদনার মধ্যে প্রথম বিশ্ব টেস্ট চ্যাম্পিয়নশিপের ৬ দিনের ম্যাচে জয়ের দ্বারপ্রান্তে নিউজিল্যান্ড!
পেনাল্টি ঠেকিয়ে দলকে বাঁচানো গোলকিপারই নিজ হাতে হাস্যকর গোল দিয়ে দিলো! কী বিচিত্র!
আজ রাতের ইউরো'র ৪ ম্যাচ নানা সমীকরণের! দলগুলো নিজেদের ভাগ্য গড়বে, অন্যদের ভাগ্যও নির্ধারিত হবে আজ রাতে!
লক্ষ্মণ ভালো।  ১৩/১০ মিনিটে গোল দিয়ে সেটা ৯০ মিনিট পর্যন্ত ধরে রাখা! কাপ কিন্তু এদের ঘরেই যায়!
বিদায়ী ম্যাচে নর্থ মেসিডোনিয়ার খেলা ভালো লাগছে! পরিচ্ছন্ন নান্দনিক একটা ম্যাচ!
খালি হাতে তুরস্কের বিদায়! ১ গোল দিয়ে খেয়েছে ৮ গোল! ইতালি, ওয়ালস নকআউটে। সুইজারল্যান্ড ঝুলে থাকলেও নিশ্চিতই বলা যায়!
আত্মঘাতী গোল খুব খারাপ ব্যাপার। ডিফেন্সসহ পুরো দলের আত্মবিশ্বাসে আঘাত করে। পর্তুগালের ডিফেন্স ভালোই খেলছিলো। আত্মঘাতী গোলের পর খেই হারিয়ে ফেলেছে। দুইটা আত্মঘাতী গোল খাওয়ার পর ম্যাচ জেতা যায় নাকি! রোনালদো বরাবরের মতোই। আজ কোন ফ্রি কিক নিলো না কেন, বুঝলাম না! এক গোল এক এসিস্ট। আজকের গোলের মাধ্যমেও রেকর্ড বুকে ঢুকে গেছে সে। ইউরোপে ফিফা'র কোন মেজর প্রতিযোগিতায় সবচেয়ে বেশি(১৯) গোল এখন তার। রেনাটো সানচেজ গত ইউরো'র সেরা তরুণ প্লেয়ার ছিলো। প্লেয়ারটা খুবই কার্যকরী, মাঠে নামলেই গেম চেঞ্জ হয়ে যায়। কিন্তু পর্তুগাল ওকে প্রথম একাদশে রাখে না! গত ম্যাচে খেলেছিলো ১০ মিনিট। আজ খেলেছে পুরো দ্বিতীয়ার্ধ! আজ রাতে ইউরো'র সব দলেরই দুটো করে ম্যাচ শেষ হচ্ছে। কাল থেকেই বিদায় ঘন্টা বাজতে থাকবে! ইউরো'র ফেভারিট কে সেটা কোন ইউরোতেই বলা যায় নি, এবারো যাচ্ছে না!
এই মুহুর্তে ফিফা র‍্যাংকিংয়ে ব্যাপক পরিবর্তন! ফ্রান্সকে তিনে ঠেলে দুই নম্বরে উঠে এসেছে ব্রাজিল। আর্জেন্টিনা ৮ থেকে ৭ নম্বরে উঠে গেছে। ইতালি এক নম্বর প্রমোশন পেয়ে ৬ নম্বরে। লম্ফ দিয়েছে নেদারল্যান্ডস(৯) ও কলম্বিয়া(১০)!
বাঙলাদেশের ব্রাজিল-আর্জেন্টিনা সমর্থকদের হীনমন্যতা ও ভণ্ডামি... আমাদের দেশের প্রায় ১৫ আনা লোক ব্রাজিল আর আর্জেন্টিনার সমর্থক। সারা বছর তারা খেলা দেখে ইউরোপিয়ানদের। জাতীয় দলের খেলা হলেই তারা একেকজন ব্রাজিল আর্জেন্টিনার সমর্থক! আর আফসোস করে, আহা! ইউরোপ কতো শক্তিশালী! একেকটা হর্স পাওয়ার, কী গতি! ব্রাজিল আর্জেন্টিনাকে ইউরোপের মতো খেলতে হবে! ইউরোপের সাথে এরা আর পারবে না! কত্ত কী! কেন ভাই, ইউরোপ এত্ত ভালো খেলে, ইউরোপের সাথে ব্রাজিল আর্জেন্টিনা দাঁড়াতেই পারবে না; তাহলে তোমাদের ব্রাজিল আর্জেন্টিনাকে সমর্থন করতে, মারামারি করতে, আত্মহত্যা করতে বলেছে কে!? তোমরা জার্মানি ইতালি ফ্রান্স স্পেন ইংল্যান্ড সাপোর্ট করলেই পারো! ভণ্ডামি করো ক্যান!? ইউরোপের খেলার ধরন কী চেঞ্জ হয়ে গেলো? আমি তো দেখি না! ইউরোপ তো যুগ যুগ ধরে একই স্টাইলে খেলছে। লাতিনের খেলার ধরন কিছুটা চেঞ্জ হয়েছে কেবল, ইউরোপে খেলতে খেলতে। তারপরেও দুটো দুই ঘরানা! লাতিনের মোট দলই ১০টা, বিশ্বকাপ খেলেছে ৯টা। ইউরোপে দল ৫৫টা। বিশ্বকাপে ইউরোপের কোটা লাতিনের দুইগুণ, তিনগুণ, চারগুণ। লাতিনের এখন দল বলতে গেলে মোটে দুইটা! স্বাভাবিকভাবেই ইউরোপের সফল হওয়ার কথা কয়েকগুণ বেশি। কিন্তু বাস্তবে ইউরোপের সফলতা কতোটুকু? ২০০৬ সাল পর্যন্ত লাতিন ও ইউরোপ বিশ্বকাপ নিয়েছে সমান ৯টা করে। ২০১০, ২০১৪ ও ২০১৮ সালে জিতে ইউরোপ এগিয়ে গেছে। এর মধ্যে ২০১৪ সালে ব্রাজিল কিংবা আর্জেন্টিনা জিতলেই সমতায় থাকতো! লাতিনের দুইটা দলের বিপরীতে ইউরোপের ৫/৭টা দলের লড়াই। তাহলে কীভাবে লাতিন পিছিয়ে আছে!? গত বিশ্বকাপে ব্রাজিল আউট হওয়া ম্যাচে ২৩ টা চান্স ক্রিয়েট করেছে, ফিনিশারের অভাবে হেরেছে। আর্জেন্টিনা তো গত বিশ্বকাপের ফেভারিট দল ছিলো না; তারপরেও চ্যাম্পিয়ন ফ্রান্স কি আর্জেন্টিনাকে ধরাশায়ী করে দিয়েছিলো? খেলায় আধিপত্য বিস্তার করে ন্যুনতম ব্যবধানেই হেরেছে। ২০১৪ সালে জার্মানি কি আর্জেন্টিনাকে প্রথম রাউন্ডে হারিয়েই চ্যাম্পিয়ন হয়ে গিয়েছিলো? ব্রাজিল আর্জেন্টিনা তাদের মতোন করে খেলেই সফল হয়েছে, ভবিষ্যতেও হবে! সংখ্যাধিক্যের কারণে ইউরোপ এগিয়ে, খেলায় নয়। ফিফা কনফেডারেশন কাপের কথা বলি। সেখানে ৬ মহাদেশের ৬ চ্যাম্পিয়ন, পরবর্তী বিশ্বকাপের স্বাগতিক ও বিগত বিশ্বকাপের চ্যাম্পিয়নরা খেলে। এখানে বিশ্বের আঞ্চলিক সংখ্যাসাম্য আছে। এখানে ইউরোপের অর্জন কী? এক ব্রাজিল যতোবার চ্যাম্পিয়ন(৪), পুরো ইউরোপ মিলে ততোবার চ্যাম্পিয়ন। ফিফা বিশ্ব ক্লাব কাপ একটা টুর্নামেন্ট আছে। সব কনফেডারেশনের চ্যাম্পিয়ন ক্লাবরা খেলে। সেখানে ফলাফল কী, দেখে আসা যেতে পারে। লাতিনের ক্লাবে কারা খেলে? যারা মেধাহীন, কেউ যাদের কিনে না তারা; যারা বাচ্চা পোলাপান, খেলাটা শিখছে কেবল; এবং ইউরোপ ফেরত বাতিল মালেরা! তারপরও ব্রাজিল আর্জেন্টিনা কলম্বিয়াদের ক্লাবগুলোর পারফরম্যান্স দেখেন! কোন অবস্থাতেই লাতিনরা এখনো ইউরোপের পেছনে নয়; বরং সামনেই আছে। এক ব্রাজিলের সাথেই তো ইউরোপের কোন বিশ্বকাপজয়ী দলই হেড টু হেডে ধারেকাছেও নেই। ব্রাজিল আর্জেন্টিনা তাদের নিজস্ব ধরনে খেলেই সফল। তাদের ইউরোপিয়ান হওয়ার দরকার নেই। লাতিন যখনই ইউরোপিয়ান হতে চাইবে তখনই লাতিন হারিয়ে যাবে। ব্রাজিলের প্রথম তিন বিশ্বকাপ শিরোপা দলে একজনও ব্রাজিলের ঘরোয়া দলের বাইরের ফুটবলার ছিলো না; পরের দুই বিশ্বকাপ শিরোপার স্কোয়াডেও ব্রাজিল লিগের খেলোয়াড়দের আধিক্য ছিলো। আর্জেন্টিনার প্রথম বিশ্বকাপজয়ী স্কোয়াডে একজন, দ্বিতীয় বিশ্বকাপজয়ী স্কোয়াডে মাত্র ৭ জন ছিলো আর্জেন্টিনা ঘরোয়া লিগের বাইরের। উরুগুয়ের দুই বিশ্বকাপজয়ী স্কোয়াডের একজনও উরুগুয়ের বাইরে খেলা ফুটবলার ছিলো না। কোপা'র খেলা আপনাদের কাছে ম্যাড়ম্যাড়ে লাগছে, ইউরো আপনাদের গতিশীল লাগছে। কেউ কেউ আবার এই গতির মধ্যে শিল্পও খুঁজে পান; আমি অণুবীক্ষণ যন্ত্র দিয়েও পাই না। আজই একটা লাতিনের ম্যাড়ম্যাড়ে টিমের সাথে ইউরোপের গতিদানবের খেলা আয়োজন করে দেখুন না, কোন দলের গতি কেমন থাকে! দেখবেন, গতিদানবের গতি শুষে নিয়েছে ম্যাড়ম্যাড়ে দল; দু'পক্ষের গতিই হয়ে যাবে তখন সমান! আসলে প্রতিপক্ষের খেলার ধরনের উপর নির্ভর করে খেলার গতি। আর গতিই ফুটবল নয়। লাতিন ছন্দ ভালোবাসলে ব্রাজিল আর্জেন্টিনা সমর্থন করুন! আর ব্রাজিল আর্জেন্টিনাকে ইউরোপিয়ান বানানোর স্বপ্ন দেখলে, আফসোস করলে ব্রাজিল আর্জেন্টিনা বাদ দিয়ে ইউরোপের কোন দলের সাপোর্টার হোন! ভণ্ডামি ছাড়ুন!
পর্তুগালের জোড়া চেঞ্জ পুরো ম্যাচটাই চেঞ্জ করে দিয়েছে! ১০ মিনিটের টর্নেডো!
গতবারের মতো এবারো মাঠের দোষ! এসব মাঠে তো বিশ্বকাপও হয়েছে। তারপরেও এটা ঠিক যে, বিলিয়ন বিলিয়ন ডলার বিনিয়োগের ইউরোপিয়ান ফুটবলের মাঠের মানের সাথে তো আর ওসবের তুলনা করলে চলবে না! সবচেয়ে বড় কথা হচ্ছে, মাঠ তো সবার জন্যই এক! সুবিধা হলেও সবার হবে, অসুবিধা হলেও সবার হবে! মাঠ, রেফারিং, ষড়যন্ত্র - এসব তত্ত্ব না ঝেড়ে খেলায়, পরিকল্পনায় মনোযোগী হওয়াই উত্তম!
আজ ও কাল কোপা'র খেলা নেই। আজ রাতে ইউরো'র দুই ম্যাচ। বর্তমান চ্যাম্পিয়ন পর্তুগাল বনাম হাঙ্গেরি ম্যাচ হবে জমজমাট। রাতের অন্যম্যাচে টপ ফেভারিট ফ্রান্স খেলবে আন্ডারডগ জার্মানির সাথে। জার্মানি কয় গোলে হারবে তা নির্ধারণ করবে ন্যুয়ারের পারফরম্যান্স!
বিশ্ব ফুটবলে আমরা বাস করি ইউরোপে, কিন্তু আমাদের মন পড়ে থাকে লাতিনে। সফলতা ও নান্দনিকতার নান্দনিক মিশেলকে আমরা ভালো না বেসে পারি না। বিগত দু'দশক ধরে সফলতায় লাতিনরা পিছিয়ে পড়লেও তাদের মেসি রোনালদিনহোরা আমাদের মুগ্ধ করে, বিস্মিত করে। চলছে ইউরো, ইউরোপ সেরার লড়াই। বলতে গেলে এটা ব্রাজিল-আর্জেন্টিনাবিহীন একটা বিশ্বকাপই। আজ থেকে শুরু হচ্ছে লাতিন সেরা'র মিশন। এ মিশনে অংশ নিচ্ছে লাতিন আমেরিকার ১০টি দল। এখনো চলমান এমন টুর্নামেন্টের মধ্যে কোপা আমেরিকাই সবচেয়ে প্রাচীন ফুটবল টুর্নামেন্ট। শুরু হয়েছিলো ১৯১৬ সালে 'সাউথ আমেরিকান চ্যাম্পিয়নশিপ' নামে, যা আধুনিক সংস্করণে হয় 'কোপা আমেরিকা', ১৯৭৫ সালে। 'সাউথ আমেরিকান চ্যাম্পিয়নশিপ' অনেকটাই অগোছালো ছিলো। হুটহাট মামুলি কারণে দলগুলো টুর্নামেন্ট বর্জন করতো; অনেকদিন হতো না, আবার একই বছরে দু'বারও হতো; জাতীয় দল না পাঠিয়ে রাজ্য দলও পাঠিয়ে দিতো। কিন্তু ১৯৭৫ সাল থেকে 'কোপা আমেরিকা' নাম নিয়ে এটা একটা দৃঢ় ভিত্তির উপর দাঁড়িয়ে যায়। 'সাউথ আমেরিকান চ্যাম্পিয়নশিপ'-এর ২৯ আর 'কোপা আমেরিকা'র ১৭; মোট ৪৬টি আসর বসেছে ইতোমধ্যে! আজ শুরু হচ্ছে এটির ৪৭তম আসর। কোপা আমেরিকার কিছু টুকিটাকি তথ্য ঃ # এ আসরে সবচেয়ে বেশিবার অংশ নিয়েছে যে তিনটি দল, তারা হলো উরুগুয়ে(৪৪), আর্জেন্টিনা(৪২) ও চিলি(৩৯)। # সবচেয়ে বেশিবার শিরোপা জিতেছে যে তিনটি দল তারা হলো উরুগুয়ে(১৫), আর্জেন্টিনা(১৪) ও ব্রাজিল(৯)। # লাতিন আমেরিকার ১০টি দল ছাড়াও বিভিন্ন সময়ে অতিথি হিসাবে আরো ৯টিসহ মোট ১৯টি দল এ টুর্নামেন্টে অংশগ্রহণ করেছে। চ্যাম্পিয়ন হয়েছে ৮টি দল, যার সবকটিই লাতিনের। লাতিনের দুটো দল - ভেনেজুয়েলা ও ইকুয়েডর কখনোই এর শিরোপা লাভ করে নি। # টুর্নামেন্টে শীর্ষ দু'দলের একটি হিসাবে টুর্নামেন্ট শেষ করেছে আর্জেন্টিনা সর্বাধিক ২৯ বার, উরুগুয়ে ২১ বার ও ব্রাজিল ২০ বার। সেরা চার-এ থেকে টুর্নামেন্ট শেষ করেছে উরুগুয়ে ও আর্জেন্টিনা সর্বাধিক ৩৫ বার ও ব্রাজিল ৩০ বার। # সবচেয়ে বেশি ম্যাচ খেলেছে উরুগুয়ে(২০১), আর্জেন্টিনা(১৯৫) ও ব্রাজিল(১৮৪)। সবচেয়ে বেশি ম্যাচ জিতেছে আর্জেন্টিনা(১২২), উরুগুয়ে(১১০) ও ব্রাজিল(১০৩)। সবচেয়ে বেশি পয়েন্ট অর্জন করেছে আর্জেন্টিনা(৪০৬), উরুগুয়ে(৩৬৬) ও ব্রাজিল(৩৪৬)। সবচেয়ে বেশি ম্যাচ হেরেছে চিলি(৮৩) ও সবচেয়ে বেশি ড্র করেছে প্যারাগুয়ে(৩৯)। # সবচেয়ে বেশি গোল করেছে আর্জেন্টিনা(৪৬২), ব্রাজিল(৪১৮) ও উরুগুয়ে(৪০৬)। সবচেয়ে বেশি গোল খেয়েছে ইকুয়েডর(৩১৮), চিলি(৩১১) ও প্যারাগুয়ে(২৯৭)। সবচেয়ে বেশিবার টাইব্রেকার মোকাবেলা করেছে ব্রাজিল ও উরুগুয়ে, ৯ বার করে; বেশিবার টাইব্রেকার জিতেছে ব্রাজিল(৫); হেরেছে উরুগুয়ে ও আর্জেন্টিনা, ৫ বার করে। # টুর্নামেন্টের সবচেয়ে বড় জয় আর্জেন্টিনার। ইকুয়েডরের বিপক্ষে ১৯৪২ সালে জিতেছিলো তারা ১২-০ ব্যবধানে। # সবচেয়ে বেশিবার শিরোপা জিতেছেন এঞ্জেল রোমানো(উরুগুয়ে) ৬ বার। # সবচেয়ে বেশি ম্যাচ খেলেছেন লিভিংস্টোন(চিলি) ও জিজিনহো(ব্রাজিল) ৩৪ টি করে। আর্জেন্টিনার মেসি খেলেছেন ২৭টি। তাঁর সুযোগ আছে এ রেকর্ড স্পর্শ করার। # সবচেয়ে বেশি গোল করেছেন নর্বার্তো মেন্ডেস(আর্জেন্টিনা) ও জিজিনহো(ব্রাজিল), ১৭টি করে। আপাতত পেরুর পাওলো গুইরেরো(১৪) ও চিলির এদুয়ার্দু ভার্গাসের(১২) সুযোগ আছে রেকর্ড ভাঙার। উল্লেখ্য, পাওলো গুইরেরো সবচেয়ে বেশিবার(৩) সর্বোচ্চ গোলদাতা হওয়ার কৃতিত্ব অর্জন করেছেন। # ব্রাজিল আর্জেন্টিনার বর্তমান দুই মহাতারকা মেসি ও নেইমার, দুজনের কেউই কোপা আমেরিকা জিততে পারেন নি! মেসি নেইমারের জন্য সান্ত্বনা হলো, পেলে, গারিঞ্চা, জিকো, সক্রেটিস ; ম্যারাডোনা, পাসারেলা, ক্যাম্পেস ; এরা কেউই কোপা আমেরিকার স্বাদ পান নি!
ক্রিস্টান ডানম্যান এরিকসন! ডেনিস নাম্বার টেন। ডেনিস ও ইন্টার মিলান এটাকিং মিডফিল্ডার! ফিরে এসো!
ফালতু খেলা। কখন শট নিতে হবে এটাই বুঝতে পারছে না ইতালি! এমন খেলায় রেফারির কোন কাজ নেই দাঁড়িয়ে থাকা ছাড়া! তাও দুটো পেনাল্টি স্কিপ করে গেছে! VAR নেই নাকি!?
চলমান সাকিব ইস্যুতে আমি কোন দলে নেই, নিরপেক্ষ! দিনের পর দিন পাতানো ম্যাচ হবে, ম্যাচ ফিক্সিং হবে; কিন্তু ভিক্টিম ক্লাব কর্তারা কিচ্ছু বলবে না, বিসিবি সাক্ষীগোপাল হয়ে থাকবে! প্লেয়ারদের টাকা দেয় ক্লাব, সেজন্য তারা খেলে দিয়ে আসবে কেবল! মাঠে কে কাকে জিতিয়ে দিয়ে আসবে, হারিয়ে দেবে এগুলো প্লেয়ারদের দেখার বিষয় না, এগুলো ক্লাব কর্মকর্তারা দেখবে! এখন কেউ যেহেতু দায়িত্ব নিচ্ছে না, না ক্লাব না বিসিবি; তখন আপনি একা একা কী করতে চান? আপনার পাশে কাউকেই পাবেন না দিনশেষে। তারপরও কেউ কেউ জাতীয় স্বার্থে নিজেকে বলি দিতে যায়, দেয়। স্টাম্পের উপর ক্ষোভ না ঝেরে লাত্থিটা মারা উচিত ছিলো আম্পায়ারের পাছায়! পুনশ্চ - সাকিব তার আচরণের জন্য ক্ষমা চেয়েছে। নিয়ম অনুযায়ী শাস্তির মুখোমুখিও হবে হয়তো! কিন্তু সমস্যার সমাধান করবে কে? ঘরোয়া ক্রিকেটকে বাঁচাবে কে!?
