বাসদের তাত্ত্বিক গুরু শিবদাস ঘোষ। তার লেখাপত্রের সঙ্গে আমার পরিচয় হয় উচ্চমাধ্যমিকে পড়ার সময়। প্রথমে খুব মুগ্ধ হয়েছিলাম। পরে বিশ্ববিদ্যালয়ে উঠে বাসদ ও ছাত্রফ্রন্টের কর্মীদের মধ্যে এক ধরনের ভক্তিবাদ দেখে আমি আবার শিবদাস ঘোষ পড়তে শুরু করি। দ্বিতীয়বার পড়তে গিয়ে মনে হয়েছে, বিবেকানন্দের ভক্তিবাদ ও মার্কসবাদের মিশেলে শিবদাস ঘোষের টেক্সট তৈরী। বাংলাদেশে শিবদাস ঘোষকে এনেছিলেন মুবিনুল হায়দার চৌধুরী। হায়দার ভাইকে আমি কখনো দেখিনি। তবে আমার প্রিয় অনেক মানুষের কাছ থেকে তার কথা শুনেছি। রাজনীতিতে তার নিবিড় মনোযোগ ছিল, বিশেষ করে নতুনদের শেখানোর ব্যাপারে তিনি খুব উৎসাহী ছিলেন। একই সঙ্গে ছিলেন প্রচার বিমুখ। পর্দার অন্তরালে থেকে কাজ করতে ভালবাসতেন। আমার কাছে মনে হয়, সিরাজুল আলম খানের পর বাংলাদেশের রাজনীতিতে দ্বিতীয় রহস্যপুরুষ মুবিনুল হায়দার চৌধুরী।
বুদ্ধিজীবিতার নতুন বিন্যাস ............ বুদ্ধিজীবিতা সম্পর্কে আন্তনিও গ্রামশি, মিশেল ফুকো, এডওয়ার্ড সাঈদ বা অন্য যে কোনো তাত্ত্বিক কী বলেছেন তার ভিত্তিতে সমাজে বুদ্ধিজীবীরা চিহ্নিত হন না। বুদ্ধিজীবী বা বুদ্ধিজীবী-স্থানীয় ব্যক্তিরা জানেন বুদ্ধিজীবিতা সম্পর্কে কার কী তত্ত্ব, সমাজে কে বুদ্ধিজীবী, বুদ্ধিজীবী হতে কী ভূমিকা থাকতে হয়। কিন্তু জনগণের যে অংশগুলো বুদ্ধিজীবীদের বুদ্ধিজীবী হিসেবে চিনতে পারে তাদের সবার সংজ্ঞা, প্রকারভেদ ইত্যাদি নিয়ে বিশেষ মাথাব্যথা নেই। সাধারণ মানুষ বুদ্ধিজীবীদের চিনে নেয় কাজ, কথা, লেখা, বক্তব্য, অবস্থান থেকে। এই প্রক্রিয়া অবশ্যই জটিল। শাসকগোষ্ঠীগুলো আমাদের মতোই জানে, আধুনিক বুর্জোয়া রাষ্ট্রব্যবস্থায় বুদ্ধিজীবিতার গুরুত্বপূর্ণ ভূমিকা আছে। রাষ্ট্র চলে খুব জটিল প্রক্রিয়ায়। শাসকরা বিষয়গুলোকে আরও জটিল করে তোলেন। রাষ্ট্রের নিজস্ব মেশিনারিজ জনগণের কাছে প্রতিমূহূর্তে ব্যাখ্যা করতে থাকে যা হচ্ছে তা বৃহত্তর কল্যাণের জন্যই হচ্ছে। এর অন্যথা হলে সর্বনাশ হয়ে যেত। এই কাজে রাষ্ট্র তাদের পক্ষের বুদ্ধিবৃত্তিক মেশিনারিজ ব্যবহার করে। কিন্তু জনগণও বোকা নয়। তারা মনে করে, রাষ্ট্র যা বলছে তা সবসময় ঠিক নয়। ফলে, বিষয়গুলোর যথাযথ ব্যাখ্যা পাওয়ার জন্য তারা বুদ্ধিজীবী, বিশ্লেষক ও ভাষ্যকারদের ওপর নির্ভর করে। এই চাহিদাই মিডিয়ার বিকাশ ঘটিয়েছে। মিডিয়ার কাজ মিডিয়েটরের। তারা সংবাদ, বিশ্লেষণ ইত্যাদি প্রকাশ করার মাধ্যমে জনগণের মধ্যে এই বিশ্বাস জন্মায় যে, তারা রাষ্ট্র বা সরকারের পক্ষ থেকে কথা না বলে জনগণের পক্ষ থেকে কথা বলছে। কিন্তু আদতে তারা কখনো সরকারের পক্ষে, কখনো কর্পোরেট স্বার্থের পক্ষে, কখনো কখনো জনগণের পক্ষেও কথা বলে। নিজেদের দরকারে মিডিয়াই বুদ্ধিজীবী তৈরি করে। বুদ্ধিজীবীও মিডিয়ার প্রয়োজনে নিজেকে নির্মাণ করতে থাকেন। কিন্তু একজন যত বড় বুদ্ধিজীবী হন না কেন, তার কথা প্রচারিত হওয়ার উপায় না থাকলে তিনি বুুদ্ধিজীবী হতে পারবেন না। ফলে, এতকাল ট্র্যাডিশনাল মিডিয়াই বুদ্ধিজীবী তৈরি করে এসেছে। বুদ্ধিজীবী বলতে আমাদের সামনে যে চেহারা ভাসে তা মিডিয়ার তৈরি করে দেওয়া চেহারা। মেইনস্ট্রিম মিডিয়ার বুদ্ধিজীবী উৎপাদন প্রক্রিয়ার বাইরেও পুরনো যুগে বুদ্ধিজীবী হওয়ার উপায় ছিল। যেমন, প্রত্যক্ষ সামাজিক যোগাযোগ, সভা-সেমিনার, বিকল্প প্রকাশনা এবং অবশ্যই নানা গণ-আন্দোলনে অংশ নিয়ে পরিচিতি ও যোগাযোগ বাড়ানো। এ প্রক্রিয়ায় বুদ্ধিজীবী হওয়া কঠিন। আর বামপন্থী রাজনৈতিক দল বা অন্য কোনো রাজনৈতিক দলের সঙ্গে সম্পর্ক না থাকলে এ প্রক্রিয়াটা কাজও করে না। ফলে, ভিন্নমতাবলম্বী বুদ্ধিজীবীদের নির্ভর করতে হতো মিডিয়ার ওপরই। মিডিয়া ভিন্নমতকে যতটা জায়গা দেয় ততটা কাজে লাগিয়ে তৎপরতা চালাতে হতো। মূল ভূমিকাটা ট্র্যাডিশনাল মিডিয়ারই। ট্র্যাডিশনাল মিডিয়া বুদ্ধিজীবীর কোন চেহারাটা আমাদের মাথায় বুনে দিয়েছে? বুদ্ধিজীবীকে বিশ্ববিদ্যালয়ে পড়াতে হবে। বয়সে পাকা হতে হবে। ভারী ফ্রেমের চশমা, শাদা পাঞ্জাবি-পায়জামা পরতে হবে। বিদেশী বিশ্ববিদ্যালয়ের ডিগ্রি থাকতে হবে। ইউওরোপীয় বিদ্যা ও জ্ঞান কাঠামো সম্পর্কে বুলি আওড়াতে হবে। ক্ষমতা কাঠামোর সঙ্গে (সরকার/বিরোধী) ভাল যোগাযোগ থাকতে হবে, আন্তর্জাতিক মহলে ওঠাবসা থাকতে হবে। এই চেহারার বাইরে বুদ্ধিজীবীর কোনো ছবি সাধারণভাবে আমরা আসলেই ভাবতে অভ্যস্ত নই। আমি বলি, বুদ্ধিজীবীর এই ধারণাটা চুরমার করে দিয়েছেন আহমদ ছফা। আলোচনা আহমদ ছফা নিয়ে নয়। তাই এখন এ নিয়ে কথা বাড়াবো না। বুদ্ধিজীবী তৈরি, বুদ্ধিজীবী চেনানো ও বুদ্ধিজীবীকে স্বীকৃতি দেওয়ার মেইনস্ট্রিম মিডিয়ার ম্যাকানিজম দীর্ঘদিন ধরে আর আগের মতো কার্যকর নেই। কারণ সোশ্যাল মিডিয়ার আবির্ভাব। লোকে এখন মেইনস্ট্রিম মিডিয়ার চাইতে ফেসবুক, ইউটিউবের মতো সামাজিক যোগাযোগ মাধ্যমে বেশি সময় দেয়। প্রত্যেক ইনডিভিজুয়াল এখানে একটিভ থাকে। মানে তার মত, বিশ্বাস, বক্তব্য, ছবি, ভিডিও, পরিবার-পরিজন সব সহকারে। ফলে, প্রত্যেকে কোনো না কোনোভাবে স্বতন্ত্র চিন্তার ব্যক্তি হিসেবে আত্মপ্রকাশ করে। একজন ফেসবুক ব্যবহারকারীর কাছে ব্রাত্য রাইসু যা মাহবুব মোর্শেদ যা তিনি নিজেও তাই। পাশাপাশি পুরনো মিডিয়ার প্রভাবের কারণে তাদের মনে বুদ্ধিজীবীর যে চেহারা যেভাবে এঁকে দেয়া আছে তাতে বিকল্প মিডিয়ার বুদ্ধিজীবীদের বুদ্ধিজীবী মানতে তাদের অভ্যাসগত সমস্যাও তৈরি হয়। কিন্তু, নিজের অজান্তে তারা ফেসবুকে যারা সচেতন বা অবচেতন প্রক্রিয়ায় বুদ্ধিবৃত্তিক কর্মকাণ্ড চালায় তাদের সাবক্রাইবার হয়ে পড়ে। পরোক্ষভাবে তাদের মত পুনরুৎপাদন করে। তারা কী বলে, কোন তথ্য দেয়, কোন ব্যাখ্যা হাজির করে তা খেয়াল করে। নতুন দৃষ্টিভঙ্গি তাদের ভাবায়। বলতে দ্বিধা নেই, প্রক্রিয়াটা মূলত ঘটে প্রাথমিকভাবে নাকচ করার মধ্য দিয়ে। যে চিন্তা বা ব্যক্তিকে সোশ্যাল মিডিয়ায় সবচেয়ে বেশি নাকচ করা হয় তিনিই কালক্রমে সবচেয়ে বেশি প্রভাশালী হয়ে ওঠেন। কন্ট্রোভার্সি তাকে আলোচনায় নিয়ে আসে। তার পক্ষে-বিপক্ষে লোকজন দাঁড়িয়ে যায়। আগে সাধারণের ধরাছোঁয়ার বাইরের মিডিয়া যাকে বুদ্ধিজীবী হিসেবে পরিচয় করিয়ে দিতো তাকে মেনে নেয়া ছাড়া আর কোনো উপায় থাকতো না। কিছু বলারও থাকতো না। মিডিয়া নিজস্ব ম্যাকানিজম ব্যবহার করে জনগণের ভক্তি আদায় করে নিতো। এখন নিউ মিডিয়ায় সেটা সম্ভব নয়। কিন্তু ওল্ড মিডিয়ার ক্রাইটেরিয়াগুলো এখনও কার্যকর আছে। পুরনো গুণগুলো নতুন যুগেও বুদ্ধিজীবী তৈরির জন্য কার্যকর। আমরা কিছুদিন ধরে বুদ্ধিজীবিতা নিয়ে কথা বলছি। কথা বলতে বলতে খেয়াল করলাম, লোকে ফেসবুকে নতুন বুদ্ধিজীবীদের মাধ্যমে প্রভাবিত হচ্ছে ঠিকই কিন্তু তাদের বুদ্ধিজীবী হিসেবে স্বীকার করছে না। দেশে হয়তো পাকা বামপন্থী তাত্ত্বিক ও বুদ্ধিজীবী আছেন। কিন্তু তারা নিউ মিডিয়ায় গরহাজির। বামপন্থী কথাবার্তা শুনতে তাই নির্ভর করতে হচ্ছে নতুন বুদ্ধিজীবীদের ওপর। এমনকি পুরনোদের চেনাচ্ছেনও নতুনরা। কিন্তু নতুনদের অবস্থান ও কাজকে স্বীকৃতি দেওয়া হচ্ছে না। তারা বুদ্ধিজীবীর কাজ করছেন, কিন্তু বুদ্ধিজীবী হিসেবে স্বীকৃত হচ্ছেন না। এই পুরনো ও কিছুটা এলিটিস্ট চিন্তা ভাঙার জন্য একটা তালিকা করার চিন্তা আমার মাথায় আসে। সামাজিক যোগাযোগ মাধ্যমে দীর্ঘদিনের পর্যবেক্ষণ থেকে আমি তালিকাটি হাজির করেছি। একান্তই ব্যক্তিগত বিবেচনা থেকে বুদ্ধিজীবিতার নানা দিক থেকে যারা কাজ করছেন তাদের ধরার চেষ্টা করেছি। একটা বড় বিবেচনা ছিল, ইন্ডিভিজুয়াল হিসেবে বুদ্ধিজীবীকে চিহ্নিত করা। ধরুন, বিএনপিপন্থী একজন বুদ্ধিজীবী আমার তালিকায় স্থান পেয়েছেন। এক্ষেত্রে বিএনপি দল হিসেবে যা বলে তা তিনি আর্টিকুলেট করতে পারেন কি না, ক্রিটিক করতে পারেন কি না, নিজস্ব মূল্যায়ন হাজির করতে পারেন কি না এটা বিবেচনায় নিয়েছি। কেননা, এটা না করতে পারেলে তিনি বুদ্ধিজীবী না হয়ে কর্মী বা সমর্থক বলে গণ্য হবেন। জনগণ তাকে বুদ্ধিজীবী হিসেবে চিনতে পারবে না। এ তালিকার অনেকে কখনো বই লেখেননি, প্রচলতি মিডিয়ায় লেখেননি, এমনকি অনেকে একদম নাও লিখতে পারেন। কিন্তু তিনি কোনো না কোনো প্রক্রিয়ায় বুদ্ধিবৃত্তিক ফ্রেমওয়ার্কে কাজ করে নিজের মতটাকে প্রচার করতে পারছেন। কাজের এই ধরনটা বুঝতে পারাও আগামী দিনের বুদ্ধিজীবীতার বড় কাজ। নতুন একটা চ্যালেঞ্জ আমি হাজির করেছি তালিকা করার মাধ্যমে। খুব প্রত্যাশিতভাবে এটা ব্যাপক বিরোধিতার মুখোমুখি হয়েছে। সামাজিক যোগাযোগ মাধ্যমে বিরোধিতা করেই লোকে নতুন কিছুকে গ্রহণ করে। ফলে প্রতিক্রিয়ায় আমি আনন্দিত। নতুন কিছু শুরু হলো। বুদ্ধিজীবিতার নতুন বিন্যাসে সবাইকে স্বাগত।
এ সময়ের বুদ্ধিজীবীদের তালিকা : ষাটের নিচে বয়স যাদের বুদ্ধিজীবীতার ধরন পাল্টাচ্ছে। নিউ মিডিয়ার যুগে ওল্ড মিডিয়ায় বুদ্ধিজীবী খুঁজতে গেলে খুব বেশি পাওয়া যাবে না। ওল্ড মিডিয়া নতুন চিন্তা ও বুদ্ধিজীবীতাকে ধারণ করার মতো অবস্থায় পৌঁছাতেও পারেনি। তবু ওল্ড মিডিয়ায় কাজ করেও অনেকে বুদ্ধিজীবী হিসেবে দৃষ্টি আকর্ষণ করছেন। আরেকটা লক্ষণীয় দিক হলো, বিশ্ববিদ্যালয়গুলোর শিক্ষকদের মধ্যেও বুদ্ধিজীবীর সংখ্যা কমে এসেছে। ইন্টেলেকচুয়াল ও এক্টিভিস্টের মধ্যে বিস্তর পার্থক্য বিস্তর। কিন্তু, বুদ্ধিজীবিতা নিজস্ব ধরনে কিছুটা একটিভিজম দাবি করে। নিজের বক্তব্য প্রচারের একটিভিজম হলেও। এই তালিকায় কেউ হয়তো কম বুদ্ধিজীবী বেশি একটিভিস্ট আবার কেউ বেশি বুদ্ধিজীবী কম একটিভিস্ট। কেউ কেউ মোটেও একটিভিস্ট নন। তবে বুদ্ধিজীবী চেনার বেলায় নানা বিষয়ে পক্ষ-বিপক্ষ বেছে নেবার সক্ষমতা ও নিজের অবস্থান থেকে সে পজিশনকে ব্যাখ্যা করতে পারা একটা বড় বিবেচনা। কথার ইমপ্যাক্ট ও কাজের ধরনও বিবেচনায় নিয়েছি। ইসলামপন্থীদের কাউকে বুদ্ধিজীবী তালিকায় নেওয়া যায় কি না এটা আমি সক্রিয়ভাবে ভেবেছি। এখানে মূল সমস্যা হলো, ইসলামপন্থীরা যে বিষয় নিয়ে কথা বলেন, তা থেকে নিজেদের পজিশন আলাদা করতে পারেন না। যা বলছেন তার ক্রিটিক করা তাদের পক্ষে অসম্ভব। ইসলামের ন্যারেটিভ তারা রিপ্রোডিউস করতে থাকেন। ফলে ইসলামপন্থীরা মোটামুটিভাবে প্রচারকের ভূমিকাই পালন করেন। একই কথা অনেক বামপন্থী বা নারীবাদীদের বেলাতেও খাটে। অবশ্য একজন ইসলামপন্থী, নারীবাদী বা বামপন্থী তার বিষয়ের বাইরে গিয়ে কোনো বিষয়ে পজিশন নিতে পারেন। তা থেকে তাকে বুদ্ধিজীবী হিসেবে চিহ্নিত করতে আপত্তি থাকার কথা না। 
ষাটের নিচে বয়স এমন কয়েকজন বুদ্ধিজীবীর নাম বলেন। বলতে না পারলে আশপাশের লোকজনকে জিজ্ঞেস করে জেনে নেন। সময় থাকতে পরের বুদ্ধিজীবীদের চিনে রাখুন। কেননা সামনের দিনগুলোতে এরাই আপনার চিন্তাকে প্রভাবিত করতে থাকবে।
রিচার্ড এম এটনের 'দ্য রাইজ অফ ইসলাম অ্যান্ড দ্য বেঙ্গল ফ্রন্টিয়ার' বইটা জাহাঙ্গীরনগরের নৃবিজ্ঞান বিভাগের কয়েকজন সাবেক শিক্ষার্থী মিলে অনুবাদ করেছিলেন বলে শুনেছি। কারো কাছে আছে সেটা?
পিনাকী ভট্টাচার্য ক্ষমতায় গেলে কওমি মাদ্রাসা ছাড়া আর সকল শিক্ষাপ্রতিষ্ঠান কি বন্ধ করে দেবেন?
চিন্তার সঙ্গে তৎপরতার কী সম্পর্ক? ...... দার্শনিক ও বুদ্ধিজীবীর কাজ শুধু চিন্তা করা বা ব্যাখ্যা করা নয়, পরিস্থিতির বদলের জন্যও তাদের তৎপরতা চালাতে হবে- এই মডেলটার উদ্যোক্তা মার্কসবাদীরা। সম্ভবত কার্ল মার্কস কথাটা বলেছিলেন, এতোকাল দার্শনিকরা পৃথিবীকে ব্যাখ্যা করে এসেছেন এখন সময় এসেছে একে বদলে দেবার। মার্কসবাদীরা বুদ্ধিজীবিতা বা দার্শনিকতাকে অর্ধেক কাজ মনে করেন। বাকি অর্ধেক হলো, বদলে দেবার কাজ। পার্টি করা, বিপ্লব করা ইত্যাদি‌ কাজের মাধ্যমে বুদ্ধিজীবীরাও দেশ-দুনিয়া বদলে দেবেন এটাও তাদের আকাঙ্ক্ষা। দার্শনিকতা ও বুদ্ধিজীবিতাকে বিপ্লব ও পার্টির অধীনস্থ করে একে নিষ্ক্রিয় ও অকার্যকর করে দেওয়া হলো তাদের অন্তিম উদ্দেশ্য। চিন্তার সঙ্গে তৎপরতার এই মেলবন্ধনের মডেল মার্কসবাদীদের পর সবচেয়ে বেশি গ্রহণ করেছে এনজিওগুলো। এনজিও চিন্তার প্রধান উপাদান হলো- আপনি একটা সমস্যা বের করবেন, সমস্যাটি ব্যাখ্যা করবেন, সমাধানের জন্য আলোচনা করবেন, তারপর টাকা সংগ্রহ করে সমস্যাটি সমাধানের জন্য চলে যাবেন অকুস্থলে। ব্যক্তি বা সমষ্টিকে কোন অন্যায় অনাচার সমস্যার দায়ভার নিয়ে তা সমাধান করার উদ্যোগ নিতে হবে এই হলো মডেলটির মূল কথা। সহজ ও সাধারণ একটা উদাহরণ দেওয়া যাক। ধরা যাক, কোথাও বন্যা হয়েছে। ত্রাণের অভাবে মানুষ খুব কষ্টে আছে। বুদ্ধিজীবী হিসেবে আপনি হয়তো বিষয়টির দিকে দৃষ্টি আকর্ষণ করলেন ‌। বললেন, এ বিষয়ে দ্রুত কিছু করা দরকার। মার্কসবাদীরা আপনাকে এসে বলবে, শুধু কথায় তো কাজ হবে না। দু'চারটা প্ল্যাকার্ড নিয়ে চলুন জাদুঘরের সামনে গিয়ে একটা মানববন্ধন করি। এনজিওরা আপনাকে বলবে, চলুন টাকা তুলে ত্রাণ কিনে আমরা একটা টিম পাঠিয়ে দিই বন্যাদুর্গত অঞ্চলে। মার্কসবাদী বা এনজিওবাদীদের এই মডেলটা খুবই জনপ্রিয় হয়েছে। অনেকেই মনে করেন, কাজ তো এভাবেই করতে হবে। শুধু বললে হবে না, করে দেখাতে হবে। বৃহত্তর প্রেক্ষাপটে আসি। বুদ্ধিজীবী হিসেবে যদি আপনি বলতে শুরু করেন, এখন যে শাসনব্যবস্থা চলছে তা অনুচিত ও অনৈতিক। তখন মার্কসবাদী ও এনজিওবাদীরা এসে আপনাকে বলতে থাকবে চলুন তাহলে এই শাসকদের উৎখাত করি। কিন্তু এদের উৎখাত করা তো আপনার কম্ম নয়। তখন বলা হবে, চলুন আমরা হেফাজতের ওপর ভর করি, তারা হয়তো একটা সমাবেশ করে সরকারের পতন ঘটাতে পারবে। অথবা চলুন আমরা বিএনপি'র ওপর ভর করি। তারা হয়তো কোনো ঈদের পর একটা কর্মসূচি দিয়ে সরকারের সর্বনাশ ঘটাতে পারবে। কিছু করে দেখাতে হবে বলে, আপনি বুদ্ধিজীবিতা ছেড়ে হেফাজত বা বিএনপি হয়ে গেলেন। তাদের কর্মীরা যা মনে করে তা বুদ্ধিজীবী হিসেবে আপনি মনে করতে থাকলেন। আপনি দলীয় বুদ্ধিজীবি বা মতাদর্শের সমর্থক বুদ্ধিজীবী বলে পরিচিতি পেলেন। আপনি চলে গেলেন কোন দল বা মতাদর্শের অধীনে। আপনার প্রচুর সমর্থক জুটলো। তারা আপনাকে লাইক দিতে থাকলো। আপনার আর স্বাধীন সত্তা থাকলো না। সরকারি প্রোপাগান্ডা মেশিনারি আপনাকে মার্কা মেরে দিল। বুদ্ধিজীবী হিসেবে মিডিয়া ও অন্যান্য প্রতিষ্ঠানে আপনার যে একসেস ছিল তা আপনি হারালেন। আপনি ধীরে ধীরে বুদ্ধিজীবিতার অবস্থান ত্যাগ করে দলীয় কর্মীর অবস্থান গ্রহণ করলেন। এটাই সেই মার্কসীয় মডেল। যার বিরোধিতা আমরা সব সময় করে এসেছি। আমরা বলছি, চিন্তা করার ব্যাখ্যা করার ও বলার স্বাধীনতা অক্ষুণ্ন রাখতে হলে বুদ্ধিজীবীকে কোনো দল বা কোনো মতাদর্শের অধীনতা মেনে নিলে চলবে না। ফলে চিন্তাকে সব সময় তৎপরতার ফাঁদ থেকে মুক্ত রাখতে হবে। মার্কসবাদীরা যতই বলুক, পৃথিবী বদলে দেবার কাজ দার্শনিক বুদ্ধিজীবী ও সাহিত্যিকের নয়। বুদ্ধিজীবীরা ব্যাখ্যা করবেন। ব্যাখ্যা করার মতো সজ্ঞা প্রজ্ঞা জ্ঞান সবার থাকে না। বলার মতো সাহসও সবার থাকে না। বলার কৌশলটাও সকলে রপ্ত করতে পারেন না। তাই বুদ্ধিজীবী দার্শনিককে তার অবস্থানে থাকতে দিন। সবাইকে দল ও মতাদর্শের অধীনে এনে সমাজের স্বাধীন জায়গাগুলোকে সংকুচিত করে আনবেন না। সমাজে কিছু মানুষকে স্বাধীন অবস্থান থেকে আহমদ ছফার মতো করে কথা বলতে দিতে হবে। কারো মুখাপেক্ষী না হয়ে যারা নিজের কথাটা বলবেন। ভুল কথা বললে আবার নিজেকে শুধরে নেবেন। আপনি দল ও মতাদর্শের কর্মী হয়ে নিজের লেজ কেটেছেন বলে তাদের লেজের দিকে চোখ দেবেন না। শেষ কথা হল, শুধু চিন্তা করার লোক থাকতে হবে। চিন্তা করলে কাজও করে দেখাতে হবে এই পুরোনো মার্কসবাদী মডেল থেকে আমাদের বের হয়ে আসতে হবে।
লতিফুর রহমানকে নিয়ে অনেক কথাই পড়লাম। একটা কথা কেউই বললেন না। পত্রিকার সম্পাদক বদল ও বরখাস্ত করার জন্য বিভিন্ন সময়ে বিভিন্ন মাত্রার অসহনীয় চাপ সহ্য করেও তিনি সম্পাদকদের বহাল রেখেছেন শুধু নয়, তাদের শক্ত সমর্থন দিয়েছেন। অথচ এর চেয়ে অনেক কম চাপে খোদ সম্পাদকরাই অধীনস্তদের কোরবানী দিয়েছেন, এমন উদাহরণ ভুরি ভুরি। গতবছরের লেখা
এদেশে বুদ্ধিজীবী ও পলিটিক্যাল একটিভিস্টের পার্থক্য অনেকেই বোঝেন না। বিশেষ করে সাবেক ও বর্তমান বামপন্থীরা এই পার্থক্যটা কোনোদিনই বুঝতে পারেননি। বামপন্থী একটিভিস্ট মাত্রই নিজেকে বুদ্ধিজীবী মনে করেন। এটা কি গ্রামশির সমস্যা না মার্কসের সমস্যা নাকি সিপিবি-গণসংহতির সমস্যা? এই সমস্যা কীভাবে পিনাকী ভট্টাচার্যের মধ্যে গেল?
গণজাগরণ মঞ্চের সময় একজন বুদ্ধিজীবী ধারণা দেওয়ার চেষ্টা করেছিলেন যে, আহমদ ছফা বেঁচে থাকলে গণজাগরণ মঞ্চের পক্ষে দাঁড়াতেন। তখন ছফা বেঁচেছিলেন না। ফলে জানার উপায় নেই তিনি সত্যিই গণজাগরণের পক্ষে দাঁড়াতেন, নাকি বিপক্ষে। আমরা ইতিহাসের দিকে ফিরতে পারি। গণজাগরণ মঞ্চের আগের ভার্সন হল ঘাতক দালাল নির্মূল কমিটির গণআদালত। ছফা কি সেই গণআদালতে গিয়েছিলেন? না তিনি ঘাতক দালাল নির্মূল কমিটি বা গণআদালতে যাননি। বরং ফরহাদ মজহার জাহানারা ইমামকে নিয়ে আবেগী কবিতা রচনা করেছেন সে সময়। অসময়ের নোট বই কবিতার বইয়ে গ্রন্থিত কবিতাটির নাম 'রাষ্ট্রদ্রোহী জাহানারা আসছে, হুঁশিয়ার'। বইটি প্রকাশিত হয়েছিল 1994 সালে। উল্লেখ্য, এর পরের বছর 1995 সালে ফরহাদ মজহারের রাজকুমারী হাসিনা বইটি প্রকাশিত হয়।
শত্রুভাবাপন্ন পরিবেশে ঢাকা বিশ্ববিদ্যালয়ের প্রথম ৫০ বছর ছিল বিজয়ের। স্বাধীন বাংলাদেশে পরবর্তী ৫০ বছরে ঢাকা বিশ্ববিদ্যালয় পরাজিত হতে হতে এখন প্রায় ফুরিয়ে যেতে বসেছে। এই হলো বিশ্ববিদ্যালয়টির সংক্ষিপ্ত ইতিহাস। 
কলকাতাকেন্দ্রিক হিন্দুত্ববাদী ক্ষমতা কাঠামোর বিরুদ্ধে বাঙালি মুসলমানের বিজয়ের প্রথম স্মারক ঢাকা বিশ্ববিদ্যালয়। ঢাকা বিশ্ববিদ্যালয় ১৯২১ সালে বাংলাদেশের পটভূমি তৈরি করেছিল। ঢাকা বিশ্ববিদ্যালয় সেই ভ্রুণ যা থেকে কালক্রমে বাংলাদেশ বেড়ে উঠেছে।
আহমদ ছফা কখনোই শাহবাগের মতাদর্শিক গুরু হয়ে উঠেননি। বরং তার একজন শিষ্য শাহবাগের মতাদর্শিক গুরু হয়ে উঠেছিলেন। তিনি ছফার ঘাড়ে বন্দুক রেখে কিছু গোলাগুলিও করেছিলেন। তার দায় আহমদ ছফাকে কেন আমরা দেব?
১০ টাকায় এক কাপ চা, একটি চপ, একটি সিঙ্গাড়া কেন গুরুত্বপূর্ণ প্রসঙ্গ ..... অনেকের মতো আমিও নানা সময়ে অধ্যাপক আখতারুজ্জামানের চা-চপ-সিঙ্গাড়া নিয়ে দেওয়া বক্তব্য নিয়ে ব্যঙ্গ-বিদ্রুপ করেছি। বক্তব্যটা শেয়ার দেয়ার পর অনেকেই এটা নিয়ে হাস্যরস করেছেন। আমি অসংখ্যবার ভিডিওটা দেখেছি। প্রতিবারই একটা বিদ্রুপের হাসি আমার মুখে খেলা করেছে। কিন্তু আজ হঠাৎ মনে হলো, কথাগুলো এত হাস্যকর লাগে কেন, একটু ভেবে দেখা যাক। আমিও পাবলিক বিশ্ববিদ্যালয়ে পড়েছি। খুব অল্প টাকায় আমরা মাস চলতাম। জাহাঙ্গীরনগর থেকে ঢাকায় বাসে আসতাম মাত্র এক টাকা খরচ করে। বিশ্ববিদ্যালয়ের মাসিক টিউশন ফি ছিল ১২ টাকা। ৮ টাকায় ডাইনিংয়ে দুপুর বা রাতের খাবার পাওয়া যেত। এখন হয়তো বেড়েছে ফিগুলো। আমাদের সময়ে বহুবার বাস ভাড়া, টিউশন ফি, ডাইনিংয়ের খাবারের দাম বাড়ানোর চেষ্টা করেছে বিশ্ববিদ্যালয় প্রশাসনগুলো। আমরা কয়েক দফা আন্দোলনও করেছি। তখন প্রশাসনের দায়িত্বশীল শিক্ষকরা আমাদের বলতেন, পৃথিবীর কোথায় এই টাকায় পড়াশোনা করা যায়, এই টাকায় খাবার পাওয়া যায়? কিন্তু তখন আমরা মনে করতাম শিক্ষা আমার অধিকার। আর শিক্ষার দায়িত্ব নিতে হবে রাষ্ট্রকে। ফলে শিক্ষার্থীদের কম টাকায় খাবার দিতে হবে। থাকার ব্যবস্থা করতে হবে। টিউশন ফিও কমিয়ে রাখতে হবে। বাংলাদেশের পেক্ষাপটে এটা খুব জরুরি। এই ব্যবস্থাটা টিকিয়ে রাখতে না পারলে শ্রমিক-কৃষক বা গরিব মানুষের ছেলে-মেয়েরা ঢাকা বিশ্ববিদ্যালয়, জাহাঙ্গীরনগর বিশ্ববিদ্যালয়, রাজশাহী বিশ্ববিদ্যালয়ে পড়ার কথা ভাবতে পারত না। আমরা যে বলি ঢাকা বিশ্ববিদ্যালয় নতুন মধ্যবিত্ত শ্রেণি তৈরিতে ভূমিকা রেখেছে সেটা কিভাবে সম্ভব হয়েছে? মধ্যবিত্ত ও উচ্চবিত্ত ছেলে-মেয়েদের পড়ার ব্যবস্থা করে কি নতুন মধ্যবিত্ত শ্রেণী গড়ে তোলা সম্ভব? গরীব ঘরের ছেলেমেয়েরা যদি পাবলিক বিশ্ববিদ্যালয়ে পড়ার সুযোগ পেয়ে চাকরির বাজারে ঢুকতে না পারত তবে কি নতুন মধ্যবিত্ত তৈরি হতো? বিশ্ববিদ্যালয়গুলো নতুন মধ্যবিত্ত তৈরি করছে এভাবেই। সত্যি কথা বলতে, সরকার বা দাতা সংস্থার কথা শুনে যদি পাবলিক বিশ্ববিদ্যালয়ের ব্যয় বাড়ানো হত দফায় দফায়, তাহলে গরিব মানুষের ছেলে-মেয়েদের উচ্চ শিক্ষার পথ পুরোটাই রুদ্ধ হয়ে যেত। এখন ফ্রি অনেক বেড়ে গেছে। তবু গরিবদের জন্য এখনো সুযোগ আছে। পুরোটা মধ্যবিত্ত ও উচ্চবিত্তের দখলে চলে যায়নি। এই ব্যবস্থাটা বহাল রাখতে হবে। বহাল রাখতে হলে ১০ টাকায় এক কাপ চা, একটা চপ ও একটা সিঙ্গাড়ার ব্যবস্থাও রাখতে হবে। ঢাকা বিশ্ববিদ্যালয়ের বাইরে বের হলে রাস্তায় এক গ্লাস পানিও ১০ টাকায় মেলে না, এটা তো সত্যি কথা। কিন্তু এটা গুরুত্বপূর্ণ। যারা ফাঁক পেলে কফি শপে গিয়ে আড়াইশো তিনশো টাকায় কফি খান, হুটহাট করে সিএনজিতে চলাফেরা করেন, দুপুরের খাবারটা নতুন কোন রেস্টুরেন্টে গিয়ে খাওয়া যায় সেটা নিয়ে নিয়মিত ভাবেন তাদের কাছে অল্প টাকায় নাস্তার এই আয়োজন হাস্যকর ঠেকার কথা। প্রফেসর আখতারুজ্জামানের বক্তব্য কয়েকবার শুনে আমি অবাক হয়ে গেছি। আমার অভিজ্ঞতা বলে, বিশ্ববিদ্যালয় প্রশাসনের কর্তাব্যক্তিরা সাধারণত অল্প টাকায় যেসব জিনিস দেওয়া হয় তা নিয়ে গর্ববোধ করেন না। তারা বলেন এত অল্প টাকায় যে এগুলো দেওয়া হচ্ছে এ ব্যবস্থা দীর্ঘ দিন টিকতে পারে না। অচিরেই এটা ওটার দাম বাড়াতে হবে। কিন্তু অধ্যাপক আখতারুজ্জামান উল্টা কথা বললেন। তিনি রীতিমতো গর্বিত। একে সারা বিশ্বের মধ্যে একটা গর্বের বিষয় হিসেবে প্রতিষ্ঠা করতে চান। আমার মনে হয় তার এই দাবিটা আমরা মেনে নিতে পারি। ঢাকা বিশ্ববিদ্যালয়ের র্যাংকিং, শিক্ষার মান, শিক্ষক নিয়োগে দুর্নীতি স্বজনপ্রীতি, রাজনৈতিক দুর্বৃত্তায়ন, ছাত্র রাজনীতির মাধ্যমে সন্ত্রাস ইত্যাদি অনেক বড় সমস্যা। কিন্তু আমাদের জাতির বড় একটি অংশের সমস্যা হল ছেলেমেয়েদের অল্প টাকায় পড়াশোনা করানোর ব্যবস্থা করা। পাবলিক বিশ্ববিদ্যালয় না থাকলে গ্রাম ও শহরের বৈষম্য আরো বাড়তে থাকবে। ফলে, পাবলিক বিশ্ববিদ্যালয়ে কম টাকায় খেতে পাওয়া যায় এটা নিয়ে হাস্যরস করার বদলে আমাদের অবশ্যই গর্বিত হওয়ার অভ্যাস করতে হবে। কারণ খাওয়াটা গুরুত্বপূর্ণ।
আহমদ ছফাকে নিয়ে কেন নাচি? বছরখানেক আগে এক ব্যক্তি আমাকে বেশ চেপে ধরলেন। বললেন, আহমদ ছফার অবদান আসলে কী? আপনারা তাকে নিয়ে এত নাচেন কেন? আমি বললাম, প্রথম কথা হলো বুদ্ধিজীবীতা একটা জীবন্ত প্রক্রিয়া। এর মূল কাজ হলো, যা ঘটছে তার ব্যাখ্যা করা এবং জনগণকে সম্ভব প্রতিটি বিষয়ে সিদ্ধান্ত নিতে সহায়তা করা। ফলে আহমদ ছফার সময়ে যদি আপনি বসবাস না করেন, তাকে যদি তার সময়ে অনুভব করতে না পারেন তাহলে তার বুদ্ধিবৃত্তিক অবদান আপনি অনুধাবন করতে পারবেন না। আপনি এখন 'বুদ্ধিবৃত্তির নতুন বিন্যাস' পড়েন। আপনি যদি ইতিহাসের ঘটনাবলী না জানেন তবে এটাকে আপনার মামুলী ও আবেগী একটা গদ্য মনে হবে। কিন্তু, বাংলাদেশের রাজনৈতিক ও চিন্তার ইতিহাসের সঙ্গে মিলিয়ে পড়লে এটা সবচেয়ে গুরুত্বপূর্ণ বই। এখানকার বুদ্ধিবৃত্তির অচলায়তনে বড় আঘাত এ বই। আপনি 'অলাতচক্র' উপন্যাস হিসেবে পড়েন। ভাল উপন্যাস। কিন্তু আহামরি কিছু মনে হবে না। কিন্তু ইতিহাসের পরিপ্রেক্ষিতে পড়েন। এমন উপন্যাস লেখার সাহস এখনও কোনো বাপের বেটার হয়নি। 'গাভী বিত্তান্ত' বেশ সমালোচিত। কিন্তু এদেশের বিশ্ববিদ্যালয়গুলোর নানা পরিস্থিতিতে এ উপন্যাস বহুকাল প্রাসঙ্গিক থাকবে। একবার এক বিদগ্ধ ব্যক্তি বলছিলেন, 'বাঙ্গালী মুসলমানের মন' ঠিক গবেষণাপ্রসূত রচনা নয়। আমি বললাম, অর্ডিনারি লোকেরা গবেষণা করে আর যারা দ্রষ্টা তারা তথ্য প্রমাণ ও রেফারেন্সের ধার ধারে না। কারণ তারাই রেফারেন্স। আহমদ ছফা দার্শনিক নন। তিনি গবেষক নন। অধ্যাপক নন। তিনি ঔপন্যাসিক, কবি, বুদ্ধিজীবী। তার প্রতিটি কাজ তার সময়ে এবং আমাদের সময়ে প্রাসঙ্গিক। প্রাসঙ্গিকতা ছাড়া কোনো উপন্যাস হোক আর কোনো বিরাট দর্শনের বই, সেটা দিয়ে আমাদের কাজ কী? আহমদ ছফার যে কোনো লেখা আলোড়িত করে। নতুন চিন্তার খোঁজ দেয়। কেন দেয়? কারণ, তিনি একটা বুদ্ধিবৃত্তিক লড়াইয়ের মধ্যে ছিলেন। তার প্রতিটি কাজ এনকাউন্টার। এখানকার প্রাতিষ্ঠানিক দাপ্তরিক বুদ্ধিজীবীতাকে তিনি সবসময় চ্যালেঞ্জ করেছেন। আর নিজের সময়কে প্রয়োজনীয় বিশ্লেষণ করে গেছেন। আমাদের দেশে হয়তো বড় কবি আছেন, বড় ঔপন্যাসিক আছেন, দার্শনিক আছেন, অধ্যাপক আছেন। কিন্তু আহমদ ছফার তুলনীয় কেউ নেই। তার মতো ভাইব্র্যান্ট, ফায়ারব্র্যান্ড বুদ্ধিজীবী নেই। তার সব কথার সঙ্গে আপনি একমত হতে পারবেন না। তার সীমাবদ্ধতাও ছিল। কিন্তু একটা সময়কে ধরতে সে সময়ের ভাষ্য রচনা করতে যে সাহস, শক্তি ও দক্ষতা লাগে সেটুকু তার পর্যাপ্ত ছিল। তিনি জমিয়ে রাখতেন, কথা বলতেন। সবচেয়ে বড় কথা, কাজের কথা বলতেন। সতর্ক ও সাবধানী বুদ্ধিজীবীতার সময়ে আহমদ ছফার প্রাসঙ্গিকতা সহজে ফুরাবার নয়।
এখন থেকে ভালোমতো পড়ালেখা করলে আমি কি ২০৩০ সাল নাগাদ ক্ষমতায় আসতে পারবো?
এই শাসনামলে শুধু যে সরকার পরিচালনায় আমলাদের প্রাধান্য প্রতিষ্ঠিত হয়েছে তা নয়, আওয়ামী লীগ দলেও আমলাদের মতামতই প্রধান্য পাচ্ছে। এ কথা বলছেন, খোদ সরকার দলীয় সংসদ সদস্যরা। সুরে সুর মেলাচ্ছেন সরকার সমর্থক বলে পরিচিত বিরোধী দলীয় সংসদ সদস্যরাও। জাতীয় সংসদে এমপিরা আলোচনা করেছেন, ফলে একে অনানুষ্ঠানিক বা আনঅফিসিয়াল বলার সুযোগ নেই। কিন্তু প্রশ্ন হলো, যারা সরকার ও দলের আমলা নির্ভরতায় উদ্বিগ্ন তারা আসলে কারা? তারা নিজেরাই বলছেন, রাজনীতিতে ব্যবসায়ীদের প্রাধান্য প্রতিষ্ঠিত হয়েছে। আর এই ব্যবসায়ী-জনপ্রতিনিধিদের মনোনয়ন দেওয়া হয়েছে আমলাদেরই সুপারিশে। কৌশলে তাদের জিতিয়ে এনেছেন আমলারাই। রাজনীতি যে ব্যবসায়ীদের হাতে চলে গেছে তা পুরনো খবর। প্রশ্ন হলো, আমলাদের সুপারিশে বিনা নির্বাচনে যে ব্যবসায়ীদের সংসদে বসানো হয়েছে তারা কি আমলাদের ওপর থাকবেন না নিচে? অবশ্যই নিচে থাকবে তাদের অবস্থান। এখনও অবশিষ্ট গুটিকয় রাজনীতিক যদি আমলাদের ওপর নিজেদের কর্তৃত্ব প্রতিষ্ঠা করতে চান তবে তাদের তো জনগণের সরাসরি ভোটে সুষ্ঠুভাবে জিতে আসতে হবে। সে দাবি যদি তারা না করতে পারেন তবে তো তারা আমলাদের সুপারিশে ও সহযোগিতায় নিয়োগপ্রাপ্ত হয়েই থাকলেন। এর পরিবর্তন তারা তো চাননি। ফলে. সংসদে তাদের আলোচনা বিশেষ গুরুত্ব বহন করে না। এখন যে পদ্ধতির শাসন চলছে তাতে সংসদের বিশেষ গুরুত্বও নাই। এটা মোটামুটিভাবে রাষ্ট্রপতি শাসিত ব্যবস্থা, যেখানে প্রধানমন্ত্রী রাষ্ট্রপতির ভূমিকা পালন করছেন। সংসদের কাজ শুধু সরকারের সিদ্ধান্তে সায় দেওয়া। মন্ত্রিসভার ভূমিকাও সীমাবদ্ধ। সারা পৃথিবীতেই এ ধরনের শাসনব্যবস্থায় সামরিক-বেসামরিক আমলাতন্ত্র ও পুলিশের ভূমিকা বেশি থাকে। ভালই তো চলছিল। তাহলে সংসদে আমলাদের ওপর সাংসদদের (রাজনীতিক নামধারী ব্যবসায়ীদের) কর্তৃত্ব প্রতিষ্ঠার দাবি কেন উঠলো হঠাৎ?
একবার যদু ও মধু বিলে মাছ ধরলো। বেশির ভাগ মাছ ছিল শিং আর কই। মধু ছিল ধূর্ত। তার ইচ্ছা শিংগুলো নিয়ে বাড়ি যাবে। যদু ছিল বোকা। তাই সে যদুকেই ভাগ করতে বললো। যদু দুই ভাগেই সমান সমান কই ও শিং রাখছিল। তা দেখে মধু বললো, সহজভাবে ভাবতে শিখো নাই কেন? একভাগে কই আর আরেকভাগে শিং রাখলেই তো হয়। যদু সহজভাবে ভাগ করলো। একভাগে শিং আরেকভাগে কই। মধু বললো, দারুণ হয়েছে। এবার তুমি হয় কইগুলো নিয়ে আমাকে শিংগুলো দাও। নাহলে আমাকে শিংগুলো দিয়ে তুমি কইগুলো নিয়ে যাও।
অধিকতর লেখাপড়া কোনো সমাধান নয়। এটা দার্শনিককে আরো বড় দার্শনিক, লেখককে আরো বড় লেখক, বুদ্ধিজীবীকে আরো বড় বুদ্ধিজীবী, ব্যবসায়ীকে আরো বড় ব্যবসায়ী, রাজনৈতিক নেতাকে আরো বড় নেতা বানাতে পারে না। বরং যারা পড়ালেখা করতে বলেন পড়ালেখার উপযোগিতা সম্পর্কে তাদের অজ্ঞানতাই তাদের কথায় প্রকাশিত হয়। যদিও তারা সুপিরিওরিটি কম্প্লেক্স থেকে পড়ালেখা করার কথাটা বলেন। লেখাপড়া করা লোকেরা মনে করেন বইয়েই সব লেখা আছে। বইয়ের বাইরে যে জীবন তাতে তেমন শিক্ষণীয় কিছু নেই। ফলে বইকেই যারা জ্ঞান, অভিজ্ঞতা ও প্রজ্ঞা অর্জনের সবচেয়ে বড় অবলম্বন মনে করেন তারা জীবন, মানুষ ও প্রকৃতির ব্যাপারে অনেকটাই নিরক্ষর।
একবার আমার এক পরিচিত ব্যক্তি নিজেকে নবী ঘোষণা করেছেন খবর পেয়ে আমি তাকে দেখতে গেলাম। তিনি সিজোফ্রেনিয়া আক্রান্ত ছিলেন। যাবার আগে ভাবছিলাম, পুরনো অসুখটা আবার হয়তো বেড়েছে। তাকে হাসপাতালে ভর্তি করাতে হবে। গিয়ে দেখি বাড়ির বসার ঘরে একটা চৌকির ওপর তিনি বসে আছেন। চৌকির নিচে বেশ কয়েকজন তরুণ মাদুর পেতে বসে আছে। আমি গিয়ে পরিচিত ব্যক্তিটিকে জিজ্ঞেস করলাম, এরা কারা? তিনি বললেন, এরা আমার সাহাবী। মনে মধ্যে প্রশ্ন উঠলো, এই লোকগুলোও কি তাহলে সিজোফ্রেনিয়া আক্রান্ত? আমি মাদুরে বসা এক তরুণকে পাশে ডেকে নিলাম। বললাম, আপনারা কি জানেন না যে উনি অসুস্থ? তিনি বললেন, জানি তো। তাহলে একটা অসুস্থ লোকের সাহাবী সেজে বসে আছেন কেন? আপনাদের কারণেই তো তিনি ভাবছেন তিনি সত্যি নবী হয়ে গেছেন। তরুণটি বোকা বোকা ভঙ্গি করে বললো, আসলে কী ভাই, প্রথমে ফাইজলামি করতে গিয়ে ওনার কাছে এসেছি সবাই। আসতে আসতে ওনার পাগলামিটাই ভাল লাগতে শুরু করেছে। কার যে কখন কারে ভাল লেগে যায়? সোশ্যাল মিডিয়ায় দেখি, কেউ স্ল্যাং বলতে বলতে হাজার হাজার অনুসারি জোগাড় করে নিজের নামে মাজার পর্যন্ত চালু করে দিয়েছেন। কেউ বা ওয়াজ করতে করতে নিজের হাজার হাজার অনুসারি তৈরি করে রীতিমতো পয়সাঅলা হয়ে গেছেন। কেউ সিলি কবিতা লিখে আর বোকা বোকা লাইভ করে বিরাট সেলিব্রেটি বনে গিয়েছেন। মূল কথা হলো, মানুষ মজা নেওয়ার জন্য বসে আছে। আপনি জাস্ট পাগল সেজে নেমে যান। সাফল্য নিশ্চিত।
কালক্রমে জাফরুল্লাহ চৌধুরী এ জাতির বিবেকে পরিণত হয়েছেন। আর জাতিটি পরিণত হয়েছে যাত্রাপালায়। 
একটা মেইনস্ট্রিম মিডিয়া হাউজ থেকে পুরনো, পশ্চাৎপদ, বস্তাপঁচা, প্রাতিষ্ঠানিক চিন্তাভাবনার প্রবন্ধ-নিবন্ধ নিয়ে একটা পত্রিকা নিয়মিত বের হয়। নাম প্রতিচিন্তা। বাংলাদেশের চিন্তার জগতে এটা একটা বড় আয়রনি।
আমার কাছে, বুদ্ধিজীবী হওয়ার প্রথম শর্তই হলো জার্নালে লেখা ছাপা না হওয়া। দেশি-বিদেশি জার্নালে যাদের লেখা ছাপা হয় তাদের আমি অধ্যাপক বা একাডেমিক হিসেবে অবশ্যই মান্য করি। কিন্তু বুদ্ধিজীবী হিসেবে তাদের কোনো দাম দেই না। নিজের মত প্রকাশ করতে যাদের লাইনে লাইনে অন্যদের উদ্ধৃত করতে হয় এবং শেষে পাদটিকা দিতে হয় তাদের লেখা আমি পড়ি না। পাবলিক স্পেসে নিজের কথাটা যিনি বোঝাতে পারেন না তিনি যত পাদটীকা দিয়ে বিদেশি জার্নালে গবেষণাপত্র প্রকাশ করুন না কেন আমার কাছে তার গুরুত্ব অনেক কম।
একবার শিল্পী শহীদ কবিরের সাক্ষাৎকার নিতে গিয়েছি। আমাকে দেখে তার পছন্দ হলো না। বললেন, বসো। গ্যালারিতে তার পেইন্টিং প্রদর্শনী চলছে। আমি বললাম, একটু ছবি দেখে আসি। আমি ছবি দেখে আসলাম। দেখি, উনি একজনের সঙ্গে খোশগল্প করছেন। লালন নিয়ে আলাপ মূলত। আমি পাশে বসে শুনছি। আমি বললাম, ইন্টারভিউটা? তিনি বিরক্ত হয়ে আমার বসকে ফোন দিলেন। বললেন, এটা কারে পাঠাইছো? ওপার থেকে বস কী বললেন তা তো শোনা গেল না। কিন্তু শহীদ কবিরের ভাবান্তর হলো না। তারা লালন নিয়ে কথা বলতেই থাকলেন। খুবই বিরক্তিকর আলোচনা। না পেরে আমি বললাম, লালন নিয়ে এসব ধারণা বাংলাদেশে ষাটের দশকে প্রচলিত ছিল। এখন এগুলো চলে না। শহীদ সাহেব আর তার সাথের লোকটা আমার দিকে তাকালেন। বললেন, কী চলে? কী চলে সেটা আমি বললাম। তখন শহীদ সাহেব বললেন, আপনি ছবি দেখছেন? আমি বললাম, হ দেখছি। কয়, কী দেখছেন একা একা, চলেন আপনারে আমি ঘুরে ঘুরে দেখাই। তো উনি আমারে নিয়ে ঘুরে ঘুরে দেখালেন। তারপর সমুচা আর চা খেতে দিলেন। সাক্ষাৎকারও দিলেন। মনে হলো, বেশ লজ্জাও পেয়েছিলেন।
একবার মুক্তিযুদ্ধ নিয়ে একজন মুক্তিযোদ্ধা মন্ত্রীর সাক্ষাৎকার নিতে গিয়েছি। তিনি প্রথমে আমাকে তেমন একটা পাত্তা দিচ্ছেলেন না। আমার বেশভূষা, এলোমেলো লম্বা চুল দেখে খুব একটা সমীহ আসার কথাও নয়। আমাকে একটু পর সাক্ষাৎকার দেওয়া হবে বলে দূরে একটা চেয়ারে বসতে বলা হলো। কারণ বাংলাদেশ বেতার আগে তার সাক্ষাৎকার নেবে। তারা নানা যন্ত্রপাতি সাজিয়ে বসলো। একটার পর একটা প্রশ্ন করে আর মন্ত্রী বিরক্ত হন। বেতারের সাংবাদিকের সিলি প্রশ্ন শুনেই তেলেবেগুনে জ্বলে উঠছেন। বললেন, তোমরা কোনো প্রস্তুতি নিয়ে আসোনি কেন? আমার সাক্ষাৎকারও টেসে যাবার উপক্রম। তখন পাশ থেকে একটা কথা বললাম আমি। মন্ত্রী বললেন, আপনি সাক্ষাৎকার নেবেন না? আমি বললাম, অবশ্যই। তিনি বেতারের লোকদের সরে যেতে বললেন। আমি রেকর্ডার অন করে সামনে গেলাম। তিনি বললেন, তোমরা শোনো, উনি যে প্রশ্ন করেন সেগুলো শুনে শিখে রাখো। আমি বেশ দীর্ঘ সাক্ষাৎকার নিলাম। তিনি প্রশ্ন শুনে বলছিলেন, আপনি এত খুঁটিনাটি জানলেন কীভাবে? আমি বললাম, মুক্তিযুদ্ধ নিয়ে ভারতীয় ও পাকিস্তানী জেনারেলদের প্রায় সব বইই আমি পড়েছি। কাজ শেষ করে বেতারের সাংবাদিকদের দিকে তাকালাম। তারা আমার দিকে তাকিয়ে আছেন। আমার খুব খারাপ লাগলো। আমার মনে হয়, নোয়াম চমস্কি যদি মন্ত্রীর জায়গায় থাকতেন তবে সিলি প্রশ্নগুলোতে অতো রাগ করতেন না।
নয়নকে আমি অনেকদিন ধরে চিনি। এই সময়ের বেশিরভাগটা জুড়ে ওকে শত্রুজ্ঞানই করেছি। কয়েক দফা তুমুল ঝগড়ার পর এমনকি মুখ দেখাদেখিও বন্ধ ছিল। পরে ফাতেমার মধ্যস্থতায় ওর সঙ্গে বন্ধুত্বপূর্ণ সম্পর্ক কিছুটা স্থিতিশীল হয়েছে। ব্যাপারটা ভালই হয়েছে। আজ নয়নের বয়স চল্লিশ হয়ে গেল। চল্লিশ দারুণ একটা বয়স। এই বয়সে সময় নষ্ট করলে ভাল লাগে। আবার কাজ করলেও ভাল লাগে। লেখকদের জন্য চল্লিশ সবচেয়ে গুরুত্বপূর্ণ। চল্লিশ থেকে পঞ্চাশ। মানুষের জীবনেও উপভোগের সেরা সময় এটা। নয়নকে শুভেচ্ছা জানাই।
কেউ ফেসবুকে মৃত্যুসংবাদ দিলে সেই স্ট্যাটাসে লাইক, ওয়াও কিংবা লাভ চিহ্ন দেয়াকে আপনি কি খারাপ মনে করেন? কোনো নারী কোনো পুরুষের স্টেটাসে পরপর লাভ চিহ্ন দিলে বা কোনো পুরুষ কোনো নারীর স্টেটাসে লাভ চিহ্ন দিতে থাকলে তাদের কেউ কি সেটাকে কোন সংকেত হিসেবে দেখেন? আপনি কোন হাসির কথা লিখলে কেউ যদি বিস্ময়সূচক ইমো দেয় তবে কি আপনি বিরক্ত হন? আপনি কি অন্যদের ছবি বা লেখায় কে কোন রিএকশন দিল সেটা মাঝে মাঝে পর্যবেক্ষণ করেন?
ইমরুল হাসানের অনুবাদ কবিতা আমার পছন্দ। তার সঙ্গে আমার পরিচয় আছে। আগে মাঝে মধ্যে আড্ডা হতো। ইংরেজি ভাষায় তিনি ভালো এটা আমি জানি। কবি হিসেবেও ভালো। তার অনুবাদে কবিতা জ্যান্ত হয়ে ওঠে। অনুবাদ করার পর কবিতাকে জ্যান্ত করে তুলতে একটু তুকতাক করতে হয়। সেটা করতেই হবে। নইলে আর দশজনের মতো ইমরুলের অনুবাদ করা কবিতাও মরা কবিতা হিসেবে গণ্য হতো।
আওয়ামী লীগের আন্তরিক ও একনিষ্ঠ সমর্থক হওয়া সত্ত্বেও আবু হাসান শাহরিয়ারকে সরকার কেন একদম মূল্যায়ন করলো না এটা আমি বুঝি না। আবু হাসান শাহরিয়ারের মধ্যে কিছুটা চঞ্চলতা আছে কিন্তু তার যোগ্যতা কোন অংশে কম নয়। কিন্তু তার কথা বাংলা একাডেমির মহাপরিচালক হিসেবে কেউই বিবেচনা করছেন না বলেই শুনেছি। আমার মনে হয়, তার বিষয়টা ভেবে দেখা দরকার।
ব্যাটারি চালিত রিক্সা একটু রিস্কি যান। কিন্তু ছবিতে যেটা দেখা যাচ্ছে সেটা ব্যাটারি চালিত রিক্সা ভ্যান। নানা ডিজাইনে পাওয়া যায়। এর মতো ভাল যান আমি খুব দেখেছি। আমি এর ভক্ত। এগুলো বন্ধ হওয়া উচিত নয়।
সবার বাবা ভালো, তবে খারাপ কাজগুলো কারা করছে? ..….. ...... আমরা এখন যে রাষ্ট্র ও সমাজে বাস করছি তার কেন্দ্রীয় চরিত্র বাবা। আদিম কৌম সমাজে সন্তানের বাবার পরিচয় নির্ধারিত থাকতো না। কিন্তু মায়ের পরিচয় প্রাকৃতিক কারণে স্পষ্ট ছিল। ফলে সমাজ ছিল মাতৃকেন্দ্রিক। পরিস্থিতি বদলে যেতে শুরু করল কৃষির বিকাশের সঙ্গে সঙ্গে। প্রয়োজনের বেশি চাষবাস অতিরিক্ত সম্পদ তৈরি করল। পুরুষের বাড়তি ভূমিকার কারণে এই সম্পদের মালিকানা হলো পুরুষের। অতিরিক্ত সম্পদ মানে উত্তরাধিকারের প্রশ্ন। অতিরিক্ত সম্পদ মানে সম্পদের নিরাপত্তা ব্যবস্থা। বাবারা তাদের সন্তানের পিতৃপরিচয় দাবি করলেন। আদিম মাতৃতান্ত্রিক কৌম সমাজ ভেঙে তৈরি হল বাবাকেন্দ্রিক পরিবার। তৈরি হলো সম্পদের উত্তরাধিকার ব্যবস্থা। সম্পদ পাহারা দেবার জন্য সশস্ত্র ব্যক্তিদের দল। এভাবেই আধুনিক রাষ্ট্রের ভিত স্থাপিত হলো। আমরা প্রত্যেকে প্রত্যেকের বাবাকে পছন্দ করি ব্যক্তিগত নিরাপত্তা, সম্পত্তির উত্তরাধিকার ও সন্তানের প্রতি একমুখী ভালোবাসার কারণে। মানুষের যে সভ্যতা চারপাশে আমরা এখন দেখতে পাই তার কেন্দ্রীয় চরিত্র সে কারণেই বাবারা। প্রতিটি সন্তান তার বাবাকে ভালোবাসে। এই ভালোবাসার মধ্য দিয়ে তারা বিদ্যমান ব্যবস্থাকে স্বীকৃতি দেয়। আর বাবারা নিজ নিজ সন্তানের নিরাপদ ভবিষ্যত নিশ্চিত করতে উদ্বৃত্ত সম্পদ জমাতে জমাতে দুনিয়াটাকে অসহনীয় বানিয়ে তোলে।
আরেকটা পার্সপেক্টিভ : ইনবক্সে একজন বললেন, এখনকার বেশিরভাগ পুরুষ পরকীয়া সম্পর্কে জড়িয়ে পড়ছে। আমি বললাম, মেয়েরা? তিনি বললেন, মেয়েরা ততোটা নয়। আমি বললাম, তাহলে কি পুরুষগুলো পুরুষদের সঙ্গেই পরকীয়া সম্পর্কে জড়াচ্ছে?
ধর্মীয় বক্তা বা নেতার দ্বিতীয় এমনকি তৃতীয় ও চতুর্থ বিয়েকে ইসলামী দৃষ্টিভঙ্গি থেকে নেতিবাচক হিসেবে দেখার সুযোগ নেই। সামান্য সমালোচনা সহকারে সামাজিকভাবে একাধিক বিয়ে মেনে নেওয়ার প্রবণতাই দেখি। ফেসবুকে ইসলামী মনোভাবাপন্নরা নেতিবাচক হিসেবে দেখা দূরে থাক, একাধিক বিয়ে সমর্থন করেন এমনকি একে প্রশংসনীয় বলে মনে করেন। অন্যদিকে কোনো ধর্মীয় বক্তা বা নেতার একাধিক স্ত্রীর সন্ধান পাওয়া গেলে শহুরে সেকুলাররা সেটিকে মহা কেলেঙ্কারি মনে করেন। এ নিয়ে বিস্তর আলোচনা হয়। মিডিয়ায় একে বেশ গুরুত্ব দিয়ে নিন্দনীয় হিসেবে তুলে ধরা হয়। স্ত্রীরা নানাভাবে মিডিয়ার সামনে আসেন। কখনো তর্ক তৈরি হয় তারা স্ত্রী কি না। সেকুলার জনমত এতে প্রভাবিত হয়, এবং হুজুরদের বিপক্ষে চলে যায়। বোঝা যায়, তারা এটাকে অনৈতিক মনে করেন। সেকুলারদের জীবনযাপন সম্পর্কে যতটুকু বোঝা যায় তাতে এটা স্পষ্ট যে, তাদের অনেকেই একাধিক বিয়ে না করলেও একাধিক বিবাহবহির্ভূত সম্পর্কে জড়ান। নিজেদের এই অনৈতিক অবস্থান সত্ত্বেও তারা হুজুরদের একাধিক বিয়েকে অনৈতিক বলে মনে করেন। আবার হুজুররা যে জীবনযাপন করেন তাতে একাধিক বিয়ের বাইরেও নানা মানবিক সম্পর্ক ও আনঅফিশিয়াল বিয়ে থাকে। তারপরও দেখা যায়, তারা সেকুলারদের বিবাহবহির্ভুত সম্পর্ককে অনৈতিক মনে করেন। এটা কি স্রেফ পরস্পরকে বুঝতে না চাওয়ার সমস্যা নাকি রাজনৈতিক বিভাজন?
হুজুরদের প্রতি আকুল আবেদন : ইসলাম কী বলেছে তা প্রচারের আগে নিজেদের জীবনের দিকে তাকান। কঠোর তত্ত্ব প্রচারের আগে দেখুন, আপনার সব ঠিক আছে কি না। আপনি তো তত্ত্ব প্রচার করে বিরাট বুজুর্গ বনে গেলেন। ভাইরালও হয়ে গেলেন। আপনি নিখোঁজ হওয়ার পর সকলে মিলে প্রতিবাদও করলো। কিন্তু পরে আপনার জীবনের কাহিনী বের হওয়ার পর নৈতিক সমস্যা দেখা দিল। কেননা আপনি নৈতিকতার কথা বলে বুজুর্গ হয়েছেন। ফলে, মুখে নীতিকথা তোলার আগে একটু ভাবুন। ব্যক্তিগত জীবনে আপনি যদি লিবারেল জীবনযাপনে অভ্যস্ত হয়ে থাকেন তবে সেটা কেন ভাল সেটাই প্রচার করুন। অথবা চুপ থাকুন। আপনাদের কড়া রাজনৈতিক বক্তব্য শেষ পর্যন্ত রাজনীতিরই ক্ষতি করে।
এই কার্টুন ছাপার কারণে সমালোচনার সব পথ বন্ধ হয়ে গেল। এখন থেকে চা চপ সিঙ্গাড়া নিয়ে কথা বললেই ব্যবস্থা।
এদেশে এলিটদের জন্য মদ ও ক্লাব কালচার তৈরি করেছিল ব্রিটিশ শাসকরা। তার আগে এদেশের এলিটরা কান্ট্রি ওয়াইন খেয়ে প্রাসাদের নাচঘরে ফূর্তি করতো। যদি মদ, ক্লাব, নাচঘর, কান্ট্রি ওয়াইন, জুয়া কিছুই না থাকে তবে আমাদের দেশের ধনীরা কী নিয়ে থাকবে, কীভাবে সময় কাটাবে? শুধু টাকা কামাই করে কি আর সময় কাটে? এমনিতেই ফ্রাস্ট্রেটেড হয়ে এরা বিদেশে সব টাকা পাচার করে দিয়েছে। দেশে যদি মিনিমাম ফূর্তিফার্তার ব্যবস্থা না থাকে তবে তো তারা এখন দেহটাও দেশে রাখার প্রয়োজন বোধ করবে না। তাই বিশেষ করোনাকালীন প্রণোদনা হিসেবে তাদের ফূর্তির ব্যবস্থা রাখতে হবে। আমাদের চাওয়া খুব সামান্য ফূর্তি করেন, মদ খান, জুয়া খেলেন, রাত জাগেন শুধু ধর্ষণ ও নির্যাতন কইরেন না। সংসদ সদস্যরা ক্ষেপে গিয়ে সব বন্ধ করে দিলে এই বড়লোকরা কই যাবে? বিনিয়োগ ও ব্যবসার স্বার্থে তাই বড় লোকদের দিকে তাকাতে হবে। কেননা পল্লীবন্ধু এরশাদ বলে গেছেন, আটষট্টি হাজার বড়লোক বাঁচলে দেশ বাঁচবে। 
শারীরিক নির্যাতন ও ধর্ষণ চেষ্টার খবর বিনোদন পাতায় অভিযুক্তের নাম ছাড়া গুরুত্বহীনভাবে ছেপে এবং দুটো পানি খাবার গ্লাস ভাঙার খবর বেশি গুরুত্ব দিয়ে প্রথম পাতায় ছেপে প্রথম আলো‌ কী বোঝাতে চাইছে?
কয়দিন আগে কলকাতার একটা পত্রিকায় সত্যজিৎ রায়কে নিয়ে মাধবী মুখোপাধ্যায়ের ছোট একখানা স্মৃতিকথা পড়ছিলাম। তাতে তিনি বলেছেন, ঘরে বাইরে করার সময় সত্যজিৎ রায় তাকে অভিনয়ের প্রস্তাব দিয়েছিলেন। অভিমান ভরা শব্দে মাধবী মুখোপাধ্যায় বলেছেন, তিনি প্রস্তাবে না করে দিয়েছিলেন। অনেকেই জানেন, মাধবী মুখোপাধ্যায়ের সঙ্গে সত্যজিৎ রায়ের ভালোবাসার সম্পর্ক ছিল। ঋতুপর্ণ ঘোষ এ নিয়ে একটি সিনেমা তৈরি করেছেন। সিনেমাটির নাম আবহমান। মাধবী মুখোপাধ্যায় না করে দেওয়ার পর সম্ভবত স্বাতীলেখা সেনগুপ্তকে বিমলা চরিত্রে নেন সত্যজিৎ রায়। ঘরে-বাইরে পড়ার বহুকাল পর আমি সিনেমাটি দেখি। বিমলার সৌন্দর্য নিয়ে রবীন্দ্রনাথ ঠাকুর অনেক বাক্যব্যয় করেছেন। সন্দীপ বলছে, 'মক্ষী (বিমলা) যে সুন্দরী সেটা আমার আবিষ্কার। আমাদের দেশে অধিকাংশ লোক ওর দিকে তাকাবে না। লম্বা ছিপ্‌‍ছিপে গড়ন, যাকে আমাদের রূপরসজ্ঞ লোকেরা নিন্দে করে বলে ‘ঢ্যাঙা’। ওর ঐ লম্বা গড়নটিই আমাকে মুগ্ধ করে ; যেন প্রাণের ফোয়ারার ধারা, সৃষ্টিকর্তার হৃদয়গুহা থেকে বেগে উপরের দিকে উচ্ছ্বসিত হয়ে উঠেছে। ওর রঙ শামলা, কিন্তু সে যে ইস্পাতের তলোয়ারের মতো শামলা— কী তেজ আর কী ধার!' সিনেমায় হুবহু এই বর্ণনা অনুসরণ করার বাধ্যবাধকতা হয়তো নেই। তবু স্বাতীলেখা চমৎকার মানিয়ে গিয়েছিলেন। পর্দার বিমলা আর উপন্যাসের বিমলা নানা ব্যবধান সত্ত্বেও আমার কল্পনায় চমৎকারভাবে মিলে গিয়েছিল। ঘরে বাইরে সিনেমার সবচেয়ে চাঞ্চল্যকর ঘটনা সন্দীপ ও বিমলার চুমোর দৃশ্য। রবীন্দ্রনাথ ঠাকুরের উপন্যাসে চুমোর কথা নেই। সত্যজিৎ রায়ের সিনেমায় থাকার কথা নয়। ১৯৬১ সালে তিনি ডাকঘর, সমাপ্তি ও মণিহারা অবলম্বনে তিন কন্যা বানান। সমাপ্তি গল্পে রবীন্দ্রনাথ লিখেছেন, 'খাটে প্রবেশ করিতে উদ্যত হইতেছে এমন সময়ে হঠাৎ বলয়নিক্কণশব্দে একটি সুকোমল বাহুপাশ তাহাকে সুকঠিন বন্ধনে বাঁধিয়া ফেলিল এবং একটি পুষ্পপুটতুল্য ওষ্ঠাধর দস্যুর মতো আসিয়া পড়িয়া অবিরল অশ্রুজলসিক্ত আবেগপূর্ণ চুম্বনে তাহাকে বিস্ময় প্রকাশের অবসর দিল না।' তবু সত্যজিৎ চুমোর দৃশ্য রাখেননি। কিন্তু ১৯৮৪ নির্মিত সিনেমায় চুমোর দৃশ্য কেন রাখলেন? স্বাতীলেখা চুমোর দৃশ্য করার পর ভারতে অনেক চাপে পড়েছিলেন। আত্মহত্যার কথাও ভেবেছিলেন। কিন্তু বাইরের লোকেরা সমালোচনা করেছিল তাদের সন্দীপ ও বিমলার ইন্টিমেসি একটু কম বলে। 
ফূর্তিবাজ বড়লোকদের একটি চাকে (ক্লাবে) ঢিল ছুঁড়েছেন পরীমণি। এখন একে একে বিভিন্ন ক্লাবে পরীমণির হামলা, ভাঙচুর ও আক্রমণের খবর আসতে থাকবে।
সরদার স্যারের স্মৃতি একবার আমরা সোমেন চন্দর মৃত্যুবার্ষিকী পালনের উদ্যোগ নিলাম। কে কে আলোচনা করতে পারে এই নিয়ে কথা বলতে বলতে আমাদের মনে পড়লো সরদার ফজলুল করিমের কথা। সরদার ফজলুল করিম জাহাঙ্গীরনগরের শিক্ষক নন। ঢাকা বিশ্ববিদ্যালয় থেকেও অবসর নিয়েছেন অনেক আগে। অতিথি শিক্ষক হিসেবে জাহাঙ্গীরনগরের ইতিহাস বিভাগে সপ্তাহে একদিন ক্লাস নেন। ঘটনাক্রমে যেদিন আমরা পরিকল্পনা করছিলাম সেদিনই কলাভবনের সামনে কালুর দোকানে বসে দেখলাম সরদার ধীর পদক্ষেপে কলা ভবনের দিকে এগিয়ে যাচ্ছেন। কিছুক্ষণ পর আমি তাকে টার্গেট করে ইতিহাস বিভাগে গেলাম। তিনি তখন বারান্দায় দাঁড়িয়ে রোদ পোহাচ্ছেন। আমাদের উদ্দেশ্যটা বলার পর তিনি খুব খুশি হলেন। বললেন, এখনো বিশ্ববিদ্যালয়ের ছাত্ররা সোমেন চন্দকে মনে রেখেছে এটা খুব গুরুত্বপূর্ণ ব্যাপার। কিন্তু আমি যখন তাকে আলোচক হিসেবে আমাদের অনুষ্ঠানে থাকার কথা বললাম তখন তিনি টেনশনে পড়ে গেলেন। যেদিন অনুষ্ঠান সেদিন তিনি ক্লাস নিতে আসবেন না। আমি বললাম, আপনি একটা লিখিত বক্তব্য দিতে পারেন। আপনার হয়ে আমরা সেটা পড়ে দেব। চাই কি আপনি আমাদের মুখেও বলতে পারেন। ট্রান্সক্রিপ্ট করে আমরা সেটা লেখা হিসেবে সাজিয়ে নিতে পারব। সরদার স্যার বললেন, আপনি ক্লাস শেষে আমার সাথে দেখা করেন। তার ক্লাস শেষ হলে আমি আবার গেলাম। গিয়ে দেখলাম তিনি আরও কয়েকজন শিক্ষকের সাথে ঢাকা যাবার পরিকল্পনা করছেন। প্রত্যেকেই বৃদ্ধ অধ্যাপক। সাধারণত বাসে তারা যাতায়াত করতে পারেন না। একটা মাইক্রোবাসে করে তাদের আনা-নেওয়া করা হয়। তার সামনে গিয়ে দাঁড়ানোর পর আমার মনে হল তিনি মনে হয় ভুলে গেছেন কেন আমি তার কাছে এসেছি। আমি আবার তাকে সব মনে করিয়ে দিলাম। তিনি বললেন, আপনার নাম কী? আমি নাম বলার পর কলম দিয়ে হাতের তালুতে তিনি আমার নাম লিখে নিলেন। আমি অবাক হলে তিনি বললেন, এখন তেমন কিছু তার মনে থাকে না। আমার সঙ্গে যেহেতু তাকে কিছুক্ষণ কথা বলতে হবে সেজন্য তিনি নামটি লিখে নিয়েছেন। আইডিয়াটা আমার খুব পছন্দ হলো। আমি বললাম, স্যার আমাকে তুমি করে বলেন। তিনি হাতের দিকে তাকিয়ে বললেন, মাহবুব আমাদের গাড়িটি ছেড়ে দেবে। এই গাড়ি চলে গেলে ঢাকা যাবার উপায় থাকবে না। আপনি কি আমার সঙ্গে ঢাকা পর্যন্ত যাবেন? কোথাও বসে আপনার সঙ্গে কথা বলবো। আমি বললাম, যাবো। আমি ভেবেছিলাম যেতে যেতে তার সঙ্গে কথা বলব। কিন্তু মাইক্রোবাসে বিশেষ সুবিধা হলো না। আমি পেছনের সিটে বসলাম। সিনিয়র তিনজন অধ্যাপক মাঝের সিটে। সরদার স্যার মাঝেমধ্যে হাতের তালু দেখে আমার নাম মনে করে নাম ধরে এটা সেটা জিজ্ঞেস করছিলেন। কিন্তু আমি প্রশ্নগুলো খুব একটা বুঝতে পারছিলাম না। অনুমানে হু হা করে যাচ্ছিলাম। শেষে ঢাকা পৌঁছালে তিনি শ্যামলীতে নেমে পড়লেন। আমিও তার সঙ্গে সঙ্গে নেমে পড়লাম। তিনি বললেন, আপনি কোথায় যাবেন! আমি বুঝলাম, ঘটনাটা তিনি ভুলে গেছেন। এমনকি তার হাতের তালুতে লেখা আমার নামটিও মুছে গেছে। হঠাৎ করে আমার মনে হল, তার হয়তো সোমেন চন্দ নিয়ে তেমন কিছু আর মনে নেই। সামনে দাঁড়ানো লোকটির নাম মনে করতেই যখন বারবার হাতের তালু দেখতে হয় তখন ১৯৪২ সালে মারা যাওয়া সোমেন চন্দের কথা মনে করতে তার কষ্ট হওয়ার কথা। আমি বললাম, স্যার আপনাকে একটা রিক্সা করে দেই? একটা রিকশা ঠিক করে সরদার স্যারকে তাতে উঠিয়ে দিলাম। মনে হলো সরদার স্যার বৃদ্ধ বয়সে আবার শিশু হয়ে গেছেন। খুব মায়া নিয়ে ফিরে আসলাম। ঘটনাটা সম্ভবত ২০০১ সালের মার্চ মাসের। ২০০২ও হতে পারে। সরদার ফজলুল করিম এর বয়স তখন ৭৭ হওয়ার কথা।
জাতীয় পার্টি দেউলিয়াদের অফিশিয়াল সংগঠন। এটা সবাই জানে। এ ঘটনায় আবার প্রমাণিত হলো।
নির্যাতিত হওয়ার পর প্রকাশ্যে এসে বিচার দাবি করলে বুঝতে হবে একজন নারীর পক্ষে চূড়ান্ত যে অবস্থান নেওয়া সম্ভব তা তিনি নিয়েছেন। আমাদের সমাজ সম্পর্কে ন্যুনতম ধারণা থাকলেই একজন নারী বুঝতে পারেন যৌন নির্যাতনের ঘটনা প্রকাশ্যে আনলে তাকে কোন পরিস্থিতির মুখোমুখি পড়তে হবে। এখানে নির্যাতক যেই হোক পুরুষদের একটা বড় অংশ নির্যাতকের পক্ষে দাঁড়ানো নিজের নৈতিক দায়িত্ব মনে করে। পরীমণি ফেসবুকে স্টেটাস দিয়ে বিচার চাওয়ার আগে চারদিন ধরে নিশ্চয়ই এসব ভেবেছেন। তাকে কোন কোন অপ্রীতিকর প্রশ্নে মুখোমুখি হতে হবে তাও হয়তো তার মনে এসেছে। অভিনয় করেন বলে এসব প্রশ্ন তাকে আরও বেশি করে শুনতে হবে। এমনকি বিচার দাবি করে নিজের ক্যারিয়ারও ঝুঁকির মধ্যে ফেলেছেন, এটা বলা যায়। তবু তিনি দমে যাননি। নির্যাতিত হিসেবে পরিচয় গোপন রেখে মামলা করার সুযোগ তাকে দেওয়া হয়নি। ফলে, তিনি পরিচয় প্রকাশ করে বিচার দাবি করেছেন। জীবনের ভয় না পেলে কেউ এমন করে না। আমি বলবো, পরীমণি নিজের সমূহ ক্ষতির আশঙ্কা মেনে নিয়েই বিচার চেয়েছেন। অত্যন্ত সাহসের পরিচয় দিয়েছেন তিনি। এখন ফেসবুকে কিছু মানুষের প্রতিক্রিয়া দেখে মনে হচ্ছে, নির্যাতকের পক্ষে দাঁড়াতে তারা নৈতিক চাপ বোধ করছেন। পরীমণির চরিত্র হনন করতে ও তার দোষ খুঁজতে সংগঠিত একটা পুরুষতান্ত্রিক প্রচারাভিযান শুরু হয়েছে। এই প্রচারটা সমাজে প্রভাব বিস্তার করতে চাইছে। 
বাংলাদেশে নারী লেখকদের সাহিত্যচর্চার বাধা প্রধানত দুটি। অনেক সময় পুরুষতান্ত্রিক দৃষ্টিভঙ্গি থেকে নারীদের সাহিত্যকে কম মানসম্পন্ন এমনকি দ্বিতীয় শ্রেণীর বলে গণ্য করা হয়। তাদের প্রাপ্য স্থান থেকে বঞ্চিত করা হয়। এই দৃষ্টিভঙ্গজাত নিরবতা ও অবমূল্যায়নের শিকার হয়ে একসময় নারীরা সাহিত্যের কষ্টকর, জীবনক্ষয়ী লম্বা রেস থেকে সরে দাঁড়ান। এমন ঘটনা পুরুষদের বেলাতেও ঘটে। কিন্তু পুরুষরা অবমূল্যায়ন ও নিরবতার বিরুদ্ধে যেভাবে লড়াই করতে পারেন নারীরা নানা সামাজিক কারণে সেটা করতে পারেন না। দ্বিতীয় কারণটির জন্যও পুুরুষরাই দায়ী। একজন নারী সাহিত্য করতে এলে পুরুষদের মধ্যে কখনো কখনো এত স্নেহ, উচ্ছ্বাস ও ভালোবাসা দেখা যায় যে তরুণ নারী সাহিত্যিক তাতে বিভ্রান্ত হয়ে পড়েন। পারলে, তো কিছু পুরুষ সাহিত্যিক তরুণতর নারী সাহিত্যিককে বাংলা সাহিত্যের ইতিহাসে স্থায়ী আসন তৈরি করে সেখানে বসিয়ে দেন। অতিমূল্যায়নকে ধ্রুব ধরে নিয়ে কোনো কোনো নারী সাহিত্যিক এমন দাবি করতে থাকেন যা তার প্রাপ্য নয়। দ্রুত দৃশ্যপট থেকে স্নেহ ভালোবাসা উচ্ছ্বাসের উৎসগুলো হারিয়ে যেতে থাকে। হঠাৎ এক ধরনের শূন্যতা গ্রাস করে। ফলে, নারী সাহিত্যিক ডিমোরালাইজড হয়ে একসময় সাহিত্য থেকে সরে দাঁড়ান। সাহিত্যের জার্নিটা লম্বা। যে কোনো সাহিত্যিককে দীর্ঘ পথটা কোনো না কোনোভাবে পার হতে হয়। লিখতে লিখতে, যোগাযোগ করতে করতে, লেখা প্রকাশ করতে করতে পাঠক, লেখক ও প্রকাশকদের কাছে পরিচিত হতে হয়। লিখে লিখে নিজের নামটা জানানো ও তা মনে রাখার ব্যবস্থা করা অনেক কঠিন কাজ। এখানে অবমূল্যায়নের ঝুঁকি আছে, অতিমূল্যায়নের ফাঁদ আছে। কিন্তু এগুলোর শিকার হলে চলে না। এর একটাই উপায় নিজেকে নিজে মূল্যায়ন করতে পারার ক্ষমতা অর্জন করা। আমাদের মতো দেশে সাহিত্যিক এসব কারেণর বাইরেও অনেক কিছু নারীদের পথে বাধা হয়ে দাঁড়ায়। প্রত্যেক নারীকে সেসব মোকাবিলা করে এগিয়ে যেতে হয়। সেলিনা হোসেনের ৭৫ তম জন্মদিনে এসে সেসব ভাবছিলাম। সেই ষাট-সত্তরের দশকে লেখা শুরু করে আজ পর্যন্ত লেখালেখিতে সক্রিয় থাকতে পারা সামান্য ব্যাপার নয়। তাকেও হয়তো অনেক কিছু মোকাবেলা করে আসতে হয়েছে। অতিমূল্যায়ন বা অবমূল্যায়ন ফেস করতে হয়েছে। কিন্তু এ পর্যন্ত আসা মানে দুটোকে হারিয়ে দিয়ে আসা। লড়াই করার লম্বা দম না থাকলে এদেশে এটা পারা যায় না। এরকম লম্বা জার্নি আমাদের অনেক পুুরুষ লেখক করেছেন। নারীদের মধ্যেও অন্তত ৫ জন এমন লম্বা সফরের কৃতিত্ব পাবেন। কিন্তু সেলিনা হোসেন সমাজের যে মনোযোগ ও সেলিব্রেশন পেয়েছেন তা বাংলাদেশের নারী লেখকদের ক্ষেত্রে সচারচর ঘটে না। সেলিনা হোসেনের আগে পরে কোনো নারী লেখককেই এমন গ্রহণযোগ্যতা অর্জন করতে আমি দেখিনি। প্রাপ্যটা আদায় করার ক্ষমতা তার আছে। একথা সত্য, সেলিনা হোসেনের লেখাপত্র নিয়ে তরুণ সাহিত্যিকদের উষ্মা প্রায়ই শুনতে পাই। কিছুদিন আগে একজন নারী সাহিত্যিক রীতিমতো অশ্লীলভাবে সেলিনা হোসেনের সমালোচনা করেছেন। তাতে আমি ব্যক্তিগতভাবে বেশ ব্যথিত হয়েছি। কেননা, সেলিনা হোসেনের লেখা একসময় আমার ভাল লেগেছিল। তার অনেক উপন্যাস আমি পড়েছি। গদ্য, গল্পও। ঐতিহাসিক নানা ঘটনাবলী নিয়ে তিনি কাজ করেছেন। দুএকটা উপন্যাস আজও আমার প্রিয়। ফলে, তিনি মেধাহীন সাহিত্যিক এবং যোগাযোগের জোরে এতদূর এসেছেন এটা আমি মানতে পারি না। তবে এটা ঠিক অনেক বিষয়ে সেলিনা হোসেন সাম্প্রতিক বছরগুলোতে লিখেছেন সেগুলোর ওপর যথেষ্ট দখল বা অভিনিবেশ হয়তো তার ছিল না। কিন্তু বিপুল রচনাসম্ভার থেকে বাংলা সাহিত্যে গুরুত্ববহ তার তিন চারটি উপন্যাস খুঁজে পাওয়া কঠিন হবে না। পাশাপাশি, রাজনৈতিক মতাদর্শ নিয়ে অগভীর কথাবার্তা ও ক্ষমতাসীনদের প্রতি শর্তহীন আনুগত্য তার ঔপন্যাসিক অবস্থানকে ক্ষতিগ্রস্ত করেছে। মাঝে মাঝে তো তার কথা শুনে লজ্জাও পেয়েছি। তবু, এমন তো অনেকেই করেন। সেলিনা হোসেন করলে বাড়তি দোষ ধরা উচিত নয়। তবে সমালোচনাও নিশ্চয়ই আমরা করবো। সেলিনা হোসেনের সঙ্গে আমার কখনো পরিচয় হয়নি। এমনকি ফোনেও কখনো কথা বলিনি। কিন্তু তাকে সবসময়ই অনুপ্রেরণা মনে হয়। তার দুর্বল লেখা বা তোয়াজের রাজনীতির জন্য নয়। তার দীর্ঘ লড়াই ও ভাল লেখাগুলোর জন্য। শুভ ৭৫, সেলিনা হোসেন। 
এখনকার ব্যবসায়ী ও পলিটিশিয়ানদের আদলে তৈরি হচ্ছে ভবিষ্যতের এক ব্যবসায়ী ও পলিটিশিয়ান। এই জনপ্রিয় আইকনরা দেশের সর্বনাশ করার জন্য প্রস্তুত হচ্ছে।
একবার এক সাহিত্যিক আমাকে বললেন, সলিমুল্লাহ খান তাকে তার লেখা একটি ইংরেজি প্রবন্ধ পাঠিয়েছিলেন। প্রবন্ধে তিনি একটি ভুল ধরেছিলেন। Was জায়গায় were বা এরকম কিছু। আমি বললাম, এই গল্পটা আপনি আমাকে কেন বললেন? আপনি যে ইংরেজির জাহাজ সেটা বোঝাতে নাকি সলিমুল্লাহ খানের লেখায় কোন ভুল থাকতে পারবে না সেটা বোঝাতে? মহোদয় আমার কথা শুনে চুপসে গেলেন। আমি বললাম, যত বড় জ্ঞানীই হন বানান ভুল, টাইপো, দেখার ভুল হতেই পারে। কিন্তু এ কথা তো আমরা সবাই জানি, সলিমুল্লাহ খান শুধু বাংলা ও ইংরেজি ভালো জানেন, তা-ই নয়। তিনি আরো কয়েকটা ভাষা জানেন। বিদ্যা, প্রজ্ঞা ও পড়াশোনার গভীরতায় তিনি শীর্ষস্থানীয়। তাহলে তার একটা ছোট ভুল লোকজনকে বলে বেড়াচ্ছেন কেন? আমার বিবেচনায় এটা চরম হীনমন্যতা থেকে আপনি করছেন। অনেক আগের এই ঘটনাটা আবার মনে পড়লো এবাদ এবাদ নামে এক ভদ্রলোকের ফেসবুক স্ট্যাটাস দেখে। তাকে লেখা ব্যক্তিগত চিঠির স্ক্রিনশট ফাঁস করে তিনি সলিমুল্লাহ খানের ভুল দেখিয়েছেন। জানি না এই এবাদ এবাদটি কে, তবে হীনমন্যতায় তিনি যে সেরা সে কথা তার স্ট্যাটাস দেখে মনে হল।
বন্ধু-বান্ধবদের সাথে কথাবার্তা যা হচ্ছে তাতে বুঝতে পারছি সীমান্তের জেলাগুলোতে করোনা পরিস্থিতি খুব খারাপ অবস্থায় পৌঁছেছে। সংবাদমাধ্যমে সীমান্তের জেলাগুলো বরাবরের মতো উপেক্ষিত। অবশ্য বেশিদিন উপেক্ষিত থাকবে না। কেননা ইন্ডিয়ান ভেরিয়েন্ট ওরফে ডেল্টা ভেরিয়েন্ট দ্রুত ঢাকার দিকে ধেয়ে আসছে। সংবাদমাধ্যমের নয়নের মণি ঢাকা ব্যাপকভাবে আক্রান্ত হলে খবরের বন্যা বয়ে যাবে। টিকার ব্যবস্থা হলো না, আই সি ইউ, অক্সিজেন ব্যবস্থাপনা, লকডাউন, স্বাস্থ্যবিধি কিছুই ঠিক মতো হলো না। এরকম পরিস্থিতিতে সীমান্ত ঠিকঠাক বন্ধ করলেও কিছু কাজ হতো। তাও হলো না। ফলে যা হবার হয়ে গেছে। সামনে একটা কাজই এখন ঠিকঠাক করা যেতে পারে। ব্যাপক সংক্রমণ ছড়িয়ে পড়লে লাশগুলোর দাফনের প্রস্তুতি। এই কাজের প্রস্তুতিটা অন্তত নেওয়া হোক।
সবচেয়ে জরুরি বিষয়টাই কেউ খেয়াল করলো না। শত দার্শনিকের আঁতুড়ঘর জার্মানি থেকে যদি কাউকে দার্শনিক বলা হয় তবে জার্মান দার্শনিকদের প্রতি শ্রদ্ধাবশত তাকে দার্শনিক মেনে নেওয়াই আমাদের কর্তব্য। এছাড়া, সারাদিনের সমস্ত তর্কবিতর্ক শেষে দার্শনিক হিসেবে সলিমুল্লাহ খানের পক্ষের যুক্তিগুলো আমাদের মনঃপুত হওয়ায় তাকে দার্শনিক ঘোষণা করা হলো।
এদেশে প্রগতিশীলদের দার্শনিক বলতে দু'জন। আরজ আলী মাতুব্বর ও সরদার ফজলুল করিম। এই দুজনের বাইরে গোবিন্দ চন্দ্র দেব দার্শনিক হিসেবে কিছুটা খ্যাতি পেলেও তাকে নিয়ে তেমন কথা শোনা যায় না। গ্রামে বসে স্বশিক্ষিত আরজ আলী মাতুব্বর কীভাবে প্রগতিশীলদের মতো চিন্তা করতে পারলেন এই নিয়ে শহুরে প্রগতিশীলদের বিস্ময়ের শেষ নাই। আবার সরদার ফজলুল করিম কীভাবে গ্রীক দার্শনিকদের লেখাপত্র বাংলায় অনুবাদ করতে পারলেন তা নিয়েও বাঙালি বিস্মিত। এছাড়া ঊনিশ শতকের কলকাতার কাউকে কাউকে দার্শনিক হিসেবে পরিচিতি পেতে দেখা যায়। কিন্তু বাঙালির দর্শন চিন্তায় যার অবদান কোনভাবে অস্বীকার করার জো নাই সেই লালনকে প্রগতিশীল টেক্সটগুলোতে দার্শনিক হিসেবে স্বীকৃতি পেতে দেখা যায় না। স্বাধীন বাংলাদেশে দার্শনিক বলতে সাকুল্যে আরজ আলী আর সরদার ফজলুল করিম। ফরহাদ মজহার যে দীর্ঘদিন দর্শনচর্চা করে গেলেন তার স্বীকৃতি দিতে লোকজন বড়ই কুণ্ঠিত। আহমদ ছফাকে চিন্তাবিদ বুদ্ধিজীবী বলা হলেও দার্শনিক বলা হয় না। এখন দেখছি বহুদিন দর্শনচর্চা করার পরও সলিমুল্লাহ খানকেও দার্শনিক বলতে অনেকেই চান না। যারা বলতে চান না তাদের বক্তব্য হল, সলিমুল্লাহ খানের নিজের কোন কথা নেই। তিনি অন্যকে উদ্ধৃত করে কথা বলেন। ইউরোপীয় দার্শনিকদের লেখাপত্র ব্যাখ্যা করেন মূলত। এখন প্রশ্ন হলো প্লেটো তো সারা জীবন সক্রেটিসের কথাবার্তা উদ্ধৃত করে গেলেন। তাকে আপনারা কোন যুক্তিতে দার্শনিক বলেন? আবার বার্ট্রান্ড রাসেল সারা জীবন ইউরোপীয় দার্শনিকদের লেখাপত্র বিশ্লেষণ করে গেলেন। ইউরোপীয় দর্শনের ইতিহাস লিখলেন। তাকেই বা আপনারা দার্শনিক কিভাবে বলেন? সলিমুল্লাহ খানের বিরুদ্ধে আরেকটা গুরুতর অভিযোগ হলো তার লেখা বই কম। থাকলেও তাতে তার নিজের মনোভাব খুব একটা প্রকাশিত হয় নাই। এই যুক্তিটা পেছনে কিছু সারবস্তু থাকলেও থাকতে পারে। আমার মতে সলিমুল্লাহ খান কথক হিসেবে একরকম, লেখক হিসেবে আরেকরকম। তিনি লিখতে বসলে খুঁটিনাটির দিকে এতই অভিনিবেশ দেন যে লেখার বিষয়বস্তু হারিয়ে যায়। মূল বিষয় থেকে মনোযোগ হারিয়ে সাধারণত গুরুত্বহীন কোন বিষয় তার বিশেষ মনোযোগ পায়। উদাহরণ হিসেবে কি ও কীর কথা বলা যায়। আলমগীর কবীর নিয়ে তার অতি উচ্ছ্বাস শেষ পর্যন্ত কোন মানে তৈরি করে না। সলিমুল্লাহ খান যে মানের বুদ্ধিজীবী তাতে হুমায়ুন কবির নিয়ে তার এত চিন্তার কোন কারণ দেখি না। অমর্ত্য সেন নিয়ে তিনি যথেষ্ট শক্তিক্ষয় করেছেন। আমি বলব, অনেকটা গুরুত্বপূর্ণ হলেও জসীমউদদীন নিয়েও তিনি যথেষ্ট সময় নষ্ট করেছেন। বরং কাজী নজরুল ইসলাম ও আহমদ ছফার ওপর তার কাজগুলো আরো সংগঠিতভাবে হওয়া দরকার ছিল। সেটা বোধহয় খুব কঠিন। কেননা সলিমুল্লাহ খান লেখার জন্য যে ভাষা বেছে নিয়েছেন তা তামাদি হয়ে গেছে। এ ভাষায় লেখা তো দূরে থাক, লেখার চিন্তাও করা দুরূহ। তার মতো একজন লেখক কেন সাধুভাষার পাকচক্রে পড়লেন তা বোধগম্য নয়। সলিমুল্লাহ খানের লেখা পড়লে মনে হয় সাধু ভাষাকে তিনি জীবন দিয়ে দিয়েছেন। এ ভাষায় না লিখলে তার পেটের ভাত হজম হওয়ার নয়। মুক্তচিন্তার একজন বুদ্ধিজীবীর এমন আচরণ শুধু অসহনীয় নয়, নিন্দাযোগ্য। যেদিন তিনি সাধু ভাষাকে গদ্য লেখার জন্য অবলম্বন করেছেন সেদিন থেকেই লেখক হিসেবে তার সর্বনাশ ঘটে গেছে। ফলে সলিমুল্লাহ খানের বইপত্র নিয়ে কিছু বলার নেই। বই পড়ে সলিমুল্লাহ খানকে পাওয়া যাবে না। বরং গ্রীক দার্শনিকদের মতো ওরেটর বা কথক হিসেবে তাকে বিশেষ মর্যাদা দিতে হবে। ইউটিউবে তার বক্তব্যগুলো থেকে দার্শনিকতা বুদ্ধিজীবিতা ও চিন্তার বহু উপাদান সংগ্রহ করা যায়। কোনো প্লেটো যদি সেগুলো সংগ্রহ করে বই করেন তবে সলিমুল্লাহ খানের বই থাকবে। তাতে তার নিজস্ব মতামতও পাওয়া যাবে। সলিমুল্লাহ খানের বলার মধ্যে চঞ্চলতা আছে, জ্ঞান প্রকাশের জাঁক আছে। কিন্তু সব ছাপিয়ে তিনি যা বলতে চান বা বলেন তা কম গুরুত্বপূর্ণ নয়। বইপত্র ছাড়াই আমি তাকে দার্শনিক বলতে রাজি। আমরা এখন নতুন একটা যুগের সামনে দাঁড়িয়ে। কথোপকথন ও মুখে বলার মধ্য দিয়ে জ্ঞানের যে চর্চা অতীতে শুরু হয়েছিল তা ক্রমশ লেখালেখির মধ্যে প্রবেশ করেছিল এবং জ্ঞানের ক্ষেত্রে ছাপা কাগজের বই হয়ে দাঁড়িয়েছিল শেষ কথা। এখন অডিও ভিজুয়ালের দৌরাত্ম্যে আবার কথোপকথন ও বলার যুগ ফিরে এসেছে। কেউ বই না লিখে শুধু ইউটিউবে বক্তব্য দিলেও তাকে দার্শনিক ও বুদ্ধিজীবী হিসেবে মেনে নিতে হবে। সামনের দিনে এমন ঘটনা আরো বাড়বে। আবার শুধু ফেসবুকে স্ট্যাটাস দিয়েও কেউ বুদ্ধিজীবী হয়ে যেতে পারবেন। ছাপা কাগজের বইয়ের দিকে না তাকিয়ে যিনি কথা বলছেন সমাজে তার কথার প্রভাবের দিকে তাকালেই বিষয়টা পরিষ্কার হয়ে যাবে। 
পৃথিবীর কোনো খেলোয়াড় কখনো আমার প্রিয় হতে পারেন নি‌। আইকন তো অনেক দূরের ব্যাপার।
বাংলাদেশে এফএম রেডিওর লাইসেন্স পাওয়ার অন্যতম শর্ত কি হিন্দি গান প্রচার করা? এফএম রেডিও শুনছি কয়েকদিন ধরে। বাংলা গানের চেয়ে হিন্দি গান বেশি বাজে সেগুলোতে।
বৃষ্টির দিনে শরীর নরোম হয়ে থাকে। শুকাতে না শুকাতে জমিনে জল এসে জমে মহাশূন্য থেকে নেমে। এত ওপর থেকে জল নেমে এত গভীরে গিয়ে পৌঁছে যায় একেবারে রক্তস্রোতে ঢেউ ওঠে শিহরণ জাগে হাড়ে এমনকি মজ্জায় ফোঁটা ফোঁটা বৃষ্টির সাথে ঠান্ডা হাওয়া পানির ছলাৎ ছল দেহের ভেতর জাগে শুরু হয় বজ্র ও বাতাসের তীব্র কলরব। অন্যদিকে বর্ষায় তোমার মন সারারাত দুধে ভেজানো চিতই পিঠার মতন নরম হয়ে থাকে। ক্ষণে ক্ষণে ক্ষণে ক্ষণে কান্না পায় অযথাই। বর্ষায় মানুষের মন সাধারণত এরকম নাজুক হয়ে যায়।
বুদ্ধদেব দাশগুপ্তর কবিতার মতো সিনেমাগুলো আমাকে বহুকাল মুগ্ধ করে রেখেছে। তার প্রত্যেকটা সিনেমায় আমার খুব প্রিয়। কখনো সিনেমা বানালে আমি হয়তো তার মত করেই বানাতে চাইতাম। চরাচর, লাল দরজা, বাঘ বাহাদুর, গৃহযুদ্ধ, উত্তরা, তাহাদের কথা সবই প্রিয় সিনেমার তালিকায়। তার মৃত্যর খবরটা আচমকা এসে স্তব্ধ করে দিয়ে গেল। 
আমার মতে, অধ্যাপক মেজর ডক্টর নাজমুল আহসান কলিমুল্লাহ অত্যন্ত প্রতিভাবান ব্যক্তি। তাকে সুদূর রংপুরে পোস্টিং দিয়ে এক রকম অত্যাচার করা হয়েছে গত কয়েক বছর ধরে। যা প্রায় খাগড়াছড়িতে পোস্টিং দেওয়ার মতো শাস্তিমূলক ছিল। বেগম রোকেয়া বিশ্ববিদ্যালয়ের মেয়াদ শেষে তাকে বৃহত্তর কোন জাতীয় দায়িত্বে নিয়োগ দেয়া এখন সময়ের দাবি।
কবীরের দোঁহা ..................... অনুবাদ আমার ----------------- এ তো এক মড়ার গাঁও রে সাধু পীর মরে, পয়গম্বর মরে মরে যায় জিন্দাযোগী রাজা মরে, প্রজা মরে মরে বৈদ্য ও রোগী চাঁদ মরে, সূর্য মরে মরে মাটি ও আকাশ চোদ্দ কুঠির চৌধুরীও মরে তবে কীসের এত আশ? নয় মরে, দশও মরে অল্পে মরে অষ্টআশি ত্রেত্রিশ কোটি দেবতা মরে বাজে কালের বাঁশি অনন্ত অনামা মানুষই বাঁচে সবচেয়ে বড় সত্য এই কবীর বলে শোনো, ভাই সাধু মরো না এই দুনিয়াতেই
ভাগ্য মানুষকে সেখানেই হাসিমুখে দৌড় করিয়ে নিয়ে যেতে পারে যেখানে তার জন্য অপেক্ষা করছে একটা থাপ্পড়। - সানি দেওল 
অনেক দিন আগে সুমন রঙ্গনাথন নামে একজন অভিনেত্রীর সাক্ষাৎকার পড়েছিলাম। তাতে তিনি প্রথম চুমোর অভিজ্ঞতা বলছিলেন। তখন তার বয়স কম, চুমো সম্পর্কে কোনো ধারণা নেই। চুমো খাওয়ার পর তিনি পড়ে গেলেন মহা টেনশনে। এখন যদি প্রেগন্যান্ট হয়ে পড়েন। কিন্তু কাউকে জিজ্ঞেস করার উপায় নেই। সেকালে ইন্টারনেট ছিল না যে সার্চ দিয়ে দেখবেন। সুমন রঙ্গনাথনের সেই ইন্টারভিউ খুঁজতে গিয়ে দেখি এখনো ছেলেমেয়েদের কাছে বিশেষ করে মেয়েদের কাছে এটা গুরুত্বপূর্ণ প্রশ্ন যে, চুমো খেলে গর্ভবতী হয়ে পড়বো কি না। প্রশ্নের যথাযথ উত্তরও দেয়া হচ্ছে সাইটগুলোতে। এখন‌ আপনাদের কাছে প্রশ্ন, একটি ছেলে গাড়ি ড্রাইভ করে একটি মেয়েকে নিয়মিত অফিসে পিক এন্ড ড্রপ করলে কি মেয়েটি কনসিভ করতে পারে? 
'বিচার মানি কিন্তু তালগাছ আমার' নামের একটি স্বেচ্ছাসেবী সংগঠন গড়ে ওঠা খুব জরুরি হয়ে উঠেছে। ফেসবুকভিত্তিক এই সংগঠনের কাজ হবে সারাদেশে এক কোটি তাল গাছ লাগানো। এ কাজে সফল হতে পারলে বজ্রপাতে মৃত্যুর ঘটনা কমে আসবে। পরবর্তী প্রজন্ম তালশাঁস খেতে পারবে। আর বাচ্চারা প্রচুর তালপাতার সেপাই বানিয়ে খেলতে পারবে। +সিরিয়াস পোস্ট। শেয়ার করুন। 
করোনায় আজকে মৃত্যু ৩৮ জন আর বজ্রপাতে মৃত্যু ২২ জন! করোনার জন্যে ভ্যাক্সিন আছে, বজ্রপাতের মৃত্যু ঠেকাতে তাল গাছও পাবো না?
যার বলার কিছু নাই তিনি চুপ থাকবেন। কিন্তু কেউ কিছু সৃষ্টি করলে বুঝতে হবে তার বলার কিছু আছে। এমন হতে পারে কেউ শুধু কবিতা লিখেই তার যা বলার তা বলে ফেলতে পারেন। তেমনিভাবে কেউ শুধু সিনেমা তৈরি করে তার যা বলার সব বলে ফেলতে পারেন। আবার কেউ সামাজিক যোগাযোগ মাধ্যমে বলে ফেলতে না পারলে মনে করেন তার বলাটাই হলো না। এই যুগে সবাই কথা বলে। যারা বলে না তারাও একটা বার্তা দেয়। সামাজিক যোগাযোগ মাধ্যমে একাউন্ট থাকবে কিনা সেটা আপনার চয়েস। আপনার ব্যক্তিত্বের ধরন নির্ধারণ করবে আপনি কেমনে যোগাযোগ করবেন। এগুলো শিল্প না। এর সঙ্গে মহত্বের কোন ব্যাপার জড়িয়ে নেই। যারা এর ওপর মহত্ব আরোপ করছেন তারা পুরোপুরি মূর্খ না হলেও নাদান তো বটেই।
এবারের বাজেটকে সরকার বলছে, ব্যবসা-বান্ধব। কিন্তু অর্থনীতিবিদরা বলছেন, এ বাজেট ব্যবসায়ী-বান্ধব। শুনতে কাছাকাছি মনে হলেও ফারাকটা আকাশ-পাতাল। ব্যবসা-বান্ধব বাজেট হলে বাজারের দিকে খেয়াল রাখা হবে। বাজারের বড় অংশীদার ক্রেতা। ক্রেতাদের সক্ষমতা না বাড়ালে বাজার সরব থাকবে না। ব্যবসায় মন্দা দেখা দেবে। কিন্তু ক্রেতাদের সক্ষমতা বাড়ানোর দিকে মন না দিয়ে সরকার সরাসরি ব্যবসায়ীদের পকেট ভারী করার দিকে মনোযোগ দিয়েছে। বাজারের স্বার্থ না দেখে ব্যবসায়ীদের স্বার্থ দেখার এ উদ্যোগকে বাজেটীয় লুটপাট বলা ছাড়া আর কোন উপায় নেই।
বাংলা একাডেমির মহাপরিচালক হিসেবে এ পর্যন্ত যাদের নাম শুনলাম তাদের মধ্যে তারিক সুজাতকেই বেস্ট মনে হচ্ছে। অপেক্ষাকৃত তরুণ, করিৎকর্মা তারিক সুজাত বাংলা একাডেমিকে বার্ধক্যের যন্ত্রণা থেকে মুক্তি দিতে পারলেও পারতে পারেন।
জনস্মৃতির অন্তর্ভুক্ত না হলে বা জনস্মৃতির অন্তর্ভুক্ত হওয়ার সম্ভবপরতার মধ্যে না থাকলে কোনো সৃষ্টিকর্মই শিল্প হিসেবে বিবেচিত হবে না।
আব্দুল্লাহ মোহাম্মদ সাদের 'লাইভ ফ্রম ঢাকা' রিলিজ হয়েছে ২০১৬ সালে। ঢাকায় একটা প্রদর্শনী হয়েছিল। ব্যস্ততার কারণে সেটা মিস করেছি। গত পাঁচ বছরে নানাভাবে চেষ্টা করেও সিনেমাটা আর দেখতে পারিনি। একই ঘটনা ঘটেছে কামার আহমাদ সাইমনের 'শুনতে কি পাও' নিয়ে। ইদানিং বেশ কিছু বিখ্যাত সিনেমা বাংলাদেশ তৈরি হচ্ছে যেগুলো আমাদের মত সাধারণ দর্শকদের দেখার কোনো সুযোগ বলতে গেলে একেবারেই নেই। আমাদের শুধু সন্তুষ্ট থাকতে হচ্ছে এই সিনেমাগুলোর নানা পুরস্কার প্রাপ্তির খবরে। বিদেশের নানা চলচ্চিত্র উৎসবে সিনেমাগুলো বোদ্ধারা দেখছেন এটাই শান্তির কথা। বাংলাদেশের আন্তর্জাতিক খ্যাতিসম্পন্ন পরিচালকদের খবর আমরা পাচ্ছি এটা বড় ভাগ্যের ব্যাপার। এমনও তো হতে পারতো সিনেমাগুলো বাংলাদেশে বাংলা ভাষায় নির্মিত হচ্ছে, এখানকার অভিনেতা-অভিনেত্রীরা অভিনয় করছেন, বিদেশে সেগুলো পুরস্কার পাচ্ছে, প্রদর্শিত হচ্ছে। কিন্তু আমাদের জানানো হচ্ছে না কিছু। ভাগ্য ভালো, সেটা হয়নি এ যাবত। সিনেমা দেখতে পাই বা না পাই খবর আমরা ঠিকই পেয়েছি। এটুকুই আমাদের মতো আমজনতার জন্য স্বস্তির। কিন্তু এইসব প্রবাসী সিনেমা নিয়ে আমরা আখেরে কী করব? আব্দুল্লাহ মোহাম্মদ সাদকে অভিনন্দন। আশা করি রেহানা মরিয়ম নূর বিখ্যাত ও পুরস্কৃত কিন্তু অদেখা প্রবাসী সিনেমার তালিকার আরেকটি সিনেমা হয়ে থাকবে না।
দীপঙ্কর দাসের সবচেয়ে ভালো গুণ হলো সমালোচনা নিতে পারেন। নেয়া মানে শুধু সহ্য করা নয়, মানা। তাকে একদিন বললাম, আপনার বাতিঘরে বাংলাদেশের বই যথেষ্ট থাকে; কিন্তু ডিসপ্লেতে প্রাধান্য পায় কলকাতার বই। পরের সপ্তাহে গিয়ে দেখি, চোখের সামনে দুইটা টেবিলে বাংলাদেশের বই ভরা। দেখে মনটা ভাল হয়ে গেল। আজিজ মার্কেটের বইয়ের দোকানগুলোতে অনেক বছর একথা বলার পরও কেউ শোনেইনি, মানা দূরের কথা। বাতিঘর কলকাতার বইয়ের সবচেয়ে বড় কেন্দ্র হোক। বাংলাদেশের লেখকদের আস্থার জায়গাও হয়ে উঠুক। দীপঙ্কর দাসকে জন্মদিনের শুভেচ্ছা। 
এক ক্রেতা তরমুজের দোকানে গিয়ে বললো, তরমুজ কত করে? বৃদ্ধ দোকানদার বললো, একটা নিলে ২০০ টাকা। তিনটা নিলে ৭০০ টাকা। তরুণ ক্রেতা বললো, আমি একটা তরমুজ নেবো। দোকানদার বললো , ২০০ টাকা। ক্রেতা ২০০ টাকা দিয়ে একটা তরমুজ নিলো। এইভাবে সে আরও একটা তরমুজ কিনলো ২০০ টাকায়। তারপর আরও একটা কিনলো ২০০ টাকায়। এভাবে তিনটা তরমুজ কিনলো ৬০০ টাকায়। তরমুজ তিনটা নিয়ে যাওয়ার সময় দোকানদারের উদ্দেশে বললো, ভাই আপনি কি বুঝতে পারছেন ব্যবসায় আপনি কত কাঁচা? আমি তিনটা তরমুজ কিন্তু ৭০০ টাকার বদলে ৬০০ টাকায় নিলাম। আপনার বয়স হয়েছে। ব্যবসা আপনার কাজ না। বৃদ্ধ মনে মনে বললো, লোকজন খুব মজার। আমাকে ব্যবসা শেখাতে প্রত্যেকে একটা তরমুজ না কিনে তিনটা করে তরমুজ নিয়ে যাচ্ছে। আবার যাবার সময় আমাকে ব্যবসার ছবকও দিয়ে যাচ্ছে।
সীমান্তের জেলাগুলোতে লকডাউনের সিদ্ধান্ত নিতে নিতে দেখা যাবে ইন্ডিয়ান ভেরিয়েন্ট সারা দেশে ছড়িয়ে গেছে। তখন সারাদেশে লকডাউনের সিদ্ধান্ত নিতে নিতে দেখা যাবে করোনাই চলে গেছে।‌ তখন একটা কাজ আমরা ঠিকঠাক মত করতে পারবো। করোনা জয়ের আনন্দ। করোনা জয়ের আনন্দ করতে করতে দেখা যাবে আবার করোনা এসে গেছে। এইভাবে হেসে খেলে মরে টরে আমরা করোনা কাল কাটিয়ে দেবো। মাঝখান থেকে শুধু ছেলেমেয়েগুলোর লেখাপড়াটাই হবে না।
আক্কাস মাহমুদের তোলা এই ছবিটা অনেকে শেয়ার দিচ্ছেন। রমনা পার্কের পাশের রাস্তা। এর আশপাশেই থাকেন উচ্চপদস্থ সরকারি কর্মকর্তারা, মন্ত্রীরাও থাকেন কাছাকাছি। সকালের নির্জন এ রাস্তাটা আসলে কি মিন করে? এই রাস্তা এত বিস্ময় জাগাচ্ছে কেন? অভিজাত এলাকায় যেমন অভিজাত রাস্তা থাকার কথা তেমনই তো এটা। আমাদের দেশে এমন কিংবা এর চেয়েও অভিজাত অনেক জিনিস আছে যা সাধারণের আওতার বাইরে। এই রাস্তাটি ধরে বরং যে কেউ হেঁটে যেতে পারে মৎস্যভবন পর্যন্ত। কিন্তু ১৫ কোটি মানুষের জনবহুল দেশের রাজধানী শহরে আমরা কি এমন একটা নির্জন রাস্তাকে আকাঙ্ক্ষিত ভাবতে পারি? নাকি সরকারের সদিচ্ছা থাকলে এমন রাস্তা সবখানেই গড়ে উঠতে পারে?
বাংলা একাডেমির ডিজি হিসেবে এবার কোনো অধ্যাপক বা কবি-সাহিত্যিকের নিয়োগ পাওয়ার সম্ভাবনা নেই বললেই চলে। এমনিতে কবি-সাহিত্যিকদের নিয়োগ পাওয়ার সম্ভাবনা খুব কম থাকে। একমাত্র ব্যতিক্রম বোধহয় হাবীবুল্লাহ সিরাজী। বাংলা একাডেমিতে নিয়োগ পাওয়ার আগে তিনি কবি হিসেবে পরিচিত ছিলেন। বহু আগে থেকে বয়োবৃদ্ধ অকেজো সরকারী অধ্যাপকরা এ পদে নিয়োগ পেয়ে এসেছেন। সাহিত্য, গবেষণা, বই, বইমেলা, প্রকাশনা, লেখক, সাহিত্যিক বিষয়ে তেমন ধারণা না থাকলেও বয়োবৃদ্ধ অধ্যাপকরা এখানে নিয়োগ পেয়ে এক ধরনের খ্যাতি উপভোগ করে গেছেন। সাহিত্যিক পদবাচ্য না হয়েও সাহিত্যিকদের স্তুতি অর্জন করেছেন। তবে সরকারি কর্মকর্তারা বরাবরই মনে করেন এ ধরনের প্রতিষ্ঠান চালানোর জন্য তারাই উপযুক্ত। ফলে শিল্পকলা একাডেমি, বাংলা একাডেমি ও জাতীয় গ্রন্থকেন্দ্র বাদ দিয়ে বাকি শিল্প-সাহিত্যের প্রতিষ্ঠানগুলো এখন সরকারি কর্মকর্তারাই চালাচ্ছেন। নজরুল ইন্সটিটিউট সহ নানা প্রতিষ্ঠানের প্রধান হিসেবে সরকারি কর্মকর্তাদের নিয়োগ দেওয়া হয়েছে। অথচ এ প্রতিষ্ঠানগুলোতে কবি-সাহিত্যিক-শিল্পীরা নিয়োগ পেলেই ভালো হতো। আমাদের পাশের পশ্চিমবঙ্গে এই রীতি মানা হয়। সত্যি বলতে সারা পৃথিবীতেই কবি-সাহিত্যিকরা এসব পদে অগ্রাধিকার পেয়ে থাকেন। বিশ্ববিদ্যালয় থেকে বৃদ্ধ অধ্যাপক এনে সাহিত্যিক প্রতিষ্ঠান চালানোর বদলে কবি-সাহিত্যিকদের বিশ্ববিদ্যালয়ে পড়ানোর জন্য পাঠানো হয়। সরকার পরিচালনায় এখন কর্মকর্তাদের আধিপত্য বেশি থাকায় ধারণা করা যায়, তারা চেষ্টা করবেন সরকারি কর্মকর্তাদের কাউকে বাংলা একাডেমিতে বসাতে। সে কাজে তারা সফল হলে খুবই খারাপ ঘটনা ঘটবে। এমনকি বয়োবৃদ্ধ কোনো অধ্যাপককে নিয়োগ দেওয়াও ঠিক হবে না। বাংলা একাডেমিতে নিয়োগ পাওয়ার পর সভাপতি ও মহাপরিচালক সোজা শহীদ বুদ্ধিজীবী গোরস্থানে চলে গেছেন এমন তৃতীয় উদাহরণ সৃষ্টি হওয়া বাঞ্ছনীয় হবে না। সবদিক বিবেচনায় সরকার-সমর্থক সাহিত্যিকদের মধ্য হতে খানিকটা কম বৃদ্ধ কাউকে বাংলা একাডেমির মহাপরিচালক পদে নিয়োগ দেয়া ভাল হবে।
তিন বছর আগে লেখা গল্প। ......... নেশাতুর লোকটার পেছনে ছুটছে একটা নেশাতুর বন্দুক। হাঁপাতে হাঁপাতে অবশেষে এক নির্জন চায়ের দোকানের বেঞ্চিতে বসলো লোকটা। পাশে এসে বসলো নিয়তির মতো বন্দুক। আপনার নাম কি শহীদুল, বললো ভদ্র বন্দুক। ঘর্মাক্ত, ভীত, বিপন্ন লোকটা বললো, আমার নাম তো শরিফুল। কাঁদতে থাকা লোকটা জড়িয়ে ধরলো তাকে, স্যার, আমার নাম শরিফুল। আমার নাম শরিফুল। তাকে ছাড়িয়ে দিয়ে একটু দূরে ঠেলে দিয়ে বন্দুক বললো, বাপের নামটাও ভুলে বসে আছেন? আমার বাবার নাম স্যার আজমত। আপনি তো আজহারের ছেলে শহীদুল। আপনি তো আজহারের ছেলে শহীদুল। চালাকির আর জায়গা পান না, তাই না। আচমকা দৌড় দিতে থাকে আজমতের ছেলে শরিফুল। আজহারের ছেলে শহীদুল। আজমতের ছেলে হয়ে দৌড়ায় শহীদুল। আজহারের ছেলে হয়ে দৌড়ায় শরিফুল। হতচকিত বন্দুক উঠে দাঁড়ায়। দেখে একটা লোকই দুটো লোক হয়ে গেছে। তার চমৎকার রেঞ্জের ভেতর ছুটে যাচ্ছে সোজা। হজরত আজরাইল আরেকটু সামনে দাঁড়িয়ে তাকে আলিঙ্গন করবেন বলে দুবাহু বাড়িয়ে আছেন।
টিকটক নিয়ে চিন্তায় থাকলে সেখানে আপনিও একটা একাউন্ট খুলুন। কথা বলুন। সমালোচনা করুন। বন্ধ করার দাবি তুলবেন কেন?
সলিমুল্লাহ খানকে যারা বাংলা একাডেমির ডিজি পদে চাকরি দিতে চান তারা সলিমুল্লাহ খানের শত্রু। এ কথা সত্য, শাহবাগের দ্বিতীয় মুক্তিযুদ্ধের পর সলিমুল্লাহ খান সরকারের স্নেহভাজন হয়েছেন। সরকারি অবস্থানগুলোর পক্ষে কথাবার্তা বলে গেছেন দীর্ঘ তিন চার বছর ধরে। তবু বাংলা একাডেমির ডিজি হওয়ার জন্য যে প্রশ্নহীন লেজুড়বৃত্তি করতে হয় তা তিনি করেননি। অনেক বিষয়েই ক্রিটিক্যাল ছিলেন। ২০২১ সালে এসে তাকে আবার আমরা ইতিবাচক বুদ্ধিজীবী হিসেবেই পাই। সবচেয়ে বড় কথা ধান্দাবাজির বাইরে অবস্থান নিয়ে তিনি সবসময়ই জ্ঞানচর্চার মধ্যে আছেন। তিনি যে দ্বিতীয় মুক্তিযুদ্ধের ফেতনার মধ্যে পড়ে গিয়েছিলেন এটা তার বুদ্ধিজীবিতার দোষ নয়, লাকাঁ বর্ণিত অবচেতনের খেল। এত বড় বুদ্ধিজীবীর এত সমর্থনের প্রতিদান কিন্তু সরকার দিতে পারেনি। নিদেনপক্ষে ঢাকা বিশ্ববিদ্যালয়ে অধ্যাপনার চাকরি তার প্রাপ্য ছিল। সরকারের করুণা ছাড়াই তিনি ঢাকা বিশ্ববিদ্যালয়ের অধ্যাপক হতে পারতেন। এবং এ বিশ্ববিদ্যালয়ের অধ্যাপক শিরোমণি হিসেবে রাজ করতে পারতেন। কিন্তু সরকার তাকে সেটা দেয়নি। এই সামান্য পাওনাই যখন পূরণ করা হয়নি তখন লোকে কিভাবে আশা করতে পারে যে বাংলা একাডেমির ডিজির পদ তাকে দেওয়া হবে? তাছাড়া আমরা কিছুতেই চাইবো না বইমেলায় ভালো জায়গায় প্যাভিলিয়ন পাওয়ার জন্য এবং বিশেষ ছাড়ে আবদুল করিম সাহিত্যবিশারদ মঞ্চ ভাড়া পাওয়ার জন্য প্রথম আলো ডিজি হিসেবে তাঁর কবিতা সারাবছর ছাপুক। ভালো বলি, মন্দ বলি সলিমুল্লাহ খান আমাদের আত্মার মধ্যে আছেন। তিনি সেখানেই থাকুন। এর বাইরে শুধু একটাই চাওয়া, ঢাকা বিশ্ববিদ্যালয়ের অধ্যাপক হিসেবে তাকে বরণ করা হোক।
যে সমাজে নিজেদের স্বার্থসিদ্ধির জন্য ছোট কবিদের খারাপ কবিতা নিয়ে লোকে মাতামাতি করে অথচ বড় কবিদের চিনতেই পারে না সে সমাজ আমাদের মতই হবে এতে আর বিস্ময়ের কী আছে? শুভ জন্মদিন বড় কবি মাসুদ খান।
একসময় দৈনিক পত্রিকাগুলো সর্বগ্রাসী হয়ে উঠতে চাইলো। তাদের কাজ নয় সাহিত্য করা, সাহিত্যের উপযুক্ত প্ল্যাটফর্মও নয় তারা। তবু সাহিত্য পত্রিকাগুলোর বাজার খেয়ে দেবে বলে প্রতি সপ্তাহে সাহিত্য ছাপা শুরু করলো। এভাবে লাইফস্টাইল ও ফ্যাশন পত্রিকাগুলোর বাজার, রাজনৈতিক বিশ্লেষণ ও সমসাময়িক প্রসঙ্গের পত্রিকাগুলোর বাজার, বিনোদন সাময়িকীগুলোর বাজার খেয়ে নেবার নানা পরিকল্পনা শুরু হলো। বিনিয়োগ, প্রচার সংখ্যা ও জনবলের শক্তিতে প্রাথমিকভাবে তারা সফলও হল। একে একে পাক্ষিক ও সাপ্তাহিকগুলো মরে যেতে থাকল। যারা টিকে থাকল তারা ক্ষমতাহারা, পাঠক হারা। কেউ ভাবলো না একটা দৈনিক পত্রিকা পড়তে মানুষ দিনে কত সময় ব্যয় করতে পারে? এক লাখ লোক যে পত্রিকাটি কেনে তারা সবাই সাহিত্য পড়তে চায় কিনা? ফ্যাশনে সবার আগ্রহ আছে কিনা? এত এত রাজনৈতিক বিশ্লেষণ সবার প্রয়োজন কিনা? প্রাথমিকভাবে সাময়িক পত্রিকাগুলো ক্ষতিগ্রস্ত হলেও আখেরে বড় ক্ষতিটা হলো দৈনিক পত্রিকার। বাজেট বাড়ানোর ফলে তারা যেমন বড় আকারে পাঠকের কাছে পৌঁছাতে পারল না, তেমনি তাদের অর্থনৈতিক সফলতাও থাকল সুদূরপরাহত। পত্রিকাগুলো বাড়তি কিছু করার অসম প্রতিযোগিতায় লিপ্ত হল পরস্পর। কিন্তু তারা দীর্ঘদিনের চর্চার পরেও সম্বিৎ ফিরে পায়নি। এখন অর্থনৈতিক মার খেয়ে অবশেষে ধীরে ধীরে বড় পরিসরের পত্রিকাগুলোর বোধোদয় ঘটছে। তারা বাড়তি ও বাহুল্যের আয়োজনগুলো ধীরে ধীরে কমাতে শুরু করেছে। বিজ্ঞাপন যেখানে আছে সে আয়োজন কিছুটা ধরে রাখা গেলেও সাহিত্যের মতো আয়োজনগুলো একেবারে থমকে গেছে। বন্ধ হয় হয় অবস্থা। প্রশ্ন হল যে কাজ আপনাদের করার দায় ছিল না সে কাজ আপনারা করতে গিয়েছিলেন কেন? করতে যদি যাবেনই তবে ভালোমতো কাজটা করলেন না কেন? আমার তো মনে হয়, এখন বাস্তবে ফেরার সময় এসেছে। এই ব্যস্ত সময়ে দুই ঘণ্টায় পড়ে শেষ করা যাবে না এমন সংখ্যক কনটেন্ট দৈনিক পত্রিকায় ছাপার উপযোগিতা হারিয়েছে। ফলে বাহুল্যের আয়োজনের দিকে আর যাবার সুযোগ নেই। বরং নানা বিষয়ের সাময়িক পত্রিকার দিকে মনোযোগ দেবার সময় এসেছে মিডিয়া হাউজগুলোর। এ ব্যবসাটা অনেক হাউস বুঝেও গেছে। তারা দেখবেন টুক টুক করে সাময়িক পত্রিকার দিকে এগিয়ে যাচ্ছে। 
বাংলাদেশ প্রতি ডোজ চীনা টিকা কিনবে ১০ ডলারে। ভারতের টিকা আমরা কিনেছিলাম ৪ ডলারে। অক্সফোর্ড-অস্ট্রোজেনকার সেই টিকা কিনতে ৪৭ শতাংশ বেশি টাকা গুনতে হয়েছিল। টিকার প্রতিডোজে বেক্সিমকোর লাভ হয়েছিল ৭৭ টাকা। এবার চীনা টিকায় কার কত টাকা লাভ হবে সেটা কি জানা যাচ্ছে? এ টিকার আসল দাম কত সেটাই বা কে বলবে? রোজিনা ইসলাম কোন গোপন ডকুমেন্ট চুরি করেছিলেন সে সম্পর্কে এখনো আপনারা সন্দিহান?
ভারতীয় ভ্যারিয়েন্ট, চীনা টিকা জুনে স্কুল-কলেজ খোলার কোনো সম্ভাবনা দেখি না। বরং বাকী সব কিছু নতুন করে বন্ধ করা লাগতে পারে। কোনো মিরাকল না ঘটলে ভারতীয় ভ্যারিয়েন্ট জুন-জুলাইয়ে বড় খেল দেখাবে। মিরাকল অবশ্য একটাই হতে পারে। জুনেই সর্বোচ্চ চীনা টিকার ব্যবস্থা করা।
আপনাদের মনে আছে কিনা জানি না, বাংলাদেশ একেবারে শুরুর দিকে যে ফোনকলটি ফাঁস হয়ে আলোচনার জন্ম দিয়েছিল সেটিতে কথা বলেছিলেন তখনকার প্রধানমন্ত্রী ও বিরোধী দলীয় নেত্রী স্বয়ং। তখন থেকেই এটা বেশ হাইপ্রোফাইল একটা ব্যাপার।
দুই পুলিশ কর্মকর্তার ফোন কল ফাঁস হওয়ার পর যত লোক একসঙ্গে সিগনালে লগইন করেছে ততো লোককে এর আগে আমি সিগনালে একসাথে ঢুকতে দেখিনি।
সূর্যের আলো দেখে মোহিত হয় এমন মানুষ পৃথিবীতে কমই আছে। অথচ এই আলো চাঁদে প্রতিফলিত হয়ে পৃথিবীতে এলে লোকে পাগলপারা হয়ে যায়। তারমানে লোকে প্রসেসড জিনিস বেশি পছন্দ করে।
ব্রিটিশরা এদেশে আসার পর লোকজনের নাম নিয়ে বিশাল সমস্যায় পড়েছিল। তখন হিন্দু-মুসলমানের নামগুলো এখনকার চেয়ে কাছাকাছি ছিল। অনেক নাম হিন্দু-মুসলমান উভয় ধর্মের আমজনতা ব্যবহার করতো। পদবী নিয়েও কড়াকাড়ি ছিল না। এ অবস্থায় কে হিন্দু কে মুসলিম তা নাম দেখে খাতাপত্রে কীভাবে চিহ্নিত করবে শাসকরা? তাই তারা নামের আগে শ্রী/শ্রীমতি, মোহাম্মদ/মোছাম্মৎ ব্যবহার চালু করলো। পরে সম্প্রদায় অনুসারে খেতাব ও পদবী দেওয়া শুরু করে তারা। তবে কিছু কিছু পদবী ধর্ম নির্বিশেষে উচ্চকোটির লোকদের দেওয়া হতো। ব্রিটিশরা চেয়েছিল এদেশের লোকের নামের ক্ষেত্রে হিন্দু ও মুসলিম পার্থক্যটা আরও স্পষ্ট হোক।
এবারই প্রথম নজরে এলো --- তোমার জন্মদিনের খুব কাছে নজরুলেরও জন্মদিন। কবি নজরুলকে কিছুটা হলেও বুঝি আমি এতদিনে। এবার তোমাকে বুঝতেও সুবিধা হবে। যদিও তুমি অনেক দূরে দৃশ্যমানতা ও বোধগম্যতার বাইরে আকাশের তারা হয়ে আছো আমি সহস্র তারকার দিকে তাকিয়ে থাকি অবুঝ শিশুর মতো ভীতি ও বিস্ময় নিয়ে প্রতিবারই মনে হয় এবার ঠিকঠাক তোমাকে বুঝে নেবো অমনি তারা ঝরে যায় হাজারো পর্দার ওপারে নেমে আসে রাত বছর ঘুরে ফিরে আসে তোমার ও নজরুলের জন্মদিন পাশাপাশি।
গণমাধ্যম নিয়ে আলী রীয়াজের ৪ পর্বের বিশ্লেষণ পড়ার পর সারবস্তু কিছুই পেলাম না। ধরি মাছ না ছুঁই পানি টাইপ লেখায় আলী রীয়াজ বিশেষ সিদ্ধহস্ত হয়ে উঠেছেন। মাছ ধরতে ধরতে তিনি নিজে বড় তালেবর হয়ে উঠেছেন বটে কিন্তু পানি তার শরীর ছুঁতে পারেনি।
