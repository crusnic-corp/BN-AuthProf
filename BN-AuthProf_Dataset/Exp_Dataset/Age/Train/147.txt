কাজের শুরুতেই بِسْمِ ٱللَّٰهِ ❝বিসমিল্লাহ্‌❞ (আল্লাহ্‌র নামে) বলার মাধ্যমে আমরা আল্লাহ্‌র কাছে সাহায্য চাই। কিন্তু কি সাহায্য চাই, সেটাও নির্দিষ্ট করে বলি না। শুধু বলি ❝বিসমিল্লাহ্‌❞। কারণ আমরা নিজেই জানি না যে, পুরো কাজটির কোথায় কোথায়, কোন ধরনের কতটুকু সাহায্য, কতক্ষণ ধরে লাগবে? ইন ফ্যাক্ট আমরা এটাও জানি না যে, ঐ কাজটা আমার জন্য ভালো হবে কিনা। সুতরাং আল্লাহ্‌র অনেক অনেক নাম ধরে না ডেকে শুধু বলছি ❝বিসমিল্লাহ্‌❞। বিসমিল্লাহ্‌-তে ক্রিয়া না থাকায় আমাদের জন্য কতো সহজ হয়েছে আল্লাহ্‌র নামে কোনো কাজ শুরু করে আল্লাহ্‌ কাছে সাহায্য চাওয়া। আমরা বলি না ❝বিসমিল্লাহ্‌ পানি পান করছি❞। যদি ক্রিয়া যুক্ত করা বাধ্যতামূলক হতো, তাহলে অনেকেই হয়তো বিসমিল্লাহ্‌ বলতে পারতাম না। আরবি ভাষা না জানা মুসলিমদের জন্যও এটা কতো সহজ হয়েছে, তাই না? আগ্রহীদেরকে অনুরোধ করবো, বাসমালার তাফসির পড়ুন, শুনুন, জানুন। জানার পর অবাক হবেন যে, অতি ছোট্ট এই কথা উচ্চারণের মাধ্যমে আসলে আমরা কি বলছি? কেনো বলছি? বিসমিল্লাহ্‌ বলার মাধ্যমে আমরা কি কিছু চাই? কেনো বিসমিল্লাহ্‌-র সাথে ক্রিয়া/verb নাই? তাহলে কি চাই? সাথে জানতে পারবেন এর অনেক উপকারিতা/ফজিলতও। জানার চেষ্টা করতে থাকুন এবং জীবনে পালন করতে থাকুন, তারপর একদিন নিজেই সিদ্ধান্ত নিয়েন ❝বিসমিল্লায় গলদ❞ বাগধারাটা জেনে-বুঝে বলবেন নাকি বলবেন না, জেনেশুনে লিখবেন নাকি লিখবেন না। ভাষার কতটুকু ব্যবহার করবেন সেটা যার যার পছন্দ/অপছন্দ, বিবেচনা। আমি ও আমার পরিবার বহু বছর আগেই এমন আরো বহু ধরনের শব্দ/বাক্য ত্যাগ করেছি - বিষয়টা নতুন না। ঈমানের তৃপ্তি উপভোগ করা শুরু করলে চিন্তায়, কাজে-কর্মে, আচরণে, লেনদেনে, সম্পর্কে, লেখায়, মুখের ভাষায় পরিবর্তন আসতে বাধ্য এবং সেই পরিবর্তন জ্ঞান নির্ভর ও বুঝেশুনেই আসতে বাধ্য, হুজুগে না। কারণ, মুখ দিয়ে বলা কথারও গুরুত্ব আছে আল্লাহ্‌র কাছে। এটাও সত্য যে ভাষাকে আটকে রাখা যায় না এবং ভাষাতে অনেক কিছুই ভুল প্রতিষ্ঠিত হয়ে যায়। কিছু ভুল আছে তেমন গুরুত্বপূর্ণও নয়। কিন্তু তাই বলে সব ভুলকে মেনে নেয়া যায় না। বাগধারায় ঢুকে গেলেই - সঠিক হয়ে যায় না। বহু বছর ধরে প্রতিষ্ঠিত হয়ে আছে বলেই সেটা সঠিক - এমন যুক্তি সঠিক নয়। ঠিক যেমন বিদাতগুলিও শত বছর ধরে পালন হয়ে আসছে এবং অধিকংশরাই পালন করছে। বিষয়টা কতো ভয়ংকর চিন্তা করেছেন কি? বাগধারায় ঢুকে গেলে যদি সঠিক হয়ে যায়, ভবিষ্যতে আরো বিশ্রী বিশ্রী বাগধারা প্রতিষ্ঠিত হয়ে যাবে খুব সহজেই। ❝বিসমিল্লায় গলদ❞ বাগধারার তর্কে কেউ কেউ বলেছেন অন্তরের নিয়াত আসল কথা, মুখে কি বললাম সেটা বড় কথা নয়। দেখুন, আল্লাহ্‌ অন্তরও বোঝেন, মুখের ভাষাও শোনেন। দুটোই দরকার, শুধু একটা নয়। আপাতত একটা উদাহরণ দেই। সলাত শুরু করতে নিয়াত মুখে উচ্চারণ করতে হয় না। নিয়াতটা হবে অন্তরে, বরং মুখে নিয়াত উচ্চারণ করার কথা আসেইনি। কিন্তু ❝আল্লাহু আকবার❞ বলে সলাত শুরু হয়ে গেলে তখন আর মনে মনে কিছু পড়লে হবে না। সলাতের সবকিছু অন্ততপক্ষে ঠোঁট নেড়ে নেড়ে পড়তেই হবে (যাকে বলে ফিস ফিস করে হলেও)। মুখ বন্ধ রেখে মনে মনে পড়লে সলাত হবে না। অথচ আল্লাহ্‌ অন্তরের খবর রাখেন। অপরদিকে নিয়াত ভালো থাকার পরেও যারা বিদাত করে তাদের ইবাদাতও কিন্তু গ্রহণ হবে না। সুতরাং অন্তরের বিশুদ্ধ ❝নিয়াত❞ একটা প্রথম শর্ত - সেটা ঠিক আছে, কিন্তু নিয়াতই একমাত্র বিষয় নয়। নিয়াত করার পর কিভাবে কাজ করলাম বা মুখ দিয়ে কি কথা বের করলাম সেটাও গুরুত্বপূর্ণ। বাসমালা নিয়ে জানতে থাকুন তারপর একদিন নিজেই সিদ্ধান্ত নিয়েন ❝বিসমিল্লায় গলদ❞ বলবেন নাকি ❝গোড়ায় গলদ❞ কিংবা ❝শুরুতেই গলদ❞ বলবেন সেটা আপনার সাথে আল্লাহ্‌র বিষয়। 
জিলহাজ্জ মাসের উত্তম এই দিনগুলিতে পবিত্র/অপবিত্র সকল অবস্থাতেই খুব সহজেই যেই ইবাদাতটি সবচাইতে বেশি করা সম্ভব, সেটা হলো "যিকির" এবং শেষ বিচার দিবসে এগুলির ওজন হবে সাংঘাতিক ভারী। নানা ধরনের ইবাদাত না করতে পারলেও, অন্ততপক্ষে সর্বক্ষণ যিকির করা সম্ভব! জিলহাজ্জ মাসের ১ থেকে ১৩ তারিখ শেষ পর্যন্ত তাকবীর তাশরীক উচ্চারণ করতে থাকবো যে কোনো সময়। আর জিলহাজ্জের ৯ তারিখ ফজর থেকে ১৩ তারিখ আসর পর্যন্ত প্রতিটি ফরজ সলাতের পর নারী পুরুষ সকলেই একবার করে একা একা অবশ্যই পড়বো ইন্‌শাআল্লাহ্‌। যাদের মুখস্থ ছিলো না, এই ভিডিওটি কয়েকবার মনোযোগ দিয়ে দেখে দেখে শুনুন। আপনাদের জন্যই তৈরি করেছি। ডাউনলোড করে রিপিট দিয়ে প্লে করুন, ঘরের শিশুরা শুনতে শুনতে শিখে যাবে আপনার আগেই। কমেন্টে আরো একটি ভিডিও থাকবে ইন্‌শাআল্লাহ্‌, সেটা হতে যিকির সংক্রান্ত বিষয়ে আরো বিস্তারিত জেনে নিতে পারবেন। #জিলহাজ্জ #বছরের_শ্রেষ্ঠ_১০_দিন
ফেসবুকে এই ফিচারটা অনেক বছর আগে থেকেই আশা করছিলাম। তবে আমি অনেকটা নিশ্চিত ছিলাম যে, ফেসবুক যেমন কখনই Dislike reaction button দেবে না, তেমনি এই ফিচারটাও কখনই দেবে না। হাজার হলেও, like/reaction count itself ফেসবুকের একটা অন্যতম ফিচার। যাই হোক, ধারণা ভুল হলো। কারো পোস্টে কতোটা like/reaction সেই count যদি দেখতে না চান, এবং আপনার পোস্টেও কতোটা like/reaction সেই count যদি দেখাতে না চান - তাহলে এটা আপনিও পছন্দ করবেন।
রমাদান মাসের শেষ ১০ দিন বলতে গেলে নারী পুরুষ সকল মুসলিম প্রচুর ইবাদাত করি হাজার মাস অপেক্ষা উত্তম ১টি রাতকে পাওয়ার জন্য। যুগ যুগ ধরে লাইলাতুল ক্কদর নিয়ে প্রচুর কথা হয়েছে, প্রচার হয়েছে আর তাই আমরাও জেনেছি ও আগ্রহী হয়েছি শেষ ১০ রাত অনেক আশা নিয়ে নানা প্রকার ইবাদাত করি। অপরদিকে জিলহাজ্জ মাসের প্রথম ১০ দিন নিয়ে এখনও যথেষ্ট প্রচার না হওয়ায় আমরা অধিকাংশরাই এর পুরষ্কার প্রাপ্তি সম্পর্কে জানিই না। অথচ এই ১০ দিনের প্রতিটি দিনই অত্যন্ত মর্যাদার। ❝জিলহাজ্জ মাসের প্রথম দশদিনের মতো আল্লাহর কাছে উত্তম কোনো দিন নেই।❞ এই কথার পরেও কি আর কোনো কথা থাকতে পারে? অর্থাৎ সারা বছরে যতো মর্যাদাপূর্ণ দিন আছে তার মধ্যে এই ১০ দিনের প্রতিটি দিনই আল্লাহ্‌র কাছে সর্বোত্তম! কেউ কেউ বলেছেন যে, রমাদানের শেষ ১০ রাতের চাইতেও এই ১০ দিন অধিক মর্যাদার। স্কলারদের সেই বিতর্কে আমরা সাধারণরা যদি নাও যাই, কুরবানির ঈদ তথা জিলহাজ্জ মাসের প্রথম ১০ দিনের মর্যাদা নিয়ে আমরা যে অধিকাংশরাই গাফেল আছি - সেটা তো সত্য। যতোই জানছি, উপলব্ধি করতে পারছি যে, কেনো আমাদের উভয় ঈদ এতো আনন্দের এবং কেনো এই দুটি উৎসবই আমাদের জন্য যথেষ্ট করা হয়েছে! ভাই ও বোনেরা, একটু সময় দিন, জানুন, পরিবারের সদস্যদের শেখান ও সকলে পালন করুন। পরিবারে এই ১০ দিনই একটা উৎসব মুখর পরিবেশ গড়ে তুলুন। আমাদের শিশু সন্তানরা এগুলি দেখে দেখে বড় হতে থাকলে তারা আর গাফেল থাকবে না। এই বিষয়ে পূর্বের পোস্টে আমি একটি বই এর সন্ধান দিয়েছি। এই পোস্টে আমি বেশি কিছু লিখিনি। এই ১০ দিনে আমরা যা কিছু ভালো কাজ করবো সবই রবের কাছে সর্বোত্তম হিসাবে গ্রহণ হবে ইন্‌শাআল্লাহ্‌। কমেন্টে কিছু ভিডিও দেবো একে একে, সেগুলি শুনুন। প্রচুর প্রচার দরকার, প্রচার করুন। #জিলহাজ্জ #বছরের_শ্রেষ্ঠ_১০_দিন
রমাদান মাস চলে গেলে আমাদের অনেকেরই মনটা খারাপ হয়। কিন্তু প্রায় ১০ দিন পরেই আসছে বছরের শ্রেষ্ঠ ১০ দিন। আশা করি এই ১০ দিন আমরা খুব উত্তমভাবে ইউটিলাইজ করবো ইন্‌শাআল্লাহ্‌। #জিলহাজ্জ #বছরের_শ্রেষ্ঠ_১০_দিন
- কাঁদছিস কেনো মা? চোখে পানি! - কিছু না আব্বু, এমনি। - আমাকে বলবি না? - অন্য কিছু না আব্বু, সুরা পড়ছিলাম! - কোন সুরাটা? - ফাতিহা। সত্যিই তো, সুরা ফাতিহা পড়ে আমরা ক'জনা কাঁদতে পারি? প্রতিদিন ৫ ওয়াক্তের ফরজ সলাতে ১৭ বার এই সুরা পড়ার পরেও ক'জনা এর অর্থ শিখেছি? যদি সুন্নাহ্‌ সলাতগুলি গুনি তাহলেও প্রায় ৪০ বার। আর তাহাজ্জুদ এবং অন্যান্য নফল সলাতের হিসাব করলে ৫০ বারের বেশিই হবে। এতবার ফাতিহা পড়তে কেনো আল্লাহ আমাদেরকে বাধ্য করলেন? সবচাইতে অধিকবার পঠিত এই সুরার অর্থ কি আমরা সবাই শিখেছি? প্রতিদিন এতবার রবের কাছে বারে বারে কি বলছি, কি চাইছি এই সুরায়? সুরা ফাতিহা নিয়ে জানার আছে অনেক কিছু কিন্তু একবার শুধু এর অর্থটা অন্তস্থ করে ফেলুন, দেখবেন আপনার প্রতিটি সলাত পূর্বের চাইতে অনেক বদলে যাবে ইন্‌শাআল্লাহ্‌। যারা আরো বিস্তারিত জানতে চান, ইংরেজি ভাষায় ২৮ পর্বের অডিও লেকচারের লিংক কমেন্টে থাকবে ইন্‌শাআল্লাহ্‌।
❝না আমার নামাজের কোনো ওয়াক্তের ঠিক আছে...দিন শেষে আমার রবের সামনে আমাকে দাঁড়াতে হবে।...আমি এই লাইফটা আর বেয়ার করতে পারতেছি না।❞ উনার এই কথাগুলি শুনে আমার খুব ভয় লেগেছে, ভয়টা লেগেছে নানাদিক চিন্তা করে। আল্লাহ্‌ যেনো ক্ষমা করেন, তাদের এবং আমাদের সকলের পরীক্ষা যেনো সহজ করে দেন। যুলুমকারীদের থেকে আমাদেরকে মুক্তি দান করেন। উনি এখানে যা কিছু বলেছেন, আমার কাছে সোজা সাপটাই লেগেছে। আমি মনে করি তার কথা যথাযথ ছিলো। যদি মিথ্যা কিছু থেকে থাকে সেটাও রাষ্ট্র প্রমাণ করুক। একটা কথা থেকেই যায়, প্রত্যেক দায়িত্বশীলকে তার দায়িত্ব সম্পর্কে জিজ্ঞাসাবাদ করা হবে (শেষ বিচার দিবস)।
গতবছর করোনার প্রথম দিকেই একাধিক প্রতিবেদনে দেখেছি যে, ডাস্টবিনে ফেলে দেয়া ব্যবহৃত সার্জিকাল মাস্কগুলি ধুয়ে আইরন করে বাজারে বিক্রি হয়েছে। বিশেষ করে হাসপাতালের ডাস্টবিন থেকে রক্তমাখা মাস্কগুলিও সংগ্রহ করে শ্যাম্পুতে ধুয়ে সেগুলিকে পুনরায় বিক্রি করা হয়েছে। এগুলি হয়তো এখনও গোপনে হচ্ছে, আমরা নিশ্চিত নই। আমার আবেদন থাকবে: ১. যেখানে সেখানে mask ফেলবেন না। ২. মাস্ক ফেলে দেয়ার আগে সেটাকে কেটে টুকরা করে বা ছিঁড়ে ফেলবেন।
অফিশিয়াল ট্রিপে পরিবার নিয়ে থাইল্যান্ড গিয়েছিলাম বেশ কয়েক বছর আগে। একটা ফলের দোকানে অনেক ধরনের ফল ছিলো, অধিকাংশই বিদেশি ফল। দামও বেশ চড়া। তবে পেয়ারার কালার দেখে লোভ সামলাতে পারছিলাম না। রং দেখেই মনে হচ্ছিলো খুব মজা হবে! আমাদের চারজনের খাবার মতো কিনে হোটেলে ফিরলাম। কেটে খেলাম, সেই রকম মজা ছিলো, আল্‌হাম্‌দুলিল্লাহ্‌! তক্ষুনি ঠিক করলাম যে, পরের দিন ঐ দোকানে আবার যাবো, আবার খাবো। পরের দিন পেয়ারা কিনতে গিয়ে খেয়াল করলাম যে, উনি পেয়ারা কেটে সুন্দর করে প্যাকেট করে রেখেছেন এবং সাথে চিনি-লবণ-ঝালের একটা মসলা মাখাও আছে। ❝নিশ্চয় এটার দাম বেশিই হবে❞ এমনটা ধরে নিয়ে জানতে চাইলাম প্রাইস। ও রে বাবা, সেইম দাম! অর্থাৎ শুধু পেয়ারা কিনে বাসায় নিয়ে গেলেও যেই দাম, কাটিয়ে নিয়ে, প্যাকেট করে, মশলা মাখা নিলেও একই দাম! এবার তিনটি বড় বড় পেয়ারা বাছাই করে তাকে দিলাম যেনো কেটে মসলা মাখিয়ে প্যাকেট করে দেয়। উনি প্রথমে সেগুলিকে ওজন করে প্রাইস ট্যাগ প্রিন্ট করে পাশে রাখলেন। তারপর হ্যান্ড গ্লোভ্‌স পড়লেন, পেয়ারা গুলি ঝুড়িয়ে নিয়ে প্রতিটা পেয়ারা আলাদা করে খুব ভালো করে ধুলেন। উভয় দিকের সামান্য কালো অংশটুকু কাটলেন। তারপর সুন্দর করে কেটে পাত্রে রাখলেন। শেষ পেয়ারাটা নিয়ে কি যেনো দেখলেন। তারপর আবার পেয়ারার ঝুড়িতে এসে আরেকটা পেয়ারা নিলেন। দুটোকেই আলাদা করে ওজন করলেন। আমার বাছাই করাটা ডাস্টবিনে ফেলে দিলেন এবং তার বাছাই করাটা সেই একইভাবে কেটে দিলেন। এভাবে সবগুলিই তিনি মশলা দিয়ে প্যাকেট করে দিলেন। আমরা তো মশলা একটু বেশিই খাই। বাড়তি মশলা চাওয়াতে, আমাদের চারজনের জন্যই চারটা অতিরিক্ত মশলাও দিলেন এবং খাওয়ার সুবিধার জন্য কাটা চামচও দিলেন। প্যাকেট নিতে নিতে জানতে চাইলাম কেনো ওটা ফেলে দিলেন? তিনি বললেন, ❝ওটাতে পোকা ছিলো।❞ তার এই আচরণে আমরা চারজনই খুব মুগ্ধ হয়েছি! কি চমৎকার, তাই না? এর বিপরীত অভিজ্ঞতাটাও আমাদের হয়। নেটে এমন অনেক ভিডিওতে স্পষ্ট দেখা যায় যে, আগে থেকে নষ্ট ফল প্যাকেট করে রাখা আছে। বিক্রেতার বাছাই করা ফল ওজন শেষে দ্রুত কৌশলে নষ্ট ফলের প্যাকেট ধরিয়ে দিচ্ছে! যারা ব্যবসায় প্রতারণা করে, দুনিয়ার হিসাবে হয়তো লাভ করছে। কিন্তু আখেরাতে প্রতিটি কেনা-বেঁচার সঠিক হিসাব হবে কানায় কানায়! কারো প্রতারণায় দুনিয়াতে কেউ ঠকলেও, আসলে সে ঠকল না।
কেউ ফটোশপ করা আম লিচুর ছবি দিয়ে বিজ্ঞাপন দিচ্ছে, ওদিকে কেউ দিচ্ছে একদম বাস্তবে যেমনটি হয়ে থাকে তেমন ছবি দিয়ে। আমার কাছে এই দুই পক্ষের পার্থক্য অনেক! যদিও ফটোশপ করা আম লিচু দেখতে খুবি আকর্ষণীয়। চকচকে আম, গাছ পাকা রং, আমের গায়ে স্বচ্ছ পানির ফোঁটা চুয়ে চুয়ে পড়ছে। আম লিচুর গায়ে নেই কোনো দাগ, কষ, ধুলাবালি। ক্রেতাকেও বুঝতে পারতে হবে কোনটি সত্য এবং কোনটি নয়। প্রোডাক্ট ফটোগ্রাফি এখন একটা পেশা। একটি প্রতিবেদন দেখে অবাক হলাম! দেখলাম এমন অনেক খাবারের বিজ্ঞাপন তৈরি হয়েছে যেখানে ঐ খাবারটাই অনুপস্থিত বরং যা মানুষ খায় না তেমন পন্য দিয়ে খাবার বানিয়ে বিজ্ঞাপনগুলির ছবি তোলা হয়েছে। এর অর্থ, প্রকৃত খাবার দিয়ে ঐ ধরনের ছবি তোলাই সম্ভব নয়! ক্রয় বিক্রয়ে থাকতে হবে সততা ও সুস্পষ্টতা। 
BRTA-র কাজ অনলাইনে করলাম, অনলাইনে পেমেন্ট দিলাম, ক'দিনেই কুরিয়ারে ডকুমেন্ট বাসায় পাঠিয়ে দিলো মাত্র ৩৫টাকা কুরিয়ার চার্জ রেখে। সার্ভিসটা খুব ভালো লেগেছে! অথচ অফিস ছুটি নিয়ে কতো ঘন্টার পথ যাতায়াত, সরকারি অফিসে পৌঁছে কয়েক ঘন্টার অপেক্ষা, লাইনে দাঁড়িয়ে হয়রানি, পকেট মাইরের ভয়, দালালদের চাপাচাপি - কিছুই করতে হলো না! আলহামদুলিল্লাহ। আশা করি অন্যান্য সকল অফিসগুলিও ক্রমে এমন অনলাইন সুবিধা দেবে। যারা জানতেন না, জানিয়ে দিলাম, আশা করি উপকৃত হবেন ইনশাআল্লাহ।
বারান্দার বাবুই পাখির বাসার পাখি পরিবারটি আমাদের বিনোদনের একটা ছোট্ট অংশ। ছোট্ট পাখি ছানাদের কিচির মিচির, নড়াচড়া, কাজ কর্ম দেখেও যে আনন্দিত হওয়া যায়, আল্‌হাম্‌দুলিল্লাহ্‌! একটি কাপল এই বাসায় উঠে। তাদের হতে ৪টি ছানা হয়। সেই কাপলদুটিকে আর দেখি না কিন্তু ছানাগুলি এখনও বসবাস করে। ছানারাও বড় হয়েছে। ডিম পেড়েছে। এবার কয়টা বাচ্চা হবে জানি না। তবে বাসার ভেতর থেকে ছানা বাচ্চাদের কিচিরমিচির শব্দে অনুমান করতে পারছি ৩/৪টাই হবে ইন্‌শাআল্লাহ্‌।
শাওয়াল মাসের ৬টি সিয়াম যদি এখনও কেউ না রেখে থাকেন, অর্ধেক মাস এখনও বাকি, এখনও সুযোগ আছে! বরং ভালো একটা বোনাস সুযোগ আছে যেটা কিনা এতদিন ছিলো না। বাংলাদেশ সময় আগামী ২৬ (বুধ), ২৭ (বৃহ), ২৮ (শুক্র) মে আইয়ামে বীদের সিয়াম। আইয়ামে বীদ, সাপ্তাহিক বৃহস্পতিবার এবং শাওয়ালের সিয়াম সবগুলি একসাথে নিয়াত করলে এই তিন দিনে ৩ প্রকারের সুন্নাহ্‌ সিয়াম একসাথে আদায় হবে ইন্‌শাআল্লাহ্‌। শাওয়ালের সিয়াম একটানা রাখতেই হবে এমন কোনো নির্দেশ নাই। তাহলে বাকি ৩টি সিয়াম চাইলে সোমবার ও বৃহস্পতিবার বাছাই করে রাখতে পারেন। সেই ক্ষেত্রেও একাধিক সুন্নাহ্‌ সিয়ামের সোয়াব পাওয়া যাবে। আশা করি বোনাসটা বুঝতে পেরেছেন। আর রমাদানের সিয়ামের পর শাওয়ালের ৬টি সিয়াম পুরো একটি বছরের সিয়ামের সমতুল্য!
আমাদের পিতা আদম (আ.) এর প্রথম সন্তান-দ্বয়ের একজন দুনিয়াতে সর্ব প্রথম যেই অপরাধটা করেছিলো সেটা আপন ভাইকে ❝হত্যা❞ এবং শেষ বিচার দিবসে সর্ব প্রথম ❝হত্যার❞ বিচার হবে! এবার চিন্তা করে দেখেন সেই শেষ বিচার দিবসের দৃশ্যটা! আল্লাহ্‌ তায়ালা কতোটা রাগান্বিত অবস্থায় কিয়ামাত ঘটাবেন! সেই ক্রোধ অবস্থায় বিচার দিবস শুরু এবং সর্ব প্রথম হত্যাকারীদের বিচার! হত্যাকারীরা, এর সহযোগীরা, হত্যার বিচার প্রতিষ্ঠায় অন্যায়কারীরা কি একটিবারও এগুলি ভেবে দেখে? হয়তো দেখে না। আজ পৃথিবীব্যাপী নিষ্পাপ শিশুরা, ঘরে বাজারে কর্মক্ষেত্রে থাকা নির্দোষ নারী-পুরুষরা, ঘুমন্ত বৃদ্ধ-বৃদ্ধারা, বিশ্রামরত প্রেগন্যান্ট মায়েরা, স্কুলে পড়তে থাকা ছাত্র-ছাত্রীরা, মাঠে খেলতে থাকা টিনএজরা, হাসপাতালে থাকা চিকিৎসা-রত রোগীরা, চিকিৎসক-গন, মিডিয়া-কর্মী - যেভাবে হত্যা হচ্ছে, সেদিন শেষ বিচার দিবসে রক্তাক্ত ছিন্ন বিচ্ছিন্ন দেহগুলি নিজেদের বিচ্ছিন্ন মাথা হাতে ধরে, যেই মাথা থেকে কিনা তখনও রক্ত ঝরতে থাকবে - শেষ বিচার দিবসে আল্লাহ্‌র কাছে বিচার পেশ করবে! আল্লাহ্‌ তখনও ক্রোধান্বিত অবস্থায় এবং খুন/হত্যা হওয়া নির্দোষ মানুষগুলি তাঁর কাছেই বিচার দেয়া শুরু করে দেবে। মুহাম্মাদ ﷺ বলেছেন, প্রত্যেক দায়িত্বশীলকে তার দায়িত্ব সম্পর্কে জিজ্ঞাসা করা হবে শেষ বিচার দিবসে। ক্ষমতাও রিজিকের একটা অংশ। সকলে দেশ/দুনিয়া পরিচালনার ক্ষমতা পায় না। এই দুনিয়ায় আল্লাহ্ যাদেরকে প্রচুর ক্ষমতা দিয়েছেন কিংবা যারা জোর করে ক্ষমতা দখল করেছে - সেই সকল ক্ষমতাশীলরাও সেদিন হত্যার/গণহত্যার মতো এতো বড় জুলুমের বিচারের আওতা মুক্ত থাকবে না। যাদের ভেতরে থাকবে রাষ্ট্রপ্রধানরা, প্রধানমন্ত্রীরা, মন্ত্রীরা, সেনাবাহিনীর প্রধানরা, কূটনৈতিকবৃন্দরা, ডিসিশন মেইকাররা ও বিভিন্ন সংস্থার ক্ষমতাধর দায়িত্বশীলেরা। মাত্র একজন নির্দোষকে হত্যা করলেই যেনো পুরো মানব জাতীকে হত্যা করা হলো। চিন্তা করে দেখেন - পুরো মানবজাতিকে হত্যা করা কারো পক্ষেই সম্ভব না কিন্তু সেই পরিমাণ গুনাহ্‌ তার অর্জনে যুক্ত হলো একজনকে হত্যা করে। তাহলে দু'জনকে হত্যা করলে পুরো মানবজাতিকে দু'বার হত্যার সমান গুনাহ্‌। এবার চিন্তা করুন যারা ও যাদের নির্দেশে গণহত্যা হচ্ছে তাদের পরকালের কি অবস্থা হবে? যারা দেশ পরিচালনায় নানা স্তরে ক্ষমতাশীল - তারাও কি ভেবে দেখে?
তখন বয়স কতো ছিলো জানি না, তবে সম্ভবত ক্লাস ফাইভ/সিক্সের নিচেই ছিলাম বা কাছাকাছি। এখনও মনে আছে ফিলিস্তিনের ইস্যুটা সবচেয়ে প্রথমে নিজ চোখে দেখি বিটিভিতে ❝যদি কিছু মনে না করেন❞ অনুষ্ঠানে। ঐ এক দু'মিনিটের প্রতিবেদনই শেষ। (প্রোগ্রামটি ইউটিউবে পাওয়া যাবে আমি ধারনাও করিনি।) মসজিদের খুৎবায় কখনও বাংলায় আলোচনা হয়েছিলো কিনা স্পষ্ট মনে পড়ছে না, তবে এটা ভালোই মনে আছে যে, পৌরসভার ছোট্ট মসজিদটার জুম্মার খুৎবায় সব সময় ফিলিস্তিন ও বাংলাদেশ নাম দুটো কানে আসতো। বুঝতাম না, আমরা তো তখন শিশু, তাছাড়া পেছনের কাতারে বসতাম। তবে আমরা ছোট ছোট ছেলেরা একে অপরকে বলতাম, ❝দেখছিস ইমাম সাহেব খুৎবায় বাংলাদেশ বলছে!❞ এখন বুঝতে পারছি যে, এমন অনেকেই তখন ছিলেন যারা নিয়মিত ফিলিস্তিনের জন্য দুয়া করে গেছেন। তারপর জীবনের বড় একটা অংশ এই বিষয়ে তেমন জানাশুনা হয়নি, এটা ব্যর্থতা। বরং বলবো যে, আমাদের অভিভাবকগন, শিক্ষক-শিক্ষিকাগনও, মিডিয়া আমাদের জানায় নাই, জানতে উৎসাহিত করে নাই। বরং আমরা আমাদের জীবনকে সাজাতে ব্যস্ত ছিলাম। কিন্তু এখন চিত্র বদলাচ্ছে, বদলেওছে, আল্‌হাম্‌দুলিল্লাহ্‌। প্রথমে বুঝতে পারিনি করণটা। আমার মেয়েদুটো ওদের ছোট ছোট কাজিনদের রমাদানের শেষের দিকে বাসায় আসতে বলে খুব করে। আমি ভেবেছিলাম ঈদকে সামনে রেখে মজার কিছু একটা করবে হয়তো। কিন্তু ওরা করলো অন্য কিছু। ওরা ফিলিস্তিন বিষয়ে ছোট ছোট কাজিনদের সাথে কথা বলে, গল্প করে, ইতিহাস ও বর্তমান পরিস্থিতি তুলে ধরে। গল্পের পর কিছু এ্যাকটিভিটিও করে ওদেরকে নিয়ে। বিষয়টা আমার কাছে খুবি পজেটিভ লেগেছে। আমি মানি আমাদের ছোট বেলায় এমন অনেকই কিছুই সঠিক ছিলো যা আমাদের সন্তানদের দিতে পারিনি এই আধুনিক যুগে এসেও। কিন্তু এটাও সত্য যে, আমাদের ছোট বেলায় এমন অনেক কিছুই সঠিকভাবে হয়নি যা আমাদের অনেকের সন্তানদের সাথে হচ্ছে। এটা ধরে রাখতে হবে। এটার জন্য অভিভাবকদেরকে জানতে হবে, জানাতে হবে সন্তানদেরকেও। #FreePalestine #MuslimParenting #মুসলিম_প্যারেন্টিং 
আমি খুব সিম্পল একটা কারণেই নাস ডেইলি দেখি না এবং আমার সন্তানদেরকেও নিষেধ করে দিয়েছি প্রায় ৩ বছর আগেই। Nas Daily-কে নিয়ে আমার এই লেখাটা প্রায় আড়াই বছর আগের, ২০১৮ সালের। তখন পোস্ট দেয়া হয়নি। // আমার ফ্রেন্ড লিস্টের অনেককেই নাস ডেইলির ভিডিও নিয়মিত শেয়ার করতে দেখছি। প্রায় ১ বছর আগে আমি প্রথম নাস ডেইলির একটি ভিডিও দেখি। যেটি দেখেছিলাম সেটার বিষয় বস্তু যতোই ভালো হোক, সেই ভিডিওতে আমি দেখেছি যে, লোকটি তার girl friend-এর সাথে পরিচয় করিয়ে দেয় এবং সে জানায় যে, সে তার গার্ল-ফ্রেন্ডকে নিয়ে অনেক দেশ ঘুরে বেড়ায়। আমি হলে শুধু এই একটি বক্তব্যের কারণেই উক্ত ভিডিও শেয়ার দিতাম না যদিও ভিডিওটিতে হয়তো খুবি উপকারী কোনো কিছু তুলে ধরা হয়েছে। ক্রমে দেখছি নাস ডেইলির ভক্ত বাড়ছে। আপনাদের শেয়ার হতে এই এক বছরের মাঝে হাতে গোনা কয়েকটি ভিডিও আমিও দেখেছি এবং এখন দেখছি তাদের আলোচনার বিষয় বস্তু যতোই মন কাড়ুক, তারা এমন কিছু কথা এতো চমৎকার করে বলছে, কিছু বিষয়কে এমনভাবে তুলে ধরছে যেগুলি ইসলামের সাথে পুরোপুরি সাংঘর্ষিক এবং আমি এটাও বুঝতে পারছি যে, আপনারা অনেকেই বুঝতেই পারছেন না যে, তাদের সুন্দর টপিকের মোড়কে আপনার অন্তরে তাদের বিশ্বাসগুলি ঢুকে যাচ্ছে আপনার অবচেতন মনেই। মা-বাবাদের বলছি, শিশু সন্তানদের জন্মের পর যেমন টিকা দেয়া হয় - তেমনি কুফর, শিরর্ক, বিদাত, হালাল-হারাম, জায়েজ-নাজায়েজের টিকা/জ্ঞান না দিয়ে যদি টিনএজ সন্তানকে ইন্টারনেট জগতে ছেড়ে দেন, খুব সম্ভাবনা আছে তারা অনলাইনের HD quality-র চকচকে কন্টেন্ট থেকে এমন কিছু শিখবে, এমন একটা ইসলাম অন্তরে ধারণ করবে, যা আপনি কখনো কল্পনাও করেন নাই। সেদিন হয়তো আফসোস করা ছাড়া আর কিছুই করার থাকবে না। ভাই ও বোনেরা আমার, আমিও স্বীকার করছি যে, হয়তো নাস ডেইলির ১মিনিট ভিডিও থেকে শেখার কিছু না কিছু আছে, জানার কিছু না কিছু আছে, কিন্তু তাদের মাত্র ১ মিনিটের ভিডিওতে ইসলামের সাথে সাংঘর্ষিক বিষয়গুলিও প্রকাশ পাচ্ছে এবং আপনার শেয়ারের দ্বারা সেগুলি প্রচারিত হচ্ছে জাস্ট একটু ভিন্ন রকম মোড়কে। ধরেই নিলাম তাদের সবকিছু আপনি ধরতে পারেন নাই কিন্তু একজন তার গার্ল ফ্রেন্ডকে সাথে নিয়ে, গার্লফ্রেন্ডকে দেখিয়ে এগুলি করে যাচ্ছে - সেটাই তো যথেষ্ট কারণ ছিলো তাদের ভিডিও লাইক শেয়ার না দেয়া, তাদের ভক্ত হওয়া তো দুরের কথা! // ★ এখানে নাস ডেইলি টিমের শুধুমাত্র ১ মিনিট ভিডিও সিরিজ নিয়ে সমালোচনা করা হয়েছে।
ছোট বেলার কথা, তখন আমি কিশোর বলা যায়। টিভিতে নিউজ দেখতাম, ক্রাইম রিপোর্ট/অপরাধ জগত টাইপের কিছু অনুষ্ঠানও দেখতাম (ঐ সময় যতটুকু হতো)। তো প্রায়ই দেখতাম যে, রিপোর্টার বলছেন ❝কর্তৃপক্ষের সাথে যোগাযোগ করলে তাদেরকে ফোনে পাওয়া যায়নি।❞ কিংবা ❝অফিসে গেলে কর্তৃপক্ষের কেউ কথা বলতে রাজি হন নি।❞ বা ❝সংশ্লিষ্ট কর্মকর্তার অফিসে গেলে তার কক্ষ বন্ধ পাওয়া যায়!❞ - প্রথম প্রথম সত্যই বুঝতাম না যে, কর্তৃপক্ষ কথা বলতে রাজি হবে না কেনো? কেনই বা হঠাৎ ক্যামেরা দেখলে লজ্জা পেতো এবং হাত দিয়ে লেন্স ঢেকে দিতো? এমন প্রোগ্রামও দেখেছি যে, ক্যামেরা দেখা মাত্রই কক্ষ তালা মেরে সরকারী কর্মকর্তা-কর্মচারী দৌড়ে পালিয়ে গেছে! এমন প্রতিবেদনও দেখেছি যেখানে গাড়ি নিয়ে পালাতে না পেরে অসহায়ের মতো দৌড়েই পালিয়ে গেছে। অপরাধটা তাহলে কার - সঠিক বুঝতাম না প্রথম প্রথম। ধীরে ধীরে বুঝতে আর বাকি থাকলো না। আচ্ছা আমার কথা, যদি সাংবাদিক সরকারী কোনো কাজের/কাগজের ছবি তুলেনও তাতে সরকারী প্রতিষ্ঠান বা কোনো প্রতিষ্ঠানের তো ভয় পাবার কিছু নাই, তাই না? কারণ তারা তো কোনো দুর্নীতি করেনি, অপরাধ করেনি - তাহলে তারা বিচলিত হবে কেনো? ভয় পাবে কেনো? আমি অবাক হয়েছি একটা ছবি দেখে যেখানে সাংবাদিক রোজিনা ইসলাম আছেন বিশাল এক পুলিশ সমুদ্রের মাঝে! ডানে বামে পেছনে যতদূর চোখ যায় শুধু পুলিশ আর পুলিশ! বিষয়টা এমন লেগেছে যে, সাংবাদিক রোজিনা ইসলামের কাছে এতো তথ্য আছে যে, গার্ড দিয়ে ঘিরে না রাখলে রেডিও সিগনাল দ্বারা তার মাথা থেকে তথ্য পাচার হয়ে যেতে পারে। তবে দুর্নীতিবাজরা এখন খুব সংঘবদ্ধ। আমার ছোট বেলার সময়ের চাইতে এখন তারা আধুনিক। এখন তারা আর লজ্জা পায় না, হাত দিয়ে ক্যামেরার লেন্স ঢাকতে যায় না বরং তাদের হাত দিয়ে আস্ত মানুষটাকেই ঢেকে দেয়। এখন তারা দৌড়ে পালিয়ে যায় না, they just don't care, they don't need to. কারণ তাদের নিজেদের পক্ষে তারা আইন বানিয়ে নিয়েছে, যার নাম ডিজিটাল আইন। 
রমাদানে আল্লাহ্‌ সিয়াম দিয়েছেন তাকওয়া অর্জনের জন্য। আশা করা উচিত হবে যে, ১ম রমাদানে আমাদের প্রত্যেকের তাকওয়ার মাত্রা যেমন ছিলো, ৩০তম রমাদানে এসে সেই মাত্রাটা বহুগুণে বেড়েছে। আশা করি আমরা সকলেই ভালোর দিকে, সততার দিকে অনেক বদলে গেছি গতবছরের চাইতে। কিন্তু যদি তা না হয়ে থাকে, তাহলে #রমাদান_মাস পেয়েছিলাম বটে কিন্তু কাজে লাগাতে পারিনি, আফসোস! সিয়ামরত ব্যক্তির দুয়া সহজে কবুল হয়। টিক টিক করে চলে যাচ্ছে রমাদানের আর মাত্র ১টি ঘণ্টা সময়টুকুও। শেষ সময়টুকুতে আসুন না আমরা আরো একটু বেশি দুয়া করি! নিজের জন্য তো বটেই, সাথে পরিবারের জন্য, স্বজনদের জন্য, প্রতিবেশীদের জন্য, বছর ব্যাপী লেগে থাকা মহামারি থেকে মুক্তির জন্য, কতো পরিবার অর্থনৈতিকভাবে ক্ষতিগ্রস্ত হয়েছে - তাদের উত্তম রিজিকের জন্য, কতো মানুষ অসুস্থতায় আছেন, চিকিৎসা নিতে পারছেন না - তাদের জন্য, যালিমদের হিদায়াত নতুবা ধ্বংসের জন্য, পুরো পৃথিবীর ভাই বোনদের জন্য, বিশেষ করে নির্যাতিত ভাই-বোনদের জন্য! আশা করি বিগত ১টি মাসে আমরা অধিক খাঁটি হয়েছি, তাতে আমাদের দুয়া কবুলের সম্ভাবনাও হয়তো বেড়েছে। 
ইফতার করতে এসে একজন ইমাম সাহেব টাকা চুরি করেছেন। সেই ঘটনা কি শুনেছেন? (ইংলিশ বুঝলে সংগৃহীত ভিডিওটিই দেখুন। তবে গল্পাকারে খুব সংক্ষেপে লিখলাম, পড়ুন।) ছোট্ট একটা গ্রামের একটি মসজিদে একজন যোগ্য ইমাম নিযুক্ত করা হয়। গ্রামবাসী নির্ধারণ করে যে, রমাদান মাসে ইমাম সাহেব একেকদিন একেক বাসায় ইফতার করবেন। সেই হিসাবে একদিন একটি বাসায় ইফতারের দাওয়াতে ইমাম সাহেব অপেক্ষায় ছিলেন। তারা মোটামুটি দরিদ্র পরিবার ছিলো। ভেতরের ঘরে স্বামী-স্ত্রী ইফতারের খাবার তৈরি করছিলেন। ইফতার শেষে ইমাম সাহেব বিদায় জানিয়ে চলে যান এবং সাথে সাথে সেই স্বামী-স্ত্রী বুঝতে পারেন যে, তাদের ঘরে কিছু টাকা ছিলো যা পাওয়া যাচ্ছে না। ইমাম সাহেব যেখানে বসে ছিলেন ঠিক তার পাশেই কিছু টাকা ছিলো। ইমাম ছাড়া তাদের বাসায় আর কেউ আসেনি। ❝ইমাম সাহেব টাকা চুরি করেছেন।❞ - এই কথাটা ভাবতেই তারা উভয়েই লজ্জায় অবাক হয়ে যান! খুব স্বাভাবিক, এই ঘটনার পর থেকে তারা ইমাম সাহেবকে অপছন্দ করা শুরু করেন। টাকা চুরির ঘটনা তারা কাউকে বলতেও পারছিলেন না। এরপর থেকে ভদ্রলোক ইমাম সাহেবকে এড়িয়ে চলতেন, সালাম দিতেন না। মসজিদে গেলেও, দুরে সলাত আদায় করে চলে যেতেন। তাদের অন্তরে উক্ত ইমাম সাহেবের প্রতি জন্মেছিলো ঘৃণা। এভাবে চলতে চলতে প্রায় এক বছর কেটে যায়। আবার রমাদান মাস আসে। গতবারের মতো আবারও সিদ্ধান্ত হয় যে, ইমাম সাহেব একেকটি বাসায় একেক দিন ইফতার করবেন। সেই হিসাবে কোনো একদিন সেই একই বাসাতে ইমাম সাহেবের ইফতারের দাওয়াতের তারিখ পড়ে। কিন্তু সেই স্বামী-স্ত্রী এটা মেনে নিতে পারছিলেন না যে, তাদের বাসাতেই একজন চোর ইমামকে সম্মানের সাথে ইফতার খাওয়াতে হবে! অবশেষে স্ত্রী তার স্বামীকে বললেন, ❝হয়তো তখন ইমাম সাহেবের টাকার অনেক দরকার ছিলো তাই উনি নিয়েছেন। থাক তুমি ভুলে যাও, তাকে ক্ষমা করে দাও।❞ স্ত্রীর কথায় স্বামী মেনে নিলেন এবং আবারও ইফতারের আয়োজন করলেন। কিন্তু এবার ইমাম সাহেব স্পষ্ট বুঝতে পারছিলেন যে, ভদ্রলোক কোনো বিষয়ে হয়তো স্বস্তি পাচ্ছে না। ইফতার শেষে তিনি জানতে চাইলেন, ❝কোনো সমস্যা?❞ গৃহকর্তা আর থাকতে না পেরে বলেই ফেললেন গত বছরের টাকা চুরির কথা। গৃহকর্তা ইমামকে বললেন, ❝আপনি এই ঘরে একা বসে ছিলেন আর আমরা ভেতরে ইফতার বানাচ্ছিলাম। সেদিন আর কেউ বাসায় আসেনি। ইফতার করে আপনি চলে গেলেন এবং তারপর থেকেই আমরা টাকা পাচ্ছিলাম না।❞ তিনি আরো বললেন যে, সেই টাকা চুরির পর থেকে তারা তাকে সম্মানের চোখে দেখতে পারছে না। ইমাম সাহেব সব শুনছিলেন এবং তার চোখ ছলছল করছিলো। ইমাম প্রশ্ন করলেন, ❝কেনো আপনি আমাকে এতদিন কথাটা বললেন না?❞ গৃহকর্তা বললেন, ❝কিভাবে বলি? আমরা তো লজ্জায় কাউকে কিছুই বলতে পারিনি!।❞ গৃহকর্তা প্রশ্ন করলেন ❝আপনি কি আমাদের টাকা নিয়েছেন?❞ ইমাম সাহেব কাঁদতে কাঁদতে বললেন, ❝হ্যাঁ আমি সেই টাকা নিয়েছিলাম।❞ ইমাম সাহেবের মুখে কথাটুকু শুনতেই স্বামী-স্ত্রী উভয়েই অবাক হয়ে যান! ইমাম সাহেব আরো বললেন, ❝আপনারা যখন ভেতরের ঘরে ইফতার আয়োজন করছিলেন, আমি একা বসেছিলাম। আমি দেখেছি আপনাদের টাকাগুলি ঐখানে ছিলো। হঠাৎ ঐ জানালা দিয়ে বাতাস আসে আর টাকাগুলি উড়ে এদিক সেদিক এলোমেলো হয়ে যায়। টাকাগুলি কুড়িয়ে হাতে রাখি যেনো আপনি আসা মাত্রই দিতে পারি। কিন্তু আমি দেখলাম সামনেই ঐ কুরআনটা ছিলো, যেটা এখনও আছে এবং ঐ কুরআনের ভেতরে টাকাগুলি রেখে দেই।❞ তারপর ইমাম সাহেব কাঁদতে কাঁদতে বললেন, ❝আমি এ জন্য কাঁদছি না যে, আমাকে টাকা চোর বলা হয়েছে, বরং আমি এ জন্য কাঁদছি যে, বিগত পুরো একটি বছরেও আপনাদের দু'জনের কেউ একটি বারও কুরআনটা খুলে পড়েন নাই। আপনারা কুরআনকে ভুলে গেছেন, কুরআন পড়া ছেড়ে দিয়েছেন।❞ তিনি আরো বললেন, ❝আপনাদের কোনো একজন কুরআনটা অন্তত একবার পড়লেই সেই টাকা পেয়ে যেতেন।❞ বন্ধুরা, আমরা যারা গল্পটা পড়লাম বা শুনলাম, রমাদান মাস তো চলে যাচ্ছে, আগামী একটি বছর আমাদের অবস্থা কেমন যাবে? কুরআনের সাথে আমাদের সম্পর্ক কেমন থাকবে?
হঠাৎ মেয়েটার কথা মনে পড়ছে। বেশ অনেক আগের কথা। প্রায় ৭/৮ বছর বয়সের ছোট্ট মেয়েটা হঠাৎ আমাদের রুমে ঢুকে এবং আমাকে ও আমার দুই মেয়েকে একসাথে সলাত আদায় করতে দেখে প্রশ্ন করেছিলো, ❝তোমরা এটা কি করছো?❞ আমাদের সলাত আদায় শেষ হওয়া পর্যন্ত আমাদের দিকেই তাকিয়ে ছিলো, মনোযোগ দিয়ে দেখছিলো। ওর বারংবার প্রশ্নেও কোনো জবাব দিচ্ছিলাম না, সেটাও সম্ভবত ওকে ভাবিয়ে তুলছিলো। অথচ ওর সাথে আমরা অনেক খেলা করেছি। সলাত আদায় শেষে মেয়েটাকে বলেছিলাম, ❝আমরা নামাজ পড়ছিলাম। কেনো তুমি নামাজ পড়া দেখনি? তোমার বাসায় কি কেউ নামাজ পড়ে না?❞ ❝না তো।❞ মেয়েটার জবাব। ❝তোমার মা, বাবা, নানা, নানী, দাদা, দাদী কাউকেই তুমি নামাজ পড়তে দেখনি?❞ প্রশ্ন করেছিলাম। মেয়েটা জবাব দেয়নি, অন্যদিকে তার মনোযোগ চলে যায়। আজ হয়তো সেই মেয়েটা অনেক বড় হয়ে গেছে। জানি না সেই বাসায় রমাদানের এই শেষ ১০ দিনেও সলাত আদায় হচ্ছে কিনা? জানি না সেই মেয়েটা আদৌ সলাত আদায় শিখেছে কিনা? ঘরে ঘরে এমন অনেক সন্তানই হয়তো আছে যাদের মা-বাবা তাদেরকে সলাত শেখাননি। মা-বাবারা মনে রাখবেন যে, যদিও আল্লাহ্‌ পিতা-মাতার মর্যাদা অনেক উঁচু স্থানে দিয়েছেন কিন্তু তার অর্থ এটা নয় যে, মা-বাবা হয়ে যাওয়া মানেই নিশ্চিত জান্নাত লাভ! মা-বাবাদের উচ্চ মর্যাদা তাদের সন্তানের কাছে, প্রতিটি সন্তানের জন্য এটা অনেক বড় পরীক্ষা। কিন্তু শেষ বিচার দিবসে আল্লাহ্‌ প্রতিটি মা-বাবার বিচার করবেন, তাদের প্রতিটি দায়িত্বের বিচার হবে এবং জান্নাত বা জাহান্নামের ফয়সালা হবে! #মুসলিম_প্যারেন্টিং
আমার বিশ্বাস আপনাদের অনেকের জীবনে বহুবার এমনটি ঘটেছে যে, সলাতের সিজদাটা আরো একটু দীর্ঘ করেছেন শুধুমাত্র এই আশায়, ❝সিজদার মাঝেই মৃত্যুটা হয়ে যাক! সিজদা থেকে উঠার আগেই যেনো রব ডাক দেন!❞ রবের কাছে চলে যাবার এই সুন্দর ইচ্ছাটা যেনো আল্লাহ কবুল করেন!
বিশ্বের সবচাইতে ধনীর ইস্যুতে দেশের মিডিয়া হলো সরব! দেশের সবচাইতে ধনীর ইস্যুতে দেশের মিডিয়া ছিলো নীরব! অথচ ব-এ বিল গেটস, ব-এ বসুন্ধরা! 
আল্লাহ্‌ ছাড়া কারো পক্ষে জানা অসম্ভব কোন কাপল সুখী! এমনকি যেই দম্পতীরা বলে থাকে তারা সুখী, তারা নিজেরাও জানে না। তবে সুখ পরিপূর্ণ একটা প্যাকেজ নয় যে, জীবনে অমুক অমুক জিনিষের প্রাপ্তি থাকলেই সুখী হওয়া যাবে। ছোট-বড় প্রতিটি কথা, কাজ ও দায়িত্ব পালনের মাধ্যমে আলাদা আলাদা করে প্রতিটি কথায়, কাজে ও দায়িত্বে সুখী হতে হয়, সুখী করতে হয়। এটা হলো আমাদের দিক থেকে চলমান করনীয় বিষয়, থামা যাবে না। থেমে গেলেই সুখী পরিবারও অসুখী হয়ে যেতে পারে। কিন্তু আল্লাহ্‌র কাছে অনবরত সুখ চাইতে থাকতে হয়। নয়ন জুড়ানো, চোখ শীতল করা সেই সুখ চাইতে থাকার দুয়াও তিনিই শিখিয়ে দিয়েছেন আল্‌-কুরআনের ২৫ নং সুরার (সুরা ফুরকন) ৭৪ নং আয়াতে। যারা জানতেন না, একটু কষ্ট করে খুঁজে নিন কুরআন থেকে। সংসারে সুখের জন্য এতটুকু কষ্ট তো করাই যায়, নাকি? ★ কয়েকটি অনুবাদ দেখে নেবেন।
#ভুল_হচ্ছে_নাতো? রমাদান মাসের অপেক্ষায় থাকে পৃথিবীর কোটি কোটি মুসলিম নার-নারী। চাঁদ দেখা মাত্রই মহা আনন্দ শুরু হয় সকলের অন্তরে! কিন্তু একদিন দু'দিন করে যেতে যেতে #রমাদান_মাস শেষের দিকে চলে আসে। যারা রমাদানকে ভালোবাসে, শেষের দিকে তাদের আর ভালো লাগে না! কিন্তু আল্লাহ্‌র চাইতে আমাদের অন্তরকে আর কে এতো ভালো বোঝে? এ মাস চলে যাবার কষ্টে বান্দারা যেনো মন খারাপ করে হাল ছেড়ে না দেয়, হয়তো সে জন্য তিনি মাসের শেষেই দিয়েছেন আরো বড় পুরষ্কার, আরো বড় চমক 'লাইলাতুল কদর'। লাইলাতুল কদরের রাতে ক্ষমা পাবার দুয়াটা আমরা সকলেই মুখস্থ করে ফেলেছি বটে, কিন্তু আমি খেয়াল করেছি যে, অনেকেই আরবিতে দুয়াটি পড়ার সময় শব্দগুলি এমনভাবে পড়েন যে, প্রতিটি বাক্যই ভেঙ্গে যায়। যার কারণে দু'য়াটি শুনতে সুন্দর লাগে না বরং ভাষাগত ভাবে বাজে লাগে। যেমন অনেকেই পড়ে থাকে ❝আল্লাহুম্মা ইন্নাকা❞, ❝'আফুউন তুহিব্বুল❞, ❝'আফওয়া ফা'ফু 'আন্নি❞। (বাংলায় উচ্চারণ দেখে আরবি শিখবেন না।) Baseera-র ক্লিপ থেকে অডিওটি নিয়ে কয়েকবার রিপিট করে ভিডিওটি বানালাম যেনো শিখতে সহজ হয়। একবার প্লে করে দেখুন। ★ অনুবাদে আল্লাহ্‌কে ❝আপনি❞র স্থলে ❝তুমি❞ও ভাবতে পারেন।
আল্লাহ হলেন সকল প্রকার ত্রুটি মুক্ত এবং ❝ন্যায় বিচারক❞। শেষ বিচার দিবসে তাঁর ❝ন্যায় বিচারক❞ গুণটা কারো কারো জন্য যেমন হবে অত্যন্ত আনন্দের, তেমনি কারো জন্যহগগ হবে চরম ভীতিকর! যে কোনো একটা ঘটনা দিয়েই উদাহরণ দেয়া যায়, তারপরেও কাল্পনিক ঘটনা বানিয়ে উদাহরণ দেই। ধরে নিন খুব প্রভাবশালী এক ব্যক্তি ও স্কুল পড়ুয়া এক তরুণী তারা উভয়েই লিভ-টুগেদার করতে থাকে এবং তাদের উভয়ের পরিবার অবগত। তো সত্য এই যে, কোনো বিষয়ে বনিবনা না হওয়াতে ঐ প্রভাবশালী ব্যক্তির নির্দেশে মেয়েটাকে হত্যা করা হয় মেয়ের বাসাতেই। কয়েক বছর ধরে মামলা চলে কিন্তু যেহেতু প্রভাবশালী ব্যক্তি, শেষে বিচারে রায় হয় যে, মেয়েটা হত্যা হয়নি বরং নিজ বাসাতে হার্ট এ্যাটাকে মারা গেছে। ব্যাস ঘটনা এতটুকুই। তো, হয়তো মেয়েটাকে হত্যা করেছে মাত্র ১জন কিন্তু এই চূড়ান্ত পরিণতির জন্য শেষ বিচার দিবসে হয়তো কয়েক হাজার জনকে আল্লাহর সামনে দাঁড়াতে হবে কঠিন অবস্থায়! ঐ যে বললাম, আল্লাহ্‌ ❝ন্যায় বিচারক❞। সেটা কিভাবে হতে পারে? ★ মেয়েটাকে হত্যা করতে যারা বুদ্ধি দিয়েছে, আদেশ দিয়েছে, বাস্তবায়ন করেছে। হত্যার পর, বিষয়টি জেনেও যারা চুপ থেকেছে। মৃতদেহ পাবার পর রাষ্ট্র পক্ষের বিভিন্ন পদে থাকা দায়িত্বশীল কর্মকর্তা গন, যাদের ক্ষমতা থাকার পরেও সঠিক ব্যবস্থাটা নিতে গাফলতি করেছে, বা প্রভাবশালীকে বাঁচাতে হত্যার ঘটনাকে দুর্বল করার জন্য বুদ্ধি পরামর্শ সহযোগিতা করেছে। ★ মামলা করতে গিয়ে যারা মামলা নিতে গাফলতি করেছে বা মামলার ভাষায়/কাগজে দুর্বলতা এনেছে। হত্যার বিভিন্ন সংগ্রহীত আলামত যারা নষ্ট করেছে। ময়না তদন্তের মিথ্যা রিপোর্ট তৈরিতে যারা বুদ্ধি, আদেশ দিয়েছে ও বাস্তবায়ন করেছে। হত্যাকারীকে বাঁচাতে যেই সকল আইনজীবিরা যুক্ত হয়েছে। ★ ❝লিটনের ফ্ল্যাট❞ শব্দটা যারা সমাজে প্রতিষ্ঠিত করে তরুণ তরুণীদের অবৈধ জীবনযাপনকে সহজ করেছে। ❝দু'জন প্রাপ্ত বয়স্ক নারী-পুরুষ যৌথ সম্মতিতে শারীরিক সম্পর্ক করতে পারে❞ এই মতামতকে যারা প্রকাশ্যে প্রচার করেছে, মেনে নিয়েছে, সুযোগ সুবিধা তৈরি করেছে। এগুলিকে প্রোমোট করে যারা নাটক সিনেমা বানিয়ে প্রচার করেছে (প্রডিউসার, ডিরেকটর, একটর, একট্রেস, কলাকুশলী, বিজ্ঞাপন সংস্থা)। ★ বিভিন্ন সংবাদ মাধ্যম যাদের কাছে সত্য তথ্য থাকার পরেও হত্যা কারীদের পক্ষে সংবাদ প্রচার করেছে। ★ প্রভাবশালী ছেলেটা ও মেয়েটা এবং তাদের উভয়ের অভিভাবকগন (প্যারেন্টিং)। ★ প্রভাবশালী ব্যক্তির মাধ্যমে যতো হাত বদল হয়ে বিভিন্ন স্থানে ঘুষ দেয়ার মাধ্যমে মামলার রায় নিজের পক্ষে নিয়েছে। যতোজন ঘুষ নিয়েছে। ★ রাষ্ট্রের সেই ক্ষমতাধর ব্যক্তিটি যিনি দেশের এই সকল পরিস্থিতির কথা জেনেও ন্যায় বিচার প্রতিষ্ঠায় জোরালো পদক্ষেপ নেয় নি। এভাবে যতোজন এটার সাথে প্রত্যক্ষ ও পরোক্ষভাবে জড়িত, সকলেই। সহজে বললে হাদিসের কথাই বলতে হয়, ❝শেষ বিচার দিবসে প্রত্যেক দায়িত্বশীলকে তার দায়িত্ব সম্পর্কে জিজ্ঞাসা করা হবে।❞ 
আগেও বলেছিলাম, ❝একেকটা ঘটনা ঘটে আর পটাপট একেকটা মুনাফিক প্রকাশ পেতে থাকে।❞ এবার প্রকাশ পেলো বিভিন্ন মিডিয়া! সত্যের কাছে, অন্যায়ের কাছে যারা কিনা মাথা নত করে না। সত্য, ন্যায়/অন্যায় তো আরো পরে উদঘাটন হবে, ❝বসুন্ধরা গ্রুপের এমডি সায়েম সোবাহান আনভীর❞ এই তথ্যটুকুই দিতে পারলো না। 
যদিও এক্সপার্টরা বলেন, ভূমিকম্প হলে ভবন থেকে বাইরে বের হতে হয় না। তারা বরং কিছু দিক নির্দেশনা দিয়েছেন যে, ভূমিকম্পের সময়েও ভবনের কোন স্থানগুলি অপেক্ষাকৃত নিরাপদ। কিন্তু তারপরেও ভূমিকম্প হলে অধিকাংশরাই ঘর থেকে বের হয়ে যায় বা অন্তত বের হবার প্রস্তুতি নেয়। সেই আলোচনায় যাচ্ছি না। এই যে আজ সকালে একটা ভূমিকম্প হয়ে গেলো। পূর্বেও হয়তো খেয়াল করেছেন যে, যারা ঘর থেকে বের হবার প্রস্তুতি নিচ্ছিল, তাদের ভেতরে যারা মহিলা, তাদের ভেতরে যারা ইসলামের বিধান হিসাবে পর্দা করেন - তারা কিন্তু ঠিকই বের হবার আগেই তাদের পর্দাটা পড়ে নিয়েছেন! বিষয়টা আমার কাছে অদ্ভুত লাগে! একেই বলে সর্বদা আল্লাহ্‌কে স্মরণ রাখা! আকস্মিক বিপদে কেউ হায় হায় করে, চিৎকার করে, সাধারণ জ্ঞান বুদ্ধি হারিয়ে ফেলে অপরদিকে এমন অনেকেই আছেন যারা চরম বিপদেও আল্লাহ্‌র নাম উচ্চারণ করতে ভোলেন না, বরং তাঁর বড়ত্ব প্রকাশ করতেই থাকেন। বিষয়টা কিন্তু এমন নয় যে, কেউ চাইলেই মহা বিপদেও আল্লাহ্‌র নাম মুখে নিতে পারবেই। আল্লাহ্‌র পক্ষ থেকেও তৌফিক আসতে হয়। কিন্তু তৌফিকটাও তিনিই দেন যদি কিনা আমরা সর্বদা চেষ্টারত থাকি। আর তাই, ছোট বড় বিপদে আমরা যেনো ❝ও সিট❞ না বলে আল্লাহ্‌কেই স্মরণ করি! মৃত্যুর ঠিক আগ মুহূর্তেও আল্লাহ্‌র নাম স্মরণে আসা খুব জরুরী! 
একজন মানুষ নাকি মিনিটে প্রায় ৮ লিটার বাতাস গ্রহণ করে! ৮টি এক লিটার বোতলের কথা কল্পনা করুন! অর্থাৎ প্রায় ১১ হাজার লিটার বাতাস একজন মানুষ প্রতিদিন নি:শ্বাস নেয়! এবার ১১ হাজার ১ লিটার বোতল কল্পনা করুন! কি বিশাল কান্ড, তাই না? আপনি একলাই মোট কতোটা বাতাস গ্রহণ করেছেন সেটা আপনার বয়স দিয়ে হিসাব করে নিন। বিশ্বাস হতে চাইবে না! আমাদের ভালো কিছু হলে বা মনের ইচ্ছা পূরণ হলে আল্লাহ্‌র প্রতি কৃতজ্ঞতা প্রকাশ করে ❝আল্‌হাম্‌দুলিল্লাহ্‌❞ বলে থাকি। অথচ প্রতি মিনিটে এবং ঘণ্টায় ঘণ্টায় এতো বিশাল পরিমাণে বাতাসের সাথে অক্সিজেনও গ্রহণ করছি, হয়তো অক্সিজেনের কথা চিন্তা করে কখনই ❝আল্‌হাম্‌দুলিল্লাহ্‌❞ বলা হয়নি। দেশ বিদেশে অক্সিজেনের এই মহা সংকট অবস্থায় একবার ভেবে দেখুন তো, প্রতি মিনিটে প্রায় ৮ লিটার এবং প্রতিদিন প্রায় ১১ হাজার লিটার বাতাস গ্রহণ করি প্রতিজন! যেই বাতাসে পরিমাণ মতো অক্সিজেন দিয়েছেন আমাদের রব। এই পরিমাণের তারতম্য হলেও নাকি আমাদের মারাত্নক সমস্যা হয়, মৃত্যুও হতে পারে। এ যেনো প্রতি শ্বাসেই একবার করে ❝আল্‌হাম্‌দুলিল্লাহ্‌❞ বলার মতো অবস্থা! তাই নয় কি?
আল্লাহ্‌র এমন অনেক বান্দা আছেন যাদের ছোট-বড় দু'য়াগুলি অনেক অনেক বছর ধরে কবুল হচ্ছিলো না। কিন্তু তারা বা তাদের স্বজনরা দুয়া করেই গেছেন, নিরাশ না হয়ে। রবের কাছে হয়তো তারা অনেক কেঁদেছেন, অনেক বেশি সবর করেছেন। ওদিকে আল্লাহ্‌ও পছন্দ করেন না যে, কেউ দুয়াতে তাড়াহুড়ো করুক। তাদের কেউ হয়তো মজলুম ছিলেন! কেউ ছিলেন অসহায়! কেউ হয়তো সুবিচার পান নাই! কেউ হয়তো নির্মমভাবে মৃত্যুর আগে এক গ্লাস পানি খেতে চেয়েছিলেন, কিন্তু তাকে প্রস্রাব খাওয়ানো হয়েছে! কেউ হয়তো বলেছিলেন, ❝বাবাগো আল্লাহ্‌র দোহাই লাগে। আমাকে ছেড়ে দে।❞ কিন্তু তবুও তাকে গন-ধর্ষণ করা হয়েছে। দ্বারে দ্বারে ঘুরেও সুবিচার পাননি তারা। ৩ বছরের আয়শাকে ধর্ষণ করে যখন তাকে বহুতল ভবন থেকে ছুঁড়ে ফেলা হয় - আমরা কি একটিবারও ভাবতে পারি, সেই আয়েশার অসহায় মা কি দুয়া করে থাকতে পারে রবের কাছে? অসহায়দের উপর পুরো পৃথিবীতে কতো নির্মম নির্যাতন, নিপীড়ন। সেই অসহায়দের দুয়াগুলি আল্লাহ্‌কে কতোটা ক্রোধান্বিত করতে পারে - আমাদের কি বিন্দু মাত্র ধারণা আছে? মজলুম ছাড়াও এমন অনেক বান্দা বান্দি আছেন যাদের অনেক বছরের জমে থাকা দুয়াগুলি, চাওয়া গুলি, হয়তো কবুল হয়েছে করোনা পরিস্থিতির মাধ্যমে। তারা নিজেরাও সেটা বুঝতে পেরেছেন যে, করোনার মতো পরিস্থিতি ছাড়া তাদের দুয়াগুলি কবুল হওয়া অনেকটা অসম্ভবের মতোই ছিলো! কোনো সন্দেহ নাই যে, এই মহামারিকে পৃথিবী বাসী ভয় পেয়েছে, অসহায় হয়েছে। অনেক পরিবারের একাধিক সদস্য মাত্র ক'দিনের ব্যবধানে মারা গেলেন এই ২০২০ ও ২০২১ সালে! কতো মানুষ নানাভাবে বিপদগ্রস্ত হলো! করোনা পরিস্থিতির মাধ্যমে যাদের দুয়াগুলি কবুল হয়েছে, তাদেরকে আকুল অনুরোধ করবো, দয়া করে আপনারা পুরো পৃথিবীর সকলের জন্য দুয়া করুন। আপনাদের চোখের পানি আর হাত'দুখানা আর কাঁদো কাঁদো কণ্ঠে দুয়া করা - আল্লাহ্‌ কবুল করেছেন। প্লীজ এবার একটু সকলের জন্য আপনারা দুয়া করুন।
অনেকগুলি সিয়াম তো চলে গেলো। কিন্তু ভাবছিলাম পুরো পৃথিবীতে কে সেই ❝একজন❞ যিনি আল্লাহ্‌কে সন্তুষ্ট করায় বাকি সবার থেকে এই মুহূর্তে এগিয়ে আছেন? মানে যাকে বলে প্রথম হওয়া! বিশ্বাস করুন, তার সম্পর্কে জানতে খুব ইচ্ছে করছে! আচ্ছা তিনি কি নারী নাকি পুরুষ? বৃদ্ধ নাকি তরুণ? অত্যন্ত ধনী নাকি অতি দরিদ্র? অবিবাহিত নাকি বিবাহিত? তিনি কোন পেশার? তিনি কি মসজিদের ইমাম, ইসলামিক স্কলার, কুরআনের হাফিজ? নাকি কৃষক, শিক্ষক, চিকিৎসক? নাকি দিন মজুর? তিনি কি প্রতিবন্ধী, মুমূর্ষু, করোনায় অসুস্থ নাকি একদম সুস্থ সবল? তিনি পৃথিবীর কোন প্রান্তে আছেন? গ্রামে, শহরে নাকি পাহাড়ে? তিনি কি স্বাধীন নাকি কোথাও বন্দি আছেন? নাকি অন্যায়ের বিরুদ্ধে লড়াইরত আছেন? আচ্ছা তিনি কি সারা রাত নির্ঘুমে ছিলেন? সারা রাত দাঁড়িয়ে সলাত আদায় করেছেন? দীর্ঘ সিজদারত ছিলেন? তিনি কি অনেক অনেক ইবাদাত করে তবেই বাকি সবার থেকে এগিয়ে প্রথম অবস্থানে আছেন নাকি এমন বিশেষ কিছু করেছেন? খুব জানতে ইচ্ছে করছে! আচ্ছা, তার জন্ম কি মুসলিম পরিবারে নাকি খুব সাম্প্রতিক ইসলাম ধর্ম গ্রহণ করেছেন? তিনি কি এখনও জীবিত নাকি বিগত কিছুদিনেই তার মৃত্যু হয়েছে? নাকি তিনি পুরো রমাদান মাসটাই পাবেন এবং আরো তাক্‌ওয়া অর্জন করবেন এবং আল্লাহ্‌র আরো নিকটবর্তী হবেন? ইস্‌ কি আনন্দের কথা! এই সকল প্রশ্নের উত্তর একমাত্র আল্লাহ্‌ই জানেন। আমাদের কারো পক্ষে জানা অসম্ভব! আহ্‌, তাকে যদি দেখতে পারতাম, একটু কথা বলতে পারতাম! আচ্ছা, এক মিনিট, আমি কেনো ধারণা করছি যে, আল্লাহ্‌কে সন্তুষ্ট করিয়ে মাত্র একজন এগিয়ে আছেন? একজনই এগিয়ে থাকবেন - এটাই বা ধরে নিলাম কেনো? #রমাদান_মাস হাজার মাসের চাইতে শ্রেষ্ঠ। এতো বারাকাহ্‌, এতো রহমাত, এতো মাগফিরাত এ মাসে! সুতরাং আমরাও হাজার হাজার মুসলিম মুসলিমাহ্‌ আল্লাহ্‌কে সন্তুষ্ট করার প্রতিযোগিতায় একদম প্রথম সারিতেই থাকতে পারি! হয়তো রবের ক্ষমায় আমরাও প্রথম কাতারেই আছি। সেটাই যেনো হয়! আমীন। বেশ কিছু সিয়াম তো চলেই গেলো, বেঁচে থাকলে বাকি সিয়ামগুলি আমরা পাবো ইন্‌শাআল্লাহ্‌। আল্লাহ্‌কে সন্তুষ্ট করার প্রতিযোগিতায় নিজ নিজ অবস্থান কোথায় জানি না কিন্তু আসুন আমরা সকলেই বাকি সময়টা নিজ পরিবার নিয়ে, স্বজনদের নিয়ে এমনভাবে কাজে লাগাই যেনো, আল্লাহ্‌কে সন্তুষ্ট করে তাঁর ক্ষমায় প্রথম সারিতে মাত্র একজন নয় বরং আমরা সকলেই থাকতে পারি ইন্‌শাআল্লাহ্‌। 
ধরুন কেউ কাউকে অন্যায় ভাবে থাপ্পড় মারলো। সেই ব্যক্তি বিচার প্রক্রিয়ার মাধ্যমে তাকে থাপ্পড় মেরে প্রতিশোধ নিতে পারবে। ইসলামে ক্ষমা করে দেয়া অতি উত্তম একটা কাজ কিন্তু বিচার প্রক্রিয়ার মাধ্যমে প্রতিশোধ নেয়াও জায়েজ/allowed, কোনো গুনাহ্‌ হবে না। তেমনি যদি কেউ অন্যায় ভাবে ঘুষি মেরে দাঁত ফেলে দেয় কিংবা চোখ তুলে ফেলে - বিচার প্রক্রিয়ার মাধ্যমে একই প্রতিশোধ নেয়া যাবে। গুনাহ্‌ হবে না। হুম্‌ যদি এমন হয় যে, তার আগে থেকেই একটাও দাঁত নাই - তখন তো প্রতিশোধ নেয়া যাচ্ছে না, কারণ তার দাঁতই নাই। চাইলে ক্ষতিপূরণও আদায় করা যাবে। তেমনি কেউ যদি অন্যায়ভাবে কাউকে হত্যা করে, তাহলে তার পরিবারের সদস্যরাও বিচার প্রক্রিয়ার মাধ্যমে তার মৃত্যুদণ্ড প্রতিষ্ঠিত করতে পারবে। কিংবা রক্তপণ বা ক্ষতিপূরণ আদায় করতে পারবে। গুনাহ্‌ হবে না। তবে উপরোক্ত সবক্ষেত্রেই চাইলে ক্ষমাও করতে পারবে। তাহলে মোটামুটি আমরা বুঝতে পারলাম যে, কারো সাথে অন্যায় হলে ন্যায় ভাবে সেটার #প্রতিশোধ নেয়া ইসলামে অনুমোদন আছে। প্রতিশোধ নিলে গুনাহ্‌ হবে না। কিন্তু এবার ধরুন কেউ কাউকে খুব খারাপ ভাষায় গালাগালি দিলো, বাচ্চা তুলে গালি দিলো, অশ্রাব্য কথা শোনালো, গালি দিয়ে চৌদ্দ গুষ্টি ধুয়ে দিলো! এতক্ষণ যা আলোচনা করলাম সেই হিসাবে মনে হতে পারে যে, তাকেও পাল্টা গালি দিয়ে, তার গুষ্টি উদ্ধার করে প্রতিশোধ নেয়া যাবে, তাই না? কিন্তু মজার কথা এই যে, ইসলাম উপরোক্ত ক্ষেত্রগুলিতে প্রতিশোধ অনুমোদন করলেও গালাগালির ক্ষেত্রে একই গালি দিয়ে প্রতিশোধ নেয়া অনুমোদন করেনি। বরং যদি কেউ গালির জবাবে পাল্টা গালি দেয় - তাহলে উভয়েই গুনাহের কাজ করলো এবং উভয়েই শেষ বিচার দিবসে এর জন্য জিজ্ঞাসিত হবে। কি ভয়ংকর কথা, ভেবে দেখেছেন? লাথি, ঘুষি, থাপ্পড়, দাঁত ভাঙ্গা ও হত্যার মতো বিষয়গুলিতে প্রতিশোধ নেয়া এলাউড কিন্তু আমাদের দৃষ্টিতে গালি একটা সামান্য বিষয়, অথচ সেই গালির বিপরীতে গালি দেয়াই ইসলামে এলাউড নয়! ❝যদি কেউ আল্লাহ্‌ ও শেষ বিচার দিবসে ঈমান এনে থাকে তাহলে যেনো সে ভালো কথা বলে, নইলে চুপ থাকে।❞¹ আরেকটি বর্ণনায় জানা যায় যে, বিভিন্ন ভালো আমলের কারণে জান্নাতে প্রবেশের উপযুক্ত হবার পরেও শুধুমাত্র জিহ্বার খারাপ ব্যবহারের কারণে কেউ কেউ জান্নাতে প্রবেশ করতে পারবে না। আমরা কি বুঝতে পারলাম, কতখানি সাবধান হতে হবে? ★ দয়া করে আপনার জানা কোনো ঘটনার সাথে মিলায়েন না, অনলাইনে অফলাইনে ৩৬৫ দিনই মানুষ গালাগালি করে। 
শেয়ার করা পোস্টটিতে যা বলা হয়েছে, সেটা পড়ে উপলব্ধী তো করবেনই সাথে পড়ার পর আমার এই পয়েন্টগুলি ভাববেন: (১) ছেলেটি নিয়মিত প্রথম কাতারে দাঁড়াতো। (২) মাঝে মাঝে চিৎকার বা উচ্চ ভয়েসে কথা বলে ফেলতো। (৩) নিজের ইচ্ছায় রুকু সিজদা দিতো। (৪) ইমামের সাথে রুকু থেকে উঠে কেঁদে কেঁদে শব্দ করে বলতো ❝আল্লাহ্‌ তুমি কি আমাকে শুনতে পাও?❞ (৫) সিজদায় কেঁদে কেঁদে বলে ফেলতো ❝ও আল্লাহ্ আমি তোমাকে ভালোবাসি!❞ এবং এই সব কিছুই সে করতো প্রথম কাতারে থেকেই। অথচ আমাদের দেশে বা আমরা অধিকাংশরা যদি ঐ পরিস্থিতিতে থাকতাম, আমরা কি বিশেষ চাহিদা সম্পন্ন কোনো ছেলের/লোকের এমন আচরণ প্রতিদিন তারাবিতে সহ্য করতাম? নাকি তাকে একদম পেছনের কাতারে পাঠিয়ে দিতাম? নাকি তাকে ধমক দিয়ে বের করে দিতাম? নাকি তার অভিভাবকের সাথে ঝগড়া করতাম এমন সন্তানকে মাসজিদে আনার জন্য? হয়তো সবগুলিই করতাম, তাই না? অথচ একবার ভেবে দেখেন যে, বিশেষ চাহিদা সম্পন্ন ছেলেটাকে আমরা পাচ্ছি শুধু সলাতের সময়গুলিতে, এই সামান্য সময় টুকুর আচরণেই বিরক্ত হয়ে যাচ্ছি। অথচ চিন্তা করুন ঐ মা-বাবার ও পরিবারের কথা, যারা বিশেষ চাহিদ সম্পন্ন শিশুর জন্মের পর থেকে কতো শত কিছু সহ্য করে যাচ্ছে সারাটাক্ষণ।‌ আমরাও কি পারি না, সামান্য সময়টুকু এটকু সহ্য করতে? 
আমার যমজ মেয়ে এবং আমরা তাদেরকে ভালোবাসা দেয়ার ক্ষেত্রে, উপহার দেয়ার ক্ষেত্রে সমান সমান দেই। এমন কি একজনকে চুমু দিলে অপরজনকেও দেই। এগুলি তো আমার দিক থেকে। কিন্তু আমার সব সময় একটু চিন্তা ছিলো যে, সমাজ থেকে আমার মেয়েরা যেই বৈষম্যের শিক্ষা পাবে - সেটাকে কিভাবে ওরা দু'জন গ্রহণ করবে। সমাজ থেকে গ্রহণ করার আগেই আমিই বা কি করতে পারি? এগুলি নিয়ে চিন্তা করতাম। যেমন, দুজনের পরীক্ষার রেজাল্টের পার্থক্য হবেই। আত্মীয় স্বজন কিংবা কেউ না কেউ আমার মেয়েদের সামনেই হয়তো বলে বসবে ❝শিবলী তোমার এই মেয়েটা বেশি ভালো রেজাল্ট করে ঐ মেয়ের চাইতে।❞ কিংবা দুজনের গায়ের রং এক রকম হবে না। তখন কেউ না কেউ বলে বসতে পারে ❝শিবলী তোমার ঐ মেয়েটা এই মেয়ের চাইতে সুন্দর।❞ মোট কথা, আমি এই ধরনের বিভিন্ন বিষয়গুলি নিয়ে তখন থেকে চিন্তিত ছিলাম যখন ওদের বয়স মাত্র ৩-৪ বছর এবং আমি তখন থেকেই আমার মেয়েদের সাথে কথা বলতাম নানা বিষয়ে। প্রচুর উদাহরণ দিয়েছি, প্রচুর গল্প করেছি, ওদেরকে চিন্তাশীল করিয়েছি যেনো ওরা বুঝতে পারে গায়ের রং, চেহারার সৌন্দর্য, পরীক্ষার রেজাল্ট, এগুলি জীবনের জন্য কতটুকু গুরুত্বপূর্ণ। এবং একই সাথে ওদের দু'বোনের ভেতরে কোনো প্রতিযোগিতা নাই, দু'বোনের ভেতরে অনেক কিছুই আলাদা হতেই পারে, দু'জন দু'রকম দোষ/গুনের অধিকারী হতেই পারে, এগুলি যে স্বাভাবিক - তাও বুঝিয়েছি। সমাজ কিভাবে কথা বলবে - সেগুলিও in advance শেয়ার করেছি। সেগুলিকে কিভাবে ইগনোর করা যেতে পারে বা জবাব দেয়া যেতে পারে - তাও আলোচনা করেছি। ক্রমে বড় হতে হতে ওদেরকে ইসলামি দৃষ্টিকোণ থেকে বুঝিয়েছি যে, গায়ের রং, চেহারা আল্লাহ্‌র দান। আরো বড় হতে হতে অধিক গুরুত্বপূর্ণ বিষয় ❝রিজিক❞ ও ❝ভাগ্য❞ নিয়ে ওদের সাথে কথা বলেছি, এখনও প্রায়ই বলেই যাই। এবং একজন মুসলিম হিসাবে চুড়ান্ত সফলতা কিসে, সেটাও স্পষ্ট করে দিয়েছি। আল্লাহ্‌ই তৌফিক দান করেছেন। ★ ❝একজন মানুষ আরেকজন মানুষ থেকে পেশাগত কারণে, অর্থনৈতিক কারণে, গায়ের রং এর কারণে, চেহারার সৈন্দর্যের কারণে, জেন্ডারের কারণে, পোশাকের কারণে, আঞ্চলিক ভাষার কারণে আরেকজনের চাইতে কম বা বেশি মর্যাদার হতে পারে না, শ্রেষ্ঠ হতে পারে না।❞ - এগুলি বুঝিয়েছি প্রতিদিনের নানা ঘটনার গল্প বলে বলে। এ যেনো দশ বারো বছরের একটা বিশাল প্রকল্প হাতে নিয়েছিলাম। আল্‌হাম্‌দুলিল্লাহ্‌ ওদের কনসেপ্ট একদম ক্লিয়ার! আল্লাহ্‌ যেনো এই পথেই আমাদের সকলের সন্তানদেরকে অটল রাখেন। আমাকে অপছন্দ করলে করতেই পারেন, করেন সমস্যা নাই, কিন্তু আমার আকুল আবেদন থাকবে, যারা পড়লেন এবং যাদের সন্তানরা, ছোট ভাই-বোনেরা এখনও নিজ গাইডেন্সের আওতাও আছে, উপরের ★ চিহ্ন দেয়া প্যারাগ্রাফে ডবল কোটেশানের ভেতরে আমি যা কিছু বললাম, এগুলি আপনারাও করুন। প্লীজ সন্তানদের গড়ে তুলুন। সুন্দর মানুষ গড়ে তোলার মজাই আলাদা রে ভাই! পুরষ্কারও সেই রকমের থাকবে ইন্‌শাআল্লাহ্‌! আমাকে অপছন্দ করার কারণে যদি আমার কথা মানতে না চান, আমার কথা মানতে হবে না। আপনি বরং আদমকে (আ) সৃষ্টি করা এবং কিভাবে ইবলিশ শয়তান প্রকাশ পেলো - সেই কাহিনী এবং তার তাফসীর পড়ুন। উক্ত ঘটনা ও তার শিক্ষা প্রতিটি মানুষের খুব ভালো করে জানা থাকা দরকার! তাহলেই সে বুঝবে যে, নিজেকে শ্রেষ্ঠ মনে করা, নিজেকে অন্যের চাইতে অধিক মর্যাদার মনে করা - এগুলি কতো ভয়ংকর একটা জিনিষ! 
এটা আমার হিসাব, আপনি নাও মানতে পারেন। যক্ষুনি কেউ দাপটের সাথে বলে ❝তুই জানিস আমি কে?❞ বা ❝তুমি জানো আমি কার ছেলে/মেয়ে?❞ - তখন আর যাই হোক, সেই পরিবারে খুব বড় রকমের সমস্যা আছে! এমন কি চরম অসততা ও দুর্নীতিও থাকতে পারে। খুব সম্ভাবনা আছে ঐ পরিবারের গৃহকর্মী, দারোয়ান, ড্রাইভার নির্যাতনের স্বীকার হয়ে থাকে। অথচ প্রতিটি পেশার মানুষ সম্মান পাবার অধিকার রাখে। মানুষকে সম্মানের চোখে যারা দেখে না, তাদেরকে আমার খুব হিংস্র লাগে!
❝আমি প্রধান মন্ত্রিত্ব চাই না, আমরা এ দেশের মানুষের অধিকার চাই। আর যদি একটা গুলি চলে, আর যদি আমার লোকদের হত্যা করা হয়!❞ আহা - শুনে মনে হয় কথাগুলি যেনো একদম এখনকার সময়ের! #বাঁশখালী
রমাদান মাসের ব্লেসিং নিয়ে কমন কিছু কথা প্রতি বছর শুনতে শুনতে অনেকের হয়তো এতোটাই মুখস্থ হয়ে গেছে যে, কথাগুলি পুনরায় সামনে এলে অধিকাংশরাই ইগনোর করে। যেমন আমার এই লেখাটার ২য় প্যারা পড়তে গিয়ে অনেকেই হয়তো আর পড়বেই না। কারণ, তিনি মনে করবেন যে, এগুলি তো জানা কথা। কিন্তু কথা আরো আছে, উপলব্ধির বিষয় আছে। জানা কথাগুলি এমন যে, রমাদান সিয়াম পালনের মাস। এ মাসে জান্নাতের দরজাগুলি খুলে দেয়া হয় ও বন্ধ করা হয় জাহান্নামের দরজাগুলি। শয়তান হয় বন্দি। ক্ষমাপ্রাপ্ত জাহান্নামীদেরকে দেয়া হয় মুক্তি। ভালো কাজের প্রতিদান বহুগুণে বেড়ে যায়। লাইলাতুল কদর লুকিয়ে আছে রমাদানে। এটি কুরআন নাজিলের, দুয়া কবুলের, মাগফিরাতের, জান্নাত লাভের ও তাক্‌ওয়া অর্জনের মাস। কিন্তু রমাদানে প্রচুর পরিমাণে ব্লেসিংস্‌/সুখবর যেমন আছে, তেমনি আছে সাংঘাতিক রকমের হুমকি বা থ্রেট - সেটা আমরা অনেকেই খেয়াল রাখি না হয়তো! রসূলুল্লাহ্‌ ﷺ বলেছেন, ❝জিবরাঈল (আ) দুয়া করলেন, যে ব্যক্তি রমাদান মাস পেলো কিন্তু নিজের গুনাহ্‌সমূহ ক্ষমা করিয়ে নিতে পারলো না, সে ধ্বংস হোক।❞ জিবরাঈল (আ) এর এমন দুয়াতেও রসূল ﷺ সময় নেন নাই, বরং শুধু বলেছেন ❝আমীন❞! আমাদের কি সন্দেহ আছে যে, একজন অতি সম্মানিত ফেরেশতার দুয়াতে যখন শ্রেষ্ঠ নাবী ﷺ ❝আমিন❞ বলেন, তখন সেই দুয়া আল্লাহ্‌ কুবল করবেন না? এখন যদি একটু চিন্তা করি তাহলে বোঝা যায় যে, রমাদান মাসে যারা অবহেলা কোরে বা এমনিতেই সিয়াম পালন করছে না, তারা কি আদৌ তাদের গুনাহ্‌‌সমূহ ক্ষমা করিয়ে নিতে পারবে? সিয়াম পালন ফরজ, ইসলামের ৫টি স্তম্ভের ১টি। সারাদিনের একটা ফরজ ইবাদাত ত্যাগ করে, আল্লাহ্‌র অবাধ্য হয়ে কি আল্লাহ্‌কে সন্তুষ্ট করতে পারার কথা? উপরন্তু যারা রমাদানে সিয়াম পালন করে না, তারা হয়তো দিনের বেলায় এমন কিছু নিষিদ্ধ কাজও করে ফেলে যা আল্লাহ্‌কে আরো অসন্তুষ্ট করতে পারে! তাহলে সম্ভাবনা খুবি বেশি যে, তারা তাদের গুনাহ্‌‌সমূহ ক্ষমা করিয়ে নিতে ব্যর্থ হবে! ব্যর্থ হলে, ❝ধ্বংস❞! খুব চিন্তার বিষয় নয় কি? শুধু তারাই কেনো, যারা সিয়াম পালন করছি, তাদেরকেও হাদিসটি দুশ্চিন্তায় ফেলার কথা। কারণ, গুনাহ্‌সমূহ ক্ষমা করিয়ে নিতে বলা হয়েছে এবং আমরা সকলেই গুনাহ্‌গার - অর্থাৎ আমাদের গুনাহ্‌গুলির জন্য তওবা করতে হবে এবং ক্ষমা চাইতেই থাকতে হবে পুরোটা মাস জুড়ে। কিন্তু যারা রমাদানে সিয়াম রাখেন, তাদের ভেতরেও বড় একটা অংশ আছে যারা ইফতার ও সাহরীর মাঝে এমন কিছু গুনাহের কাজ করে থাকে যা আল্লাহ্‌র অসন্তুষ্টির কারণ। আশা করি আমরা বিষয়টি নিয়ে চিন্তাশীল হবো। সিয়ামরত অবস্থায় বেশি বেশি যেনো ইসতিগফার, সাইয়্যেদুল ইসতিগফার পড়ি। গভীর রাতে যেনো সলাতে সিজদায় কেঁদে কেঁদে ক্ষমা চাই। রবের ক্ষমা না পেলে কিন্তু ❝ধ্বংস❞! কিন্তু যেহেতু এই মাসে আল্লাহ্‌র ব্লেসিংটাই বেশি, তাই ক্ষমা পাবার সম্ভাবনাও খুবি বেশি। কিন্তু আমাদের দিক থেকে প্রচেষ্টাটুকু থাকতেই হবে, নয় কি? ★ এই পোস্টের কমেন্টে আপনার পরিচিত এমন কাউকে মেনশান/ট্যাগ করবেন না যিনি রমাদানে সিয়াম রাখেন না। তাকে এভাবে সকলের সামনে লজ্জা দেবেন না। বরং তাদের কাছে বার্তাটি পৌঁছে দিন। #রমাদান_মাস
যাদের নাম সিয়াম বা রাইয়ান, দেখি বলতে পারেন কিনা? পারবেন ইন্‌শাআল্লাহ্‌। কারো কমেন্ট না দেখে জবাব দেবেন। ❝সিয়ামের সাথে রাইয়ানের কি সম্পর্ক?❞ ছবিতে ক্লু আছে।
❝আগুন নিয়ে খেলা❞ একটা ট্রেন্ড চালু হয়েছে! ছোট বেলায় দেখতাম জন্মদিনের কেকে ছোট্ট ছোট্ট মোমবাতি। কিছু ভিডিওতে দেখছি কেকের উপর রীতিমতো ঝাড়বাতি। ঝাড়বাতি বললেও ভুল হবে। আতশবাজির মতো কি যেনো সব কেকের উপর ঘুরতে ঘুরতে জ্বলতে থাকে, পুড়তে থাকে। এমন বেশ ক'টা ভিডিওতে দেখলাম ঐ আগুন হতে মানুষের চুলে/গায়ে আগুন ধরে গেছে! রেস্টুরেন্টেও এমন খাবার পরিবেশন হয় যেটাতে আগুন জ্বলছে। অর্থাৎ কাস্টমারের সামনে যখন খাবারটা পরিবেশিত হচ্ছে তখনও খাবারে আগুন জ্বলছে - এটাই ঐ খাবারের বৈশিষ্ট্য। খাবার মুখে ঢুকবার আগ পর্যন্ত আগুন জ্বলে। আমার ধারণা, ক্যান্ডেল লাইট ডিনারের আরেকটা ভার্সন এটা! এখানেই শেষ নয়, ছোট বেলায় নানী দাদীদেরকে পান খেতে দেখেছি। এখন দেখি পানেও আগুন ধরিয়ে খাওয়া হচ্ছে। কি সর্বনাশ রে বাবা। পানে আগুন জ্বালিয়ে খেতে হবে কেনো? ভিডিওতে দেখলাম পান বিক্রেতা আগুনধরা পান কাস্টমারের মুখে ঠেসে পুরে দিচ্ছে। আগুনের আরেকটা ব্যবহার দেখে খুবি অবাক হয়েছি! সেলুনে ছেলেরা চুল কাটাচ্ছে, নাপিত চুলে আগুন ধরিয়ে তারপর চুল কাটছে। এসব হচ্ছেটা কি? এ তো আগুন নিয়ে খেলা! ভবিষ্যতে আরো কি দেখতে হবে জানি না। তবে বিয়েতে যেভাবে নতুন আইটেম ও খরচ বাড়ছে, আমার মনে হচ্ছে ❝আগুনের বাসর ঘর❞ হবে ভবিষ্যতের আবিষ্কার! পুরো বিছানায় জ্বলবে আগুন! বাপরে বাপ, ভাবতেই কেমন জানি লাগছে! অথচ আগুন খুবি ভয়ংকর একটা জিনিষ। আগুন নিয়ন্ত্রণ করতে পারলে এ থেকে প্রচুর উপকার পাওয়া যায়। কিন্তু সামান্য এদিক-ওদিক হয়ে গেলেই আগুন যেই পরিমাণ জান ও মালের ক্ষতি করতে পারে - তা কল্পনাকেও হার মানায়! আমরা মুসলিমরা আগুনকে খুব ভয় পাই জাহান্নামের আগুনের কথা চিন্তা করে! আমাদের বিভিন্ন ইবাদাতে পানির সরাসরি ব্যবহার আছে যেমন, ফরজ গোসল, ওযু ও পবিত্রতা অর্জনে। পানি না পাওয়া গেলে মাটির ব্যবহার আছে। স্পষ্টত অপবিত্রতার প্রমাণ না পাওয়া গেলে, নির্দিষ্ট কয়েকটি স্থান ছাড়া, যে কোনো মাটি/পাথর/স্থান পবিত্র এবং সেখানে দাঁড়িয়ে সলাত আদায় করা যাবে। পানির মতো আগুনের অনেক উপকারিতা থাকার পরেও আমাদের এমন কোনো ইবাদাত নাই যেখানে আনুষ্ঠানিকভাবে সরাসরি আগুন দিয়েই কিছু করতে হয়। বরং ইবাদাতে আগুনের ব্যবহারকে নিষেধ করা হয়েছে। যেমন সামনে আগুন রেখে সলাত আদায় করাও নিষেধ, যেনো আগুন পূজারীদের সাদৃশ না হয়ে যায়। যারা মাজারে, দরগায় ও মসজিদে মোমবাতি, আগরবাতি দান করে - এটা তাদের আবিষ্কার বা আগুন পূজারীদের সাদৃশ্য অবলম্বন। এটা ইসলামের বিধান নয় এবং ইসলাম ধর্মে মোমবাতি, আগরবাতি পবিত্রতা অর্জনের বা ইবাদাতের কোনো উপাদান নয়। যদিও সুগন্ধের জন্য এমনিতে আগরবাতি জ্বালাতে নিষেধ নাই। আগুনকে আমরা শুধুমাত্র আমাদের জীবনের নানা প্রয়োজনে ব্যবহার করবো অতি সাবধানতার সাথে। তো বলছিলাম, আমরা মুসলিমরা আগুনকে খুব ভয় পাই জাহান্নামের আগুনের কথা ভেবে। জাহান্নামের আগুনের ভয় আল্লাহ্‌ই দেখিয়েছেন, আমাদের ভালোর জন্য। পৃথিবীর আগুন অনেকটা লাল রং এর হলেও জাহান্নামের আগুন ভয়ংকর রকমের গাঢ় কালো, যেই কালো আগুন আমরা চোখে দেখতেও চাই না। শুধু দেখতেও ভয় লাগবে! এবং নি:সন্দেহে পৃথিবীর আগুনের চাইতে অধিকগুণ শক্তিশালী জাহান্নামের আগুন! কোনো কিছুকে আগুন দ্বারা পুড়িয়ে শাস্তি দেয়ার অধিকার শুধুমাত্র আল্লাহ্‌র। আর তাই, আল্লাহ্‌ নিষেধ করেছেন মানুষ বা বিচারক যেনো কোনো কিছুকেই আগুনে পুড়িয়ে শাস্তি না দেয় - যতো বড় অপরাধই হোক। আমাদের রাগ হয়, রাগের কারণ শয়তান, শয়তান আগুনের তৈরি। রেগে গেলে ওজু করতে বলা হয়েছে। কারণ, পানি আগুনকে নিভিয়ে দেয়। যাই হোক আগুন নিয়ে অনেক কথা হলো এবার কয়েকটি শব্দার্থ শিখি। অগ্নি = আগুন, স্নান = গোসল, শুচি = পবিত্র, ধরা = পৃথিবী। ❝অগ্নি স্নানে শুচি হোক ধরা।❞ - কথাটা কতটুকু ইসলাম সম্মত? আগুন দিয়ে পবিত্র হবার নিয়ম আগুন পূজারীদের বা অন্য ধর্মের, মুসলিমদের নয়। বরং একটু আগেই আমরা জেনেছি যে, পানি না পাওয়া গেলে মাটি দ্বারাও পবিত্রতা অর্জন হয় এবং স্পষ্টত অপবিত্রতার প্রমাণ না পাওয়া গেলে, নির্দিষ্ট কয়েকটি স্থান ছাড়া, যে কোনো মাটি/পাথর/স্থান পবিত্র এবং সেখানে দাঁড়িয়ে সলাত আদায় করা যাবে, আল্লাহ্‌কে সিজদা করা যাবে। এর অর্থ, এই পৃথিবী শুরু থেকেই পবিত্র। 
রমাদান মাসে ❝দিনের বেলা সিয়াম, রাতের বেলা কিয়াম।❞ দিনের বেলা সিয়াম/রোজা পালন এবং রাতের বেলা কিয়াম। এখানে কিয়াম অর্থ সলাতের জন্য দাঁড়ানো। বান্দা তার সাধ্য অনুসারে রাতের একটা দীর্ঘ সময় দাঁড়িয়ে নফল সলাত আদায় করবে এবং সলাতে কুর'আন থেকে অধিক পরিমাণে আয়াত পাঠ করবে।
মাত্র ক'দিন আগে আমার একটা পোস্টে তুলে ধরেছিলাম যে, বিদেশের একটা স্থানে বেড়াতে গিয়ে আমি ও আমার পরিবার ওদের দেয়া রঙ্গিন কাপড় পড়িনি - কারণ সেটা আমার বিশ্বাসের সাথে সাংঘাতিক-ভাবে সাংঘর্ষিক ছিলো! (প্রথম কমেন্টে সেটার লিংক¹ থাকবে ইন্‌শাআল্লাহ্‌) তাহলে যেহেতু আমার একটা ধর্ম বিশ্বাস আছে এবং সেই ধর্মের কিছু নির্দেশনাও আছে - সেই নির্দেশনা অনুসারে সামান্য একটা কাপড় পড়তেও আমি নিজেকে ও আমার পরিবারকে কঠোরভাবে বিরত রাখলাম! বিষয়টি কিন্তু গভীরভাবে বুঝতে হবে। এখানেই শেষ নয়, মুসলিমদের জন্য ওয়াজিব যেনো আমাদের পরিবারকে নির্দেশনা দিয়ে যাই আমার মৃত্যুর পর ❝কি কি করা যাবে না❞ এবং ❝কি কি করতে হবে❞? এখন আমার কথা, যারা মনে করে যে, তারা মোটেও ❝আইডেন্টিটি ক্রাইসিসে ভুগছে না❞ এবং মুসলিম পরিবারে জন্মেও যারা স্পষ্টত বিশ্বাস করে ❝ইসলাম ধর্মের উপর তাদের জন্ম হয়নি❞। বা নিজের আইডেন্টিটি নির্ধারণ করতে গিয়ে যারা বলিষ্ঠ ঘোষণা দেয় যে, ❝তারা মুসলিম নয়❞ এবং একই সাথে সেটার প্রমাণ স্বরূপ যারা ❝দাড়ি টুপি হিজাব নিকাব নিয়ে কটু কথাও বলে যায়❞ - তারা কেনো তাদের পরিবারকে, স্বজনদেরকে, সহযোদ্ধাদেরকে দৃঢ়তার সথে বলে যায় না যে, তাদের মৃত্যুর পরে যেনো ইসলামের বিধান অনুসারে গোসল, জানাজা ও দাফন না করা হয়? কেনো বলে যায় না? বা বলে গেলেও কেনো তাদের স্বজনরা তাকে সম্মান করে সেটা পালন করে না? বিভিন্ন সময় দেখা গেছে যে, কোনো স্বঘোষিত নাস্তিক বা ইসলাম বিদ্বেষীর মৃত্যুর পর আপাদমস্তক কাফনের কাপড়ে মুড়িয়ে একজন দাড়ি টুপি ওয়ালা দ্বারা তার জানাজার সলাত পড়ানো হয়। কিন্তু কেনো? তিনি তো ❝আইডেন্টিটি ক্রাইসিসে❞ ভোগেন নাই। তিনি তো দাড়ি-টুপি-ওয়ালাদের পছন্দই করেন নাই। তিনি তো কখনই আপাদমস্তক ঢাকতে চান নাই! তাহলে কেনো মৃত্যুর পরেও তার ভালো লাগা, বিশ্বাস, দর্শন, সম্মান ও আইডেন্টিটির জায়গায় এতো বড় ছাড় দেয়া হয়? এতো বড় ছাড়! তাহলে তারা কেমন পরিবার, কেমন স্বজন, কেমন সহকর্মী? অথচ মৃত্যুর পরেও একজন মানুষের সম্মান থাকে। যেই জীবন বিধানকে জীবত অবস্থায় একজন মেনেই নেয়নি, কেনো তার মৃত্যুর পর সেই জীবন বিধান অনুসারে তাকে বিদায় জানানো হয়? এটাতেও কি প্রমাণ হয় না যে, কারা প্রকৃতপক্ষে ❝আইডেন্টিটি ক্রাইসিসে❞ ভুগছে?
দেশ, তথা পুরো পৃথিবী থেকে করোনা হারিয়ে না গেলেও গোটা একটা করোনা হাসপাতাল উধাও হয়ে গেছে রাজধানী ঢাকা থেকে। আরেকটি আইসোলেশান সেন্টারও করোনা রোগীদের থেকে আইসোলেটেড হয়ে গেছে অনেক আগেই। এ যেনো করোনা হাসপাতাল নিজেই করোনায় আক্রান্ত হয়ে স্বাস্থ্যবিধি মেনে অনেক দুরে অজানা কোথাও কোয়ারেন্টিনে চলে গেছে কাউকে কিছু না বলে! হাসপাতালটি সুস্থ হলে আবার ফিরে আসবে বটে, তবে কয়েক শত কোটি টাকার নতুন বাজেটে, নতুন কোনো এক নামে, নতুন কোনো এক স্থানে। কিন্তু নতুন কেউ সেটাকে উদ্বোধন করবে না। পূর্বে যারা করেছে, তারাই বেহায়ার মতো উদ্বোধন করবে একটু নতুন ভাবে! এমন আরো অনেক অজানা প্রকল্প আছে যেগুলি হারিয়ে গেছে, গুম হয়ে গেছে কিন্তু যার অস্তিত্ব এখনও টিকে আছে শুধু কাগজে কলমে। এভাবে আমাদের করের টাকাগুলি কিভাবে খরচ হচ্ছে, ভাগাভাগি হচ্ছে, আমরা জানি না, জানতেও পারবো না। আল্লাহ হলেন বিচার দিবসের মালিক, ন্যায় বিচারক, তার কাছেই বিচার দিয়ে রাখলাম।
অনৈতিক কাজে একবার দু'জন ধরা পড়েন। তারা তাদের ভুল বুঝতে পারেন, খুব অনুতপ্ত হন। যাই হোক, একটা পর্যায়ে আমাকে একাকী পেয়ে উনি চেয়েছিলেন আমি যেনো সত্য ঘটনাটুকু পুরোটা জেনে রাখি। উনি নিজে থেকেই বললেন, ❝শিবলী ভাই, আপনাকে পুরো ঘটনা জানাতে চাই।❞ আমি শুধু বলেছিলাম ❝আল্লাহ্‌ যতটুকু এমনিতেই প্রকাশ করেছেন, এর অতিরিক্ত আর কিছুই আমি জানতে চাই না।❞ উনিও সাথে সাথে চুপ হয়ে গেলেন। আমি কখনই বিন্দু মাত্র আগ্রহ প্রকাশ করিনি। যদি জানতে চাইতাম, হয়তো জানতে পারতাম, কত বছর ধরে সেই সম্পর্ক চলছে? কতো বার দেখা হয়েছে? কতটুকু গভীরতার সাথে দেখা হয়েছে? আরো কি কি হয়েছে? আমিও হয়তো আরো ১০টা প্রশ্ন করতাম। তখন আরো শতশত গুনাহের কথা জানতে পারতাম। কিন্তু তারপর? তাতে আমার কতটুকু লাভ হতো? বরং আমাদের উভয়ের ক্ষতিই হতো। আল্‌হাম্‌দুলিল্লাহ্‌ তারা শুধরে গেছেন। আল্লাহ্‌ যেনো আমাদের সকলকে ক্ষমা করেন। অন্যের গোপন খবর জানতে মনটা খুব টানে, ঠিক না? আকুল আবেদন থাকবে, জানতে না চেয়েও যতটুকু জেনে গেছেন তার অতিরিক্ত আর জানতে চেয়েন না, আগ্রহ প্রকাশ কোরেন না। এভাবে সমাজকে হেফাজত করুন। আপনি হয়তো বলবেন, ❝আমি তো জানতে চাইনি, উনারাই লাইভ করে বলছে।❞ আমি বলবো, যারা লাইভে এসে নিজেদের ও অন্যদের ব্যক্তিগত গোপন গুনাহের কথা বলে বেড়ায়, সেই লাইভ দেখবেন না, সেই লাইভ শেয়ারও দেবেন না। যারা অন্যের ব্যক্তিগত গোপন বিষয়ে লেখালেখি করে, তাদেরকেও জাস্ট আনফলো করুন। এমন কি সেখানে angry reaction-ও দেবেন না। কারণ, আপনার engagement সেটাকে ভাইরাল হতে সাহায্য করবে। বরং অন্যের গোপন গুনাহ্‌ সম্পর্কে জেনে গেলে ভয় পাওয়া উচিত, আমি নিজে বা আমার পরিবারের কেউ সেই একই গুনাহ্‌ করছি না তো? কিন্তু শিবলী ভাই, ❝যারা স্টার, বিনোদন জগতের মানুষ, সেলিব্রেটি - উনাদের খবর তো উনারাই প্রকাশ করেন, সেগুলি জানাও কি সমস্যা?❞ দেখুন যারা নিজেদের পাপাচারের কথা স্ব-ইচ্ছায় প্রকাশ করে এবং যারা প্রতিযোগিতা করে পাপাচার করে তাদেরকে ❝স্টার❞ বলবেন না। ২য় কথা, তাদের গোপন গুনাহ্‌ বা একান্ত ব্যক্তিগত পাপাচারের কথাও নিজ আগ্রহে জানার চেষ্টা করবেন না। যে সকল পত্রিকায় তাদের একান্ত ব্যক্তিগত সংবাদ প্রকাশ পায়, সেগুলি টাকা দিয়ে তো দুরের কথা, মাংনা পেলেও নেবেন না, সেগুলি ঘরে প্রবেশ করাবেন না। বিশ্বাস করুন, এগুলির নেগেটিভ প্রভাব আপনার পরিবারে ও সন্তানদের ভেতরে পড়বেই। নিজের জীবনে ও পরিবারে যদি সুখ চান, এগুলি বর্জণ করুন। তবে সকলে যতটুকু আপনা আপনি জেনে গেছে, সেগুলি নিয়ে সচেতনতা বৃদ্ধিতে পরিবারের সাথে, সন্তানদের সাথে আলোচনা করতে পারেন গঠনমূলক ভাবে। একই সাথে বলতে চাই, কারো ব্যক্তিগত ফোনালাপ, গোপনে ধারণ করা ব্যক্তিগত আচার আচরণ প্রকাশিত হলেও এবং আপনার হাতের ডিভাইসে সেটা দেখার সুযোগ হলেও - দয়া করে বিন্দু মাত্র আগ্রহ প্রকাশ করবেন না ফোনালাপ শুনতে বা ভিডিও দেখতে। আপনি নিজে পালন করুন এবং পরিবারের সকলকে এই শিক্ষা দিন। আমার পরিবারকে এ বিষয়ে কড়া নির্দেশনা দিয়েছি। কারো ব্যক্তিগত বিষয় প্রকাশ পাওয়াটাই গুনাহের কাজ এবং অপরাধ, সেগুলি মজা করে শোনাও গুনাহের কাজ। কোনো অন্যায়ের বিচারের জন্য যদি ব্যক্তিগত ফোনালাপ জরুরীও হয়, বিচার বিভাগের সাথে সংশ্লিষ্ট ব্যক্তি-বর্গরা শুনবে, জনগণের জন্য সেগুলি উন্মুক্ত হওয়া বড় অন্যায়। যদি চান, শেষ বিচার দিবসে আল্লাহ্‌ আপনাকে একান্তে ঢেকে নিয়ে আপনার অজস্র গোপন গুনাহ্‌গুলিকে ক্ষমা করুক, আপনাকে লজ্জিত না করুক, আপনাকে অপমানিত না করুক - তাহলে এই দুনিয়ায় নিজের গোপন গুনাহ্‌গুলিকে গোপন রাখুন এবং অন্যের গোপন গুনাহ্‌গুলিতেও অনাগ্রহ প্রকাশ করুন এবং জেনে ফেললেও কঠোরতার সাথে গোপন রাখুন নিজের স্বার্থেই। সামাজিক ও পারিবারিক সচেতনতা বৃদ্ধির জন্য যদি প্রকাশ করতেই হয়, এমনভাবে প্রকাশ করুন যেনো ব্যক্তি পরিচয় গোপন থাকে। উক্ত ব্যক্তির সাথে যদি আপনার যোগাযোগের সুযোগ থাকে, কথা বলার সুযোগ থাকে - তাহলে তাকে একান্ত ব্যক্তিগতভাবে গোপনে শুধরোবার সুযোগ করে দিন - এটাই সকলের জন্য উত্তম। 
মনটা খারাপ লাগছে! কিভাবে হয়েছে নিশ্চিত জানি না। সম্ভবত বাতাসে বাবুই পাখির বাসাটা নড়ে উঠে এবং একটা ডিম বারান্দায় নিচে পড়ে যায়, আহারে! এই বাসায় এটা ২য় দফায় ডিম পেড়েছে। ক'টা ডিম পেড়েছে জানি না। তবে ১ম দফায় চারটা ছানা অলরেডি বড় হয়ে গেছে! আলহামদুলিল্লাহ।
❝Privacy❞ শব্দটার মতো কোনো উপযুক্ত শব্দ নাকি বাংলা ভাষায় নাই। অবশ্য যেই জিনিষ কোনো জাতির জীবনেই নাই, সেই শব্দটা সেই জাতির ভাষাতেও থাকবে না - সেটাই স্বাভাবিক। আসলেই জাতিগতভাবে আমাদের প্রাইভেসি বলতে কিছুই নাই। রাষ্ট্রের আচরণেও প্রমাণিত। কিন্তু ❝অধিকার আদায়❞ শব্দটা তো বাঙালির রক্তে মিলে আছে। অন্তত সেই হিসাবেও ❝প্রাইভেসিতে❞ যা কিছু থাকার কথা, সেগুলি ❝অধিকার❞ নামক শব্দের অন্তর্ভুক্ত থাকার কথা ছিলো, নয় কি?
হাদীসের নামে একটা ভুল কথা প্রচলিত আছে যে, রোজা রেখে যতো খুশি ইফতার/সাহরী খাওয়া যায়। আল্লাহ্‌ নাকি এই খাবারের কোনো হিসাব নেবেন না। আসলে এটা মানুষের বানানো অনেকটা মামা বাড়ির আবদারের মতো। অথচ ইফতার/সাহরীর নামে প্রচুর আইটেমের খাবার অপচয় করলেও শেষ বিচার দিবসে হিসাব দিতে হবে। আমরা যেনো হালাল উপার্জনে পরিমাণ মতো স্বাস্থ্যকর হালাল খাবার দ্বারাই ইফতার/সাহরী করি ইন্‌শাআল্লাহ্‌। সারাদিন সিয়াম রেখে প্রচুর পরিমাণে ইফতার খাওয়া স্বাস্থ্যসম্মতও নয়। করোনার এই সময়ে সুস্থ থাকা খুব জরুরী। অতিরিক্ত খাবার গ্রহণ রোগ প্রতিরোধ ক্ষমতা কমিয়ে দেয়। ❝খাও ও পান করো কিন্তু অপচয় করো না, নিশ্চয় তিনি (আল্লাহ্‌) আপচয়কারীদেরকে পছন্দ করেন না।❞ (আল্‌-কুরআন ৭:৩১) #রমাদান_মাস
আর মাত্র ক'টা দিনও সহ্য হচ্ছে না! এখুনি রমাদান মাসটাকে টেনে আরো কাছে যদি আনতে পারতাম!
পরিবার ও কন্যাদের নিয়ে ইন্দোনেশিয়ার বালিতে গিয়েছিলাম, অফিসিয়াল ট্রিপ ছিলো পরিবার নিয়েই। তখনও বালি সম্পর্কে আমার স্পষ্ট ধারণা ছিলো না। পূর্ব ধারণা থাকলে যেতাম না। বালিতে একটা জায়গায় ৩/৪টা মাইক্রো-বাস ভাড়া করে কলিগরা সবাই গেলাম। যেতে সম্ভবত ঘণ্টার মতোই লেগেছিলো। জায়গাটায় নাকি ৩টা দেখার মতো স্পট আছে। তো পরিবার ও কন্যাদের গাড়িতেই থাকতে বলে আমি মাইক্রো থেকে নামলাম। দেখলাম টুরিস্টরা টিকেট কাটছে। কাউন্টারের পাশেই দেখি একদল টুরিস্ট নিজেদের পোশাকের উপরেই নানা রংয়ের লুঙ্গির মতো কিছু একটা পড়ছে। আমি ভেবেছিলাম অনেকে টি-শার্ট বা ক্যাপ পড়ে, এরা হয়তো লুঙ্গি পড়ছে। 
একেকটা ঘটনা ঘটে আর পটাপট একেকটা মুনাফিক প্রকাশ পেতে থাকে। বেশ কিছু ব্যক্তিগত মতামত নজরে এলো। তাদের বক্তব্য থেকে বোঝা যাচ্ছে যে, হুজুর ধরনের মানুষরা বাইক, স্কুটি, প্রাইভেট কার, প্লেনে চড়তে পারবে না। তারা বড়জোর একটা সাইকেল চালাতে পারবে, তবে পায়ে হেঁটে চলাই তাদেরকে মানায়। টুপি পড়া, জুব্বা পড়া লোকগুলিকে টং এর দোকানেই চা -সিঙ্গারা খেতে হবে। কোনো তারকা হোটেলে/রিসোর্টে যেতে পারবেই না। ইসলাম নিয়ে যারা কথা বলে কিন্তু মুখে দাড়িও আছে তাদের ঘরে এসি থাকা যাবে না, সিলিং ফ্যানও নয় - তবে বড় জোর তালপাতার একটা পাখা থাকতে পারবে। আর নাবী ﷺ এর ঘরে যেহেতু মাঝে মাঝে চুলা জ্বলেনি - সুতরাং হুজুর টাইপের মানুষদের সামর্থ্য থাকলেও পরিবার সন্তানদের নিয়ে কয়েক বেলা না খেয়েই থাকা উচিত। ফ্রিজ, মাইক্রো-ওভেন, টোস্টার, ব্লেন্ডার, গ্যাসের চুলা - এই সব থাকাই যাবে না, খড়ির চুলাই মানানসই হুজুরদের পরিবারে। আইফোন/স্যামসাং তো প্রশ্নই আসে না, সস্তা বাটন ফোনগুলি এখনও কিছু বাঁচিয়ে রাখা উচিত শুধুমাত্র হুজুরদের জন্য! উফ... ভালোই লাগে - একেকটা ঘটনা ঘটে আর পটাপট দেশ বিদেশের একেকটা মুনাফিক প্রকাশ পেতে থাকে!
এই যে, হিজাব-নিকাব বা দাড়ি-টুপি ওয়ালা, তথা মুসলিমদের উপর বিভিন্ন সময় বিভিন্ন দেশ থেকে, প্রতিষ্ঠান থেকে, দল থেকে, ব্যক্তি থেকে নানা রকমের নিষেধাজ্ঞা আসে, আক্রমণ হয় - এমনটাই কি হবার কথা নয়? এটা না হলে সত্য ও মিথ্যার পার্থক্য কিভাবে স্পষ্ট হবে, বলেন? আমরা কি ভুলে গেছি, প্রতি ১০০০ জনে ৯৯৯ জন জাহান্নামী হবে?
কোনো জিনিষ নষ্ট হলে, ফেলে দেয়ার চাইতে বা সাথে সাথে নতুন কিনে নেয়ার চাইতে রিপেয়ার করে ব্যবহার করতে আমার খুব ভালো লাগে। গ্লু গান (glue gun) খুবি কাজের একটা জিনিষ। ক্রিয়েটিভ নানা ধরনের কাজে তো লাগেই, তাছাড়া সংসারের নানা ধরনের টুকিটাকি কাজেও খুব উপকারী। অনেক বছর ধরে এটা আমরা ব্যবহার করে আসছি নানা কাজে। এই যেমন, মেয়ের চশমা ভেঙ্গে গেছে, এক্সট্রা চশমাও শেষ। আপাতত glue gun দিয়ে জোড়া দিলাম, ব্যবহার করছে এবং আশা করা যায় একটু সাবধানতার সাথে ব্যবহার করলে আরো অনেকটা সময় ব্যবহার করা যাবে। আপাতত ঠেকা কাজ চলুক। যদি আপনার glue gun না থাকে, অন্তত একটা সংগ্রহে রাখুন, বিভিন্ন সাইজের পাওয়া যায়। দেখবেন সন্তানরাও নানা ধরনের হাতের টুকটাক কাজ করেই যাচ্ছে। বিশ্বাস করুন, খুব কাজের জিনিষ!
রসূল ﷺ বলেন, ❝যে ব্যক্তি ঈমানের সাথে সাওয়াবের আশায় রমাদান মাসে সিয়াম পালন করবে, তার পূর্বের সকল গুনাহ ক্ষমা করে দেয়া হবে।❞ - সহীহ বুখারী এবার নিজেকে একটু প্রশ্ন করুন যে, আপনি কেনো প্রতিবছর রমাদান মাসে রোজা রাখেন? ❝আশে পাশে সবাই রাখে, না রাখলে কেমন দেখায়❞ এই জন্য? নাকি, ❝স্বাস্থ্যগত অনেক উপকার আছে❞ এই জন্য? যদি এগুলিই কারণ হয়ে থাকে, তাহলে উভয়টাই হয়তো পেয়ে গেছেন। কিন্তু হাদিস অনুসারে যদি বলেন, ❝আমি তো ঈমানের সাথে সোয়াবের আশাতেই রোজা রাখি❞ তাহলে নিজেকে প্রশ্ন করুন কেনো আপনি শুধু রমাদান মাসে রোজা রাখেন কিন্তু নামাজ পড়েন না? ঈমান যদি এনেই থাকেন তবে কেনো শুধু রমাদান মাসের সিয়ামের উপর? প্রতিদিনের সলাতের উপর নয় কেনো? কিংবা প্রশ্ন করুন, কেনো রমাদান মাস শেষ হলেই, নামাজ পড়াও বাদ দিয়ে দেন? প্লিজ একটু ভাবুন, এমন না হয়ে যায় যে, অনেক কষ্ট করে প্রতি বছর রোজা ঠিকই রাখলেন কিন্তু শেষ বিচার দিবসে প্রথমেই সলাতের হিসাবে ঘাটতি থাকায় বাকি সব কিছু বাতিল হয়ে গেলো! #রমাদান_মাস
যদি মনে মনে ভেবে থাকেন যে, রমাদান মাস আসতে আর মাত্র ক'টা দিন বাকি, প্রথম রোজা থেকেই ৫ ওয়াক্ত সলাত আদায় শুরু করে দেবেন। তাহলে আপনি বড্ড বড় ভুলের মাঝে আছেন। দ্রুত তওবা করে ৫ ওয়াক্ত সলাত আদায় শুরু করুন এখন থেকেই। রমাদান মাস পর্যন্ত অপেক্ষা করবেন না, যদিও রমাদান মাস খুব নিকটে। যদি গতবছরের কিছু ফরজ রোজা বাকি থেকে থাকে, তাহলে এখনও সময় আছে সেই বাকি রোজাগুলি আদায় করুন। যদিও আর মাত্র কিছুদিন বাকি রমাদান মাস আসতে। যদি ভেবে থাকেন যে, এই রমাদান মাস থেকেই নিয়মিত কুরআন পড়া শুরু করব, তাহলেও ভুল করছেন। এখন থেকেই নিয়মিত কুরআন পড়ুন - রমাদান মাস আসার অপেক্ষায় থাকবেন না। যদিও #রমাদান_মাস খুব নিকটেই চলে এসেছে, আমরা যেনো ভুলে না যাই, রমাদানের চাইতেও অতি নিকটে আমাদের ❝মৃত্যু❞।
বাংলাদেশ সময়ে আজ (২৭ মার্চ) রাতে সাহরি খাবেন এবং ক্রমান্বয়ে ২৮ (রবি), ২৯ (সোম) ও ৩০ (মঙ্গল) মার্চ আইয়ামে বীদ-এর সিয়াম রাখবেন ইন্‌শাআল্লাহ্‌। বোনাস হিসাবে সোমবারের সাপ্তাহিক সুন্নাহ্‌ সিয়ামটা এর ভেতরেও পড়ে গেলো। এছাড়াও রসূল ﷺ শাবান মাসে বেশি বেশি সিয়াম রাখতেন। তাহলে দেখা যাচ্ছে আমাদের নিয়াতে এগুলিকে অন্তর্ভুক্ত রাখলে এই তিনটি সিয়াম থেকে আরো অধিক সোয়াব পাবার আশা থাকছে ইন্‌শাআল্লাহ্‌।
ওরা কানাকানি করিতেছে, দেশ স্বাধীন হইলেও জনগণের নাকি স্বাধীনতা নাই। অথচ আমি দেখিতেছি, এখনও ঠোঁট দুটি চাপিয়া ধরিয়া, মুখ বন্ধ রাখিয়া, চুপ করিয়া থাকিবার স্বাধীনতাটুকু আছে। সেটুকুও থাকিবে না একদিন। সেদিন সকলে তাহাদের নামের জিকিরে মগ্ন থাকিবে।
রসূলুল্লাহ্‌ ﷺ বলেছেন, ❝যে ব্যক্তি কোনো রোজাদারকে ইফতার করাবে, সে রোজাদারের সমান নেকীর অধিকারী হবে। আর তাতে রোজাদারের নেকীর কিছুই কমবে না।❞ - এই সুযোগ আমাদের সকলের লুফে নেয়া উচিত, নয় কি? পুরো রমাদান মাস ১ জন ইফতার করবে, আপনার মাত্র ৬০০ টাকায়! যারা প্রকৃতপক্ষেই অসামর্থ্যবান তাদের কাছেই পৌঁছে যাবে এই ইফতারগুলি। আপনার সামর্থ্য অনুসারে অধিক জনের জন্য চেষ্টা করুন। যাদের সাথে বলতে গেলে প্রতিদিন আমার দেখা হয়, যদি কাজটি করতে চান কিন্তু উনাদেরকে ফোন করা, টাকা জমা দেয়া - ইত্যাদি কাজের সময় আপনার হাতে না থাকে কিংবা #গোপনীয়তার সাথে কাজটি করতে চান - সেক্ষেত্রে আমি সাহায্য করতে চাই (সোয়াব আশায়)। আমার কাছে টাকা দিলে, আপনার হয়ে কাজটা করে দেবো ইন্‌শাআল্লাহ্‌। তবে কাজটা করতে হবে রমাদান মাস শুরুর আগেই, অতি দ্রুত। শেয়ার করা পোস্টটিতে বিস্তারিত বলা আছে। আপডেট: সময় শেষ হয়ে গেছে। এ বছরের মতো এখন আর টাকা নেয়া হচ্ছে না।
❝ভাইয়া তোমার অফিসে চাকরির বিজ্ঞাপন দেখলাম। আমি কি apply করবো?❞ ❝অবশ্যই এটা সম্পূর্ণ তোমার ইচ্ছা। তবে কিছু মনে করো না ভাইয়া, আমি কিন্তু এ বিষয়ে কাউকে কিছু অনুরোধ করতে পারবো না, তোমার চাকরির ব্যাপারে কোনো প্রকার হেল্প করতে পারবো না।❞ ❝না না ভাইয়া, আমিও তোমার কাছ থেকে কোনো ফেভার চাই না। আমি শুধু জানতে চাচ্ছি যে, যদি আমি apply করি তোমার কোনো আপত্তি আছে কিনা? তুমিও তো ওখানে চাকরি করো।❞ ❝আমার অবশ্যই কোনো আপত্তি নাই, থাকার কথাও না। তুমি apply করতে পারো।❞ আমার ছোট ভাই জব apply করে এবং আমাকে জানায় যে, তাকে ভাইভা ইন্টার্ভিউতে ডেকেছে। আমি ওকে অনুরোধ করলাম, ❝ইন্টার্ভিউয়ের দিন অফিসে প্রবেশের আগেই তুমি আমাকে কল করে জানিয়ে দিও। কারণ ঐ সময়টায় আমি অফিসে থাকবো না। কারণ আমি চাই না, তোমার ভাইভা চলার সময় আমার আচারণে ভিন্ন কিছু প্রকাশ পেয়ে যাক।❞ প্ল্যান অনুযায়ী ওর ইন্টার্ভিউ চলাকালীন সময় আমি অফিসে অনুপস্থিত থাকি। ওর ইন্টার্ভিউ শেষ হলে আবার আমাকে ফোনে জানায়, আমি অফিসে ফিরে যাই। বেশ ক'দিন পর, ইন্টারর্ভিউ বোর্ড আমার ছোট ভাইকে ২য় ভাইভার জন্যও ডাকে। প্রথমবারের মতো সেদিনও একইভাবে অফিসে অনুপস্থিত ছিলাম। ইন্টার্ভিউ শেষে আবার অফিস ফিরে যাই। এবার ৩য় বারের মতো ওকে অফিসে ডাকে, ছোট ভাইয়ের সাথে ফোনে কথা হয় আমার। আমার ভাইকে বলেছিলাম, ❝যদি বোর্ড আরো পরীক্ষা নেয়, নিক। কিন্তু যদি তোমাকে জব অফার করে, তুমি accept করার আগেই বলে দিও যে, তুমি একটা তথ্য গোপন করেছো। তারপর তুমি আমাদের দুজনের পরিচয় দিও। বিষয়টিকে বোর্ড যদি অপরাধ হিসাবে দেখে, তাহলে তো আর করার কিছু নাই।❞ ৩য় দিন আমার ছোট ভাই Executive Director এর রুমে। তাকে জব অফার করা হয় এবং সাইন করতে বলা হয়। তখন ছোট ভাই স্যারকে বলে যে, তার কিছু কথা আছে। তখন স্যার আমার ছোট ভাইকে বলেছিলেন, ❝আপনি শিবলীর ভাই, এটাই তো বলবেন?❞ আমার ছোট ভাই নাকি চমকে উঠেছিলো! ওদিকে সেদিন আমি ডেস্কেই কাজ করছিলাম। অনেক কাজের কারণে সেদিন আর অফিস থেকে বের হতে পারিনি। ED আমাকে তার রুমে ডেকে পাঠান। বুঝে গেলাম আমাদের পরিচয় দেয়া হয়েছে। রুমে প্রবেশ করার পর ED বলেছিলেন, ❝শিবলী, আপনার ছোট ভাই আপনাদের পরিচয় দেয়ার আগে থেকেই আমি জানতাম আপনারা আপন দু'ভাই।❞ ❝কিভাবে জানতেন স্যার?❞ ❝প্রথম দিন আপনার ছোট ভাইকে দেখেই আমার মনে হয়েছে আপনার চোখের সাথে ওর চোখের মিল আছে।❞ ❝বলেন কি স্যার! আমরা নিজেরাও তো এতোটা বুঝিনাই!❞ ❝তারপর আপনার সিভি চেক করে দেখি আপনাদের দুজনের বাবার নাম মিলে গেছে। শিবলী আমি খুবি খুশি হয়েছি যে, আপনি আপন ছোট ভাইয়ের চাকরির ব্যাপারে আমাকে রিকুয়েস্ট করেন নাই, অফিসের কোনো সিনিয়রের সাথে কোনো কথাও বলেন নাই, কোনো ফেভার চান নাই। আপনাদের পরিচয় জেনে যাওয়ার পরেও ইন্টার্ভিউ বোর্ডকে আমি বলিনি যে, আপনারা দু'ভাই। আপনার ছোট ভাই তার যোগ্যতায় চাকরি পেয়েছে।❞ আল্‌হাম্‌দুলিল্লাহ্‌ সেই অফিসে আমরা দুজন একসাথে প্রায় ১ বছরের মতো কাজ করেছি এবং আমার ছোট ভাই এক যুগের বেশি। আজ থেকে প্রায় ১৮ বছর আগের ঘটনাটি মনে পড়ায় শেয়ার করলাম যেনো যোগ্যতা ও কর্মদক্ষতার ভিত্তিতে কাজে নিয়োগের বিষয়ে আমরা সকলেই সতর্ক থাকি, উৎসাহিত হই। আমরা যেনো অযোগ্য প্রার্থীর জন্য কাউকে অনুরোধ না করি এবং অপরদিকে যোগ্য প্রার্থীকে যেনো নিছক কিছু অযুহাতে বা অন্যায় কোনো শর্তে ফিরিয়ে না দেই। এটাই ন্যায়।
❝আড়ং আপনাকে বয়কট করেছে। আপনি আড়ং বয়কট করুন।❞ হয়তো বলবেন, ❝বয়কট করে তো ওদের কোনো ক্ষতি হবে না। ওরা তো অনেক সম্পদশালী। আমি একা বয়কট করলে ওদের কতটুকুই আর অর্থনৈতিক ক্ষতি হবে?❞ আপনি প্রধানত ওদের অর্থনৈতিক ক্ষতির জন্য বয়কট করবেন না, সেটা পারবেনও না। ওদের রিজিকের অংশ ওরা পাবেই, এটা তো আমরা বিশ্বাস করি, তাই ন? বরং ইসলামের প্রতি আপনার ভালোবাসার জন্যই বয়কট করবেন, ব্যাস, আর কিছুই না। ❝সবাই কি বয়কট করবে?❞ - সেই অপেক্ষাতেও থাকা অনুচিত। ইসলামের প্রতি আপনার ভালোবাসাটুকু প্রকাশ করুন। পরিবার পরিজনকে বোঝান। আপনার প্রচেষ্টাটুকুর জন্যই পুরষ্কৃত হবেন ইন্‌শাআল্লাহ্‌। আবারও বলছি, ❝আড়ং একজন যোগ্য প্রার্থীকে বয়কট করেছে। আপনি আড়ং বয়কট করুন।❞ - এই ঈদের বাজারেই তাদেরকে বুঝিয়ে দিন যে, আপনিও বয়কট করেছেন। ধরে নিন, ❝আড়ংএ দাড়িওয়ালাদের প্রবেশ নিষেধ।❞ আপনার বিচারে আড়ংএর পন্য উন্নতমানের হলেও - আড়ংকে ফিরিয়ে দিন। কারণ, আড়ং যোগ্য একজন প্রার্থীকে ফিরিয়ে দিয়েছে। আমি আড়ং বয়কট করলাম।
বিগত ৮-১০ বছরে একটা স্বপ্ন দু'বার দেখেছি। খুব কষ্টকর সেই স্বপ্ন! প্রতিবারই স্বপ্নে হাউমাউ করে কেঁদেছি, এতো কেঁদেছি যে বলার মতো নয়! যখন স্বপ্ন দেখছিলাম, তখন তো আর বুঝিনি, ওটা স্বপ্ন। আমার কাছে মনে হচ্ছিলো সেটাই বাস্তব। আর তাই আমার কান্নার শেষ ছিলো না, কষ্টের শেষ ছিলো না, বুকের ভেতর সে কি কষ্ট! স্বপ্ন ভাঙ্গার পর দেখেছি সত্যই কেঁদে বালিশ ভিজিয়েছি। ভাগ্যিস স্বপ্ন ভেঙ্গে যায়! স্বপ্নটা ভেঙ্গে যাওয়ায় কতোটা যে আনন্দিত হয়েছিলাম সেটাও বোঝাতে পারবো না। হাউমাউ করে কাঁদার একটাই কারণ ছিলো। স্বপ্নে দেখেছি কেউ আমাকে ঘুমের মাঝে ক্লিন শেভ করে দিয়েছে। আরেকবার দেখেছি কেউ জোর করে ধরে ক্লিন শেভ করে দিয়েছে। উফ্‌ কি যে কষ্টকর সেই অনুভূতি, সত্যই বোঝাতে পারবো না! আমার মতো যারা এমনটি দেখেছেন, তারাই হয়তো বুঝবেন। তবে আমার ভাগ্য ভালো যে, আমি না হয় স্বপ্নে দেখেছি। স্বপ্নে দেখলেও, এটা বুঝতে পেরেছি যে, যাদেরকে সলাত আদায়ে বাঁধা দেয়া হয়, যোর করে সিয়াম ভাঙ্গানো হয়, শেভ করিয়ে দেয়া হয়, হিজাব নিকাব খুলিয়ে দেয়া হয় - তাদের কষ্টটা কতো কঠিন! (দয়া করে এখানে কেউ স্বপ্নের ব্যাখ্যা ও স্বপ্ন নিয়ে লিখবেন না।) আমার মনে হয়, যারা নাবী ﷺ কে ভালোবেসে দাড়ি রেখেছেন, তারা আসলে তার নিজের দাড়ি-গুচ্ছকে ভালোবাসেন না, ভালোবাসেন নাবীর ﷺ মতো করে নিজেকে সাজাতে পারায়। আর তাই, দাড়ি ঘনই হোক কিংবা পাতলা - এর চেয়ে দামি আর কিছুই যেনো তার কাছে নাই। আড়ং থেকে ইন্টার্ভিউ দিয়ে ফিরে আসা তরুণ ছেলে ইমরান বলেন, ❝আপনাদের টুইনটি থাউজেন্টের ভ্যালু, আমার একটা বিয়ার্ড ছিঁড়লেও হবে না।❞ হাসবুনাল্লহ্
মনটাও খারাপ হয়েছে, কষ্টও পেয়েছি! যেই লোকটা স্পষ্ট বলে দিয়েছে যে, দুজনের Consent থাকলে ❝যে কেউ❞ শারীরিক সম্পর্ক করতে পারে এবং তখন সেটা নাকি পৃথিবীর সুন্দর কাজের একটি। যেই লোকটা কিনা চায় টিনএজ ছেলে মেয়েরা, তরুণ-তরুণীরা, ক্লাস ফ্রেন্ডরা, জাস্ট ফ্রেন্ডরা, অনলি ফ্রেন্ডরা একে অপরের সাথে রাতে ঘুমাতে পারবে। যেই লোকটা প্যারেন্টিং পরামর্শ দিতে গিয়ে মা-বাবাদেরকে পরামর্শ দেয় যে, তাদের ছেলে-মেয়ে সম্পর্কে কেউ কোনো অভিযোগ করলে সেটা যেনো বিন্দু মাত্র আমলে না নেয়। যেই লোকটা সমকামিতারও পক্ষে। সেই লোকটাই, জ্বী সেই লোকটাই যখন কিনা পোস্ট দেয় এটা বলে যে, বাংলাদেশ ধর্মপ্রাণ একটি দেশ হয়েও, ঢাকা শহর মসজিদের শহর হয়েও কেনো নারীদের নামাজের জায়গা অপ্রতুল? আমার অবাক লেগেছে আমার কিছু প্রিয় বুঝদার মুসলিম ভাই-বোনেরাও তার ঐ পোস্টে লাইক আর লাভ দিয়েছেন, অনেকেই তার কাছে কষ্টের কথাও লিখে এসেছেন! আফসোস, আপনারা একটু #প্রজ্ঞা খাটালেন না, একটু বোঝার চেষ্টা করলেন না লোকটা অন্য সময়গুলিতে কি বলে থাকে। উনার বক্তব্য ও জীবনাদর্শ জেনেও যদি প্রশ্ন করেন, ❝কেনো শিবলী ভাই, উনার ঐ কথা কি মিথ্যা?❞ আমার জবাব হবে, উনার দিক থেকে হয়তো উনি মিথ্যা বলেন নাই কিন্তু তার চাইতেও #গুরুত্বপূর্ণ বিষয় হলো, উনার সম্পর্কে জেনেও, উনি কেনো মসজিদে মহিলাদের স্থান নিয়ে কথাটা বললেন - সেটা আপনারা চিন্তা করলেন না! উনি মুসলিমদের একটা অবস্থা সম্পর্কে যথেষ্ট তথ্য ছাড়াই খোঁচা মেরেছে, কোনো গঠনমূলক পরামর্শও দেয় নাই। আমি নিশ্চিত নই, উনি কি আদৌ উনার পরিবারের মহিলা সদস্যদের নিয়ে মাসজিদে গিয়ে গিয়ে নিজ অভিজ্ঞতা থেকে কথাটা বলেছেন কিনা। অথচ আমি ৩০ বছর ধরে ঢাকায় আছি, ২০ বছর ধরে পরিবার নিয়ে আছি, ১৫ বছর ধরে কন্যা সন্তানদের নিয়ে ঢাকার নানা স্থানে যাতায়াত করছি, আমার বক্তব্য, ১৫ বছর আগে ঢাকায় মহিলাদের সলাতের স্থানের তুলনায় বর্তমানে সেটা প্রচুর পরিমাণে বেড়েছে। এটা সত্য আমার সাথেও দু'একটা মসজিদে কথা কাটাকাটি হয়েছে। কিন্তু সঠিক জ্ঞানের প্রচারে এবং মহিলাদের উৎসাহে ক্রমে তারাও বদলাতে শুরু করেছে। বিগত ১৫ বছরে আমার পরিবারের কোনো নারী সদস্যের সলাত মিস যায়নি বাইরে থাকার কারণে। অধিকাংশ সলাত আমরা মাসজিদেই আদায় করেছি। এছাড়াও এখন বিভিন্ন অফিসে, ভবনে, হাসপাতালে, শপিং মলে, রেস্টুরেন্টে মেয়েদের সলাতের উত্তম আয়োজন খুব সহজেই পাওয়া যায়। এখন আমরা জুম্মা, তারাবী, ঈদের সলাতও পরিবারের নারীদের সাথে নিয়ে প্ল্যান করতে পারি, আদায়ও করতে পারি কোনো প্রকার #অস্বস্তিকর অবস্থা ছাড়াই, আল্‌হাম্‌দুলিল্লাহ্‌। বরং এমনও হয়েছে যেখানে মহিলাদের সলাতের আলাদা স্থান ছিলোই না কিন্তু উনি যখন আমার মুখে শুনলেন আমার পরিবার ও কন্যারা সলাত আদায় করবে, উনার ব্যস্ততা দেখে আমিই ভয় পেয়ে গিয়েছিলাম। তখনও পুরুষরা মাসজিদের ভেতরে সলাত আদায় করছিলেন, উনি বাইরেই ফ্লোর পরিষ্কার করা শুরু করে দিলেন, জায়নামাজ আনার জন্য দৌড় দিলেন। আমিই বরং তাকে বলেছিলাম, ফ্লোর তো পরিষ্কার আর কিছুই লাগবে না এখানেই সলাত হবে। তবুও উনার ব্যস্ততা কমেনি। হয়তো পজিটিভ কথা শুনে এখন বলবেন, ❝শুধু ঢাকায় সুযোগ সুবিধা বাড়লেই হবে?❞ তাহলে আমার গ্রামের কথাই বলি। সেখানেও মহিলারা মসজিদে সলাতে যায়, জুম্মা, তারাবী, ঈদের সলাতও আদায় করে। এমনকি ঢাকার বাইরে বা দেশের বাইরে মহিলাদের নিয়ে যাতায়াতেও সলাতের উত্তম স্থান পেয়েছি সর্বত্র, আলহামদুলিল্লাহ। এই তো কিছুদিন আগেই ঢাকার একটা রেস্টুরেন্টে খাবার অর্ডার করে অপেক্ষায় ছিলাম। মাগরিবের সময় মেয়েদের সলাতের জায়গার কথা বলতেই তাদের ভিআইপি রুম আনলক করে দেয় (সলাতের নির্দিষ্ট স্থান ছিলো না)। আরেকদিন এক মহিলা তার দোকানেই আমার স্ত্রীর সলাতের ব্যবস্থা করে দেন দোকান বন্ধ করে, কাস্টমার ঢুকতে দেন নাই। এ থেকে বোঝা যায়, মানুষ জানছে, সচেতন হচ্ছে, সুযোগ পেলে সর্বোত্তমটাই করে। রাতারাতি তো আর পরিবর্তন হবে না, তাই না? তাই আমি বলবো সাকিব বিন রসিদের মতো সমাজ বিধ্বংসী আদর্শ যারা এখনও প্রতিপালন ও প্রচার করে, সেই আদর্শ থেকে তারা ফিরে না আসার আগেই যদি তাদের মুখে ইসলাম নিয়ে কিছু শুনেন দয়া করে মুগ্ধ হবেন না, একটু বুঝে শুনে। ইতিহাস বলে, সমাজ বিধ্বংসী আদর্শ লালন-কারীরা মাঝে মাঝেই ইসলাম নিয়ে কিছু বলে নিজেদের ফায়দা আদায়ে। শুধু তাদের #কথা শুনলেই হবে না, তাদের #কাজটাও একটু দেখবেন। শুধু #মেসেজ দেখলেই হবে না, #মেসেঞ্জারকেও দেখবেন। তবে যদি অন্য কোনো কারণে তাদের ফ্যান হয়ে থাকেন, তাহলে আমার আর কিছুই বলার নাই। মসজিদে মহিলাদের সলাত আদায় করা বিষয়ে যারা নানা মাধ্যমে অল্প অল্প করে কাজ করে যাচ্ছেন, তাদের কাজে যেনো আল্লাহ্‌ বারাকাহ্‌ বাড়িয়ে দেন এবং ইন্‌শাআল্লাহ্‌ ক্রমে আরো সহজ হয়ে যাবে। আমার পর্যবেক্ষণ বলে, নারী-পুরুষ সাধারণ মানুষ ইসলামের প্রতি আরো বেশি বেশি আকৃষ্ট হচ্ছে। নানাভাবে সেটা বোঝা যায়, মাসজিদে যাতায়াত বাড়লে আরো স্পষ্ট হবে একদিন, যাতায়াত বাড়ছেও। কিন্তু সেদিন সাকিবরা আফসোস করবে, কারণ সেদিন তাদের ❝Consent থাকলেই শারীরিক সম্পর্ক করতে পারার❞ আহ্বানে অধিকাংশরাই সাড়া দেবে না ইন্‌শাআল্লাহ্‌। 
নারী দিবসে একদল মূর্খ আর হিপোক্রেটদের চেহারা প্রকাশ পেয়ে যায় তাদের শুভেচ্ছা বানীতে, কথায়, লেখায়, ভিডিওতে, প্রতিবাদে, কর্মকান্ডে। বিগত ক'বছর ধরে একটা ট্রেন্ড দেখা যাচ্ছে যে, বিভিন্ন প্রতিষ্ঠান নারী দিবসে ব্যতিক্রম কিছু বার্তা/বিজ্ঞাপন প্রচার করছে। এমনিতে বার্তাগুলি অনেকের কাছেই খুব ভালো লাগলেও আসলে লুকাইত থাকে ভিন্ন বার্তা। এগুলিকে বিশ্লেষণ করলে দেখা যায় যে, এরা পুরো মানব জাতীর শত্রু। ছবিগুলি দেখুন। ইস্পাহানি এটা কি প্রচার করেছে! নারীকে ❝সাংবাদিক❞ হতে উৎসাহিত করতে চায় করুক, তাতে তো সমস্যা নাই। কিন্তু ❝সাং❞ দিয়ে ছন্দ মিলিয়ে নারীকে #সাংসারিক হতে নিরুৎসাহিত করা হয়েছে। অপর ছবিতে দেখুন। নারীকে বিজ্ঞানী হতে বলায় কোনোই সমস্যা দেখি না। কিন্তু #গৃহিণী হওয়াতে তাদের আপত্তি কেনো? আরেকটিতে দেখুন, #ঘর শব্দটাকে লাল কালিতে কেটেছে। অর্থাৎ তারা #ঘর, #গৃহিণী, #সংসার - এগুলিকে ক্রমে ধ্বংস করতে চায়। আমি নিজেও #সাংসারিক। পরিবার-পরিজন নিয়ে সময় কাটাতে খুব পছন্দ করি, ঘরে থাকতেও পছন্দ করি, ঘরের কাজও করি, পরিবারের সকল প্রকার খরচ করি (যা আমার জন্য ফরজ) - এবং এগুলি সোয়াবের কাজ যার প্রতিদান আমি শেষ বিচার দিবসে পাবো ইন্‌শাআল্লাহ্‌। তাহলে ওদের ভাষায়, পুরুষ হয়েও আমি যে সাংসারিক, সেটাও তবে আমার জন্য অসম্মানজনক! আমাকেও তবে সাংসারিক না হয়ে শুধুই টাকা উপার্জনের একটা মেশিন হতে হবে? বিবাহ বহির্ভূত লিভ টুগেদার ইসলাম সমর্থন করে না। #বিয়ে করে মানুষ #ঘর বাঁধে, #সংসারের বিভিন্ন দায়িত্ব পালন করার মাধ্যমে মানব জাতীর বংশ বৃদ্ধি পাবে এবং মানব সভ্যতা এগিয়ে যাবে - এটাই ইসলাম সম্মত। নারী ও পুরুষ ❝সাংসারিক❞ কিভাবে হয়? বিয়ে করেই তো, তাই না? ইস্পাহানির এই মেসেজগুলিতে মূলত ❝বিয়ে❞ না করার বার্তা লুকিয়ে আছে। এটাই হলো এদের প্রথম ধাপের বার্তা। আজ থেকে কয়েক বছর আগেও কর্পোরেট ওয়ার্ল্ড বলতো ❝নারী ঘরেও পারে, বাইরেও পারে।❞ সেই ওরাই এখন টার্গেটেড শব্দগুলিকে লাল কালিতে কেটে স্পষ্ট করে বলছে ❝ঘরে❞ থাকা যাবে না, ❝সাংসারিক❞ হওয়া যাবে না, ❝গৃহিণী❞ হওয়া যাবে না। অবাক হবেন না, ভবিষ্যতে এরাই বলবে, ❝নারী হবে না বউ, নারী হবে শুধু বন্ধু❞। কারণ নারীদেরকে তারা রাখতে চায় জাস্ট ফ্রেন্ড বা অনলি ফ্রেন্ড হিসাবে। মোট কথা, বিয়ে, সংসার, গৃহ, তথা পরিবার গঠনের বিষয়টাই এরা মুছে দিতে চায়। এরা পুরো মানব জাতীর শত্রু! আমার পরামর্শ থাকবে, সন্তানরা টিনএজ হবার আগে থেকেই এই সকল বিষয়ে অল্প অল্প করে কথা শুরু করুন এবং ক্রমে টিনএজ হতে হতে সন্তানদের এমনভাবে গড়ে তুলুন যেনো হিপোক্রেটদের ফাঁদে না পড়ে, শেয়ালগুলিকে যেনো চিনতে পারে। আপনি যদি এগুলি নিয়ে টিনএজ সন্তানদের চিন্তাশীল না করতে পারেন, তারা এগুলি দেখে মুগ্ধ হবে, এগুলিকেই গ্রহণ করবে। কিছু ভালো কথার সাথে অনেক মন্দ কথাও যে মিশে আছে, সেটা তারা ধরতে পারবে না। প্রতিবছর নারী দিবসে প্রচারিত বিভিন্ন বার্তা ও বিজ্ঞাপনগুলি নিয়ে আমি আমার স্ত্রী কন্যাদের সাথে কথা বলি, আলোচনা করি, লুকায়িত মেসেজগুলি খুঁজে বের করতে সাহায্য করি, সতর্ক করি, সচেতন করি। আপনারাও করুন। কারণ, এ দায়িত্ব আল্লাহ্‌ আমাদের দিয়েছেন। ❝তোমরা নিজেদের এবং তোমাদের পরিবার পরিজনকে রক্ষা করো আগুন থেকে, যার ইন্ধন হবে মানুষ ও পাথর।❞ (আল্‌-কুরআন ৬৬:৬)
এমন অভিজ্ঞতা আমার জীবনে মাত্র একবারই হয়েছে, আমি মুগ্ধ! বেশ ক'বছর আগের কথা। মেহমান হয়ে এক রাতে ঢাকার বাইরের একটা মাদ্রাসায় উঠি। রাতের খাবার খেয়ে যখন হাত ধুতে যাবো, দেখি একজন শিশু গামছা হাতে, আরেকজন সাবান হাতে, আরেকজন চাপ কলের হাতল ধরে দাঁড়িয়ে। আমি অবশ্য অতিরিক্ত কোনো কিছুই পছন্দ করি না। হঠাৎ ওদের এমন রাজকীয় সেবা পেতে আমারও বিব্রত বোধ হচ্ছিল। কিন্তু ওভাবেই ওদের আতিথেয়তা পেলাম। হাত মুখ ধুয়ে মুছে, টয়লেটে গেলাম। বের হয়ে এসে দেখি তখনও দু'জন দাঁড়িয়ে, অন্ধকারে যেনো আমার কোনো সমস্যা না হয়। ছোট্ট শিশুরা কতো সুন্দর করে আমার বিছানা তৈরি করেছে! মশারিও টাঙ্গিয়ে দিয়েছে! রাতে ঘুমিয়ে গেলাম। ক্লান্ত ছিলাম, ঘুমিয়েই ছিলাম। ছোট্ট একটা হাত আমার কপাল স্পর্শ করে চুলের ভেতর আদর করতে করতে ফজরের সলাতের জন্য ডাকে দিলো। আমি আপনাদের বোঝাতে পারবো না, অনাথ এই শিশুগুলি কতো সুন্দর, কতো উত্তম আদব ধারণ করে! আমি ও আমার স্ত্রী, উভয়েই একসাথে দুটি সন্তান প্রতিপালন করে যাচ্ছি। বিগত ১৫টা বছরেও আমরা আমাদের সন্তানদের গায়ে হাত, বেত, স্কেল কিছুই তুলিনি। হাত তোলা তো দুরের কথা, রেগে গিয়ে কোনো দিন একটা গালিও দেইনি। বাচ্চা তুলে গালি দেয়া তো আরো দুরের কথা। মনে হতে পারে খুব বাড়িয়ে বলছি, অথচ এটাই সত্য! এটাই ইসলাম সম্মত। অথচ কিছু শিক্ষক নামধারীরা, অন্যের শিশু সন্তানদেরকে আমানত হিসাবে পেয়েছে, কতো নির্মমভাবে পিটিয়ে যাচ্ছে, মেরে যাচ্ছে শিশুদের দুষ্টামিতে বা ভুলে। বিচার কেনো হচ্ছে না? কেউ কি বিচার দিচ্ছেই না? কোনো প্রতিষ্ঠান কি নাই - বিষয়টি দেখার? অনলাইনে কেউ কটূক্তি করলেই তো কর্তৃপক্ষ টের পেয়ে যায়। তখন তো কাউকে বিচার আচার দিতে হয় না। শিশুদের প্রতি নির্যাতনের ভিডিওতো প্রকাশ পেয়েছে। ভিডিও কি যথেষ্ট নয়? নাকি শিশুরা একটু মাইর খাইলেও সমস্যা নাই? শিশুরা তো আর ভোটার নয়। অবশ্য ভোটারদেরকেই বা কে তোয়াক্কা করে? এ বিষয়ে কাজ করার ক্ষমতা যাদের হাতে আছে, দয়া করে বিষয়টি দেখুন।
মুসলিম পরিবারের শিশু কিশোর সন্তানদেরকে রমাদান মাস আগমনের আনন্দে রাখা উচিত। ওরা যেনো আনন্দে গুনতে থাকে আর মাত্র ৩০ দিন বাকি, ২৫ দিন বাকি...১০ দিন বাকি! সিয়াম রাখতে রাখতে ঈদ আসার আনন্দে ওদেরকে মাতিয়ে রাখা উচিত নানা ধরনের মজার একটিভিটির মাধ্যমে। এ কাজটা বড়দেরকেই করতে হবে নিজ সামর্থানুসারে। আমরা সন্তানদের সুরা মুখস্ত করাই, কিন্তু সাধারনত হাদীস মুখস্ত করাই না। অথচ ছোট ছোট সুন্দর সুন্দর হাদীসও আছে! বাংলা ভাষায় গল্পাকারে লিখা ❝হাদীস শিখি ইউশার সাথে❞' বইটিতে আমিও কাজ করেছি। অন্য আরো অনেক উপহারের সাথে এই বইটি হতে পারে আপনার সন্তানদের জন্য চমৎকার একটা উপহার! অর্ডার দিয়ে সংগ্রহ করুন আর ভালো একটা সময় বুঝে রমাদান উপহার তুলে দেন পরিবারের ছোট ছোট সদস্যদের হাতে এবং সকলে মিলে সেটা প্রতিদিন অল্প করে পড়ুন, শিখুন, হাদীসগুলি পরিবারে পালন করার প্রতিযোগিতা শুরু করে দিন। ইহকাল ও পরকাল উভয় স্থানেই উপকার পাওয়া যাবে ইন্‌শাআল্লাহ্‌।
একটি বিষয় খেয়াল করার মতো। এই যে, কিশোর-কিশোরী একে অপরের দ্বারা খুন হচ্ছে, বন্ধুর দ্বারা বান্ধবী হত্যা হচ্ছে, বন্ধুর বাসায় গ্রুপ-স্টাডি করতে গিয়ে কেউ মারা যাচ্ছে, বা আত্নহত্যা হচ্ছে - এই ধরনের সংবাদগুলিতে ঘুরেফিরে ফাইনালি খুন বা হত্যা হওয়াটাই প্রাধান্য পাচ্ছে! কিন্তু ছেলে মেয়েদের অবাধ মেলামেশা, তাদের অবৈধ শারীরিক মেলামেশা, অশালীন নাটক সিনেমার উত্তেজনা, সারারাতের মদ খাওয়া পার্টি, এই দিবস - সেই দিবস সেলিব্রেশানের নামে অশালীনতা - এগুলির কিছুই খুব একটা গুরুত্ব পাচ্ছে না হত্যার চাইতে। আপনি এই সকল ঘটনায় পুলিশের বিবৃতিগুলি শুনবেন বা ব্রেকিং নিউজের টাইটেলগুলি দেখবেন - সেখানেও ❝হত্যাটাই❞ বেশি প্রাধান্য পায়। তারা যখন বিবৃতি দিচ্ছে অনেকটা হালকা-ভাবে এভাবে বলছে, ❝তাদের পূর্ব পরিচয় ছিলো, নিয়মিত শারীরিক সম্পর্ক হতো, মাঝে মাঝেই এখানে ওখানে সারারাত পার্টি করতো...❞ অথচ আমার দৃষ্টিতে ❝খুন/হত্যা/আত্নহত্যা❞ এক্ষেত্রে একটা ফলাফল বা পরিণতি। কিন্তু হত্যা হবার আগ পর্যন্ত তারা যেগুলি করে গিয়েছে সেগুলিই বরং বন্ধ করার দরকার ছিলো ব্যক্তিগত ভাবে, পারিবারিক ভাবে, সামাজিক ভাবে এবং সর্বোপরি রাষ্ট্রীয়ভাবে। ধরুন কোনো দুই জাস্ট-ফ্রেন্ড শারীরিক সম্পর্কের পর খুন হলো তারই জাস্ট-ফ্রেন্ড দ্বারা। যেহেতু তিনি খুন হয়েছেন, এখন সকলেই মৃতের প্রতি বেশি সিমপ্যাথি দেখাচ্ছে এবং হত্যাকারীর প্রতি চরম ঘৃণা ও বিচার চাইছে। আমিও চাইবো অবশ্যই হত্যার বিচার হোক। কিন্তু ছেলে মেয়েদের অনৈতিক মেলামেশার কি হবে? তাদের সারারাতের পার্টির কি হবে? পার্টির আয়োজকদের কি হবে? এগুলির প্রোমোটারদের কি হবে? এমনকি এখন অনেকে এমন মনোভাবও প্রকাশ করছে যে, ❝সম্পর্ক ছিলো তো ছিলো, তাই বলে খুন করতে হবে? ভালো না লাগলে ছেড়ে দে!❞ ❝সারারাত পার্টি করবি কর, তাই বলে খুন?❞ এর অর্থ এই যে, প্রথম ধাপের ঐ কাজগুলি সামাজিকভাবে ও ধর্মীয়ভাবে তাদের কাছে আর ঘৃণিত কাজ নয়। যাই হোক, আমি বিশ্বাস করি সামাজিক বিভিন্ন অবৈধ কাজ কমিয়ে আনতে রাষ্ট্র সবচাইতে দ্রুত ভূমিকা রাখতে পারে, তবুও আমার দিক থেকেও দায়িত্ব আছে। কিশোর কিশোরীদের, তরুণ তরুণীদের অঘটনগুলি আমার নিজ সন্তানদের কাছেও তুলে ধরি, পড়ে শোনাই, তারাও গভীরভাবে উপলব্ধি করতে পেরেছে এগুলির ক্ষতিকর প্রভাব সম্পর্কে। তাদের পরিণতি দেখে ওদেরও গা শিউরে উঠে! আপনার টিনএজ সন্তানদের সাথেও এগুলি বিষয়ে আলোচনার সম্পর্ক গড়ে তুলুন। অবৈধ কাজগুলির প্রতি তাদের অন্তরে ঘৃণা তৈরি করতে থাকুন। অবৈধ কাজগুলির প্রতি যদি অন্তরে সামান্য ঘৃণাটাও না থাকে, তাহলে তো ঈমানটাই হারিয়ে গেছে, তাই না?
মুসলিম পরিবারে জন্ম হওয়া - আমাদের সিদ্ধান্ত ছিলো না। কিন্তু মুসলিম হয়ে বেঁচে থাকা আমাদের সিদ্ধান্ত। মুসলিম পরিবারে জন্মেছিল বলেই সে আমৃত্যু মুসলিম ছিল - সেটা নাও হতে পারে। কর্মফল যার যার নিজের। 
No Mask, No Service. চমৎকার একটা নিয়ম, তাই না? মাস্ক ছাড়া ঢুকতেই দেয় না। অনেক প্রতিষ্ঠানেই রীতিমতো কড়াকড়ি-ভাবে নিয়মটি পালিত হচ্ছে। বলা যায় ফরজ/ওয়াজিবের মতো। এটাও কিন্তু এক প্রকারের জীবন বিধান বলতে পারেন, যা মানুষ তার জ্ঞান দ্বারা নির্ধারণ করেছে সকলের মঙ্গলের জন্য। ইসলাম ধর্মও কিন্তু একমাত্র পূর্ণাঙ্গ জীবন বিধান।
ধরেই নিলাম আপনি জ্ঞানী, সত্য জ্ঞানটা পেয়েছেন এবং আপনিই সঠিক বলছেন। যদি তেমন হয়েই থাকে, সত্য জ্ঞানটা বিনয়ের সাথে প্রকাশ পাওয়া উচিত ছিলো। কিন্তু আপনি বিনয়ী না হয়ে বরং অহংকারী হবার কারণে আপনার সত্য কথাটাও অগ্রহণযোগ্য হলো। আপনার দৃষ্টিতে আপনি সত্য জ্ঞানটা যেহেতু পেয়েই গেছেন বলে মনে করছিলেন, সেটাকে প্রকাশের আগে আপনার এটাও বুঝতে পারা উচিত ছিলো ❝তাহলে দীর্ঘ সময় ধরে অধিকাংশরা ভুল করলো কেনো?❞ যদি তা বের করতেন, তাহলে আপনি সত্য জ্ঞান প্রকাশের পাশাপাশি ভুল সংশোধনের উপায়ও বলতে পারতেন। সেটা হয়তো আরো ফলপ্রসূ হতো। কিন্তু আপনি তা না করে, বরং যারা ভুল করে গেছে (হতেও পারে তারাও ইচ্ছা করে ভুল করেনি) তাদের পিছে লেগে গেলেন, তাদেরকে গাল মন্দ করলেন, আপনিই একমাত্র সঠিক বলে দাবী করলেন এবং অহংকার মনোভাব ও গালমন্দের কারণে আপনার পুরো কাজেই বারাকাহ্‌ কমে গেলো এবং সত্য কথাটা অধিকাংশরাই গ্রহণ করলো না। হতেও পারে আল্লাহ্‌ আপনাকে সঠিক জ্ঞান দিয়েছিলেন যেনো তা উপলব্ধি করে তাঁর প্রতি কৃতজ্ঞ থেকে তাঁর সন্তুষ্টি অর্জন করতে পারেন এবং সকলে উপকৃত হয়। কিন্তু আপনার অনুত্তম উপায়ের কারণে তেমনটি হলো না। শুধু সত্য ও সঠিক জ্ঞান পেলেই হবে না, সেটাকে উপযুক্তভাবে প্রকাশও করতে হবে। 
আব্বু প্রায়ই ফোন করে জানতে চাইতেন, ❝বাবা শিবলী, ঈ লিখতে পারছি না।❞ ❝ষ কোথায়?❞ ❝প্র কিভাবে লিখবো?❞ ❝ক্ষ কিভাবে লিখতে হয়?❞ আমার খুব মজা লাগতো! আমি বলে দিতাম, আব্বু অবাক হয়ে বলতেন, ❝তুমি এতো মনে রাখো কিভাবে? আমার তো মনে থাকে না।❞ যেই আব্বু আমার শিশুকালে আমাদেরকে বর্ণের সাথে পরিচয় করিয়ে দিয়েছেন, শিখিয়েছেন অ আ ই ঈ। অথচ কি অদ্ভুত কান্ড, আমি যখন যুবক, সেই মুক্তিযোদ্ধা ও লেখক আব্বুকেই বর্ণের সাথে পরিচয় করিয়ে দিলাম কম্পিউটার কীবোর্ডে। যেই বাবা সন্তানকে বাংলা বর্ণ শেখালেন, সেই বাবাই তার সন্তান থেকে বাংলা বর্ণ শিখলেন প্রায় দুই যুগ পর, মজার না?
আমার মেয়ে ওদের মায়ের মোবাইল থেকে জরুরী একটা ভয়েস মেসেজ পাঠিয়ে সাথে জানতে চেয়েছে ❝বলোতো আব্বু আমি কে?❞ আমি তো ঠিকই বুঝতে পেরেছি। তো আমি করেছি কি, ওদের দুজনের ছোট বেলার একটা ছবিতে ওকেই মার্ক করে পাঠিয়ে দিয়েছি। ❝এটা তুই❞ এখন আমার মেয়েই বুঝবে না আসলে আমি কাকে মার্ক করেছি। ওদের ছোট বেলার ছবি দেখলে ওরা জানতে চায়, ❝আব্বু, আমি কোনটা?❞ যাই হোক, মনে মনে বলি, ❝বুঝ ঠেলা এবার, বাপের সাথে চালাকি!❞ 
আজ ১৪ই ফেব্রুয়ারির কথিত ভালোবাসা দিবস হয়তো অনেকেই পালন করছে না, ভবিষ্যতেও কোনোদিন করবেও না। দিবসকে ঘটা করে পালন না করলেও, ঐ একই ব্যক্তি হয়তো বিবাহ পূর্ব প্রেমকে খারাপ মনে করে না। এমনকি দুজনের সম্মতিতে দৈহিক সম্পর্কও খারাপ কিছু মনে করে না। মনে রাখবেন, হারাম কাজকে হারাম মনে না করাটাই কিন্তু গুনাহের কাজ। গুনাহের কাজকে ঘৃণা করাও ঈমানের দাবী। যখন অন্তর থেকে ঘৃণাটাও মুছে যায়, তখন ঈমান আছে কিনা - প্রশ্নবিদ্ধ। আর তাই কারো বয় ফ্রেন্ড/গার্ল ফ্রেন্ড নিয়ে ইয়ারকি করছেন, পরকীয়া নিয়ে চটুল কৌতুক বলছেন, অনৈতিক দৈহিক সম্পর্কের জোক বলছেন বা এগুলি শুনে মজা নিচ্ছেন, নাটক-সিনেমায় বিবাহ পূর্ব প্রেম, অনৈতিক সম্পর্ক দেখেও বিনোদন নিচ্ছেন এবং এই সকল কাজগুলিকে পরোক্ষ বা প্রত্যক্ষভাবে প্রোমোটও করছেন - এই কাজগুলি কোন পর্যায়ে পড়ছে নিজেই ভেবে বের করুন।
শরীর আমার, সিদ্ধান্ত আমার... বিষয়টি কি আসলেই তেমন? আমাদের মেয়ে'দুটো দুজনে মিলে ঠিকই খুঁজে বের করে ফেলেছে 'শিশুটিকে হত্যার রহস্য'। আপনার কিশোর-কিশোরী সন্তানরাও পারবে। একবার তাদেরকেও ইনভেস্টিগেশান করতে দিয়েই দেখুন না, ঠিকই খুঁজে বের করে ফেলবে ইন্‌শাআল্লাহ্‌। তারপর তাদের সাথে এ নিয়ে কথা বলুন। শিশুটিকে কেনো হত্যা করা হলো?
একরাতে ঘুমাতে যাবার আগে হঠাৎ আমার মেয়ে-দুটোকে খুব অদ্ভুত আর খুব কষ্টকর একটা প্রশ্ন করেছিলাম। আমি জানি শিশু মনে এতো কঠিন চাপ সৃষ্টি করা ঠিক নয়, একদম ঠিক নয়। তাও কেনো জানি সেদিন নিজেকে থামিয়ে রাখতে পারছিলাম না। আমার হঠাৎ মনে হলো, আমার মেয়ে-দুটোকে প্রশ্নটা করতেই হবে। যদিও পরীক্ষা নেবার মতো যথেষ্ট বয়সও হয়েছিলো না। ভালো কথা, ঘটনাটি ইংরেজি ২০১২ সনের। মানে তখন ওদের দু'জনের বয়স মাত্র ৭ বছর। ঘুমাতে যাবো, এমন সময় সেই কষ্টকর প্রশ্নটা করলাম: - আচ্ছা আম্মুরা। একটা প্রশ্ন করবো, আমি খুব দ্রুত উত্তর চাই তোমাদের দুজনের কাছ থেকেই। ঠিক আছে? - ঠিক আছে বাপু। (ওদের facial expression এবং body language-এ মনে হচ্ছিল ওরা ধরে নিয়েছে আমি খুব মজার একটা প্রশ্ন করবো, ধাঁধা ধরনের।) - মনে রেখো, খুব দ্রুত উত্তর দিতে হবে। সময় নিয়ে চিন্তা করে উত্তর দেয়া যাবে না। আমি প্রশ্ন করবো, সাথে সাথে উত্তর দিবা, ঠিক আছে? - ঠিক আছে বাপু। - ধরে নাও তোমরা দুজন বড় হয়ে দেশের বিচার কাজের দায়িত্ব পেলে। আর ধরে নাও, যেভাবে বিচার করা উচিত, সেভাবেই তোমরা বিচার করতে পারছো। - ঠিক আছে বাপু, ধরলাম। (ওদের উভয়ের ঠোঁটে মুচকি হাসি রয়েই গেছে) - তো, ধরে নাও, দেশের একটা প্রোজেক্ট থেকে বা সরকারের অফিস থেকে কোটি কোটি টাকা চুরি হয়েছে এবং সেটার জন্য হাজার হাজার মানুষের অন্নেক ক্ষতি হয়েছে, সাংঘাতিক ক্ষতি হয়েছে! তো, অনেক খোঁজাখুঁজি করে প্রমাণ পাওয়া গেলো যে, সেই কোটি কোটি টাকা চুরি করেছে তোমাদের বাপু। মানে আমি শিবলী। এই কথা শুনেও মেয়ে-দুটো হাসছিলো। বলেছিলো: - কিন্তু আব্বু তুমি-তো এই কাজ করবা না, তাই না? তুমি কি চুরি করবা? - ইন্‌শাআল্লাহ্ আমি কখনই চুরি করবো না। কিন্তু এখন ধরে নাও, ঠিক আছে? - ঠিক আছে, ধরে নিলাম। (তাও দুজনেই হাসছিলো এমন মজার একটা কথা শুনে) - এখন যেহেতু আমি সেই কোটি কোটি টাকা চুরি করেছি বলে প্রমাণ হয়েছে এবং আমি স্বীকারও করেছি যে, আমিই চুরি করেছি। তোমাদের দায়িত্ব এটার বিচার করা। তোমরা কি করবে? দ্রুত উত্তর দাও। মাত্র ২-৩ সেকেন্ড চুপ ওরা। তারপর একটু নরম স্বরে প্রায় দু'জনেই একসাথে সোজা বলে দিলো: - তোমার হাত কেটে দেবো বাপু। (কথাটা বলতেই দুজনের চোখে ছলছল পানি এক সাথে। আমি জানতাম শিশু মনে এতো কঠিন চাপ সৃষ্টি করা ঠিক নয়। কিন্তু কেনো জানি আমি ঐ রাতে প্রশ্নটা না করে থাকতে পারছিলাম না।) ওদের দুজনের চোখের পানি দেখে আমার চোখ-দুটিও ভিজে আসে বটে কিন্তু ওদের উত্তরে প্রচন্ড খুশি হয়ে আমিও বলেছিলাম ❝আল্‌হাম্‌দুলিল্লাহ্❞ এবং আনন্দে হাসছিলাম। প্রায় ৫-৬ সেকেন্ড চুপ আমরা তিন জনই। আমি বুঝতে পারছিলাম যে, ❝তোমার হাত কেটে দেবো বাপু।❞ কথাটা বলতে ওদের কষ্ট হয়েছে, কারণ ওরা আমাকে খুব ভালোবাসে। ওরা হয়তো কল্পনায় ভাবছিলো যে, আমার হাত কাটা হচ্ছে এবং আমি খুব কষ্ট পাচ্ছি। যাই হোক, এক মেয়ে কাঁদতে কাঁদতেই প্রশ্ন করল: - আচ্ছা বাপু। আল্লাহ্ কি বলে দিয়েছেন যে, চোরের হাত কাটার পর তার চিকিৎসা দেয়া যাবে না? এমন অদ্ভুত প্রশ্ন শুনে আমি অবাক হলাম! আমিও দ্রুত উত্তর দিলাম, ❝নিশ্চিত জানি না, এই বিষয়ে আল্লাহ্ কি বলেছেন। তবে আমার যেটুকু জ্ঞান আছে তাতে মনে হচ্ছে শাস্তি দেয়ার পর চিকিৎসা দেয়া নিষেধ হবার কথা না।❞ আমার উত্তর শুনে মেয়েদের ঠোঁটে একটু হাসি, যদিও চোখের পানি গালে গড়িয়ে পড়ছে তখনও। বলে: - তাহলে আব্বু, আমরা একজন তোমার হাত কেটে দেবো আরেকজন সাথে সাথে সেই কাটা হাতটা ধরে ফেলবো যেন মাটিতে পড়ে ময়লা না লাগে। ময়লা লাগলে তো কাটা হাতে ইনফেকশন হয়ে যাবে, তাই না? ওদিকে এম্বুলেন্স রেডি রাখবো আগেই। তারপর তোমাকে তাড়াতাড়ি হাসপাতালে নিয়ে যাবো। ডক্টর সেলাই করে জোড়া লাগিয়ে দেবে। কাটা হাত কি জোড়া লাগানো যায়, আব্বু? যায় তো, তাই না? খুবি অবাক হয়েছিলাম ৭ বছরের শিশু মনের এমন চিন্তা দেখে। ওর প্রশ্নের জবাব না দিয়ে আমি উল্টা প্রশ্ন করেছিলাম: - তোমরা কেনো এমনটি করতে চাও আম্মু? খেয়াল করে দেখো, আমি তো অনেক অনেক টাকা চুরি করেছি। হাজার হাজার মানুষের ক্ষতি করেছি। কতো মানুষ কষ্ট পেয়েছে, একবার চিন্তা করে দেখো! - বাপু, তুমি বললা আমরা বিচারক। তাই তোমার চুরির বিচার করবো কিন্তু আমরা তো তোমার মেয়ে। তোমার কাটা হাত দেখে, তোমার কান্না দেখে আমাদের কষ্ট লাগবে না? বিচারক হয়ে বিচার করবো আর মেয়ে হয়ে তোমাকে চিকিৎসা দেবো। আর তুমিই তো বললা যে, চোরের চিকিৎসা দেয়া ইসলামে নিষেধ নাই। মা-বাবার সেবা করাও তো আমাদের দায়িত্ব, তাই না? ❝বিচারক হয়ে বিচার করবো আর মেয়ে হয়ে তোমাকে চিকিৎসা দেবো।❞ খুব মনে ধরে কথাটা। সেই ২০১২-তে ঘটনার রাতে আনন্দে যেমন করে কেঁদেছিলাম, এই ২০২১-এ এসে সেই ঘটনা লিখতে গিয়ে আবারও কান্না পেয়ে গেলো! হে আল্লাহ্, সন্তান প্রতিপালনে আমাদের অনেকেরই জ্ঞানের কমতি আছে, পদ্ধতিতেও ভুল-ত্রুটি আছে কিন্তু সামান্য চেষ্টা করছি আমাদের সন্তানদেরকে তোমার পথ দেখাতে। তুমি আল-হাদি, তুমিই সেই পথে আমাদের সকলকে কাছে টেনে নাও। আমাদের সন্তানরা যেনো অন্যায় দেখেও মা-বাবার অন্ধ পক্ষ না নেয়, দল ও স্বজনদের অন্ধ পক্ষ না নেয়, আপনজনদের অন্ধ সাপোর্ট না করে বরং অন্যায়কে যেনো মন থেকে ঘৃণা করে এবং ওরা যেনো দৃঢ়তার সাথে বলতে পারে ❝We All Are Allah's Servant.❞ 
কারেন্ট চলে যাওয়া কতো যে আনন্দের ঘটনা ছিলো সেটা আমাদের WiFi যুগের সন্তানরা হয়তো বুঝবে না! বুঝবে কিভাবে? এখন তো অধিকাংশ ঘরেই IPS. আমার বাল্যকালের বড় একটা অংশ বগুড়ায় কেটেছে। রাতে কারেন্ট চলে যাওয়া মানেই সব্বাই ঘর থেকে রাস্তায় বের হতাম, বিশেষ করে গরম কালে। সব্বাই মানে, বলতে গেলে সব্বাই। আমরা ছেলেরা একদিকে হৈ চৈ করছি। ওদিকে মেয়েরা বা বড় আপুরা গল্প করছেন। আরেকদিকে আন্টিরা হয়তো গল্প করছেন। কেউ কেউ পায়চারি করছেন। পুরো শহরে বিদ্যুৎ চলে গেলেও রাস্তার লাইটগুলি ঠিকই জ্বলবে। আর আমাদের হৈ চৈ, ঐ ল্যাম্পপোষ্টগুলির নিচেই। তবে বড় হতে হতে, বিদ্যুৎ চলে গেলেও, পড়া লেখার কারণে, হারিকেন বা মোমবাতি নিয়ে পড়তে বসতাম। আমরা নিজেরাও হারিকেন পরিষ্কার করতাম, ফিতা ভরতাম, কেরোসিন তেল ঢালতাম। কিন্তু মোমবাতি নিয়ে পড়তে বসলে কখনই পড়ায় মনোযোগ দিতে পারতাম না। সম্ভবত এটা সবার বেলাই হয়। মোমের আলোতে কিছু একটা আছে! মোম গলে গলে পড়বে, কিছুটা জমে শক্ত হবে, সেই শক্ত অংশগুলি আলতো কোরে ভেঙ্গে আবার মোমের আগুনে ধরতাম। মোমের আগুনের মাঝ দিয়ে আঙ্গুল এপাশ ওপাশ করতাম, এভাবে লেখাপড়ায় ফাঁকিবাজি চলতো। আরো একটু বড় হতে হতে আমরাই চার্জ লাইট পেয়ে যাই, ক্রমে বাল্যকালের মজাগুলি হারাই। আহারে বাল্যকাল আর কখনই ফিরে পাবো না!
কাক দুটি কতো কষ্ট আর যত্নের সাথে ঘর বানাচ্ছে দেখুন! শুধুমাত্র ঠোঁট দিয়ে। আমার ভাবতেই অবাক লাগে! প্রথম কাঠিটা যখন রাখছিলো, বার বার পড়ে যাচ্ছিল। এমন কি প্রথম দু'তিনটা কাঠি রাখার পরেও পড়ে যায়। কিন্তু তার পরেও পাখিগুলি তাদের ঘর বানাতেই থাকে, হাল ছাড়ে না। জানালা দিয়ে প্রতিদিন খুব আনন্দের সাথে দেখি। আমাদের প্রত্যেকের খুব ভালো লাগে! আমাদের মেয়ে দুটোকেও দেখাই আর এ'বিষয়ে অনেক কথা বলি। পাখিরা ঘর বানাতে গিয়ে যদিও হাল ছাড়ে না, পশু-পাখিরা এক প্রকারের তাড়না থেকে ঘর বাঁধে। কিন্তু মানুষ শুধু তাড়না থেকেই ঘর বাঁধে না। সাথে থাকে অনেক স্বপ্ন, অনেক আশা, ভবিষ্যতের অনেক পরিকল্পনা, অনেক প্রয়োজন এবং ঠিক মতো না পেলে অনেকে হাল ছেড়েও দেয়। কিন্তু সবার সংসার সুখের হয় না কিংবা প্রতিটি সংসারেই কমবেশি অপ্রাপ্তি থাকেই। একক কিংবা যৌথ, একেকটি সংসারে একেক রকমের সমস্যা থাকবেই, ঝামেলা থাকবেই - কিন্তু কিছুটা মানিয়ে নিয়ে, কিছুটা ছাড় দিয়ে, কিছুটা না দেখার ভান করে, কিছুটা পরিবর্তন করে, কিছুটা সংশোধন করে সকলে মিলে থাকার চেষ্টা করলে ভালো থাকা যায়। তাই বলে ডোমেস্টিক ভায়োলেন্সকে মেনে নিতেও বলছি না। বিগত ক'দিন ধরে ফেসবুকে কথা হচ্ছে শ্বশুর-শাশুড়ি বিষয়ে। কিন্তু বিষয়টা এমন নয় যে, সংসার জীবনে এই একটাই সমস্যা। অনেক পরিবারে হয়তো বউ-শাশুড়ির সম্পর্ক ভালো না। অন্য পরিবারে নেশাগ্রস্থ জামাই বা হাজবেন্ডটাই একমাত্র বড় সমস্যা। অন্য কিছু পরিবারে পরকীয়া প্রধান সমস্যা। একেক জনের শিক্ষা, অর্থনৈতিক ও সামাজিক অবস্থার কারণে সংসারের অনেক কিছুই একদম সোজা-সাপটা নয় এবং প্রতিটি পরিবারের জন্য একই সমাধান খাটবে না। তবে আমার বুঝটা খুব সহজ। বউ-শাশুড়ির কথাই বলি, কিংবা হাজবেন্ড ওয়াইফ, কিংবা অন্য যেকোনো সম্পর্ক, এই যেমন ধরেন মালিক-শ্রমিক - আমরা প্রত্যেকেই যদি শুধু এতটুকু মাথায় রাখতাম যে, পরকালে আমার প্রতিটি ছোট-বড় কাজের কড়ায় গন্ডায় হিসাব দিতে হবে। তাহলে হাজবেন্ড যেমন পারতেন না তার স্ত্রী-সন্তানদের প্রতি অবিচার করতে, তেমনি শ্বশুর-শাশুড়িও পারতেন না ছেলের বউ বা মেয়ের জামাইয়ের এর প্রতি জুলুম করতে, মালিক-পক্ষও পারতেন না শ্রমিকদেরকে ঠকাতে। মোট কথা কেউ পারতো না অন্যের প্রতি অবিচার জুলুম করতে। প্রত্যেকেই জান্নাত পাবার আশায় যার যার দায়িত্ব ও অধিকারটুকু বুঝে নিয়ে নির্দিষ্ট সীমারেখা অনুসারেই চলতো।
সকালে অফিসে মেশিন থেকে এক কাপ চা নিয়ে ডেস্কের দিকে যাচ্ছিলাম। মনে হচ্ছিল কে যেনো দুলতে দুলতে আমার দিকে তাকিয়ে হাসছে। কাপের দিকে তাকিয়ে অবস্থা দেখে আমিও হেসেই দিলাম...
নতুন করে আবার পাখির প্রতি আগ্রহ বেড়েছে। পাখিটা এলো, কিছুই না খেয়ে আবার চলে গেলো। খেয়াল করলাম যে, পাখিরা যখন খাবার খায়, সারাটি-ক্ষণ এদিক ওদিক চায়। খুব ভয়ে থাকে। একটু শব্দ, একটু নড়াচড়া হলেই ফুড়ুৎ...
মনে হবে বাড়িয়ে বলছি। জ্যাম না থাকলে আমার বাসা থেকে অফিস ২৫/৩০ মিনিট লাগে গাড়িতে। সেটা কথা না, যেটা শুনে মনে হবে বাড়িয়ে বলছি - এই ৩০ মিনিটের পথে আমাকে ৩০টার মতো স্পীড ব্রেকার পার হতে হয়। অর্থাৎ প্রতিদিন অফিস যাতায়াতে ৬০টি স্পীড ব্রেকার পার হই। যারা নিজে ড্রাইভ করেন, বুঝতেই পারছেন, কি একটা অবস্থা! এবার মনে হবে মিথ্যাই বলছি। ২০২০ মার্চ থেকে আগস্ট পর্যন্ত প্রায় ৬ মাস হোম অফিস করেছি। গত সেপ্টেম্বর থেকে অফিস খোলা এবং পূর্বের মতো প্রতিদিন অফিসেই কাজ করছি। কিন্তু আজ বিশেষ কারণে অফিস যেতে পারিনি বিধায় হোম অফিস করছি। আমার উনি যখন তার ঘরে। আমার কাজের ফাঁকে তার ঘরে প্রবেশ করেছি, উনি আমাকে দেখা মাত্রই ভয়ে বিকট একটা চিৎকার দিলেন। এমন চিৎকার যে, আমার বাচ্চারা অনলাইন ক্লাস রেখে ছুটে এসেছিলো! কি একটা অবস্থা! কারণ উনি ভেবেছিলেন আমি অফিসে! তাহলে আমার মতো দেখতে এটা কে!
এমন বেশ ক'জনা তরুণকে মোটামুটি চিনি যারা মুসলিম পরিবারের হলেও কখনই প্রাসঙ্গিক কোনো আলোচনায় ইসলাম নিয়ে কোনো কথাই বলেনি বা তাদের সামনে ইসলামের নানা বিষয়ে কথা উঠলেও তারা অন্তত শুনবার আগ্রহ প্রকাশ করেনি, বরং কাউকে কাউকে আলোচনা থেকে উঠে যেতে দেখেছি। জানি না তাদের অবস্থানটা স্পষ্ট কোথায়? তবে এটাও অসম্ভব নয় যে, দাদা-দাদী, নানা-নানী, মা-বাবা মুসলিম হলেও সেই ঘরের সন্তানরা ইসলামের বিধান পালন করে না, বা বলতে গেলে ইসলাম বিষয়ে কোনো জ্ঞান রাখেই না বা হয়তো রীতিমতো নাস্তিক! শুধু আমি একাই এমন বেশ কিছু কেইস পেয়েছি যে, বিয়ের পর স্ত্রী জানতে পেরে অবাক হয়েছেন যে, তার হাজবেন্ড কুরআন পড়তেই জানে না! কারো হাজবেন্ড সলাত আদায় করতেই পারে না! কারো হাজবেন্ড ফরজ গোসল পদ্ধতিই জানে না, কারো হাজবেন্ড নাস্তিক - এমন আরো নানা বিষয়ে তাদের হাজবেন্ডরা একদম অজ্ঞ! এনারা প্রত্যেকেই অত্যন্ত শিক্ষিত, দেশে ও বিদেশে প্রতিষ্ঠিত। অথচ তাদের শ্বশুর-শাশুড়ি ইসলামের অনেক কিছুই পালন করেন। যা দেখে কারো সন্দেহই হবে না যে, সেই ঘরের বড় বড় সন্তানরা ইসলাম বিষয়ে এতোটা অজ্ঞ! কি একটা অবস্থায় সেই স্ত্রীরা আছেন একবার চিন্তা করে দেখুন! অভিভাবকদের গুরুত্বপূর্ণ দায়িত্ব ছিলো উপযুক্ত পাত্র/পাত্রীর সাথে সন্তানদের বিয়ে দেয়া। যাই হোক, এনাদের কারো কারো সন্তানও হয়ে গেছে। খুব স্বাভাবিক যে, এই মায়েরা চাইছেন তাদের সন্তানদেরকে সলাত শেখাবেন, কুরআন শেখাবেন, ইসলাম শেখাবেন - অথচ সন্তানদের বাবার পক্ষ থেকে এ বিষয়ে কোনো সাপোর্ট নাই, কারণ বাবার কোনো জ্ঞান নাই, ইচ্ছাও নাই। এই ধরনের কোনো কোনো পরিবারে বরং বাবার ভূমিকা একদম উল্টো। একা মায়ের পক্ষে আর সম্ভব হচ্ছে না এবং তারা তাদের শেষ বিচার দিবস নিয়ে খুবই চিন্তিত। যারা এখনও বিয়ে করেন নাই, এ বিষয়ে দয়া করে ভাবুন। সাবধানবানী শুনেও যদি সচেতন না হোন, সেটা হবে বড়ই আফসোসের কথা! পাত্র/পাত্রীর মুরুব্বিদের ইসলাম পালন দেখে পাত্র/পাত্রী সম্পর্কে সু-ধারণা করা যাবে না, বরং স্পষ্ট জেনে নিতে হবে, দেখে নিতে হবে। বিয়ে বিষয়ে রসূল ﷺ এর অনেকগুলি নির্দেশের মাঝে একটি নির্দেশ এমন যে, পাত্র-পাত্রীর দ্বীনদারিতাই প্রাধান্য পাবে। 
❝আমি মাথা বুকিং দিলাম। মাথা আমার।❞ ঝট করে আমার এক মেয়ে বলে দেবে। যে আগে বলবে, আমার মাথাটা তার হয়ে যাবে, আর অপরজন পাবে আমার দাড়ি। আমি আর আমার দুটি মেয়ে, আমরা তিনজন ঘন্টা ধরে কথা বলতে বলতে কাছাকাছি বসে থাকতে পারি শুধুমাত্র আমার মাথার চুল আর দাড়ির কারণে, কি অদ্ভুত, তাই না? এ প্রসঙ্গে মজার একটা ঘটনা বলি। যখন কয়েক বছর আগে হাজ্জে যাচ্ছিলাম, আমার মেয়ে-দুটোর সাথে কথা হচ্ছিল হাজ্জে কী কী দুয়া করবো সেই বিষয়ে। তো, আমার পুচকে মেয়েরা বলেছিলো, আমি যেনো আল্লাহ্‌র কাছে আমার মাথা ভর্তি খুশকি চাই। -❝এটা কেমন দুয়া হলো রে! আল্লাহ্‌র কাছে তো খুশকি মুক্ত হবার দুয়া করা উচিত।❞ তারা মেনে নিলো যে, আল্লাহ্‌র কাছে ভালো কিছু চাইতে হয়, খারাপ কিছু চাইতে হয় না। সাথে সাথে বলেছিলো: -❝আচ্ছা ঠিক আছে আব্বু, খুশকি নিয়ে তোমার কোনো দুয়াই করতে হবে না। তুমি তোমার খুশকির কথা ভুলেই যাও। তোমার যেমন খুশকি আছে অন্তত তেমনই থাকুক।❞ 😃 তো যা বলছিলাম, এখনও ওরা দুজন, আমাকে কাছে পেলে, ঘন্টা ধরে আমার মাথার চুল আর দাড়ি নাড়তেই থাকে। অনেকটা উকুন দেখার মতো, যদিও আমার মাথায় উকুন নেই। ওদের আম্মু অবশ্য মাঝে মাঝে বিরক্তই ওদের দুজনের বাড়াবাড়ি দেখে। ওদের আম্মুর ধমকে সরে যায়। যাবার সময় ফিসফিস করে বলে যায় ❝খবরদার রামীসাকে তোমার মাথা ধরতে দিবা না।❞ আমার মাথার এতো চাহিদার কারণে, মাথার দুই পাশ দুজনকেই দিতে হয় একই সময়ে। মাঝে মাঝে আমার মনে হয়, আজকাল যেখানে কিনা অন্য বাচ্চারা মা-বাবাদের touch থেকে দুরে সরে touch screen device-এ সময় কাটায়। সেখানে না হয় আমার মেয়ে দুটো আমার চুল আর দাড়িই টাচ্‌ করার বাহানায় আমার আরো একটু কাছেই থাকুক। আমার চুল আর দাড়িই ওদের touch screen device-এর বিকল্প হয়ে থাকুক, আল্‌হাম্‌দুলিল্লাহ্‌। 🙂 #প্যারেন্টিং 
যেদিন আমার স্ত্রীকে আল্ট্রাসনো করতে নিয়েছিলাম আমাদের টুইন বাচ্চাদের পজিশন ঠিকঠাক আছে কিনা জানতে, সেদিন আরেকটি পরিবার এসেছিলো তাদের কিশোরী মেয়েকে নিয়ে। ফর্মে হাজবেন্ডের নাম লিখতে পারেনি বিধায়, আল্ট্রাসনো করায়নি! সেদিন প্রথম এতোটা কাছ থেকে এমন কেইস দেখেছিলাম! সেটা প্রথম ছিলো, তবে সেটা শেষ ছিলো না। বিশ্বাস হতে চাইবে না! আজ থেকে মাত্র ৭ বছর আগে, ২০১৪ সালে, শুধুমাত্র বাংলাদেশে গড়ে প্রতিদিন ৩,২৭১টি অনিরাপদ গর্ভপাত হয়েছে! তাহলে ঐ বছর মোট কতোটি হয়েছে, ৩৬৫ দিয়ে গুন করে দেখুন! আপনার চোখ কপালে উঠবেই! অনিরাপদ গর্ভপাতের সবগুলিই অনৈতিক সম্পর্কের কারণে সেটা কিন্তু দাবি করা হচ্ছে না। তবে সেটাও এর মাঝে আছে। সেই সংখ্যাটা কতো সেটা বুঝতে হলে বাস্তবতার দিকে চোখ দিতে হবে। আনুষকা মেয়েটির করুণ মৃত্যু/হত্যা হওয়ায় আমরা প্রচুর কষ্ট পেয়েছি, কষ্ট পাবারই কথা! ওরা সকলেই আমাদের সন্তান বয়সী। যদি আমরা দাবি করি, ❝সন্তানদের ভালোবাসি❞, তাহলে কেনো তাদেরকে একটু দেখে রাখছি না? কেনো উঠতি বয়সের সন্তান তুল্য একজন ধর্ষক+খুনি, আরেকজন হত্যা হচ্ছে? কেনো আমরা বেখেয়াল অথচ সন্তানরা যৌবনে প্রবেশ করেছে/করবে? আমরা মা-বাবারা তো ওদের বয়সটা পার করে এসেছি, তাই না? তাহলে আমরা কিভাবে বেখেয়াল থাকি? এই দায়ভার কমবেশি আমাদের সকলেরই। গর্ভকালীন অবস্থায় স্ত্রীকে নিয়মিত ডক্টর চেকআপে নিতাম। প্রায়ই এমনটি হয়েছে যে, কেউ না কেউ তার অবিবাহিত কিশোরী মেয়েকে নিয়ে আসতো প্রেগনেন্সি ইস্যু নিয়ে। উক্ত মহিলা ডক্টর তাদের চিকিৎসা দিতে অপারগতা জানাতেন, ফিরিয়ে দিতেন। উনি আমাদের বলেছিলেন যে, প্রতি সপ্তাহে গড়ে দু'জন এমন পরিবার আসে। চিন্তা করে দেখুন শুধুমাত্র একজন গাইনোলজিস্ট প্রতি সপ্তাহে এমন দু'টি পরিবার পায়! আমরা কি এখনও সচেতন হবোই না? রেইপের পর হত্যার মতো সংবাদে আমরা শিউরে উঠি! যেই সকল টিভি চ্যানেল ও মিডিয়া এই সংবাদগুলিকে ব্রেকিং নিউজ করে দেখিয়ে আসছে, এগুলির সমাধান নিয়ে টকশো করছে, তারাই নাকি সারা-বছরব্যাপী ❝লিটনের ফ্ল্যাট❞ ধরনের অনেক প্রোগ্রাম/কন্টেন্ট প্রচার করে আসছে যা সমাজ অবক্ষয়ে অন্যতম ভূমিকা রাখে! অবক্ষয় এতোটাই হয়েছে যে, ❝লিটনের ফ্ল্যাট❞ শব্দটাও মজার একটা শব্দ হিসাবে বলা হয়ে থাকে! তো, মাত্র ৭ বছর আগের জরীপে গড়ে প্রতিদিন ৩,২৭১ টি অনিরাপদ গর্ভপাত। বিগত ৭ বছরে রাষ্ট্রীয়ভাবে, সামাজিকভাবে এমন কোনো ফলপ্রসূ পদক্ষেপ নেয়া হয়নি যার কারণে এই সংখ্যা কমতে পারে। বর্তমানে সংখ্যাটা কি অবস্থায় থাকতে পারে, আমরা হয়তো ভাবতেও পরছি না! আমার ধারণা ভুল হতেও পারে, তবে আমার আবেদন থাকবে, প্লিজ ভিডিওটি দেখুন। আমি দু'বছর আগেই দেখেছি। বিশেষজ্ঞ ও যারা মাঠে কাজ করছেন, তাদের মুখেই শুনুন। শকিং তথ্য আছে! 
শেষ বিচার দিবসে আল্লাহ কিভাবে বিচার করবেন, জানি না। তবে আমরা এটা জানি যে, তিনিই একমাত্র ন্যায় বিচারক। অনেকেই ঐ দিন হয়তো অবাক হবে এটা দেখে যে, তার খাতায় পাহাড়সম গুনাহ লেখা আছে ধর্ষণের সহযোগী হিসাবে! এটা বুঝতে পিএইচডি করতে হয় না যে, নারী পুরুষের অবাধ মেলামেশা ও অশালীনতা যারা প্রচার ও সমর্থন করে তারাও ধর্ষণ ও আরো নানা ধরনের অপরাধ বৃদ্ধির সহযোগী। অনেক বছর আগে কোনো এক পর্ণ অভিনেত্রী নাকি ইসলাম ধর্ম গ্রহণ কোরে আবেদন করেছিলেন পর্ণ না দেখতে। কিন্তু তার ছবি/ভিডিওগুলি থেকেই যাবে। হয়তো থেকেই যাবে আরো শত-হাজার বছর। কিংবা আর কখনই মুছবে না ইন্টারনেট জগত থেকে। তার জন্য এটা কতো কষ্টকর, তাই না? তিনি হয়তো আল্লাহর কাছে প্রচুর কেঁদেই যাচ্ছেন, ক্ষমা চেয়েই যাচ্ছেন! এমন এক ধরনের গুনাহের ছাপ তিনি রেখে গেছেন, যা আর তার হাতে নাই এবং তার ইচ্ছা থাকলেও তিনি তার অপকর্মগুলি মুছে দিতে পারছেন না। ইন্টারনেট জগতটাই এমন। এখানে ভালো কাজগুলিও যেমন থেকেই যাবে, তেমনি থেকেই যাবে মন্দ কাজগুলিও। পূর্বে নির্দিষ্ট কেউ কেউ অশালীন কন্টেন্ট বানাতো, কিন্তু এখন অধিকাংশের হাতেই ক্যামেরা, আছে যার যার নিজস্ব চ্যানেল, পেইজ, গ্রুপ। শোঅফ করতে, লাইক কামাতে, ফেমাস হতে, অর্থ কামাতে গিয়ে - অশালীনতার প্রতিযোগিতা বেড়েই যাচ্ছে। যা ইচ্ছা তাই প্রচার করছে! আর ওদিকে যাদের হাতে ক্ষমতা ছিলো এগুলিতে নজর দেয়ার, বন্ধ করার, বিভিন্ন অন্যায়ে ন্যায় বিচার প্রতিষ্ঠা করার, তাদেরও দায়িত্বে আছে চরম অবহেলা, অসততা। এ যেনো সকলে মিলে অল্প অল্প করে মন্দকাজে অবদান রেখেই যাচ্ছে। আপনি যদি মা-বাবা, অভিভাবক, শিক্ষক, নিজ বা কোনো প্রতিষ্ঠানের মালিক, প্রভাবশালী বা কোনোভাবে ক্ষমতা সম্পন্ন কেউ হয়ে থাকেন - আপনার অবস্থান থেকে অশালীনতার বিরুদ্ধে কাজ করে যেতে হবে নইলে অনেকেই হয়তো শেষ বিচার দিবসে অবাক হবে এটা দেখে যে, তার খাতায় আসমানসম গুনাহ লেখা আছে ধর্ষণের সহযোগী হিসাবে, যিনাকারী হিসাবে! 
