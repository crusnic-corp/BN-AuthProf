হাম্মাদ ইবনু যাইদ রাহিমাহুল্লাহ (জন্ম-৯৮ হিজরী) তাঁর উস্তায আইয়্যুব আস-সাখতিয়ানী রাহিমাহুল্লাহ (জন্ম-৬৬ হিজরী) এঁর সম্পর্কে বলেন – . আইয়্যুব আশ-সাখতিয়ানী রাহিমাহুল্লাহ এর সামনে হাদীস পাঠ করা হলে তিনি কাঁদতেন। সেই কান্নার ফোঁটা সবার সামনে দৃশ্যমান হওয়ার আগেই আইয়্যুব তাঁর নাক মুছতেন এবং বলতেন – “কী বাজেভাবে ঠান্ডা লেগে গেল!” . আশেপাশের লোকজন যেন তাঁর কান্না বুঝতে না পারে, সে কারণে তিনি ঠান্ডা-সর্দির ভান করতেন। মানুষজন তাঁর দিকে তাকালে তিনি বলতেন – “প্রায়ই এই বাজে ঠান্ডা লেগেই থাকে আমার।” . একবার সাথের লোকজন কান্নার বিষয়টি বুঝে ফেললে তিনি বলেন – “মানুষ বৃদ্ধ হয়ে গেলে প্রায়ই অসুস্থ হয়ে পড়ে; আমার মতো।” . *সূত্রঃ সিয়ারু আলামিন নুবালা (আয-যাহাবী), ৬/২০। 
প্রায় ৩৯০০ বছর আগের কথা। . জনমানবহীন ধুধু প্রান্তরে এক নারী ও তাঁর দুগ্ধপোষ্য শিশু সন্তান প্রচন্ড পিপাসায় কাতর। শিশু সন্তানের তৃষ্ণার কষ্টে বুক ফেটে যাচ্ছে মা'র। নির্জন এই উপত্যকায় খুব সম্ভবত কোন সাহায্য পাবেন না - এটি জেনেও আশা ছাড়লেন না তিনি। মহান আল্লাহর উপর যে তাঁর স্থির বিশ্বাস! আশেপাশের পাহাড়গুলোর উপরে উঠে দুরে সাহায্যের খোঁজ করার সিদ্ধান্ত নিলেন তিনি। . আশেপাশের পাহাড়গুলোর মধ্যে সবচেয়ে কাছের পাহাড়টির নাম ছিল 'সাফা'। ক্ষুধা-তৃষ্ণায় ক্লান্ত মা অনেক কষ্টে সাফা পাহাড়ে চড়লেন। দিগন্ত জোড়া শুন্যতা হাহাকার সৃষ্টি করলো তাঁর মনে। উপত্যকার ঠিক উল্টো দিকে 'মারওয়া' নামের পাহাড়ের দিকে ছুটলেন তিনি। নাহ, দৃষ্টির শেষ সীমানা পর্যন্ত সব ফাঁকা। . পাহাড়ের উপর থেকে বালিতে রেখে আসা শিশু সন্তানকে দেখতে পেলেও দুই পাহাড়ের মধ্যবর্তী জায়গা থেকে পরিষ্কার দেখতে পাচ্ছিলেন না সন্তানকে। উপত্যকার মাঝামাঝি পৌঁছালে পরিশ্রান্ত তিনি তাঁর জামা টেনে ধরে দ্রুত চললেন। . শিশু সন্তান একটু পানীয়ের অভাবে ছটফট করছে আর কাঁদছে। মৃত্যুর প্রায় কাছাকাছি তাঁর একমাত্র সন্তান। দিশেহারা মা মহান আল্লাহ তা'আলার উপর ভরসা রেখে আবার দৌড়ে চললেন সাফা পাহাড়ের দিকে। সেখান থেকে মারওয়া। আবার সাফা, আবার মারওয়া। এ ভাবেই দু’পাহাড়ের মাঝে সাত বার প্রদক্ষিণ করলেন তিনি। . দুই পাহাড়ে ছোটাছুটি করে ক্লান্ত, নিরাশ, তৃষ্ণার্ত মা হঠাৎ একটি আওয়াজ শুনতে পেলেন যেন। সর্বশক্তি দিয়ে তিনি বলে উঠলেন, "শুনুন। যদি সম্ভব হয়, দয়া করে সাহায্য করুন আমাকে।" . বালিতে শুইয়ে রাখা সন্তানের দিকে চোখ পড়তেই বিস্ময়ে জমে গেলেন তিনি। তাঁর শিশু সন্তানের খুব কাছেই এক জন মানুষকে দেখতে পেলেন যেন। মানুষটির (জিব্রীল আলাইহিস সালাম) পায়ের গোড়ালী দিয়ে বালুতে আঘাত করলো। মুহুর্তেই সেখান থেকে পানির ফোয়ারা প্রবাহিত হতে লাগলো। ধুধু মরুভূমির বুকে জন্ম নিলো মহান আল্লাহর নিদর্শন একটি কূপ; যমযম। সুব'হানাল্লাহি ওয়া বি'হামদিক। . পাঠককুল, ৩৯০০ বছর আগে আল্লাহ (সুব’হানাহু ওয়া তা’আলা) এঁর প্রতি স্থির বিশ্বাস রাখা মমতাময়ী "এক নারী"-র দুটি পাহাড়ে ক্রমাগত ৭ বার ছুটে চলার ঘটনাকে "চিরস্থায়ী নিদর্শন" করে দিলেন আল্লাহ তা'আলা। আজ পর্যন্ত হাজার কোটি নারী-পুরুষ শুধু মহান আল্লাহর আদেশ অনুযায়ী সেই মমতাময়ী মায়ের অটল বিশ্বাস ও আত্মসমর্পণের নিদর্শনকে পবিত্র হাজ্ব ও 'উমরাহতে অনুকরণ করে আসছেন। সুব'হানাল্লাহিল 'আযীম। . [সুত্রঃ ‘আব্দুল্লাহ ইবনু ‘আব্বাস (রাদিআল্লাহু আনহু) থেকে বর্ণিত দীর্ঘ একটি হাদীস। সহীহ বুখারীঃ অধ্যায় ৬০, হাদীস ৫৮৪]
#প্রিয়_দুআ __________ . রাসুলুল্লাহ (সাল্লাল্লাহু আলাইহি ওয়াসাল্লাম) স্বয়ং এই দু'আ পড়ে মহান আল্লাহ তা'আলার কাছে প্রার্থনা করতেন। দু'আটির অর্থ, মূল ভাব, কাংখিত আবেদন খেয়াল করুন। বাংলা উচ্চারণঃ (আরবীর মতো পরিপূর্ণ নয়) আল্লাহুম্মা ইন্নী আসআলুকা ফি'লাল খাইরাত ওয়া তারকাল মুনকারাত, ওয়া হুব্বাল মাসাকিন, ওয়া আন তাগফিরালী ওয়াতারহামানী ওয়া ইযা আরাদতা ফিতনাতা ক্বাওমীন ফাতাওয়াফ্ফানী গাইরা মাফতুন। . আল্লাহুম্মা ইন্নী আসআলুকা হুব্বাক। ওয়া হুব্বা মান ইয়ু হিব্বুক। ওয়া হুব্বা আমালীন ইয়ুক্বাররিবু ইলা হুব্বিক। . বাংলা অর্থঃ (ভাবার্থ) "হে মহান আল্লাহ তা'আলা, আমাকে সৎ কাজ করা, অসৎ কাজ থেকে বিরত থাকা ও দরিদ্রদের ভালোবাসার তাওফীক দান করুন। আপনি আমাকে ক্ষমা করুন। আমার উপর দয়া করুন। আর আপনি যখন কোন জাতিকে কোন ফিতনাহতে (পরীক্ষা) ফেলার ইচ্ছা করেন, তখন আমাকে ফিতনাহ-মুক্ত মৃত্যু দান করুন। . হে মহান আল্লাহ তাআলা, আমি আপনার ভালোবাসা প্রার্থনা করি। যাঁরা আপনাকে ভালোবাসে, তাঁদের ভালোবাসাও প্রার্থনা করি। এবং এমন আমলের ভালোবাসা প্রার্থনা করি, যেই আমল আমাকে আপনার ভালোবাসার কাছে পৌঁছে দেবে।" . [জামে' তিরমিযীঃ অধ্যায় ৪৭ (কিতাবুত তাফসীর), হাদীস ৩৫৪৩]
হাবীব ইবনু মুহাম্মাদ (রাহিমাহুল্লাহ) ছিলেন ইসমা'ঈল ইবনু যাকারিয়া (রাহিমাহুল্লাহ) এর প্রতিবেশী। . তাঁর বিষয়ে ইবনু যাকারিয়া বর্ণনা করেছেন – . প্রত্যেক দিন সকাল ও সন্ধ্যায় আমি তাঁকে (হাবীব) কাঁদতে শুনতাম। প্রতিবেশী হিসেবে আমি তাঁর ঘরে যাই এবং বিষয়টি সম্পর্কে তাঁর স্ত্রীকে জিজ্ঞেস করি, . "কী সমস্যা? তিনি কেন প্রতিদিন সকাল ও সন্ধ্যায় কাঁদেন এভাবে?" . তাঁর স্ত্রী উত্তর দেন – . "মহান আল্লাহর শপথ! প্রতিদিন সন্ধ্যা ঘনালেই তিনি ভয় পান যে পরদিন সকাল পর্যন্ত বাঁচবেন না তিনি। আর যখন সকাল হয়, তিনি ভয়ে থাকেন যে সেদিনের সন্ধ্যাবেলার দেখা তিনি পাবেন না।" . আল্লাহু আকবার! সকাল-সন্ধ্যার কান্নার "অসম্ভব কারণ" জানা গেল! . #মহান_আল্লাহর_ভয়ে_কান্না
. “(হে আল্লাহ) আপনার সূর্যের উত্তাপ আমি সহ্য করতে পারি না, তাহলে আপনার জাহান্নামের উত্তাপ সহ্য করবো কীভাবে? রব আমার! রব আমার! আপনার অনুগ্রহবর্ষণকারী আওয়াজ (বজ্রপাত) আমি সহ্য করতে পারি না, তাহলে আপনার শাস্তির আওয়াজ সহ্য করবো কীভাবে?” _________ সূত্রঃ ওয়াহাব ইবনু মুনাব্বিহ রাহিমাহুল্লাহ থেকে বর্ণিত। ইমাম আহমাদ ইবনু হাম্বল রাহিমাহুল্লাহ তাঁর “কিতাবুয যুহদ” গ্রন্থে সংকলন করেছেন। হাদীস-৩৩৫।
“কোনো #মাযলুম যদি বলেন, ‘হাসবিআল্লাহু ওয়া নি’মাল ওয়াকিল’, তবে বুঝে নিবেন – সেই মাযলুম তার প্রতি যুলুমের বিষয়টি পৃথিবীর আদালত থেকে প্রত্যাহার করে আল্লাহ তা’আলার আদালতে পেশ করেছেন।” ~ শাইখ আহমাদ মূসা জিব্রীল (হাফিযাহুল্লাহু তা’আলা) 
গালি আসতেছে। মুখভর্তি গালি নিয়ে চুপ করে বসে আছি। আল্লাহ তা’আলা সহজ করুন। 
সায়্যিদিনা আবু বকর (রাদিআল্লাহু আনহু) বলেন – “হায়! আমি যদি এই গাছ হতাম, তা খেয়ে ফেলা হতো এবং কেটে ফেলা হতো।” . আরেকবার আবু বকর (রাদিআল্লাহু আনহু) বলেন – “হায়! আমি যদি ঘাস হতাম এবং জন্তু-জানোয়ার তা খেয়ে ফেলতো।” . [সূত্রঃ সাহাবিদের চোখে দুনিয়া। হাদীস নং - ২৪ ও ২৬। হাসান আল বসরী ও কাতাদা রাহিমাহুমাল্লাহ থেকে বর্ণিত। কিতাবুয যুহদ (ইমাম আহমাদ ইবনু হাম্বল রহঃ)] ___________ . সুব’হানাল্লাহ! এই ছিল রাসুলুল্লাহ (সাল্লাল্লাহু আলাইহি ওয়াসাল্লাম) এঁর সচেয়ে কাছের সহচর, আল-কুরআনে উল্লেখিত আল্লাহর রাসুল (সাল্লাল্লাহু আলাইহি ওয়াসাল্লাম) এঁর “সাহাবী”, জীবদ্দশায় জান্নাতের সুসংবাদ পাওয়া মানুষ, খলীফাতু রাসুলিল্লাহ আবু বকর আস-সিদ্দীক্ব (রাদিআল্লাহু আনহু) এঁর মনের অবস্থা। . #আমাদের_কী_অবস্থা?
আমার ছোট নানাভাইয়ের ধৈর্য্য অপরিসীম; পর্বত প্রমান! . 'রবার্ট ব্রুস'—“ধৈর্য্য” জাতীয় শব্দ শুনলে মাথার ভেতর প্রথম এই শব্দটিই উঁকি দেয়। ‘রবার্ট ব্রুস’ মাথায় ঢোকার করার সময় যুদ্ধ-যুদ্ধ ভাবকে সাথে নিয়ে ঢোকেন। ছোট নানাভাইয়ের ধৈর্য্য কিঞ্চিত অন্যরকমের। জীবনের কঠিনতম বাস্তবতা সামলে ওঠার ধৈর্য্য! . "পৃথিবীর সবচেয়ে ভারী বোঝা হলো পিতার কাঁধে সন্তানের লাশ"-ছোটবেলায় শুধু শুনেই এসেছি কথাটি। পরিচিত কাউকে দেখে কথাটির মানে বোঝার অবকাশও (পড়ুন দুর্ভাগ্য) মেলে নি। শেষে এসে বুঝতে পারলাম- আমার এই ছোট নানাভাইকে দেখে। . নানাভাইয়ের বড় ছেলে “আমানত উল্লাহ (রোমান)” আমার চেয়ে বছর চারেক বড়। এক বাসায় বড় হয়েছি আমরা, প্রায় সমবয়সী হওয়াতে হৃদয়ের মিল ছিল তাঁর সাথে। আমার বড় হবার কাহনের বাক্সবন্দী অনুসঙ্গ ছিলেন ছোট মামা আর রোমান মামা। মাষ্টার্স শেষ করে চাকুরিতে ঢুকলেন ২০০৩-এ। রোমান মামার জন্য কন্যা দেখা শুরু করলেন ছোট নানাভাই। . রোমান মামা মারা গেলেন ২০০৪ এর মাঝামাঝি। ক্যান্সার ধরা পড়লো তাঁর, মাত্র তিন মাসের মধ্যে। আমার পোষ্টিং তখন যশোর। সরাসরি দেশের বাড়ি গেলাম। সারাটা পথ চিন্তায় ছিলাম ছোট নানাভাইকে নিয়ে। ২৯ বছর বয়সের টগবগে ছেলের লাশ কাঁধে নেয়ার 'সামর্থ্য' তাঁর হবে- ভাবি নি। . বাড়ি পৌঁছে ছোট নানা ভাইকে দেখে আমি পুরোপুরি ভেঙে পড়লাম। এক ফোঁটা পানি নেই চোখে তাঁর। দিব্যি আমাকে ডেকে নিয়ে দেখালেন চির নিদ্রায় শুয়ে থাকা ছেলেকে। মৃত ছেলেকে গোসল করালেন পরম মমতায়, হাজার মানুষকে সাথে নিয়ে জানাজাও পড়ালেন নিজেই। ষাট বছরের বৃদ্ধ নিজের কাঁধ পেতে দিলেন সন্তানের লাশ বয়ে নেবার জন্য। নিজ হাতে কবরে শোয়ালেন, কবর দিলেন, মুনাজাত করালেন। পরদিন খুব ভোরে নামাজ পড়ে নিজে গিয়ে বাঁশ কেটে কবরের পাশে বেড়া দিলেন। ছোট একটি টিনের প্লেট অনেক সময় নিয়ে রং করলেন। হাতের লেখা অসাধারণ নানাভাইয়ের, অনেকটুকু যত্ন নিয়ে সেই টিনের প্লেটে লিখলেন পবিত্র কুরআন এর সুরা লোকমানের শেষ আয়াত- . "কেউ জানে না আগামীকল্য সে কি উপার্জন করবে এবং কেউ জানে না কোন দেশে সে মৃত্যুবরণ করবে। আল্লাহ সর্বজ্ঞ, সর্ববিষয়ে সম্যক জ্ঞাত।" . আমার মন তীব্র ভয়ে আচ্ছন্ন হয়ে পড়লো। যেভাবে চুপচাপ আছেন নানাভাই— এটা স্বাভাবিক মানুষের পক্ষে সম্ভব নয়। একটু কাঁদতে পারলে বোধহয় শান্তি পেতেন বড়। থাকতে না পেরে একসময় ঝাঁপিয়ে পড়লাম নানাভাইয়ের ওপর, . — আপনি কাঁদছেন না কেন আপনার সন্তানের জন্য? চিৎকার করে একটুখানি কান্না করুন। . স্মিত হেসে আমার হাত ধরে বললেন তিনি, . — “আমানত উল্লাহ” মানে আল্লাহর আমানত। আল্লাহ তা’আলা “আমানত উল্লাহ”-কে আমানত হিসেবে রাখতে দিয়েছেন আমাকে। আমানতের সময় শেষ, তাই তিনি নিয়ে গেলেন নিজের কাছ। কান্না করার যৌক্তিক কারণ নেই। আমি ধৈর্য্য ধারণ করাকেই সর্বোত্তম মনে করছি। নিশ্চয়ই পরম করুণাময় আমার ধৈর্য্যের পরীক্ষা নিচ্ছেন। . আল্লাহ (সুব’হানাহু ওয়া তা’আলা) এঁর ওপর অবিচল আস্থা রেখে, ভয়ংকর কষ্টের সময়ও এইভাবে ধৈর্য্য ধরতে পারেন- আমার এই ক্ষুদ্র জীবনে এই মাপের মানুষ আমি তাঁকে ছাড়া দ্বিতীয়টি দেখি নি। . এই মানুষটিই ২০১৩ সালের জুনে প্রিয়তম স্ত্রীর জানাযা পড়ালেন। পরম যত্নে কবরে শুইয়ে দিয়েছিলেন আজীবনের আনন্দ-বেদনার সাথীকে। প্রিয়তম স্ত্রীকে দীর্ঘ যাত্রা শেষে অসীম মমতায় ছুঁয়ে দিয়েছিলেন শেষ বারের মতো। চোখ দু'টো তাঁর সেদিনও ভীষণ রকমের জলহীন- ঠিক ২০০৪ সালের সন্তান হারানোর সেই দিনের মতো! . কুরআনের হাফিয, আমার এই ছোট নানাভাই ‘আব্দুল কুদ্দুস’ ২০১৬ সালে নিজ রব্বের কাছে চলে যান। রাহিমাহুল্লাহ। . পাশাপাশি ৩টি কবর – তাঁর নিজের, স্ত্রীর এবং বড় ছেলের। রাহিমাহুমুল্লাহ। আল্লাহুম্মাগফির লাহুম, ওয়ারহামহুম।
নীচের প্রথম হাদীসটি যখনই পড়ি, পাহাড় পরিমান এক আশংকা জেঁকে বসে বুকের উপর। নাস্তাগফিরুল্লাহাল ‘আযীম, ওয়ানাতুবু ইলাইহি। . আবু হুরায়রা (রাদিআল্লাহু আনহু) থেকে বর্ণনা করেছেন – আমি রাসুলুল্লাহ (সাল্লাল্লাহু আলাইহি ওয়াসাল্লাম) কে বলতে শুনেছি – . “নিশ্চয় সর্বপ্রথম ব্যক্তি কিয়ামতের দিন যার ফয়সালা করা হবে, সে ব্যক্তি যে শহীদ হয়েছিল। তাকে আনা হবে, তারপর তাকে তার (মহান আল্লাহর দেয়া) নিয়ামতের বিষয়সমূহ জানানো হবে। সেই ব্যক্তি তা স্বীকার করবে। মহান আল্লাহ বলবেন – তুমি এতে কি আমল করেছ? সে বলবে – আপনার জন্য জিহাদ করেছি; এমনকি শহীদ হয়েছি। আল্লাহ বলবেন – মিথ্যা বলছো। তুমি এ জন্য জিহাদ করেছ যেন তোমাকে বীর বলা হয়। অতএব (বীর) বলা হয়েছে। . অতঃপর তাকে তার চেহারার ওপর ভর করে টেনে-হিঁচড়ে জাহান্নামে নিক্ষেপ করার নির্দেশ দেয়া হবে। . আরও এক ব্যক্তি যে 'ইলম শিখেছে, শিক্ষা দিয়েছে ও কুরআন তিলাওয়াত করেছে, তাকে আনা হবে। তারপর তাকে তার (মহান আল্লাহর দেয়া) নিয়ামতের বিষয়সমূহ জানানো হবে। সেই ব্যক্তি তা স্বীকার করবে। মহান আল্লাহ বলবেন – তুমি এতে কি আমল করেছ? সে বলবে – আমি 'ইলম শিখেছি, শিক্ষা দিয়েছি ও আপনার জন্য কুরআন তিলাওয়াত করেছি। আল্লাহ বলবেন – মিথ্যা বলছো। তুমি ইলম শিক্ষা করেছ যেন তোমাকে 'আলিম বলা হয়। কুরআন তিলাওয়াত করেছ যেন বলা হয়: সে ক্বারী। অতএব (আলিম, ক্বারী) বলা হয়েছে। অতঃপর তাকে তার চেহারার ওপর ভর করে টেনে-হিঁচড়ে জাহান্নামে নিক্ষেপ করার নির্দেশ দেয়া হবে। . আরও এক ব্যক্তিকে আনা হবে যাকে মহান আল্লাহ সচ্ছলতা দিয়েছেন ও সকল প্রকার সম্পদ দান করেছেন। তাকে তার (মহান আল্লাহর দেয়া) নিয়ামতের বিষয়সমূহ জানানো হবে। সেই ব্যক্তি তা স্বীকার করবে। মহান আল্লাহ বলবেন – তুমি এতে কি আমল করেছ? সে বলবে – এমন খাত নেই যেখানে খরচ করা আপনি পছন্দ করেন, অথচ আমি তাতে আপনার জন্য খরচ করি নি। আল্লাহ বলবেন – মিথ্যা বলছো। তুমি এজন্য দান করেছ যেন বলা হয়, সে দানশীল। অতএব (দানশীল) বলা হয়েছে। অতঃপর তাকে তার চেহারার ওপর ভর করে টেনে-হিঁচড়ে জাহান্নামে নিক্ষেপ করার নির্দেশ দেয়া হবে। . [সহীহ হাদীসে ক্বুদসী, হাদীস ৫। ইমাম মুসলিম ও ইমাম নাসাঈ রাহিমাহুমাল্লাহ হাদীসটি সংকলন করেছেন।] . . ‘উমার ইবনুল খাত্তাব (রাদিআল্লাহু আনহু) থেকে বর্ণিত। রাসুলুল্লাহ (সাল্লাল্লাহু আলাইহি ওয়াসাল্লাম) বলেছেন – . "নিশ্চয়ই যাবতীয় কাজ নিয়াত বা সংকল্পের উপর নির্ভরশীল। মানুষ তাই পাবে, যার নিয়াত সে করে।" . [রিয়াদ্বুস স্বালেহীনঃ অধ্যায় ১, হাদীস ১] ______________ . হে আমার ভাইবোনেরা, #নিয়াত বা সংকল্প দ্বীনে অত্যন্ত গুরুত্বপূর্ণ একটি বিষয়। ইমাম শাফে'ঈ ও ইমাম আহমাদ ইবনে হাম্বাল রাহিমাহুমুল্লাহ উপরের শেষ হাদীসটিকে "দ্বীনের এক তৃতীয়াংশ" অথবা "অর্ধেক দ্বীন" বলে অভিহিত করেছেন। . একই হাদীসটিকে ইমাম বুখারী রাহিমাহুল্লাহ তাঁর গ্রন্থ "সহীহ বুখারী"-তে সাত (০৭)জায়গায় বর্ণনা করেছেন। প্রত্যেক স্থানে এই হাদীসটি উল্লেখ করার উদ্দেশ্য ছিল – কাজের বিশুদ্ধতা ও কাজের প্রতিদান যে নিয়াতের সাথে সম্পৃক্ত - সেই কথা প্রমাণ করা। তিনি মূলতঃ তাঁর “সহীহ” শুরুই করেছেন নিয়াতের হাদীস দিয়ে! . ইমাম সুফইয়ান আস-সাওরী রাহিমাহুল্লাহর মতে তাঁর জীবনের সবচেয়ে ভারী (কঠিন) বিষয় ছিলো - “নিয়াতকে সঠিক বিষয়ের উপর ধরে রাখা।” ______ . আল্লাহ (সুব'হানাহু ওয়া তা'আলা) আমাদেরকে #নিয়াত পরিশুদ্ধ করার তাওফীক দিক এবং প্রথম হাদীসের ঘৃণ্য পরিণতি থেকে হিফাজত করুক। আ-মীন। . বারাকাল্লাহু ফী-কুম।
....গরুর গোশত রান্না করেছিলাম শখ করে। . রান্না শেষ করে একটা বাটিতে কিছু গোশত নিয়ে পাশের ফ্ল্যাটের দরজায় নক করলাম। বেশ কয়েকবার নক করার পর একজন ৭০ বছরের ফরাসী ভদ্রমহিলা বের হয়ে এলেন। এখানে আসার পরে হাতে গোনা দু-তিনবার মাত্র দেখা হয়েছে তাঁর সাথে। . মৃদু হেসে তাঁকে বললাম আমি – "এই গোশতের বাটিটা তোমার জন্য।" . ফরাসী ভদ্রমহিলা বেশ অবাক হলেন আমার কথায়। বিস্ময় কাটিয়ে স্বাভাবিক হওয়ার চেষ্টা করলেন তারপরেই, . – তোমার বাসায় নিশ্চয়ই আজ পার্টি আছে। – না। আমাদের রাসুল মুহাম্মাদ (সাল্লাল্লাহু আলাইহি ওয়াসাল্লাম) এঁর শিক্ষা এটি। – ঠিক কী রকম এই শিক্ষা? একটু বুঝিয়ে বলবে প্লিজ? . আমি খুব সংক্ষেপে বুঝাতে চেষ্টা করলাম, . – তিনি (সাঃ) বলে গেছেন আমাদের - "তোমরা যখন গোশত রান্না করবে, তখন পানি একটু বাড়িয়ে দিবে যাতে করে প্রতিবেশীকে দিতে পারো (পরিমানে বেশী হওয়ার কারণে)। – ইসলামের মুহাম্মাদ এই শিক্ষা দিয়ে গেছেন? – জ্বী। সেই শিক্ষার ফলেই সামান্য এই গোশত নিয়ে তোমার দরজার সামনে তোমার প্রতিবেশী দাঁড়িয়ে। – আমার মেয়ে এই বিল্ডিংয়ের ৫ তলায় থাকে। প্রতিদিন আমার দরজার সামনে দিয়েই যাওয়া আসা করে। কিন্তু কোনদিন "মা, কেমন আছো তুমি?" -এই সামান্য কথাটুকু বলার আগ্রহও পায় না সে। অথচ ইসলামের মুহাম্মাদ তোমাদের এই শিক্ষা দিয়ে গেছেন! শোন ছেলে, খুবই অবাক করে দিলে আমাকে তুমি! . একটু থেমে মুখ তুলে চাইলেন তিনি আমার দিকে – . "ঠিক আছে ছেলে। তুমি গোশতের বাটিটা নিয়ে যাও। তবে মুহাম্মাদের ইসলাম আমাকে শিখিয়ে দিয়ে যাও।" . . ...ফরাসী ভদ্রমহিলা মনে হলো চোখের পানি আড়াল করতে চাইলেন। নাকি ভুল দেখলাম আমি! . ৭০ বছর বয়ষ্কা ফরাসী ভদ্রমহিলার আলোর পথে হাঁটার শুরু ঠিক সেদিন থেকেই! . আল্লাহু আকবার, ফালিল্লাহিল 'হামদ। __________ [শাইখ জিহান এর লেকচার থেকে সংগৃহীত এবং এই অধম, না-চীজ দ্বারা #অনুলিখিত]
এক “কালিমা” মানুষকে এক পতাকার নিচে আনতে পারছে না (সমস্যা কালিমা’র না; মানুষের)। . অথচ এক “খেলা” মানুষকে এক কাতারে নিয়ে আসছে। _________ #সমস্যাটি_কোথায়? 
যিল্লতির জীবনে ‘পরাজয়’কে মনে হবে ‘বিজয়’। ‘বিজয়’কে মনে হবে ‘বিজয়ের পথে বাধা’। ______ #বাস্তবতা
সেই অসাধারণ ভালো লাগার মুহূর্ত — . যখন অপ্রয়োজনীয় কাজের (যা অন্য কারো মাধ্যমে সম্পন্ন করা যায়) জন্য নিজ স্ত্রীকে ক্রেন দিয়ে টেনেও বাসার দরজার বাইরে নেয়া যায় না।
ইন্নালিল্লাহি ওয়া ইন্না ইলাইহি রাজিউন। আল্লাহুম্মাগফিরলাহু ওয়ার’হামহু। . মুহাম্মাদ মুরসি রাহিমাহুল্লাহু তা’আলা!
নিজের ছবি তুলে ফেইসবুকে আপলোড করছেন? করুন। . সাথে এই ছবিটিও আপলোড করে রাখতে পারেন। সেদিন ছবি তোলার ক্ষমতা থাকলে আপনার #জীবনের_শেষ_ছবিটি অনেকটা এরকমই হবে। . আল্লাহুম্মা ইন্না না’উযুবিকা মিন ফিতনাতিল ক্বাবর! ______ ছবিঃ সংগৃহীত
“আমি সেই ব্যক্তিকে দেখে অবাক হই, যে জানে তার মাথার ওপরে জান্নাত সজ্জিত আছে, আর তার নিচে জাহান্নামের আগুন জ্বলছে; আর এই দুইয়ের মাঝে সে শান্তির ঘুম ঘুমাচ্ছে!” . ~ আহমাদ ইবনু হারব আন-নাইসাবুরী রাহিমাহুল্লাহ (মৃত্যু ২৩৪ হিজরী। ইমাম আহমাদ ইবনু হাম্বল রহঃ এর সমসাময়িক) ______ #সালাফ_বচন 
খুবাইব ইবনে আদী (রাদিআল্লাহু আনহু) কে যখন শত্রুরা বন্দী করলো, তাকে ক্রুশবিদ্ধ করতে চাইলো, তিনি বলেছিলেন, আমাকে দুই রাকা’ত সালাত আদায় করতে দাও। তিনি উঠে দুই রাকা’ত সালাত আদায় করেছিলেন। সেই রাকাত সালাতেও ইযযাহর ছাপ ছিলো, তিনি বলেছিলেন, ‘শোনো, যদি না তোমরা আমাকে মৃত্যু ভয়ে ভীত হবার অপবাদ দিতে, আমি এই দু রাকাত সালাহ আরো দীর্ঘ করতাম।’ . তারা তাকে জিজ্ঞেস করেছিলো, আচ্ছা, তোমার কি ইচ্ছে হয় না যে আজকে তোমাদের জায়গায় মুহাম্মাদ থাকতো, আর তোমরা তোমাদের পরিবারের সাথে নিরাপদে থাকতে? . তিনি বলেছিলেন, ‘না, আল্লাহর কসম, আমরা মরতে রাজি আছি, কিন্তু আল্লাহর রাসূলের গায়ে মদীনার একটি কাঁটা বিধতে দিতেও রাজি নই। আমরা পরিবার পরিজন নিয়ে নিরাপদে থাকবো, আর আল্লাহর রাসূলের গায়ে একটা টোকা লাগবে, তা হতে দেব না।’ . এটাই ইযযাহ! . এরপর যখন তারা বৃষ্টির মত তার দিকে বর্ষা এবং ধনুক ছুড়তে শুরু করল, খুবাইব ইবনে আদী (রাদিআল্লাহু আনহু) তখন বলে উঠলেন, . “হে আল্লাহ! এই কষ্টের জন্য আমি কেবল তোমার কাছেই অভিযোগ করি, তাদের ষড়যন্ত্রের বিরুদ্ধে -- যা তারা আমার প্রতি করেছে। . হে আল্লাহ! আরশের মালিক, তারা আমার সাথে যা করার পরিকল্পনা করে তাতে আমাকে ধৈর্য ধারণের তৌফিক দাও। আমি সবার ব্যাপারে হতাশ হলেও তোমার ব্যাপারে কখনোই হতাশ হই না। . সবকিছু তো আল্লাহর সন্তুষ্টির জন্য, তিনি চাইলে আমার টুকরো টুকরো করা শরীরকেও বরকতময় করে দিতে পারেন। . হে আল্লাহ, তারা আমাকে বলেছিলো হয় মৃত্যু নয়তো কুফরিকে বেছে নাও। আমি বরং মৃত্যুকে বেছে নিলাম। . হে আল্লাহ! আমার এই চোখের অশ্রু তাদের ভয়ে নয়, এই অশ্রু বরং তোমার জন্য! . আমি যদি মুসলিম হিসেবে মারা যাই তাহলে আর কিছুতেই আমার কিছু যায় আসে না! . হে আল্লাহ, আমি মৃত্যুকে ভয় করি না, আমি ভয় করি জাহান্নামকে! . শত্রুদের সামনে আমি কখনো নতজানু হবো না, হবো কেবল আল্লাহর কাছে, যার কাছে আমি ফিরে যাবো।” ______ #ইযযাহ
আমার মাগরিবের পর সেমাই-চিনি কেনার কথা ছিল। কিছুই কিনি নি পূর্বের সিদ্ধান্ত অনুযায়ী। . এখন রাত ১১:৩৬ মিনিটে কোথায় যাই? 😕
“আমাদের পূর্ববর্তীগন দুনিয়ার জন্য কেবল তা-ই রাখতেন, যা তাদের আখিরাত নিশ্চিত করার পর অবশিষ্ট থাকত। . অন্যদিকে তোমরা তোমাদের আখিরাতের জন্য তা-ই রেখে দাও, যা তোমাদের দুনিয়া নিশ্চিত করার পর অবশিষ্ট থাকে।” [‘আব্দুল্লাহ ইবনু ‘আউন আল-মুযানী রাহিমাহুল্লাহু। জন্ম ৬৬ হিজরী, বসরা। সিফাতুস সাফওয়া ৩\১০১] _________ #বিশাল_বোধ
#শেষ_দশকে_দানের_সুযোগ (কপি-পেস্ট ও শেয়ার করে সদকায়ে জারিয়াহ এর অংশীদার হতে পারেন) _________________ . হে আমার ভাই ও বোনেরা, রামাদানের শেষ দশক সমাগত। মুবারক সময়গুলোর মধ্যেও সবচে’ মুবারক সময়ে উপনীত আমরা। অন্যান্য ইবাদতের সাথে দান-সাদাক্বার ইবাদতের বিষয়টিও মনে রাখা চাই আমাদের। ছোট্ট একটি বিষয়ে আপনাদের সর্বাত্মক সাহায্য ও দু’আ আশা করছি। . সহীহ বুখারী ও মুসলিমে আছে, ইবনু আব্বাস (রাঃ) বলেন, রাসুলুল্লাহ (সাল্লাল্লাহু আলাইহি ওয়াসাল্লাম) ছিলেন সবচেয়ে দানশীল ব্যক্তি। রামাদানে মাসেও তিনি ছিলেন সবচেয়ে দানশীল মানুষ, যে মাসে জিবরীল আলাইহিসসালাম তাঁর সাথে কুরআন পড়তে আসতেন ও মিলিয়ে নিতেন। ইবনু আব্বাসের ভাষায়, আল্লাহর রাসূল (সাল্লাল্লাহু আলাইহি ওয়াসাল্লাম) ছিলেন বহমান বাতাসের চাইতেও উদার। কেন ইবন আব্বাস (রাঃ) রাসুলের (সাল্লাল্লাহু আলাইহি ওয়াসাল্লাম) উদারতাকে বহমান বাতাসের সাথে তুলনা করলেন? . প্রথমত, তিনি দান করার ব্যাপারে এতোটুকু বিলম্ব করতেন না, বাতাসের গতিতে দান করতেন। দ্বিতীয়ত, দান করার ব্যাপারে তিনি কখনো বৈষম্য করেন নি। বাতাস যেমন সকলকে ছুঁয়ে যায়, ঠিক তেমনই ছিলো রাসুলুল্লাহ (সাল্লাল্লাহু আলাইহি ওয়াসাল্লাম) এঁর উদার হাত, তাঁর দানশীলতা সকলকে ছুঁয়ে যেতো। . ইমাম শাফি’ঈ (রাহিমাহুল্লাহ) বলেছেন, আমি চাই মানুষ যেন রামাদানে যেন উদারহস্তে দান খয়রাত করে, এটাই রাসুলুল্লাহ (সাল্লাল্লাহু আলাইহি ওয়াসাল্লাম) এঁর দেখানো পথ। কারণ দেখা যায় রামাদানে অনেকেই সালাত আর ইবাদাত নিয়ে ব্যস্ত হয়ে পড়ে আর সাদাকার বিষয়টি পাত্তা দেয় না। সালাফরা বলতেন রাদামান মানেই হলো কুরআন ও দান-সাদাকার মাস -- আর কিছু না। এই কথা মানে হলো – অন্য কিছুর সাওয়াব এগুলোর সমান নয়। . আল্লাহর চোখে দানের পরিমাণ মুখ্য না, বরং দান করছেন কিনা সেটাই আসল বিষয়। অনেকে কম পরিমাণ সাদাকাহ করতে পারে, সেটা সমস্যা না। কারণ, আল্লাহর চোখে ১ টাকা ১০ লক্ষ টাকার সমান হতে পারে। সুনানে নাসাঈতে বলা আছে, . সাবাক্ব দিরহাম মিআতাল ফী দিরহাম। এক দিরহাম দানে হাজার দিরহামের সওয়াব।
১৭ রামাদান। ২য় হিজরীর ১৭ রামাদান। বদরের যুদ্ধ। সত্য আর মিথ্যার মাঝে পার্থক্য গড়ে দেওয়ার দিন। আল ইয়াওমাল ফুরক্বান! আল্লাহুম্মানসুরনা ‘আলাল ক্বাওমিল কাফিরীন!
ও আমার ভাইবোনেরা, . আমরা এমন এক মুবারক সময় অতিক্রম করছি — #কবরবাসী_মানুষজন যেই মুবারক সময়ের কিছুমাত্র ফিরে পাবার জন্য আসমান ও যমীন এবং এর মধ্যবর্তী সবকিছু মুক্তিপণ হিসেবে রাখতে চাইতো, যদি তাদের ক্ষমতা থাকতো। . অথচ আমরা জীবিত ও নিষ্ক্রিয়। কী অদ্ভুত! 
আজকে গরমে বেশ কষ্ট হচ্ছিলো। . ইফতারের টেবিলে বরফ শীতল পানি সামনে নিয়ে বসে আছি। হঠাৎ মনে হলো, এই পানি যদি এখন সরিয়ে নেয়া হয় আমার সামনে থেকে! আযান হয়ে যাবে। কিন্তু হৃদয় সিক্ত করার জন্য এক ফোঁটা পানিও থাকবে না আমার সামনে পান করার জন্য। কেমন লাগবে আমার কাছে? কতক্ষণ পানি ছাড়া কাটাতে পারবো তৃষ্ণার্ত এই আমি? . আল্লাহ (সুব’হানাহু ওয়া তা’আলা) সুরা আল-আ’রাফের ৫০ নাম্বার আয়াতে বলেছেন – . “জাহান্নামীরা জান্নাতীদেরকে ডেকে বলবে, আমাদের উপর সামান্য পানি নিক্ষেপ করো অথবা আল্লাহ তোমাদেরকে যে রুযী দিয়েছেন, তা থেকেই কিছু দাও। তারা (জান্নাতীরা) বলবে, আল্লাহ এই উভয় বস্তু কাফিরদের জন্যে #হারাম (নিষিদ্ধ) করেছেন।” . লা হাওলা ওয়ালা ক্বুওয়াতা ইল্লা বিল্লাহ। . ইয়া রাব্বী, জান্নাতে যেতে পারি – এমন কোনো ‘আমল নেই আমার। আবার জাহান্নামে এক মুহূর্ত কাটাতে পারবো – এমন শক্তিও নেই আমার। . আমাদের উপর রহম করুন, ইয়া আল্লাহ। রহম করুন। রহম করুন।
#তারাবীহর_সালাতে_মনোযোগ_বৃদ্ধি ______________ . ২০০৭ সালে প্রথম তারাবীহর সালাতের কোন রাক’আতে কোন আয়াত থেকে কোন আয়াত পর্যন্ত পড়া হবে – সেটি একটি খাতায় হাতে লিখেছিলাম। কারণ কী পড়া হচ্ছে কোন রাক’আতে - সেটি আমি খুব বুঝতে চেয়েছিলাম; মনোযোগ বাড়ানোর জন্য, নিজের তৃপ্তির জন্য। . সেই খাতার ভদ্রস্থ পিডিএফ ভার্সন [পুরো তারাবীহর প্রতিদিনের রাক'আত অনুযায়ী আয়াতের বিবরণ দেয়া আছে। প্রতি রাক'আতের পাশের খালি জায়গায় নিজের জন্য নোট লিখতে পারবেন] এর লিংক শেয়ার করলাম আপনাদের সাথে। 
হুফ্ফাজুল কুআনের উদ্দেশ্যে খতীব সাহেব – . “যতটুকু সম্ভব ধীরস্থিরতার সাথে #তিলাওয়াত করবেন তারাবীহতে। বিশেষ করে ওয়াজিব গুন্নাহ, ওয়াজিব মাদ্দ এর বিষয়ে যত্নবান হবেন আপনারা ইন-শা-আল্লাহ। কুরআনের হাক্কের বিষয়ে যত্নবান হবেন। . মনে রাখবেন - যা তিলাওয়াত করছেন, এটি আপনার বাবা’র কালাম বা কথা না। এটি পরাক্রমশালী আল্লাহ (সুব’হানাহু ওয়া তা’আলা) এর কথা, তাঁর কালাম।” [ভাবার্থ]
প্রচন্ড রোদের মধ্যে হযরত আবু বকর (রাঃ) তাঁর ঘর থেকে বের হয়ে আসলেন। . মসজিদ-ই-নববীর দিকে হাঁটতে শুরু করলেন আবু বকর (রাঃ)। পথেই দেখা হয়ে গেল উমর ইবনুল খাত্তাব (রাঃ) এর সাথে। আবু বকরকে জিজ্ঞেস করলেন উমর, . – এই গরমের মধ্যে বাড়ি থেকে বের হয়ে আসলেন যে! – কি করবো? দুঃসহ ক্ষুধা তাড়িয়ে নিয়ে এসেছে আমাকে বাড়ি থেকে। – হে আবা বকর, আমি নিজেও যে একই কারণে ঘর থেকে বের হয়ে এসেছি। . . দুজনে কথা বলতে বলতে এগিয়ে গেলেন। হঠাত দেখলেন রাসুলুল্লাহ (সাল্লাল্লাহু আলাইহি ওয়াসাল্লাম) এগিয়ে আসছেন তাঁদের দিকে। রাসুলুল্লাহ (সাল্লাল্লাহু আলাইহি ওয়াসাল্লাম) নিজেই কথা তুললেন, . – কি ব্যাপার? এই অসময়ে কোথায় যাচ্ছ তোমরা? – ইয়া রাসুলাল্লাহ (সাল্লাল্লাহু আলাইহি ওয়াসাল্লাম), ক্ষুধার কষ্টই আমাদের বাড়ি থেকে বের করে এনেছে। – সেই পবিত্র স্বত্তার শপথ যাঁর হাতে আমার প্রাণ, আমিও যে একই কারণে বের হয়ে এসেছি ঘর থেকে। চলো সামনে এগিয়ে যাই। . . তিনজন মিলে হাঁটতে হাঁটতে পৌঁছলেন আবু আইয়ুব আল-আনসারী (রাঃ) এর বাড়িতে। আবু আইয়ুব (রাঃ) এর স্বভাব ছিল প্রতিদিন রাসুলুল্লাহ (সাল্লাল্লাহু আলাইহি ওয়াসাল্লাম) এর জন্য খাবার তৈরী করে অপেক্ষা করা। তিনি (সাল্লাল্লাহু আলাইহি ওয়াসাল্লাম) না এলে বাড়ির সবার সাথে সেই খাবার ভাগাভাগি করে খেতেন আবু আইয়ুব। . সেদিনও অপেক্ষা করছিলেন তিনি। কিন্তু রাসুলুল্লাহ (সাল্লাল্লাহু আলাইহি ওয়াসাল্লাম) খাবারের সময় না আসায় তিনি সবাইকে নিয়ে খাওয়া শেষ করে ফেলেছিলেন। . খাবার শেষ হয়ে গেছে। আর রাসুলুল্লাহ (সাল্লাল্লাহু আলাইহি ওয়াসাল্লাম) এবং তাঁর দুই সঙ্গীকে নিয়ে এলেন। এই অবস্থায় আবু আইয়ুব আল-আনসারী তাড়াতাড়ি একটি বকরী জবাই করে ভুনা করার ব্যবস্থা করলেন। তাঁর স্ত্রী রুটি বানিয়ে ফেললেন ইতিমধ্যে। মেহমানদের সামনে খাবার পরিবেশন করা হলো এক সময়ে।
এক লোক ছিল, সে সবসময় মন্ত্রী-মিনিস্টারদের কাছে যেত, আর এটা-সেটা চাইত। ওয়াহব ইবন মুনাব্বি রাহিমাহুল্লাহ তাকে বলেছিলেন, “আরে হতভাগা! যে লোক তোমার মুখের উপর মানা করে দিচ্ছে, তোমার সাথে এমন জঘন্য আচরণ করছে, নিজের সম্পদ থেকে তোমাকে ফুটাকড়িও দিচ্ছে না, তার কাছেই তুমি বার বার ফিরে যাচ্ছ! আর যে মহান রব দিনে-রাতে সবসময় তোমার জন্য তাঁর দয়ার দরজা খুলেই রেখেছেন, যিনি তোমাকে প্রতিনিয়ত তার সম্পদ থেকে দিয়ে যাচ্ছেন, যিনি বলেছেন, তোমার কিছু দরকার হলে তাঁর কাছে চাও, তাঁর কাছেই কি না তুমি চাচ্ছো না!” . তাউস রাহিমাহুল্লাহ একবার ’আতাকে (রাহিমাহুল্লাহ) বলেছিলেন, “যে তোমার মুখের ওপর তোমাকে মানা করে দেয়, যার কাছে সাহায্য চাইতে হলে আগে তার সেক্রেটারির কাছে যাওয়া লাগে, বা কোনো ভায়া মাধ্যম হয়ে যেতে হয়, তার কাছে কক্ষণো কিছু চাইবে না। তার কাছে যাও, যার দরজা কিয়ামত দিবস পর্যন্ত সবসময় খোলা থাকে। যিনি তোমাকে আদেশ করেছেন তাঁর কাছে চাইতে, এবং যিনি ওয়াদা করেছেন যে তোমাকে কখনোই ফিরিয়ে দেবে না।” . আবু হাযিম রাহিমাহুল্লাহ ছিলেন একজন বিজ্ঞ আলেম। তাকে একবার প্রশ্ন করা হয়েছিল, কী আছে আপনার সম্পদ হিসেবে? কত টাকা আছে আপনার? তিনি বলেছিলেন, আমার আল্লাহর উপর ভরসা আছে, এটাই আমার সম্পদ। মানুষের কাছে আমার কিচ্ছু চাওয়ার নেই। তার সময়কার নেতা তাঁকে চিঠি লিখে বললেন, “আপনার যত টাকা-পয়সা লাগে, আমাকে লিখবেন, আমি আপনার কাছে টাকা পাঠিয়ে দেব।” তিনি উত্তরে বলেছিলেন “আমি একজনের কাছেই চাই, যিনি আমাকে সবকিছু দিয়েছেন, আর তিনি আমাকে যা দিয়েছেন, আমি সেটা নিয়ে সন্তুষ্ট। আর যা কিছু আমাকে দেন নি, সে ব্যাপারেও আমি সন্তুষ্ট। আল্লাহ আমাকে যা কিছু দিয়েছে সেটাই আমার জন্য যথেষ্ট, আপনার কাছ থেকে আমার কোনো কিছুর দরকার নেই।” ________ #ধূলিমলিন_উপহারঃ রামাদান শাইখ আহমাদ মূসা জিবরীল
#অন্তরের_আমল . সর্বশেষ বিষয় হলো অন্তরের আমল, এটা বেশ দীর্ঘ আলোচনা, তবে আমরা ছোট্ট একটা সারাংশই আলোচনা করবো। যেমন দু’আর আগে আল্লাহর কাছে তাওবাহ করুন। অন্যের হক আদায় করুন, পূর্ণ মনোযোগ সহকারে আল্লাহর প্রতি মনযোগী হোন, সাদাকা করুন আর আশ্বস্ত থাকুন যে আল্লাহ আপনাকে হতাশ করবেন না। তিনি বলেছেন চাও, তাহলে আমি দেবো। তার মানে তিনি দেবেনই। . ইবনুল মুবারাক বলেন, “আমি একবার মদীনায় গেলাম। তখন সেখানে খরা চলছিলো। লোকেরা বাইরে এসে লম্বা সময়ের জন্য ইস্তিস্কা (বৃষ্টির জন্য দুআ) করলো। একদিন আমি মাসজিদে দিয়ে এক কালো লোকের পাশে বসলাম, তার পরনে ছিল খাশ কাপড় (উট বা বকরির পশম থেকে তৈরি এক ধরণের খসখসে কাপড়)। লোকেরা অনেক আগেই চলে গেছে, তাদের দু’আ কবুল হয়নি। আমি মাসজিদে এই কালো লোকটির পাশে বসা। তার কাপড় তার কোমর ও কাঁধে জড়ানো ছিলো। তাকে বলতে শুনলাম, হে আল্লাহ! আপনি পাপীদেরকে শিক্ষা দেওয়ার জন্য লোকেদের উপর বৃষ্টি বন্ধ রেখেছেন। ইয়া হালীম ইয়া আল্লাহ, ইয়া হালীম ইয়া আল্লাহ, ইয়া হালীম ইয়া আল্লাহ, যার বান্দারা তাঁর কাছ থেকে কল্যাণ ছাড়া আর কিছুই আশা করে না, তাদেরকে বৃষ্টি দিন। তাদেরকে এখন বৃষ্টি দিন, তাদেরকে এখন বৃষ্টি দিন, এখন, এখন! তিনি বলছিলেন, আস-সা’আহ আস-সা’আহ! সে এভাবে দুআ করতেই থাকলো যতক্ষণ না চারদিক থেকে মেঘ এসে গর্জন সহকারে বৃষ্টি হতে শুরু করলো। বড় বড় আলিমরা কিছু সময়ের ইস্তিস্কা করলেন। ধনী-গরীব, নেতা-সাধারণ লোকজন সবাই দুআ করেছিলো। কিন্তু একজন অবহেলিত লোক, যার পরনে ছিলো সবচেয়ে নিম্ন মানের পোশাক, সে যখন দুআর জন্য হাত তুললো, আল্লাহ তা কবুল করে নিলেন। . ভাই ও বোনেরা, মুসলিম উম্মাহর অংশ হিসেবে মাযলুম মুসলিমদের প্রতি দায়িত্বে অবহেলার জন্য আপনি দায়ী। নিজের জন্য, পরিবারের জন্য, প্রিয় মানুষদের জন্য দু’আ তো করবেনই, সাথে নির্যাতিত অবহেলিত মুসলিমদেরও প্রতিদিন আপনার দু’আতে অন্তর্ভুক্ত করবেন, যাতে আল্লাহর সামনে দাঁড়ালে আপনি অন্তত বলতে পারেন যে, হে আল্লাহ! আমি তাদের জন্য দু’আ করেছিলাম। . ওপরে উল্লেখিত ঘটনার পর ইবনুল মুবারাক দেখা করে যান ফুদ্বাইল ইবন ইয়াযের সাথে। তাঁরা উভয়ই ছিলেন বড় ইমাম। ফুদ্বাইল ইবনুল মুবারককে দেখে জিজ্ঞেস করলেন, ‘তোমার কী হয়েছে ইবনুল মুবারাক?’ ইবনুল মুবারাক জবাব দিলেন, ‘এমন অনেক বিষয় আছে যেগুলোতে লোকেরা আমাদের হারিয়ে দিচ্ছে।’ এরপর তিনি তাঁর কাছে সেই কালো লোকটির পুরো ঘটনাটা বর্ণনা করলেন। তাঁরা উভয়ই দুঃখ ভারাক্রান্ত হয়ে পড়লেন এই ভেবে যে কীভাবে মানুষ গোপনে ইবাদাত করে তাঁদেরকে হারিয়ে দিচ্ছে (নিজেদের দু’আ কবুল করিয়ে নেয়ার মাধ্যমে)। এ ঘটনা শুনে ফুদ্বাইল ইবনে ইয়াজ চিৎকার দিয়ে অজ্ঞান হয়ে পড়েন। . এক ভাই কিছুদিন আগে আমাকে একটি ভিডিও দেখিয়েছিল। সেখানে একদল মুসলিম একটি সেলে বন্দি, আর অহংকারে বুক ফোলানো এক বিচারক রায় দিলো যে তাদের ফাঁসি দেওয়া হবে। তাঁরাও হেঁটে বের হলেন, সেও হেঁটে বের হলো। তাঁরা কারাগারে ঢুকলেন আর সে চলে গেলো। দিন যেতে থাকলো। ভিডিওটাতে মূলতঃ বন্দিদের একজন কথা বলছিল। তিনি বললেন, ‘আমরা খুব মন থেকে আল্লাহর কাছে দু’আ করতে থাকলাম যেন তিনি আমাদের মর্যাদার সাথে কারাগার থেকে মুক্তি দেন। আর আমরা লাগাতার দু’আ করে গেলাম।’ আপনি যদি একাকী কারাপ্রকোষ্ঠে নির্যাতনের মধ্য দিয়ে যান, তাহলে দেখবেন অন্তরের অন্তঃস্থল থেকে দু’আ আসছে। তিনি বললেন, ‘আমরা ভাবলাম কেউ একজন এসে হয়তো একদিন আমাদের কারাগার খুঁড়ে বের করে নিয়ে যাবে, অথবা কারাগার বিস্ফারিত হয়ে খুলে যাবে, অথবা ভেঙে যাবে, কিংবা ভূমিকম্প হবে। আমরা জানতাম না এটা কীভাবে হবে, তবে আমরা জানতাম যে একদিন না একদিন আল্লাহ আমাদের দু’আ কবুল করবেন। সেটাই হলো, হঠাৎএকদিন কেউ একজন চাবি নিয়ে এসে দরজা খুলে দিয়ে বললো, ‘তোমরা মুক্ত। পৃথিবীটা বদলে গেছে, এক দশকের জন্য সেই দেশের নেতা চলে গেছে আর তোমরা মুক্ত।’ . রামাদানের এই মাসে আপনার দু’আর ইবাদাতটি চালু করুন। যদি দু’আ করেন, তাহলে অন্যান্য সব ফযিলত পাওয়ার পাশাপাশি কেবল দু’আ করার জন্যও সাওয়াব পাবেন। কেবল কুরআন তিলাওয়াত ও যিকির আযকার করার কারণে যেমন আপনি সাওয়াব পেয়ে থাকেন, তেমনি শুধু দু’আ করার ফলেও আপনি সাওয়াব পাবেন। হ্যাঁ, আল্লাহ আপনার দু’আ কবুল করবেন। আর শুধু দু’আ করার কারণেও সাওয়াব পাবেন, কারণ সেটাও একটা ইবাদাত। . তাই আল্লাহর কাছে চান, দু’আ করুন এবং তাঁর দিকে ফিরে যান। আল্লাহর দরজাগুলো কখনোই বন্ধ হয় না। ________________ #ধূলিমলিন_উপহারঃ রামাদান (সীরাত পাবলিকেশন) শাইখ আহমাদ মূসা জিবরীল
#ফজরের_আগে_ইস্তিগফার . হারিয়ে যাওয়া একটি ইবাদাত হলো ফজরের (আযানের) আগে আল্লাহর কাছে ক্ষমা চাওয়া (ইস্তিগফার করা)। এটি তাহাজ্জুদ ও তারাবীহ থেকে ভিন্ন ধরনের ইবাদাত। আর ইবাদাত তো এটাই যে, বান্দা বিভিন্নভাবে ভিন্ন ভিন্ন উপায়ে আল্লাহর সন্তুষ্টি অনুসন্ধান করবে। আল্লাহ বলেন, . “আর আল্লাহ তাঁর বান্দাদের প্রতি সুদৃষ্টি রাখেন। যারা বলে, হে আমাদের পালনকর্তা, আমরা ঈমান এনেছি, কাজেই আমাদের গোনাহ ক্ষমা করে দাও আর আমাদেরকে দোযখের আযাব থেকে রক্ষা কর। তারা ধৈর্যধারণকারী, সত্যবাদী, নির্দেশ সম্পাদনকারী, সৎপথে ব্যয়কারী এবং শেষরাতে ক্ষমা প্রার্থনাকারী। ” (সূরাহ আলে ইমরানঃ আয়াত ১৫-১৭) 
সেহরির সময় অনেকেই হয়তো খাবার টেবিলে বসে অর্থহীন কথাবার্তা বলছে, এমন আলোচনা করছে যাতে বরং পাপের ভাগীদার হতে হয়। আপনি এসব আলোচনা থেকে নিজেকে দূরে সরিয়ে নিয়ে ইস্তিগফারে ব্যস্ত হয়ে যান। সত্তর থেকে একশ বার আস্তাগফিরুল্লাহ পড়ুন, যেভাবে রাসূল পড়তেন। অথবা অন্য যে কোনোভাবে ইস্তিগফার করুন। আর এটাই হবে আপনার জীবনে এক নতুন ইবাদাতের সূচনা। যেকোনো সময়েই ইস্তিগফার করা যায়। কিন্তু এই সময়টার ব্যাপারে আল্লাহ কুরআনে বিশেষভাবে উৎসাহিত করেছেন। এটা করে আপনি তাদের অন্তর্ভুক্ত হয়ে যেতে পারেন, যাদের প্রশংসা আল্লাহ কুরআনে করেছেন। এই আমলটি শুরু করুন, ইনশাআল্লাহ এর মাধ্যমে আল্লাহর ক্ষমা পেয়ে যাবেন। . আল্লাহ বলেছেন, “তোমাদের রবের কাছে ক্ষমা চাও; নিশ্চয় তিনি পরম ক্ষমাশীল। ” (সূরাহ নূহ: আয়াত ১০) . যারা ক্ষমা চায়, আল্লাহ তাদের ক্ষমা করবেন। আপনার যদি আর্থিক সমস্যা থাকে, যদি নিঃসন্তান দম্পতি হয়ে থাকেন, ইস্তিগফার হলো এ সবকিছুর ঔষধ, কুরআনের স্পষ্ট আয়াত দ্বারা তা প্রমাণিত। আর এই ইস্তিগফারের উত্তম সময় হলো ফজরের আগে। আল্লাহ বলেন, . “আর বলেছি, ‘তোমাদের রবের কাছে ক্ষমা চাও; নিশ্চয় তিনি পরম ক্ষমাশীল। তিনি তোমাদের উপর মুষলধারে বৃষ্টি বর্ষণ করবেন, আর তোমাদেরকে ধন-সম্পদ ও সন্তান- সন্ততি দিয়ে সাহায্য করবেন এবং তোমাদের জন্য বাগ-বাগিচা দেবেন আর দেবেন নদী-নালা।” (সূরাহ নূহ: আয়াত ১০-১২)
দ্বীন শেখার দীর্ঘমেয়াদী ও কার্যকর একটি কোর্সের সাথে যুক্ত হতে পারেন ইন-শা-আল্লাহ। আল্লাহ তা'আলা সহজ করুন।
সহীহ আল বুখারী ও মুসলিমে আছে, ইবনু ‘আব্বাস (রাদিআল্লাহু আনহুমা) বলেন, রাসুলুল্লাহ (সাল্লাল্লাহু আলাইহি ওয়াসাল্লাম) ছিলেন সবচেয়ে দানশীল ব্যক্তি। রামাদানে মাসেও তিনি ছিলেন সবচেয়ে দানশীল মানুষ, যে মাসে জিবরীল (আলাইহিস সালাম) তাঁর সাথে কুরআন পড়তে আসতেন ও মিলিয়ে নিতেন। ইবনু ‘আব্বাসের ভাষায়, আল্লাহর রাসূল (সাঃ) ছিলেন বহমান বাতাসের চাইতেও উদার। . কেন ইবনু ‘আব্বাস (রাঃ) রাসুলুল্লাহ (সাল্লাল্লাহু আলাইহি ওয়াসাল্লাম) এঁর উদারতাকে বহমান বাতাসের সাথে তুলনা করলেন? প্রথমত, তিনি দান করার ব্যাপারে ছিলেন এতোটুকু বিলম্ব করতেন না, বাতাসের গতিতে দান করতেন। দ্বিতীয়ত, দান করার ব্যাপারে তিনি কখনো বৈষম্য করেননি। বাতাস যেমন সকলকে ছুঁয়ে যায়, ঠিক তেমনই ছিলো রাসুলুল্লাহ (সাল্লাল্লাহু আলাইহি ওয়াসাল্লাম) এঁর উদার হাত, তাঁর দানশীলতা সকলকে ছুঁয়ে যেতো। . ইমাম শাফি’ঈ (রাহিমাহুল্লাহ) বলেছেন, আমি চাই মানুষ যেন রামাদানে যেন উদারহস্তে দান খয়রাত করে, এটাই রাসুলুল্লাহ (সাল্লাল্লাহু আলাইহি ওয়াসাল্লাম) এঁর দেখানো পথ। কারণ দেখা যায় রামাদানে অনেকেই সালাত আর ইবাদাত নিয়ে ব্যস্ত হয়ে পড়ে আর সাদাকার বিষয়টি পাত্তা দেয় না। পূর্বের একটি পর্বে আমরা উল্লেখ করেছিলাম যে, সালাফরা বলতেন রাদামান মানেই হলো কুরআন ও দান-সাদাকার মাস -- আর কিছু না। এই কথা মানে হলো অন্য কিছুর সাওয়াব এগুলোর সমান নয়। . আল্লাহর চোখে দানের পরিমাণ মুখ্য না, বরং দান করছেন কিনা সেটাই আসল বিষয়। অনেকে কম পরিমাণ সাদাকাহ করতে পারে, সেটা সমস্যা না। কারণ, আল্লাহর চোখে ১ টাকা ১০ লক্ষ টাকার সমান হতে পারে। সুনানে নাসাঈতে বলা আছে- . সাবাক্ব দিরহাম মিআতাল ফী দিরহাম এক দিরহাম দানে হাজার দিরহামের সওয়াব। . এক টাকা আপনাকে লক্ষ টাকার চেয়ে দামী সওয়াব এনে দিতে পারে। কখন? যদি আপনার শুধু ২ টাকা থাকে আর সেখান থেকে ১ টাকা দান করেন, তাহলে আপনি আপনার অর্ধেক সম্পদ দান করে দিলেন। আর যে লোকটা লাখপতি, সে যদি আপনার সমান সওয়াব পেতে চায়, তাহলে তাকে লক্ষ টাকা দান করতে হবে, কারণ তার সম্পত্তির অর্ধেক করলেও কয়েক লাখ টাকা হয়। . দান করার সময় মনে রাখবেন, আপনাকে নম্র হতে হবে। আপনার এটা ভেবে সম্মানিত বোধ করা উচিত যে আপনাকে দান করার তাওফিক দেওয়া হয়েছে। আপনার মুগ্ধ হওয়া উচিত এই ভেবে যে আল্লাহ আপনাকে দিয়েছেন এবং আপনি আল্লাহর জন্যই দিচ্ছেন। আর আপনার আনন্দিত হওয়া উচিত যে কেউ একজন তা গ্রহণ করেছে। অর্থাৎ সাদাকার মাধ্যমে আপনি আসলে নিজেই নিজের উপকার করছেন। . “আর তোমরা যে সম্পদ ব্যয় কর, তা তোমাদের নিজেদের জন্যই।” (সূরা বাকারা, ২৭২) . আপনি যদি গরিব সেই ভিক্ষুককে দান না করেন, আল্লাহ ঠিকই তার জন্য কোনো না কোনো একটা ব্যবস্থা করেই দেবেন। এই ভেবে সম্মানিত বোধ করুন যে -- আল্লাহ আপনাকে সম্মানিত করেছেন তাকে দান করার সুযোগ দিয়ে। তাই, বেশি বেশি দান করুন, যাকে দান করছেন তাকে ধন্যবাদ জানান এবং আল্লাহর শুকরিয়া আদায় করুন। আপনি কাউকে না, বরং নিজের উপকার করছেন। . আরও একটি বিষয় মাথায় রাখবেন, সেটা হচ্ছে -- কোনো ভালো আমলকে ছোট করে দেখবেন না। ইবনু ‘উমার (রাঃ) সাদাকাহ করার জন্য তাঁর সাথে চিনি রাখতেন। সে যুগের চিনিকে তুলনা করা যেতে পারে আজকের যুগের ক্যান্ডির সাথে। মানুষ তাঁকে জিজ্ঞেস করতো, আপনি চিনি কেন সাদাকাহ হিসেবে দান করছেন? তিনি বলতেন, ‘কারণ চিনি পছন্দ করি আর আল্লাহ বলেছেন, . “তোমরা কখনো কল্যাণ লাভ করতে পারবে না, যতক্ষণ না ব্যয় করবে তা থেকে, যা তোমরা ভালবাসো। আর যা কিছু তোমরা ব্যয় করবে, তবে নিশ্চয় আল্লাহ সে বিষয়ে সম্যক জ্ঞাত।” (সুরা আলে ইমরান, ৯২) . একবার ‘উমার (রা.) একটা আঙ্গুর দান করলেন। মানুষজন বলতে লাগলো, ‘মাত্র একটা আঙ্গুর! এটা না তৃষ্ণা মিটায়, না পেট ভরায়।’ উমার তখন কুরআনের একটি আয়াত পাঠ করলেন, . “অতঃপর কেউ অণু পরিমাণ সৎকর্ম করলে তা সে দেখতে পাবে।” (সূরা যিলযাল, ৭) . কিয়ামতের দিনে আল্লাহ যখন মীযানে আমল পরিমাণ করবেন, তখন আল্লাহ এমন জিনিসও হিসেব করবেন যেটার ওজন শস্য দানার সমান। তিনি তাদেরকে বললেন, এই আঙ্গুরের ওজন তো শস্য দানা থেকেও বেশি! __________ #ধূলিমলিন_উপহারঃ রামাদান (সীরাত পাবলিকেশন) শাইখ আহমাদ মূসা জিবরীল
ইবনুল কাইয়্যিম রাহিমাহুল্লাহ বলেন, ইখলাস বিহীন আমলের নমুনা ঐ মুসাফিরের মতো, যে একটি ময়লা পানি ভর্তি পাত্র বহন করছে, এই পাত্রটি বহন করতে তার অনেক কষ্ট হয় কিন্তু পানিতে ময়লা থাকায় এটা তার কোন উপকারে আসে না। চমৎকার তুলনা। আসলেই ময়লা পানি যেমন আমাদের কোনো কাজে লাগে না, তেমনি ইখলাস বিহীন আমলও আমাদের জন্য কোনো কল্যাণ বয়ে আনে না। . দাউদ ইবনে আবি হিন্দ রাহিমাহুল্লাহ চল্লিশ বছর যাবত সিয়াম রেখেছিলেন, অথচ তার স্ত্রীও এ ব্যাপারে কিছুই জানতেন না। তিনি পশমের কাপড় বানাতেন। প্রত্যেক দিন তার স্ত্রী খাবার তৈরি করতেন এবং দাউদ কাজে বের হওয়ার সময় তার সাথে ঐ খাবার দিয়ে দিতেন। আর দাউদ বাজারে গিয়ে খাবারটি একজন গরীব মানুষকে দিয়ে দিতেন এবং মাগরিবের পর বাসায় ফিরে তার স্ত্রীর সাথে খাবার খেতেন অর্থাৎ ইফতার করতেন। বাজারের লোকজন ভাবত যে তিনি তার স্ত্রীর সাথে খাবার খেয়ে এসেছেন আর তার স্ত্রী ভাবতেন তিনি বাজারে গিয়ে খাবার তার তৈরি করে দেয়া খাবার খাবেন, কিন্তু দাউদ সিয়াম রাখতেন আর সাথে করে আনা খাবার একজন গরীব লোককে দিয়ে দিতেন। সুবহানআল্লাহ! এটাই তো ইখলাস। শুধু তা ই নয়, তিনি বিশ বছর ধরে কিয়ামুল লাইল (রাতের নামাজসহ অন্যান্য ইবাদত) করেছেন, কিন্তু তার স্ত্রী এটাও কখনো জানতে পারেন নি। . আইয়্যুব আস সাখতিয়ানি রাহিমাহুল্লাহ সারারাত নামাজ পড়তেন আর ফজরের কিছুক্ষণ আগে থেকে কিছুটা আওয়াজ করে কুরআন তিলাওয়াত করতেন যাতে মানুষ মনে করে যে তিনি ফজরের কিছুক্ষণ আগে ঘুম থেকে উঠেছেন, অথচ তিনি সারারাতে একটুও ঘুমাননি। . হাসান ইবনে আবি সিনানের (রাহিমাহুল্লাহ) স্ত্রী বলেছেন “আমার স্বামী প্রায়ই আমার সাথে চালাকি করে আমাকে ঘুম পাড়িয়ে দিতেন যেমনটি আমরা আমাদের বাচ্চাদের চালাকি করে ঘুম পাড়িয়ে দেই, আর যখনই আমি ঘুমিয়ে পড়তাম তখন তিনি নামাজে দাঁড়িয়ে যেতেন। একবার হাসানের স্ত্রী তাকে নামাজ পড়তে দেখে ফেললেন আর বলে উঠলেন, “আবু আব্দুল্লাহ! কেন নিজেকে এভাবে কষ্ট দিচ্ছেন? নিজের উপর একটু রহম করুন। আবু আব্দুল্লাহ উত্তর দিলেন, “কী বোকার মতো কথা বলছ! তুমি আমাকে দুনিয়াতে ঘুমাতে বলছ! আমি অবশ্যই ঘুমাব, বিশ্রামও নেব কিন্তু সেদিন, যেদিন আমাকে আর ঘুম থেকে উঠতে হবে না (মৃত্যু)। . আলী ইবনে আবি তালিবের (রাদিআল্লাহু আনহু) এর নাতির ছেলে, যাইন আল আবিদীন রাহিমাহুল্লাহ দশ বছর ধরে মদীনার গরীব লোকদের খাবার দিতেন, কিন্তু কেও জানতে পারত না কে তাদের খাবার দিচ্ছে। প্রতিদিন সকালে তারা বাড়ির সামনে খাবার পেত। শেষ পর্যন্ত যাইন আল আবিদীন মারা গেলে তারা বুঝতে পারল যে তিনিই তাদের খাবার দিতেন কারণ যাইন মারা যাবার পর তারা আর খাবার পেত না। পরে যাইনকে গোসল করানোর সময় তারা তার পিঠে অনেক দাগ দেখতে পেল, এই দাগগুলো আসলে গরিবদের জন্য খাবার বহন করতে করতে তার পিঠে বসে গিয়েছিল। . আল-আ’মিশ রাহিমাহুল্লাহ বলেন, আমি ইব্রাহীম আন নাখা’ই রাহিমাহুল্লাহ এর কাছে গিয়ে দেখলাম, তিনি কুরআন পড়া শুরু করেছেন এবং একটানা পড়েই যাচ্ছেন। কিন্তু অন্য কেউ আসার সাথে সাথে তিনি কুরআন পড়া বন্ধ করে পাশে সরিয়ে রাখতেন এবং তিনি বিশ্বাস করতেন যে আমি তার এই গোপন আমলের কথা কাউকে বলব না। তাই আমাকে বলতেন, “আমি চাইনা লোকজন আমাকে কুরআন পড়া অবস্থায় দেখুক।” . এই সব নেককার ব্যক্তি আর যারা আল্লাহর রাস্তায় এক বিন্দু ঘাম না ঝরিয়েও নিজেদের নিয়ে গর্ব করতে ব্যস্ত, তাদের মধ্যে কতই না পার্থক্য। যারা সাধারণ একটি খুতবা দিয়ে, অল্প কিছু এতীমের ভরণপোষণ দিয়েই গর্ব করে বেড়ায় অথবা পাঁচ মিনিটের হালাকা করে, রমাদানে দুই তিনবার তারাবির নামাজে গিয়েই অনেক বড়াই করে, মূলত তাদের এ সকল কাজে কোনো ইখলাস বা আন্তরিকতা থাকে না। আর যারা গোপনে আমল করে তাদের আমলে ইখলাস থাকে, এ ধরনের আমলই কার্যকর হয়। . ইবন আল জাওযী রাহিমাহুল্লাহ বলেন, আব্দুল্লাহ ইবনে মুবারক রাহিমাহুল্লাহ হিজরী ১৮০ সালে মারা যান। তিনি ছিলেন একজন আলিম, এবং ইখলাসে ব্যাপারে অনেক বেশি সচেতন। এমনকি তিনি আশংকা করতেন যে, লোকেরা তার আমলের ব্যাপারে জেনে গেলে অথবা তার প্রশংসা করলে হয়তো তার ইখলাস বরবাদ হয় যাবে। . না’ঈম ইবন হাম্মাদ রাহিমাহুল্লাহ বলেন, যখন ইবনে মুবারক রাহিমাহুল্লাহ হাদিস পড়ার সময় ঐভাবেই কাঁদতেন, কুরবানী করার সময় উট বা গাভী যেভাবে শব্দ করে কাঁদে। সুফিয়ান আস সওরী রাহিমাহুল্লাহ বলতেন, আমার খুব ইচ্ছা হয়, আমি যেন অন্তত এক বছর হলেও আব্দুল্লাহ ইবনে মুবারকের রহঃ মত আমল করতে পারি। কিন্তু আফসোস আমি তো মাত্র তিন দিনও এমন আমল করতে পারি না, যেটা আব্দুল্লাহ ইবনে মুবারকের রহঃ তিনদিনের আমালের সমান হবে। আব্দুল্লাহ ইবনে মুবারক রহঃ ছিলেন একজন মু’মিন, হক্ব আলিম এবং মুজাহিদ, যিনি তাঁর হক্ব ইলমকে কাজে পরিণত করেছিলেন। . ইবনে মুবারক রহ একবার রোমানদের বিরুদ্ধে জিহাদে গেলেন। দু’দল ছিল একে অপরের মুখোমুখি, লড়াই শুরু হবার উপক্রম। তখনকার যুদ্ধের রীতি ছিল উভয় দল থেকে একজন করে এসে মুখোমুখি লড়াই করবে। রোমানদের মধ্য থেকে একজন দাঁড়িয়ে বলল, কে আছো এমন যে আমার তরবারির সামনে দাঁড়াবে? অর্থাৎ এটা ছিল তরবারি লড়াইয়ের আমন্ত্রণ। একজন মুসলিম তার সাথে কিছুক্ষণ লড়াই করে আহত হল এবং রোমান লোকটি মুসলিম লোকটিকে শহীদ করে ফেলল। এরপর দ্বিতীয় মুজাহিদ এগিয়ে গেল এবং আল্লাহর ইচ্ছায় শহীদ হয়ে গেল। . তৃতীয় বারও একই ফলাফল হলো। কিন্তু চতুর্থ মুজাহিদ আল্লাহর ইচ্ছায় অল্প কিছুক্ষণের মধ্যেই রোমান লোকটিকে জাহান্নামে পাঠিয়ে দিল। ফলে এই বীর মুজাহিদকে দেখার জন্য মুসলিম বাহিনী তার চারপাশে ভিড় করতে লাগল। ইবনে সুলাইমান বলেন, আমিও এই মুজাহিদের পরিচয় জানার জন্য ঐ ভিড়ের মধ্যে ছিলাম, কিন্তু ঐ মুজাহিদের মুখ ঢাকা ছিল। কারণ তিনি নিজেকে জাহির করতে চাচ্ছিলেন না,আর তিনি এমনভাবে ভিড় থেকে বের হয়ে যাচ্ছিলেন যেন কিছুই হয়নি। ইবনে সুলাইমান বলেন, আমি তার মুখের কাপড় টান দিয়ে খুলে ফেললাম আর দেখলাম যে, এই বীর মুজাহিদ আর কেউ নন, তিনি আব্দুল্লাহ ইবনে মুবারক। আব্দুল্লাহ ইবনে মুবারক রহঃ আমার কাজে অসন্তুষ্ট হয়ে বলেন, “আবু ওমর! (আবু ওমর ইবনে সুলাইমানের কুনিয়াত) তুমিও কী তাদের মতো, যারা মানুষকে অন্যের সামনে অনাবৃত/উন্মুক্ত করে দেয়? . ইবনে মুবারক মনে করতেন, নেক আমল অন্যের কাছে প্রকাশ হয়ে যাওয়া মানে অন্যের সামনে অনাবৃত/উন্মুক্ত হয়ে যাওয়া। এ ব্যাপারে ইবন আল জাওযী রহঃ মন্তব্য করেন যে, ইবনে মুবারক রহঃ এমনই মুখলিস আলিম ছিলেন যে, তিনি আশংকা করতেন, কেউ যদি তার নেক আমল দেখে ফেলে বা তার আমলের প্রশংসা করে তবে এটা তার ইখলাসে নেতিবাচক প্রভাব ফেলবে। আহমাদ ইবন হাম্বল রাহিমাহুল্লাহ বলেন, আব্দুল্লাহ ইবনে মুবারককে রহঃ তাঁর ইখলাস আর গোপন আমলের জন্যই আল্লাহ তা’আলা তাকে সুউচ্চ মর্যাদায় পৌঁছেছিলেন। __________ #ধূলিমলিন_উপহারঃ রামাদান (সীরাত পাবলিকেশন) শাইখ আহমাদ মূসা জিবরীল
সুব’হানাল্লাহ! কী নেই এই ছবিতে! . ত্বালিবুল ‘ইলম আদরের পুত্রকে দেখতে মায়ের আগমন। কত কত কথা। দরদের সাগরে জোয়ার। কিছুক্ষণ পর চলে যাওয়া। . জান্নাতের রাস্তার খোঁজে ছোট্ট ভাই আমার!
দু’জন ভাই। অন্ধকার থাকতেই বাসা থেকে বের হলেন দু’জনেই। . অভিন্ন সময়, তবে গন্তব্য ভিন্ন। . একজন ছুটলেন রমনা বটমূলে। অন্যজন মাসজিদে। ___________ . #বাস্তবতা 
মূল বিষয় হলো – দ্বীন ইসলাম "ব্যক্তি কেন্দ্রিক" না। শুধু নিজে একাকী অসৎ কাজ থেকে দূরে থাকলেই হবে না; বরং আশেপাশের সবাইকে নিয়ে যাবতীয় অশ্লীল ও গর্হিত বিষয় থেকে দূরে থাকতে হবে। দ্বীনের বিধান সেটিই বলে। . ওয়াল্লাহি – এই দুর্যোগগুলো আমাদের কর্মের ফল। আমার মনে পড়ছে, ২০১৫ সালের ঠিক এই মাসে, পহেলা বৈশাখের যাবতীয় অনাচারের পরে, পরপর ৩ বার বড় মাত্রার ভুমিকম্প হয়েছিল। ২০১৬ সালেও হলো ঠিক আগের দিন। . 'উমার ইবনুল খাত্তাব (রাদিআল্লাহু আনহু) এর খিলাফতের সময়ে মদীনাতে একবার ভুমিকম্প হয়। তিনি সকল লোককে ডেকে বলেছিলেন যে সবার কর্মফলের কারণ ছিল সেই ভুমিকম্প। তিনি পরিষ্কার করে বলে দিয়েছিলেন – আরেকবার ভুমিকম্প হলে তিনি মদীনা ছেড়ে নির্জনে চলে যাবেন। . মহান আল্লাহ সাক্ষী – আমাদের যাবার কোন জায়গা নেই। . সকল মুসলিম ভাইবোনকে বিনীতভাবে অনুরোধ করছি – . যার যার পরিবার, আত্মীয়-স্বজন, বন্ধু-বান্ধবদের বুঝান। মহান আল্লাহর ওয়াস্তে তাঁদের আগামীকালের যাবতীয় পাপ কাজ থেকে বিরত রাখুন। মহান আল্লাহকে ভয় করুন হে আমাদের ভাইবোনেরা! . নিশ্চয়ই মহান আল্লাহর #আযাব অত্যন্ত ভয়ংকর। যতটুকু এই পৃথিবীতে, তারচেয়েও অনেক গুন বেশী আখিরাতে। . শান্তি বর্ষিত হোক তাঁদের প্রতি যাঁরা হিদায়াতের অনুসারী।
“মানুষ কি মনে করে যে, তাকে এমনি ছেড়ে দেয়া হবে?” [সুরা আল-ক্বিয়ামাহ, আয়াত ৩৬] __________ একটি আয়াত কি যথেষ্ট নয়? আল্লাহুল মুসতা’আন। 
রাসুলুল্লাহ (সাল্লাল্লাহু আলাইহি ওয়াসাল্লাম) এঁর নিকট একবার জিবরীল (‘আলাইহিস সালাম) আসলেন। তখন তাঁর পাশে এক ব্যক্তি কান্নাকাটি করছিলেন। . জিজ্ঞাসা করা হলো - “এই ব্যক্তি কে?” . বলা হলো - “অমুক।” . জিবরীল (‘আলাইহিস সালাম) বললেন – . “আমরা (ফেরেশতারা) আদম সন্তানের সকল কাজের ওজন করে থাকি, তবে কান্না বাদে। কারণ এক ফোঁটা #অশ্রু দিয়ে আল্লাহ (সুব’হানাহু ওয়া তা’আলা) জাহান্নামের আগুনের অনেক সমুদ্র নির্বাপিত করে দিবেন!” . আল্লাহু আকবার, ওয়ালিল্লাহিল ‘হামদ! __________ [সূত্রঃ কিতাবুয যুহদ (ইমাম আহমাদ), হাদীসঃ ১৩৯। খাযিম (রাদিআল্লাহু আনহু) থেকে বর্ণিত]'
একজন কারাবন্দী। তাকে দীর্ঘদিন একা একটি কারাগারে রাখা হয়েছিল। জেলখানার সাইকিয়াট্রিস্ট সেখানে নিয়মিত বন্দীদের পরীক্ষা করত। সপ্তাহে একবার কিংবা দু’বার চিকিৎসক সেখানে তার ডিউটি পালনের জন্য আসতেন। . জেলখানার বেশীরভাগ বন্দীই ছিলেন মানসিকভাবে ভারসাম্যহীন। কারা কর্তৃপক্ষের যখন সে মানুষটির সেলের পাশ দিয়ে যেত, চিকিৎসক তাঁকে জিজ্ঞেস করত তার কিছু লাগবে কিনা। . লোকটি কোন উত্তর দিতেন না কিংবা মাঝে মাঝে বলতেন কিছু লাগবে না তার। চিকিৎসক এটা ভেবে অবাক হতো যে, এই বন্দী মানুষটি সপ্তাহের ৭ দিনের প্রতিদিনই ২৪ ঘন্টা ধরে নির্জন সেলে কাটায়, তারপরেও সে এত হাসিখুশী আর সন্তুষ্টচিত্তে থাকে কী করে? . চিকিৎসক তাঁকে জিজ্ঞাসা করল, “তোমাকে কেন এত নিশ্চিন্ত আর সুখী মনে হয়? তুমি তো কখনোই কিছু চাও না।” . সে বন্দীটি চিকিৎসকের উত্তর দিয়েছিলেন, “আমার সবচেয়ে প্রিয় বন্ধু আমার সাথেই থাকে।” — এই বলে বন্দীটি তাঁর পাশ থেকে #কুরআন বের করে চিকিৎসককে দেখালেন। . কেউ যদি বুঝতে পারে কুরআন কী, তাহলে তার আর কিছুই প্রয়োজন নেই। আপনি কি রবের সাথে কথা বলতে চান? কুরআনের মাধ্যমে আপনি মহান রবের সাথে কথা বলতে পারবেন। আপনি যদি কুরআনের অলৌকিক ক্ষমতা দেখতে চান, তাহলে কুরআনকে আপনার বন্ধু বানান। এই কুরআন আপনার সব ধরণের রোগের ঔষধ হিসেবে কাজ করবে – মানসিক কিংবা অন্য যে কোন কিছু। . ...আল্লাহর কসম, এমন কেউ নেই - যে কুরআনের চেয়ে ভালো বন্ধু হতে পারবে! ________ ধূলিমলিন উপহারঃ রামাদান (সীরাত পাবলিকেশন) শাইখ আহমাদ মূসা জিবরীল
মাসজিদে জাম’আতের সময় পরষ্পরের মাঝের ফাঁকা জায়গা কমানোর সময় পাশে থাকা মুরুব্বী’র সতর্কবাণী – . “গা ঘেঁষে দাঁড়াবেন না।”
শাইখ ইউনুস কাথরাদা হাফিযাহুল্লাহ এর কাছে এক বোনের বিস্ময়কর ঘটনার বর্ণনা! __________________ . এক বোন আমাকে তাঁর #হাজ্জের সময়ে দেখা একটি ঘটনার বর্ণনা করেছেন – . “৮ই জুলহিজ্জায় আমরা মীনার ক্যাম্পে পৌঁছালাম। ১৭ বছর বয়সের এক বোন আমাদের সাথে ছিলেন। যদিও মাত্র ১৭ বছর বয়সী তিনি, কিন্তু ওয়াল্লাহি, আমি তাঁকে অসাধারণ কিছু ‘আমল করতে দেখেছি। আমি তাঁকে আল্লাহ (সুব’হানাহু ওয়া তা’আলা) এঁর সামনে বিনয়, সমর্পণ ও কান্নারত অবস্থায় দেখতাম। তিনি সারাদিন আল্লাহর যিকির, কুরআন তিলাওয়াত, বিনয়ের সাথে আল্লাহকে স্মরণ করায় ব্যস্ত ছিলেন। সেই তরুণী কোনো দুনিয়ারী আলোচনায় সময় নষ্ট করেন নি, বরং সারাক্ষণ আল্লাহর ইবাদতে একান্তে নিমগ্ন ছিলেন। . পরের দিন ছিল ৯ই জুলহিজ্জা; আরাফাহর দিন। আমরা আরাফাহতে আমাদের ক্যাম্পে পৌঁছালাম। আরাফাহতে পৌঁছানোর পরেই আমরা সবাই ক্যাম্পের ভেতর নিজেদের জন্য একটি আরামদায়ক জায়গা খুঁজছিলাম – শুধু ১৭ বছরের সেই বোন ছাড়া। আমরা যখন শারিরীক আরামের জন্য জায়গা খুঁজছি, সেই বোন তখন হৃদয়ের প্রশান্তির জন্য জায়গা খুঁজে ফিরছিলেন। বোনটি এমন জায়গা খুঁজে বেড়াচ্ছিলেন, যেখানে তিনি তাঁর রাব্বের সাথে কোনো ঝামেলা ছাড়া নিবিষ্টমনে সময় পার করতে পারবেন। এমন এক জায়গা তিনি খুঁজছিলেন, যেখানে তিনি তাঁর মহিমাময় রাব্বের সাথে একাকী সময় ব্যয় করতে পারবেন। . মহান আল্লাহর কসম, সেই বোন জোহরের সালাতের পর থেকে আরাফাহর ময়দান ত্যাগে করার আগ সময় পর্যন্ত সেই একটি জায়গাতেই দাঁড়ানো ছিলেন। না তিনি বসেছেন একবারও, না তিনি তাঁর রাব্বের দু’আ থেকে নিজেকে হাত নামিয়েছেন। পূর্ণ বিনয় ও একাগ্রতার সাথে তিনি চোখের পানিতে আল্লাহকে ডাকছিলেন। আমি আমার সারা জীবনে এমন বিনয় ও আবেগের সাথে কাউকে কিছু চাইতে দেখি নি আল্লাহর কাছে। . আরাফাহ ছেড়ে মুজদালিফাহর দিকে রওনা হওয়ার শেষ সময়ে সেই বোনের কিছু কথা আমাকে কাঁপিয়ে দিলো। তিনি তাঁর চোখের পানিতে আল্লাহ (সুব’হানাহু ওয়া তা’আলা) কে বলছিলেন – ‘ইয়া আল্লাহ, আপনি যদি আমার তাওবাহ সত্যিই কবুল করে থাকেন, তাহলে আজকের দিন-ই যেন আমার জীবনের শেষ দিন হয়।’ আমি বিস্ময়ামুখ তাঁকে দেখছিলাম; এটা কী ধরণের দু’আ? এই ‘অন্যরকম’ তরুণী কী চাচ্ছেন আল্লাহ (সুব’হানাহু ওয়া তা’আলা) এঁর কাছে? . আমরা আরাফাহর তাঁবু ছেড়ে মুজদালিফা অভিমুখ বাসে উঠলাম। আমি অনেকটা ইচ্ছে করেই সেই বোনের পাশে বসলাম। বোনটি কিছুটা বিশ্রামের আশায় তাঁর ক্লান্ত মাথা সামনের সিটের পেছন দিকে ঝুঁকিয়ে দিলো। সারাদিনের ক্লান্তি তাঁকে জেঁকে বসারই কথা। থাক, একটু বিশ্রাম নিক তিনি। গাড়ি যখন সূর্যাস্তের সময় আরাফাহর ময়দান ছাড়তে শুরু করেছে, আমার ইচ্ছে হলো - বোনটিকে আল্লাহর রহমতের চাদরে আচ্ছাদিত হবার সুসংবাদ দেই। আমি বোনকে বলতে চাছিলাম - আল্লাহ (সুব’হানাহু ওয়া তা’আলা) আমাদেরকে নিয়ে তাঁর ফেরেশতাদের সাথে গর্ব করেছেন এবং তাঁদের সাক্ষী রেখে আমাদের ক্ষমা করেছেন ইন-শা-আল্লাহ; যেমনটা হাদীসে এসেছে। . আমি বোনটিকে ডাকলাম। ও অমুক, ও আমার বোন – শুনুন! কিন্তু ১৭ বছর বয়সী সেই বোন কোনো উত্তর দিল না আমার ডাকের। আমি আবার ডাকলাম, তারপর আবার। নিরুত্তর বোন আমার। . তৃতীয়বার ডাকার সময় আমি তাঁর মাথা ধরে ডাকলাম। আল্লাহু আকবার, আমি টের পেলাম – আমাদের সেই বোন আল্লাহ (সুব’হানাহু ওয়া তা’আলা) এঁর সান্নিধ্যে চলে গেছেন ইতিমধ্যেই। যেই দু’আ তিনি আরাফাহর ময়দানে দু’আ কবুলের সময় বিনয় ও একাগ্রতার সাথে করেছেন, মহান আল্লাহ তাঁর সেই দু’আ কবুল করেছেন। বোনটি তাঁর রাব্বের সাথে মিলিত হলো সম্পূর্ন পরিষ্কার ‘আমলনামা নিয়ে; ইন-শা-আল্লাহ। . ইন্নালিল্লাহি ওয়া ইন্না ইলাইহি রাজিউন। আল্লাহ (সুব’হানাহু ওয়া তা’আলা) আমাদের গুনাহগুলোকে ক্ষমা করুন এবং সর্বোত্তম (ঈমান ও ‘আমল নিয়ে) অবস্থায় এই পৃথিবী ছেড়ে যাবার তাওফীক্ব দিন। আ-মীন। ______________ শাইখ ইউনুস কাথরাদা’র ইংরেজী স্ট্যাটাসের ভাবার্থ করার চেষ্টা করলাম। ভুল-ত্রুটি ক্ষমা করবেন। . মূল উদ্দেশ্য ছিলো - এই মর্মস্পর্শী ঘটনাটি সবার সাথে শেয়ার করা। কী অসাধারণ মৃত্যু; সুব’হানাল্লাহ। . আমাদের মৃত্যুও যেন এমন গুনাহহীন অবস্থায় হয়। পরিষ্কার, গুনাহহীন ‘আমলনামা নিয়ে যেন রাব্বে কারীমের সাথে আমরা মিলিত হতে পারি ইন-শা-আল্লাহ। আ-মীন। 
বাচ্চার ডাক্তারের চেম্বারে। . পাশাপাশি দুটো বাচ্চা। দু’জন বাচ্চাই কান্না করছে তারস্বরে। . ১ম বাচ্চার বাবা “জনি জনি, ইয়েস পাপা” রাইম সুর করে গাইতে শুরু করলেন। কিছুক্ষণ পরেই কান্না বন্ধ বাচ্চার। . ২য় বাচ্চার মা “আল্লাহু আকবার” বলতে শুরু করলেন। এই বাচ্চাও কান্না বন্ধ করে মায়ের যিকির শুনতে লাগল। . বিষয়টা অতি সামান্য হয়তো। কিন্তু বোধটুকু বুঝতে পারলে বিশাল। মা-শা-আল্লাহ। আল্লাহুম্মা বারিক লাহুমা। __________ #ইসলামিক_প্যারেন্টিং
দুনিয়াদার লোকদের মতো বলবেন না - আমি গরীব, আমার টাকা নেই। ভেবে দেখুন, আপনি আসলে একজন লাখপতি, কোটিপতি – যদি আপনার পকেটে একটা ফুটো পয়সাও না থাকে – তবুও। কীভাবে? . আপনার শরীরে যে হৃদপিন্ড আছে, সেটা প্রতিস্থাপন করতে প্রয়োজন লক্ষ লক্ষ টাকা। আপনার শরীরে যে কিডনী আছে, সেটা প্রতিস্থাপনের খরচও কয়েক লাখ টাকা। আপনার চোখ, আপনার কান প্রতিস্থাপন করতে প্রয়োজন লাখ লাখ টাকা। এই দামি অঙ্গ প্রত্যঙ্গ নিয়ে চলছেন-ফিরছেন, কেন আপনি নিজেকে গরীব মনে করবেন? আপনি তো অবশ্যই একজন কোটিপতি! . এক লোক ছিল কোটিপতি। একটা দুর্ঘটনার পর তার সমস্যা দেখা দেয়। সে যখন মলমূত্র ত্যাগ করত, সেগুলো তার শরীরের পাশে একটা প্লাস্টিকের থলেতে জমা হতো। তাকেই সেগুলো পরিষ্কার করতে হতো বাথরুমে গিয়ে। তার এই অসুস্থতা সারানোর জন্য অনেক অপারেশন করা হয়, কিন্তু সবই ব্যর্থ হয়। সে বলত, “আল্লাহর কসম, এই অবস্থা থেকে মুক্তি পেতে আমাকে যদি লক্ষ লক্ষ টাকা ব্যয় করতে হয় বা ধার করতে হয়, আমি তা-ই করব।” . ভেবে দেখুন, সে লক্ষ টাকা ব্যয় করতে বা ধার নিতে চাচ্ছে শুধুমাত্র যেন সে টয়লেটে বসতে পারে। কাজেই নিজের দাম নির্ধারণ করতে ব্যাংক ব্যালেন্সের পরিমান দেখার দরকার নেই। আয়নায় নিজেকে দেখুন, আসলেই আপনি একজন কোটিপতি। . কসম আল্লাহর, আপনার হৃদয়ে ‘লা ইলাহা ইল্লাল্লাহ’ থাকলেই আপনি #কোটিপতি। 
সবাই #বিক্রি হয়। . কেউ আল্লাহ (সুব’হানাহু ওয়া তা’আলা) এঁর সন্তুষ্টির কাছে। আবার কেউ শাইত্বানের প্রলোভনের কাছে।
“বৃহৎ শাস্তির পূর্বে আমি অবশ্যই তাদেরকে লঘু শাস্তি আস্বাদন করাব, যাতে তারা প্রত্যাবর্তন করে।” . সুরা আস-সাজদাহ, ২১ __________ #সমসাময়িক
রাসুলুল্লাহ (সাল্লাল্লাহু আলাইহি ওয়াসাল্লাম) একবার এক কবরের সামনে দাঁড়িয়ে বললেন – “এই কবরগুলো তাদের জন্য অত্যন্ত অন্ধকার। আল্লাহ তা'আলা আমার সালাতের (দু’আর) কারণে তাদের জন্য কবরকে আলোকোজ্জ্বল করে দেবেন।”
অপ্রিয় হলেও সত্য – বছর কিছু আগের নিজের লেখা পড়ে নিজেই অবাক হই। দ্বীন ইসলামের বিধানগুলোর বিষয়ে নিজের অজ্ঞতা নিজেকেই লজ্জিত করে, অনুতপ্ত করে। . সুব'হানাল্লাহ, সামান্য ফেইসবুকের ওয়াল-ই যখন অতীত পাপের সাক্ষ্য বহন করছে, সেখানে সারা জীবনের 'আমলনামার অবস্থা কেমন হতে পারে আমার? 
অপ্রিয় হলেও সত্য – বছর কিছু আগের নিজের লেখা পড়ে নিজেই অবাক হই। দ্বীন ইসলামের বিধানগুলোর বিষয়ে নিজের অজ্ঞতা নিজেকেই লজ্জিত করে, অনুতপ্ত করে। . সুব'হানাল্লাহ, সামান্য ফেইসবুকের ওয়াল-ই যখন অতীত পাপের সাক্ষ্য বহন করছে, সেখানে সারা জীবনের 'আমলনামার অবস্থা কেমন হতে পারে আমার? 
আসলে আফসোস করা উচিত নিজেদের অবস্থা নিয়ে, শহীদদের জন্য নয় #নিউজিল্যান্ড_মুসলিম_কিলিং
ইয়া আল্লাহ, আপনি ক্ষমা করে দিন আমাদের এবং সকল মৃতদের “শহীদ” হিসেবে কবুল করুন।
আল্লাহ (সুব’হানাহু ওয়া তা’আলা) আবু হুরায়রা (রাদিআল্লাহু আনহু) এর উপর রহম করুক। . আবু হুরায়রা (রাদিআল্লাহু আনহু) একটি হাদীস জানতেন যেখানে রাসুলুল্লাহ (সাল্লাল্লাহু আলাইহি ওয়াসাল্লাম) বলেছেন – “রাতের বেলায় এমন একটি সময় আছে, যেই সময়ে একজন মুসলিম আল্লাহর কাছে উত্তম যা-ই চাইবেন, আল্লাহ তাকে তা-ই দিবেন।” [সহীহ মুসলিমঃ অধ্যায় ৬, হাদীস ২০০। জাবির ইবনু ‘আব্দিল্লাহ (রাদিআল্লাহু আনহু) থেকে বর্ণিত] . এই হাদীসে রাতের বেলায় “একটি সময় আছে” বলা হয়েছে। যেহেতু সময়টি এই হাদীসে নির্দিষ্ট করে বলা হয় নি, তাই আবু হুরায়রা (রাদিআল্লাহু আনহু) একটি বিশেষ ব্যবস্থা নিলেন। . তিনি রাতকে ৩টি ভাগে ভাগ করে নেন। একভাগে তিনি নিজে, একভাগে তাঁর স্ত্রী ও একভাগে তাঁর খাদেম ‘ইবাদত করতেন। পুরো রাতের কোনো না কোনো অংশে তাঁর পরিবারের কেউ না কেউ আল্লাহ (সুব’হানাহু ওয়া তা’আলা) এঁর কাছে প্রার্থনারত অবস্থায় কাটাতেন, যাতে #সেই_একটি_সময়ে উত্তম কিছু চাওয়ার সৌভাগ্য তার পরিবার লাভ করে। . আর আমরা? শেষ কবে তাহাজ্জুদ বা ক্বিয়ামুল লাইল আদায় করেছি আমরা?
#দুনিয়ার_জন্য_রিযিক্ব এর চিন্তা-পেরেশানী সম্ভবত আমাদের মহান আল্লাহর স্মরণ থেকে দূরে রাখার অন্যতম মূল কারণ। চলুন, একটি ঘটনা পড়ে নেই আমরা। ৫ মিনিট লাগবে বড়োজোর। গল্পের মতোই পড়লেন না হয়। . আনুমানিক ২০০ হিজরীর দিকের ঘটনা। ইরাকের বসরা শহর। শহরের একজন বড় 'আলিম ছিলেন আবু সা'ঈদ 'আব্দুল মালিক ইবনু ক্বুরাইব আল-আসমা'ঈ আল বাহিলী। বিখ্যাত কবি ও ভাষাবিদও ছিলেন তিনি। ছিলেন খলীফা হারুনুর রশীদের দুই পুত্র আল-আমীন ও আল-মা'মুনের শিক্ষক। আল-'আসমা'ঈ নামেই পরিচিত ছিলেন তিনি। . আল-আসমা'ঈ একদিন বসরা শহরে ঘুরে বেড়াচ্ছেন। রাস্তায় এক বেদুঈনের সাথে দেখা। রুক্ষ ও কর্কশভাষী সেই বেদুঈন নাম-পরিচয় জানার পরে তাঁকে মহান আল্লাহর কালাম থেকে কিছু অংশ শুনানোর অনুরোধ করে। আল-আসমা'ঈ সূরা আয-যারিয়াত থেকে পড়া শুরু করে সূরার ২২ নাম্বার আয়াতে পৌঁছালেন – "আর আকাশে রয়েছে তোমাদের জীবিকা, আর যা তোমাদের ওয়াদা করা হয়েছে।" . বেদুঈন থামিয়ে দিলো তাঁকে। - যথেষ্ট! এটি কি আল্লাহর কথা? - জ্বী, এটি আল্লাহর কথা এবং মহান আল্লাহ এটি রাসূলুল্লাহ (সাল্লাল্লাহু 'আলাইহি ওয়াসাল্লাম) এঁর প্রতি নাযিল করেছেন। . স্তব্ধ হয়ে গেলো বেদুঈন। সে উঠে গিয়ে তার উটটি জবাই করলো এবং আল-আসমা'ঈর সহায়তায় উটের গোস্ত শহরের সব দরিদ্র মানুষদের দান করে দিলো। আর তারপর নিজের তরবারী এবং ধনুক ভেঙে ফেলে মরুভূমির পথে হাঁটা শুরু করলো। মুখে সূরা আয-যারিয়াতের সেই ২২ নম্বর আয়াত। সে বারবার এই আয়াতটি পড়তে পড়তে যাচ্ছিলো – "আর আকাশে রয়েছে তোমাদের জীবিকা, আর যা তোমাদের ওয়াদা করা হয়েছে।" . বেদুঈনটি আয়াতটিকে মন থেকে উপলব্ধ করতে পেরেছিলো। সে বুঝতে পেরেছিল, যেই রিযিক্ব নিয়ে তার এতো চিন্তা-পেরেশানী, সেটি মহান আল্লাহর কাছেই রয়েছে। যেই রিযিক্বের খোঁজে উদয়াস্ত নিজেকে হয়রান করে ফেলছিলো সে, সেই রিযিক্ব তো পূর্ব নির্ধারিত। তাহলে এইভাবে তিলে-তিলে নিজেকে নিঃশেষ করার কী অর্থ থাকতে পারে? . এই পর্যায়ে আল-আসমা'ঈ আফসোস করতে লাগলেন – "হায় আফসোস! আমার ঈমান কেন এই বেদুঈনের মতো শক্ত না? এই আয়াত শুনে মহান আল্লাহর প্রতি যেই বিশ্বাস প্রতিষ্ঠিত হলো এই বেদুঈনের, মুখস্থ জানার পরেও আমার বিশ্বাস কেন এতো সুদৃঢ় হলো না?" . সুব’হানাল্লাহি ওয়া বি’হামদিহী! ঘটনাটি এখানেই শেষ না। . বেশ অনেক বছর পরের কথা। আল-আসমা'ঈ হাজ্জের সফরে গেছেন খলীফা হারুনুর রশীদের সাথে। হঠাৎ করেই নিজের নাম শুনতে পেলেন তিনি। কেউ একজন জোরে জোরে ডাকছে তাঁকে। আল-আসমা'ঈ পেছন ফিরে আবিষ্কার করলেন - সেই বেদুঈন তাঁকে ডাকছে। অনেক বছর পর আবার দেখা তার সাথে। চেহারায় সেই কাঠিন্য নেই, নেই ব্যবহারে সেই রুক্ষতা। . কুশল বিনিময়ের পর আল-আসমা'ঈকে বেদুঈন আবার অনুরোধ করলো আল-কুরআনুল কারীম থেকে আরো কিছু পড়ে শুনাতে। আল-আসমা'ঈ আবারো সেই সূরা আয-যারিয়াত থেকে পড়া শুরু করলেন এবং সেই ২২ নাম্বার আয়াতে পৌঁছালেন – "আর আকাশে রয়েছে তোমাদের জীবিকা, আর যা তোমাদের ওয়াদা করা হয়েছে।"বেদুঈন তাঁকে বললো – "মহান আল্লাহ যা বলেছেন, নিশ্চয়ই আমি এটিকে সত্য হিসেবেই পেয়েছি। আপনি পড়তে থাকুন আমার জন্য, আরেকটু পড়ুন।" . আল-আসমা'ঈ পরের অর্থাৎ ২৩ নাম্বার আয়াতটি পড়লেন – "নভোমন্ডল ও ভূমন্ডলের পালনকর্তার শপথ, তোমাদের কথাবার্তার মতোই এটি (রিযিক্ব এর ওয়াদার বিষয়টি) নিশ্চিত সত্য।"
পাদটীকাঃ (১) মাঝে মধ্যে এমন হয়, বক্তার একটি ছোট্ট কথা শ্রোতার মনে এতটাই গভীর রেখাপাত করে, যা বক্তার নিজের মনেও অতটা প্রভাব ফেলে না। আল-আসমা'ঈর বর্ণিত এই ঘটনা থেকেই আমরা দেখতে পাই এর প্রমান। . (২) আপনার ও আমার রিযিক্ব নিয়ে পেরেশানীতে পড়ার আসলে কোনো যৌক্তিক কারণই নেই যখন আমাদের রিযিক্ব পূর্ব নির্ধারিত এবং তা মহান আল্লাহর কাছ থেকেই আসে। এক বিন্দু কমও পাবো না, এক বিন্দু বেশীও পাবো না। আমাদের চেষ্টাটুকু আমরা করবো।তবে এই নিয়ে "অতি মাত্রায়" দুশ্চিন্তাগ্রস্থ হওয়া এবং হা-হতাশ করা প্রকারান্তরে মহান আল্লাহর ওয়াদার প্রতি পূর্ণ বিশ্বাস না আনার নামান্তর বৈকি। . মহান আল্লাহ সহজ করুন আমাদের জন্য।
. আসুন আরেকটি জায়গায় এই 'মাল্টিপ্লায়ার ইফেক্ট' এর প্রয়োগ দেখি; ফেইসবুকে! . ধরুন আমার ফেইসবুকে ১০০০ ফ্রেন্ড আছেন। আজকে দ্বীন ইসলামের উপরে লেখা একটি উত্তম স্ট্যাটাসে লাইক দিলাম আমি। ১০০০ জন ফ্রেন্ডের নিউজ ফীডে আমার লাইক দেয়া সেই স্ট্যাটাসটি ভেসে উঠবে। এই ফ্রেন্ডসদের মধ্যে একজন আমার লাইক দেয়া স্ট্যাটাসটি পড়লেন এবং তিনিও লাইক দিলেন। সেই ফ্রেন্ডের লিস্টে যদি ১৫০০ ফ্রেন্ডস থাকে, সেই স্ট্যাটাস চলে যাবে সেই ১৫০০ ফ্রেন্ডসদের নিউজ ফীডে। সেই ১৫০০ ফ্রেন্ডসদের একজন ফীডে দেখে পড়ে লাইক ক্লিক করলেন সেই স্ট্যাটাসে। মুহুর্তেই স্ট্যাটাসটি তাঁর ফ্রেন্ডসদের ফীডে ভেসে উঠলো। চলতেই থাকে এই "গুণন চক্র"! . মনে করুন, আমার লাইক দেয়া স্ট্যাটাসটি একটি উত্তম 'আমলের উপর লেখা ছিল। আমি সেই 'আমলটি শিখে নিয়ে নিয়মিত পালন করা শুরু করলাম। আমার নিজের পূণ্যের খাতায় যোগ হতে লাগলো সেই 'আমলের ফল, একই সাথে স্ট্যাটাসদাতার পূণ্যের খাতায়ও। . পরবর্তীতে আমার ১০০০ জন ফ্রেন্ডসদের একজন আমার লাইকের বদৌলতে স্ট্যাটাসটি দেখলেন, পড়লেন, লাইক দিলেন, 'আমলটি শিখলেন এবং পালন করা শুরু করলেন। তাঁর 'আমলের সুফল তাঁর নিজের পুণ্যের খাতায় লেখা হলো। লেখা হলো আমার পুণ্যের খাতায় এবং মূল লেখকের পূণ্যের খাতায়। চলতেই থাকবে পূণ্যের জোয়ার এবং কারো পূণ্যের কোন কম হবে না। কী অসাধারণ ব্যাপার! . ঠিক একইভাবে দ্বীন ইসলামের বিধানের সাথে সাংঘর্ষিক কোন মন্দ স্ট্যাটাসে আমার ক্লিকের বদৌলতে মূল লেখক থেকে শুরু করে বিশাল এই চেইনের মধ্যের সবার পাপের খাতায় সেই কুফল যোগ হতে থাকবে। কী ভয়ংকর ব্যাপার! . . এটি-ই সত্য যে, আমাদেরকে প্রত্যেকটি কাজের জন্য আমাদের মহান আল্লাহ তা'আলার কাছে নিশ্চয়ই জবাবদিহি করতে হবে। যেই কাজটিকে আমরা নিতান্তই তুচ্ছ জ্ঞান করছি, সেই কাজটিরও সুফল বা কুফল এর ভার বহন করতে হবে আমাদের; সেটি 'সামান্য' ফেইসবুকের 'অতি সামান্য' লাইক হলেও। সেই লাইক স্ট্যাটাসদাতাকে খুশী করার জন্য দেন কিংবা পড়েই দেন বা না পড়েই দেন – হয়তো বিচারে কোন তারতম্য হবে না। আল্লাহু আ’লাম। . "আর 'আমলনামা সামনে রাখা হবে। তাতে যা আছে; তার কারণে আপনি অপরাধীদেরকে ভীত-সন্ত্রস্ত দেখবেন। তারা বলবেঃ হায় আফসোস, এ কেমন আমলনামা! এ যে ছোট বড় কোন কিছুই বাদ দেয় নি - সবই এতে রয়েছে। তারা তাদের কৃতকর্মকে সামনে উপস্থিত পাবে। আপনার পালনকর্তা কারও প্রতি জুলুম করবেন না।" [সুরা আল-কাহফ, আয়াত ৪৯] . . হয়তো "একটি মাত্র ক্লিক" এর মাধ্যমে লাভ করা কোন পুণ্য-ই সেদিন স্থির বা ব্যালেন্স অবস্থায় থাকা আমার পাল্লার ভার পূণ্যের দিকে ভারী করে দেবে। চিরস্থায়ী উত্কৃষ্ট জান্নাত আমার জন্য নির্ধারিত হয়ে যাবে। . কিংবা "একটি মাত্র ক্লিক" এর মাধ্যমে লাভ করা কোন পাপ সেদিন আমার স্থির পাল্লাকে পাপের দিকে ভারী করে দেবে। চিরস্থায়ী নিকৃষ্ট জাহান্নাম আমার জন্য বরাদ্দ হয়ে যাবে। মহান আল্লাহ তা'আলা মাফ করুক। ____________ . পাঠককুল, বুঝতে পারছেন কি – "#একটি_মাত্র_ক্লিক" কতটুকু গুরুত্বপূর্ণ হয়ে উঠতে পারে আমাদের জন্য?
একটি দোকান খুঁজে বের করতে হবে আমাদের। . আপনার আশেপাশে একটু খোঁজ নিয়ে দেখুন। প্রায় নিশ্চিত করেই একটি দোকান খুঁজে পাবেন ইন-শা-আল্লাহ। "সাঁঝবেলা ষ্টোর", "বিদায়বেলা ষ্টোর", "শেষ যাত্রা", "আখিরাতের সদাই" টাইপের নাম হবে দোকানটির। . দিন-রাত ২৪ ঘন্টা খোলা থাকে এই দোকান। কাফনের কাপড়, আতর, লোবান, কর্পূর, খাটিয়া, কাফনের বাক্স, কম দামী চা-পাতা, পলিথিন, কসকো মিনি সাবান, গামছা ইত্যাদি কিনতে পাওয়া যাবে দোকানটিতে। . পূর্ণ এক দিন অবসর নিন দৈনন্দিন কাজ বা পড়ালেখা থেকে। সকাল সকাল দোকানটির সামনে বসবেন। উঠবেন একদম রাত ১২ টার দিকে। যত্ন করে লক্ষ্য করুন "সদাইপাতি" কিনতে আসা মানুষগুলোকে। মনে চাইলে মাইয়্যাতের বয়স, ধনসম্পদ, মৃত্যুর কারণও জানতে চাইতে পারেন তাঁদের কাছে। প্রয়োজন মনে করলে এক টুকরো কাগজে লিখেও নিতে পারেন তথ্যগুলো। . ভাগ্য নিতান্ত ভালো হলে দোকানটির সাথে লাগোয়া একটি মাসজিদও পাবেন। সেখানে সালাত আদায় করুন সময় মতো। হয়তো কোন মাইয়্যাতের জানাযাতে শরীক হওয়ার তাওফীকও জুটে যেতে পারে। . দিনের সবশেষে জানাযা পড়ানো মাইয়্যাতের স্বজনদের সাথে শরীক হয়ে যান। কেউ মানা করবে না। কেউ জিজ্ঞেস করবে না কিছু। কবরস্থানে দাফনেও শরীক হন। দাফন শেষ হওয়ার পরে বাড়ী ফিরে আসুন। . বাড়ী ফিরে এসে বিছানায় শুয়ে চোখ বন্ধ করে সারাদিনের কথা বলা মানুষদের কথা একটু ভাবুন। কাগজে কিংবা মগজে টুকে রাখা তথ্যগুলোর সাথে মিলিয়ে নিন। তারপর ঘুমিয়ে পড়ুন। . ভাইয়েরা, এই একটি কাজ করে দেখতে পারি আমরা।
আমার অফিসের ওয়েস্ট বিন (ময়লার ঝুড়ি) এতদিন আমার বাম দিকে ছিল। যখনি কোনো ময়লা, ছেঁড়া কাগজ ফেলতে হতো, বাম দিকে ঝুঁকে সেই ঝুড়িতে ফেলে দিতাম। . গত ৩ দিন আগে অফিসের পিওন কোনো এক কারণে ঝুড়িটি সরিয়ে ডান দিকে রেখেছে। অদ্ভুত বিষয়, প্রতিবার যখনি কোনো ময়লা, ছেঁড়া কাগজ ফেলতে নেই, অটোমেটিক্যালি হাত ডান দিকে রাখা ঝুড়ির বদলে আগের ঝুড়ির জায়গা অর্থ্যাৎ বাম দিকে চলে যাচ্ছে। অবচেতন মনের কাজ। . মাত্র ৪/৫ মাসের অভ্যাস। বেশ কয়েকবার মনে মনে স্থির করেছি - ময়লার ঝুড়িটি আমার ডান দিকে এখন, বামে না। তারপরেও ভুল করে বামে ফেলতে নেই আমি। . অতি তুচ্ছ বিষয়। নিজের ওপরে নিজেই বিরক্ত হচ্ছিলাম। এই বিরক্তির মধ্যেই একটি কথা মাথায় এলো। . মাত্র ৪/৫ মাসের অভ্যাসের কারণে অবচেতন মনে যদি পুরনো অভ্যাসের দিকেই ফেরত যাই আমি, দীর্ঘ সময় মহান আল্লাহর অবাধ্যতায় লিপ্ত থাকলে, নামায-রোযা-যিকির-শাহাদাত থেকে মুখ ফিরিয়ে রাখলে, মৃত্যুর মতো ভয়ংকর সময়ে কিভাবে আমরা নিশ্চিত থাকি - মৃত্যুর আগে ঠিক ঠিক তাওবা করে শাহাদাত পড়ার পরম সৌভাগ্য আমাদের হবে? ______________ #সরল_চিন্তা
যতবার-যখনি শাহাদাত উচ্চারণ করি, ততবার-তখনি একটি ভয় জেঁকে বসে অন্তরে। . মুনাফিক্বের কাতারে চলে গেলাম কিনা – সেই ভয়। . সুরা আল-মুনাফিক্বুন এর প্রথম আয়াতেই আল্লাহ (সুব’হানাহু ওয়া তা’আলা) বলেছেন (অর্থ), “মুনাফিক্বরা আপনার কাছে এসে বলেঃ আমরা সাক্ষ্য দিচ্ছি যে আপনি নিশ্চয়ই আল্লাহর রাসূল। আল্লাহ জানেন যে, আপনি অবশ্যই আল্লাহর রাসূল এবং আল্লাহ সাক্ষ্য দিচ্ছেন যে, মুনাফিক্বরা অবশ্যই মিথ্যাবাদী।” . মদীনার মুনাফিক্বরাও আমার মতো শাহাদাত পাঠ করতো। রাসুলুল্লাহ (সাল্লাল্লাহু আলাইহি ওয়াসাল্লাম) এঁর সামনে তারা সাক্ষ্য দিতো আল্লাহ (সুব’হানাহু ওয়া তা’আলা) এঁর একত্বের। সাক্ষ্য দিতো রাসুলুল্লাহ (সাল্লাল্লাহু আলাইহি ওয়াসাল্লাম) এঁর নবুওয়্যাতের বিষয়ে। . অথচ তাদের সাক্ষ্যের বিপরীতে আল্লাহ (সুব’হানাহু ওয়া তা’আলা) সাক্ষ্য দিচ্ছেন – “মুনাফিক্বরা অবশ্যই মিথ্যাবাদী।” ____________ . আল্লাহুম্মা ইন্নী আ’উযুবিকা মিনান নিফাক্ব। হে আল্লাহ, #নিফাক্ব থেকে আপনার কাছে আশ্রয় প্রার্থনা করছি।
"কয়েক বছর 'আগের মুহাম্মাদ জাভেদ কায়সার' এবং 'বর্তমান মুহাম্মাদ জাভেদ কায়সার' এর মধ্যকার পার্থক্য কী?" . ইনবক্সের এই প্রশ্নের উত্তর স্ট্যাটাস আকারে দেয়ার কারণ শুধুমাত্র আল্লাহ (সুব'হানাহু ওয়া তা'আলা) এঁর সন্তুষ্টি এবং আমার মতো সেক্যুলার শিক্ষায় শিক্ষিত ভাইবোনদের কল্যাণ কামনা। রিয়া-র মতো 'আমল বিধ্বংসী বিষয় থেকে মহান আল্লাহর কাছে আশ্রয় প্রার্থনা করছি। . . বিসমিল্লাহির রাহমানির রাহীম। মূলতঃ বিশাল কোন পার্থক্য-ই নেই। পার্থক্য যদি বলতে হয়, তবে সামান্য একটি 'উপলব্ধি' – আমি দ্বীনের বিধানের সামনে নির্দ্বিধায় #আত্মসর্মপন করতে শিখেছি; আল'হামদুলিল্লাহ। . একটি সময়ে পরিষ্কার বিধান সামনে পাবার পরেও নিজের "বিবেক" খাটিয়ে সিদ্ধান্ত নিতাম। আমার বুদ্ধি-জ্ঞান-বিবেক দিয়ে নিজের মতের সমর্থনে যুক্তি তৈরী করতাম। অসংখ্যবার শাইত্বান পাশে থেকে সাহায্য (!) করেছে। মনে হয়েছে – "হতে পারে ইসলাম এটিকে হারাম করেছে। কিন্তু ১৪০০ বছর আগের বিধান আর এখনকার বিধানে পার্থক্য আসবে - এটিই স্বাভাবিক। ইসলাম এত কঠোর না। আল্লাহ নিশ্চয়ই আমার নিয়ত জানেন।" . এইভাবেই "ফাঁক-ফোকর" বের করে নিজের মতের অনুসরণ করতেই দারুন ভালো বোধ করেছি। সাথে শাইত্বান আর-রাজীম তো ছিলই। এক সময়ে দেখলাম – পরিবর্তিত পরিস্থিতিতে 'উলামাদের সার্বজনীন বিধানের বিপরীতেও যুক্তির পাহাড় দাঁড় করাচ্ছি আমি। একটি-দু'টি নয়, আমার ভান্ডারে দ্বীনের সুস্পষ্ট বিধানের বিপরীতে শ'খানেক যুক্তি মজুদ থাকত! . সেই যুক্তির গোডাউন (পড়ুন শাইত্বানের আবাসস্থল) থেকে একটি একটি যুক্তি ডেলিভারী দিতাম। একটি না মিললে আরেকটি। সেটি ব্যর্থ হলে আরেকটি। মোটকথা – নিজের বিবেকের বিপরীতে হারতে রাজী ছিলাম না আমি। . মহান আল্লাহ আমাকে ক্ষমা করুক। মহান আল্লাহ আমাকে ক্ষমা করুক। . এই আমি মহান আল্লাহর অশেষ অনুগ্রহে যাবতীয় মনুষ্য যুক্তির উপরে দ্বীনের বিধানকে "একমাত্র সত্য" হিসেবে প্রাধান্য দিতে শিখেছি; আল'হামদুলিল্লাহ। . ওয়াল্লাহি – নিজের চোখকেও অবিশ্বাস করতে পারি আমি, যদি মহান আল্লাহর বিধানের বিপরীতের কোন বিষয় যদি হয়। দ্বীনের বিধানের বিপরীতে নিজের মস্তিষ্ককপ্রসুত জ্ঞানকেও ভুল ভাবতে অধিক পছন্দ করি আমি এখন। আমি "শুনলাম ও মানলাম" থিওরির অনুসারী হতে পেরেছি বোধকরি – যদি বিষয়টি দ্বীনের বিধান সংক্রান্ত কোন কিছু হয়। . আমি মনেপ্রাণে বিশ্বাস করি – আমার ব্রেইন ভুল প্রসেসিং করতে পারে, আমি ভুল হতেই পারি; কিন্তু দ্বীন ইসলাম কস্মিনকালেও ভুল হবে না। আমার বুঝার সীমাবদ্ধতা থাকতেই পারে; দ্বীন ইসলামের কোন সীমাবদ্ধতা নেই, ক্বিয়ামাত পর্যন্ত সীমাবদ্ধতা থাকবে না। . এখনও যে শাইত্বান আর-রাজীম ছেড়ে গেছে আমাকে – তা কিন্তু নয়। বরং প্রতি মুহূর্তে আপাতঃ "ঘুমন্ত বিবেক"-কে "সদা জাগ্রত বিবেক" হিসেবে পুনঃস্থাপনের জন্য চেষ্টা করে যাচ্ছে। মহান আল্লাহর কাছে আমৃত্যু আশ্রয় চাই নিজের মতকে দ্বীনের বিধানের বিপরীতে এক পলকের জন্যও দাঁড় করানো থেকে। . সনির্বন্ধ অনুরোধ আমার দ্বীনি ভাইবোনদের কাছে – কখনো যদি এই 'মুহাম্মাদ জাভেদ কায়সার'কে দ্বীনের পরিপন্থী কিছু করতে দেখেন, দয়া করে সতর্ক করবেন। মুসলিম মাত্রই একে অপরের আয়না। আমাকে পেছনে ফেলে আপনারা একা জান্নাতে যেতে চাবেন না নিশ্চয়ই। . বান্দা আপনাদের দু'আর মুহতাজ। জাযাকুমুল্লাহু আহসানাল জাযা।
যখন রাতের শেষ প্রহরে মুয়াযযিন দরাজ গলায় ঘোষণা করেন – “ঘুম থেকে সালাত উত্তম”, তখন আপনি দিব্যি ঘুমিয়ে থেকে কি এটাই প্রমান করছেন না যে - সালাত থেকে ঘুম উত্তম? _____ #সরল_প্রশ্ন #ফজরের_সালাত
মোল্লা ভাইঃ ও ভাইজান! আল্লাহ (সুব’হানাহু ওয়া তা’আলা) কি আপনার প্রতি অসন্তুষ্ট কোনো কারণে? . জনৈক ভাইঃ না ভাই। কী যে বলেন! কেন আল্লাহ অসন্তুষ্ট হবেন? বরং আল্লাহ সন্তুষ্ট আছেন আমার প্রতি। ভালো পয়সা ইনকাম করছি। জমি-গাড়ী-ফ্ল্যাট আছে। গত মাসেই পুরো ফ্যামিলি নিয়ে বিদেশে ঘুরে এলাম। এছাড়াও....। . মোল্লা ভাইঃ মা-শা-আল্লাহ। আল্লাহ (সুব’হানাহু ওয়া তা’আলা) বারাকাত দিন ও হিফাযত করুন আপনাদের। . জনৈক ভাইঃ আচ্ছা ভাই, কেন আপনার মনে হলো যে আল্লাহ আমার প্রতি অসন্তুষ্ট? . #মোল্লা_ভাইঃ আসলে.... অনেকদিন ধরে দেখছি আপনাকে.... কখনোই সালাত আদায় করতে দেখলাম না আপনাকে! সেজন্যই বললাম...। _________ #নিআমাত #সালাত
পরিচিত এক ভাই। হাঁটুতে ফ্র্যাকচার ছিলো। দীর্ঘদিন চেয়ারে নামায পড়তে হয়েছে। মাঝখানে মেরুদন্ডের সমস্যার কারণে চেয়ারে নামায পড়ার সময়টা আরো বেড়েছে। . আজ ইশার নামাযের পরে পেছন ফিরে দেখি – সেই ভাই মাটিতে বসা। বুঝলাম, অনেকদিন পরে আজ দাঁড়িয়ে-মাটিতে বসে নামায পড়েছেন। তাকাতেই হাসি দিলেন। . ওয়াল্লাহি, আমার নিজেরই এত এত তৃপ্তি লাগছিল সেই ভাইকে দেখে; না জানি তাঁর কাছে কেমন লেগেছে এতদিন পর মাটিতে সিজদাহ দিয়ে! . আহ; নি’আমাতের পূর্ণ কদর যদি আমরা করতে পারতাম!
১২৪ হিজরির ঈদুল আযহার দিনে কুফার অধিবাসীরা বিচিত্র এক ঘটনার সাক্ষী হয়। কুফায় বনু উমাইয়্যার নিয়োগকৃত প্রতিনিধি, খালিদ ইবনু আবদুল্লাহ আল-কাসরী ঈদের খুতবায় ঘোষণা করেন – হে লোক সকল! আপনারা কুরবানী করুন, মহান আল্লাহ আপনাদের কুরবানী কবুল করে নিবেন। আমি জা’দ ইবনু দিরহামকে কুরবানী করছি। সে মনে করে, মহান আল্লাহ ইবরাহীম আলাইহিস সালাম –কে খলীলরূপে গ্রহণ করেননি এবং মুসা আলাইহিস সালাম এর সাথে কথাও বলেননি। অথচ জা’দ যা বলছে মহান আল্লাহ তা থেকে অনেক ঊর্ধে। কথা শেষ করে মিম্বারের গোড়াতেই জা’দ ইবনু দিরহামকে খালিদ যবেহ করেন! . জা’দ ইবন দিরহামের ব্যাপারে ইমাম ইবন কাসির রাহিমাহুল্লাহ-এর বক্তব্যের সারমর্ম হল: জা’দ ইবনু দিরহাম হল প্রথম ব্যক্তি যে দাবি করেছিল ক্বুরআন সৃষ্ট। পরবর্তীতে মুতা’যিলাদের মাধ্যমে এই কুফরি আক্বিদা প্রসার পায়। জা’দের কাছ থেকে এই আক্বিদা গ্রহণ করে জাহমিয়্যাহ ফিরকার সূচনাকারী জাহম বিন সাফওয়ান। জাহম বিন সাফওয়ানের কাছ থেকে এই আক্বিদা গ্রহণ করে বিশর আল-মুরাইসি। আর বিশর আল মুরাইসির কাছ থেকে গ্রহণ করে আহমাদ ইবনু আবি দু’আদ। . জা'দ ইবনু দিরহামের আক্বিদাকে পপুলারাইয করে জাহম বিন সাফওয়ান। এবং জাহম বিন সাফওয়ানের প্রচারিত আক্বিদার বিভিন্ন দিক বিভিন্নভাবে মু’তাযিলাসহ ভ্রান্ত আকিদার নানা ফিরকার উত্থানে ভূমিকা রাখে। বিশেষ করে আল্লাহ সুবহানাহু ও তা’আলার পবিত্র গুণাবলী ও বৈশিষ্ট্যের ব্যাপারে বিভিন্ন ভ্রান্তির শেকড় খুঁজে পাওয়া যায় জাহম বিন সাফওয়ানের কাছে। . জাহম বিন সাফওয়ানের এ বিষাক্ত আক্বিদা কিভাবে গড়ে উঠেছিল? কোন থট প্রসেসের মাধ্যমে সে হাজার বছর ধরে উম্মাহকে তাড়া করে বেড়ানো এ ভ্রান্ত উপসংহারগুলোতে পৌছেছিল? জাহমের পথভ্রষ্টতাঁর শুরুটা হয়েছিল নাস্তিকদের সাথে তর্ক থেকে। ইমাম আহমাদ ইবনু হাম্বল, ইমাম আল-বুখারীসহ অন্যান্য আরো অনেকের বক্তব্য অনুযায়ী, সুমানিয়্যাহ নামের এক দল দার্শনিকদের সাথে ইসলামের পক্ষ নিয়ে বিতর্ক শুরু করে। সুমানিয়্যাহরা ছিল ভারত ও খুরাসানের দিকের একটা সেক্ট, যারা বিশ্বাসের দিক থেকে ন্যাচারালিস্ট ছিল। . সুমানিয়্যাহদের সাথে জাহমের তর্কের ভিত্তি ছিল কালাম। রেটোরিক, লজিক। এ ধরণের তর্কের একটা উদাহরণ দেখা যাক। সুমানিয়্যাহরা জাহমকে প্রশ্ন করলো – . তুমি দাবি করো ইলাহ আছে? -হ্যা তুমি কি সরাসরি তোমার ইলাহকে দেখোছো? -না তাঁর কথা শুনেছো? -না কোন ঘ্রাণ পেয়েছো? -না কখনো তাঁকে স্পর্শ করেছো? -না কোন ইন্দ্রিয়ের মাধ্যমে তাঁর উপস্থিতির প্রমান পেয়েছো? -না তার মানে তুমি আসলে জানো না যে সে ইলাহ? ... পঞ্চ ইন্দ্রিয়ের মাধ্যমে যাকে অনুভব করা যায় না, তার কি আসলেই অস্তিত্ব আছে? . জাহম কোন জবাব দিতে পারলো না। এ কথোপকথনের পর চল্লিশ দিন সে সালাত আদায় করা থেকে বিরত থাকলো, কারণ সে বুঝতে পারছিল না সে আসলে কোন সত্ত্বার ইবাদাত করছে। তারপর একটা যুতসই উত্তর খুঁজে বের করলো। কিন্তু দেখা গেল এ উত্তরকে যুক্তির মাপকাঠিতে টিকিয়ে রাখতে হলে, আল্লাহ সুবহানাহু ওয়া তা’আলার পবিত্র নাম ও গুণাবলীসমূহকে অস্বীকার করতে হচ্ছে। নিজের যুক্তির দার্শনিক ও যৌক্তিক সামঞ্জস্য বজায় রাখার জন্য সে তাই করলো। এভাবে সে কুরআন সৃষ্ট হবার বিশ্বাসও গ্রহণ করলো, কিংবা বলা যায় করতে বাধ্য হল। . পুরো ব্যাপারটার শুরু কোথা থেকে? অনেক আলিমগণের মতে, জাহম বিন সাফওয়ানের ফিকহের ব্যাপারে জ্ঞান ছিল, এছাড়া ইলমুল কালামেও তার দক্ষতা ছিল। কিন্তু আকিদার মজবুত ভিত্তি, শরীয়াহর দলিল, দলিলের সঠিক ব্যাখ্যা এবং সালাফ আস-সালেহিনের আসারের ব্যাপারে পর্যাপ্ত জ্ঞান ছাড়া নাস্তিকদের ঠিক করা কাঠামোর ভেতরে ঢুকে তাদের সাথে বিতর্কে যাবার কারণে সে নিজে বিভ্রান্ত হয়েছিল, এবং পরবর্তী যুগ যুগ ধরে তার এসব বিভ্রান্তি উম্মাহর মধ্যে বিভিন্ন ধরনের ফিরকা ও ফিতনার জন্ম দিল, যার প্রভাব আজো চলছে। যতোটুকু বোঝা যায়, জাহমের প্রাথমিক নিয়্যাতও ভালো ছিল। তর্ক-বিতর্কের মাধ্যমে সে ইসলামকে ডিফেন্ড করতো, নাস্তিকদের প্রশ্নের জবাব দিতো। আপাতদৃষ্টিতে প্রশংসনীয় কাজ। কিন্তু মৌলিক কিছু ভুলের কারণে এ কাজটাই উম্মাহর জন্য মারাত্মক এক ফিতনা হয়ে দেখা দিল। .
জাহমিয়্যাহ, মু’তাযিলাদের সময়ে কাফিরদের সাথে তর্কের মূল বিষয় ছিল আল্লাহ সুবহানাহু ওয়া তা’আলা অস্তিত্ব, তাঁর গুণাবলী ইত্যাদি নিয়ে। তাই এ বিতর্ক থেকে জন্ম নেয়া বিচ্যুতিগুলো ছিল মূলত আক্বিদার এ বিষয়গুলো নিয়ে। আমাদের সময়েও নাস্তিকদের সাথে অনেক তর্ক হয়। বেশ ক’বছর যারা ইসলাম নিয়ে লেখালেখি করেন তাদের কাছে এটা কাজের বেশ জনপ্রিয় একটা এরিয়াও। আমাদের সময়ের নাস্তিকরাও, আল্লাহর অস্তিত্ব নিয়ে প্রশ্ন তোলে, ‘স্রষ্টা এমন না হয়ে অমন না কেন?’ – এধরনের প্রশ্নও করে। কিন্তু গভীরভাবে লক্ষ্য করলে দেখবেন আমাদের সময় কাফিরদের দ্বন্দ্বের মূল বিষয় আল্লাহর অস্তিত্ব না। ‘আল্লাহ আছেন’ –অ্যামেরিকা বলেন, ইন্ডিয়া বলেন, চায়না বলেন, ইউ এন বলেন - বৈশ্বিক কুফর ব্যবস্থা এ বিশ্বাস মেনে নিতে রাজি আছে। কিন্তু আল্লাহ যেভাবে বলেছেন সেভাবে জীবন চালাতে হবে, সমাজ চালাতে হবে, শাসন চালাতে হবে – এটা মেনে নিতে তারা রাজি না। ব্যাক্তিগত জীবনের ক্ষেত্রে ইসলামী শারীয়াহ যেসব বিধিবিধান ঠিক করে দেয়, বুঝে- না বুঝে ভোগবাদের অনুসরণে ব্যস্ত আজকের পৃথিবী সেটা মানতে রাজি না। সামাজিক আচারআচরণ ইসলামী শারীয়াহ অনুযায়ী নিয়ন্ত্রিত হবে, সংস্কৃতি কিংবা ট্র্যাডিশানের ভিত্তিতে না – আজকের সমাজ এটা মানতে নারাজ। মুসলিমদের সমাজই এটা মানতে চায় না। আল্লাহর যমীনের আল্লাহর আইন দিয়ে শাসন করতেই হবে – এ কথাটা কারো পক্ষে আজ মেনে নেয়া সম্ভব না। . তাই আজ দ্বন্দ্বটা ‘আল্লাহ আছেন কি না?’ সেই প্রশ্ন নিয়ে না। দ্বন্দ্ব হল ‘আল্লাহর শাসনের সীমানা কতোদূর?’ তা নিয়ে। একারণেই আপনি দেখবেন ইসলামের ঐ বিষয়গুলো নিয়ে কাফিররা সবচেয়ে বেশি আক্রমন করে যেগুলো বর্তমান ভোগবাদী, লিবারেল ওয়ার্ল্ডভিউ এর সাথে সাংঘর্ষিক। সেটা হতে পারে নিকাবের আদেশ, স্বামীর আনুগত্য, মহিলাদের ঘরে থাকা, মুরতাদ হত্যার বিধান, কাফিরদের বন্ধু হিসেবে গ্রহন না করা, কুফর ও শিরকের অনুসারীদের প্রতি শত্রুতা ও বিদ্বেষ পোষণ করা, জিহাদ, আল্লাহর আইন দিয়ে শাসন, রাসূলুল্লাহ এর অবমাননাকারীর শাস্তি ইত্যাদি। সবচেয়ে ভয়ঙ্কর বিষয়টা হল প্রতিনিয়ত একটা সেক্যুলার ও পুঁজিবাদী কাঠামোর ভেতরে থাকার কারণে, আমরা মোটামুটি সবাই কাফিরদের এ দৃষ্টিভঙ্গিগুলোকে ডিফল্ট হিসেবে নিয়েছি। কাফিরদের ঠিক করা মানবতা, শান্তি, অধিকার – ইত্যাদির সংজ্ঞা ও কাঠামোগুলো আমরা মেনে নিয়েছি। তারপর চেষ্টা করছি এ কাঠামোগুলোর ভেতরে ইসলামের বিভিন্ন বিধানকে খাপ খাওয়াতে। স্বাভাবিকভাবেই যখন পারছি না তখন আমরা এ বিধানগুলোর ভুল ব্যাখ্যা করছি। . পুরো ব্যাপারটার সাথে জাহম বিন সাফওয়ানদের সিচুয়েইশানের অদ্ভূত মিল আছে। জাহমদের প্রথম ভুল ছিল অ্যারিস্টটোলিয়ান লজিকের প্রাথমিক মূলনীতিকে গুলো মেনে নিয়ে তর্কে ঢোকা। তাদের দ্বিতীয় ভুল ছিল, আক্বিদা, নুসুস ও আসারের শক্ত জ্ঞান ছাড়াই বিতর্ক করা। তাদের তৃতীয় ভুল ছিল, তর্কে আটকে যাবার পর সেই তর্ক ছেড়ে না দিয়ে তর্কে জেতার জন্য নিজেদের বানানো নতুন নতুন যুক্তি নিয়ে আসা। চতুর্থ ভুল ছিল, সালাফ আস সালেহিনের অবস্থানের সাথে এসব যুক্তির অসামঞ্জস্য তাদের কাছে তুলে ধরার পর তাওবাহ না করে নিজেদের ভুলের ওপর পারসিস্ট করা। নিজের ইগো, আত্মমর্যাদার মিসপ্লেইসড ধারণা, ‘মানুষ কী বলবে?’ ইত্যাদির কারণে ভুল স্বীকার না করা। আজ হুবহু এ ব্যাপারটাই হচ্ছে। . ইসলামের সঠিক বুঝ ছাড়াই আমরা ইসলামকে ব্যাখ্যা করতে চাচ্ছি। সেটা করছে যাচ্ছি কাফিরদের মানবতা, অধিকার, স্বাধীনতা – ইত্যাদিকে সঠিক ধরে নিয়ে। তারপর ইসলামকে মানবিক, আধুনিক, সহজ, শান্তিপ্রিয় প্রমাণের জন্য, কাফিরদের কাছে নিজেদের ‘সভ্য’ আর ‘অ-সন্ত্রাসী’ প্রমাণের জন্য এমনভাবে কুরআন এ হাদীসকে ব্যাখ্যা করছি যেসব ব্যাখ্যা পুরোপুরি বাতিল। আর যখন ভুলগুলো ধরিয়ে দেয়া হচ্ছে তখন আমরা ভুল স্বীকার করছি না। বরং নিজেরা আবোলতাবোল ব্যাখ্যা দিচ্ছি। . দুটো পথ, দুটো ট্র্যাজেক্টরি – প্রায় হুবহু এক। যদিও মাত্রার ভিন্নতা আছে। দেখুন যেমনটা আগেই বললাম, জাহমিয়্যাহ ও মু’তাযিলাদের অনেকের প্রাথমিক ইন্টেনশন ভালো ছিল কিংবা বলা যায় আন্তরিক ছিল। এটা আহলুস সুন্নাহর অনেকেই স্বীকার করেছেন। কিন্তু আন্তরিক হওয়া এবং ভালো নিয়্যাত থাকা যথেষ্ট না। বিশেষ করে আল্লাহর দ্বীনের ব্যাপারে কথা বলার ক্ষেত্রে। শারীয়াহর বিধান, হাদীসের বক্তব্য কিংবা কুরআনের আয়াত ব্যাখ্যা করা কোন ডু-ইট-ইওরসেলফ প্রজেক্ট না, যেটা আমরা সবাই ইচ্ছেমতো করতে পারবো। প্রায় প্রত্যেকটা বাতিল ফিরকা কোন না কোন আন্তরিক লোকের মাধ্যমেই শুরু হয়েছিল। এ বিষয়গুলোর মধ্যে এমন অনেক অর্থ ও তাৎপর্যের এমন অনেক পর্যায় আছে, যার সবকিছু হয়তো আমাদের কাছে পরিস্কার না। আল্লাহর সব হুকুমের পেছনের হিকমাহ আমরা জানবো বা আমাদের জানাতে হবে – এমন কোন কিছু ইসলাম বলে না। এবং এসব বিষয়ে সূক্ষ কোন ভুলও এক সময় ভয়ঙ্কর বিচ্যুতিতে পরিণত হতে পারে, কারন ইবলিস অভিজ্ঞতা ও জ্ঞানের দিক দিয়ে আপনার-আমার চেয়ে অনেক আগানো। আমাদের দুর্বলতা কোথায়, আমাদের মনের অসুখগুলো কিভাবে কাজে লাগাতে হয় সেটা সে খুব ভালোভাবেই জানে। 
