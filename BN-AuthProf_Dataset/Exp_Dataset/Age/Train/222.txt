২০ টা সিলিন্ডারের অর্ডার দেয়া হয়েছে নতুন করে। হয়তো ২/৩ টা নতুন জেলায় যাবে। যা উঠেছে তা দিয়ে টানটান হবে, কোর ফান্ড ব্যবহার করছি। কিন্তু যেতে হবে বহুদূর। সব জেলায় হাব লাগবে। যুদ্ধ একদিনে শেষ হয় না। আমাদের আরো এগিয়ে আসতে হবে। মানুষের পাশে, জীবনের তরে মানুষ মানুষের জন্য ফাউন্ডেশন
খুব অসভ্য, নির্মম, বর্বরতা! গেলো আরো একটা প্রাণ! ছি! কি বিশ্বাস, জিন্স পরা যাবে না মেয়েদের! আমার এক ঘনিষ্ট আত্মীয় ছিল, একবার জিন্স পরেছিল একটা ট্রেনিংয়ে গিয়ে। এরপর সেটা বাড়ির লোকজন শুনে ছি ছি করতে লাগলো! 
সোমবার সকাল পর্যন্ত ২৪ ঘণ্টায়: - রেকর্ড ৫১ হাজার নমুন পরীক্ষা - রেকর্ড ১৫ হাজার ১৯২ জনের মধ্যে সংক্রমণ - রেকর্ড ২৪৭ জনের প্রাণ সূত্রঃ bdnews24.com
কাঁঠাল, অনেক দিন পর খেলাম আমার পছন্দের তালিকায় একেবারে #১ নং এবং বাংলাদেশের এই জাতীয় ফল! আজ এক টানা মনে হয় কমপক্ষে ২০ টা খেয়েছি, এত বড় বাটির প্রায় ৮০ শতাংশ গেলো আমার একার পেটে! ইয়া বড় বড় সাইজের। তাও আবার ভাত-তরকারি খাওয়ার পর ভরা পেটে! কাঁঠাল নিয়ে আছে আমার খুব মনকাড়া কয়েকটা গল্প। ঢাকায় খুব ধনী পরিবারে একটা টিউশনি করতাম। ক্যাডেট কলেজের স্মার্ট ছেলে আমার ছাত্র। মান-ইজ্জতের মাথা কেটে আমি প্রথম বারই সবগুলো গপগপ করে খেয়ে ফেললাম। ব্যাপারটা আন্টি বুঝতে পেরেছিলেন হয়তো। এরপর যতবার সেই ঘরে কাঁঠাল এনেছেন৷ আমাকে বড় গামলা করে দিতেন! ভদ্রতাবশত একটাও আমি রাখতাম না! যে যাই বলে বলুক! সমস্যা হলো, ক্যাডেট কলেজের ছাত্ররা বেশ সিজনাল। তাই আমার কপালে সেই ভাগ্য বেশি সময় হতো না। তবুও বাংলাদেশ ছাড়ার আগ পর্যন্ত ৩ সিজনে অনেক অনেক খেয়েছি! এখনো দোয়া করি সে পরিবারের জন্য! আন্টির জন্য! চট্টগ্রাম শহরে একেবারে নতুন আসি। মাসতুতো ভাই ধরে ফেললেন কাঁঠাল এর প্রতি আমার দুর্বলতা। এবার ঠেকাই কে! তিনিও কাঁঠালখোর! বাজার থেকে এনে আর কাউকে চান্স না দিয়ে আমরা দুইজন সাবাড় করে দিতাম একটা কাঁঠাল এক বসাতেই! এবার শুনুন একটা দুষ্টুমির গল্প। বুয়েটের শহীদ স্মৃতি হলে ছিলাম কিছুদিন। সেখানেই ছাদের উপর কাঁঠাল গাছ! ইয়া বড় বড় সব কাঁঠাল! কেউই দেখি নজর দিচ্ছে না সেদিকে। দারোয়ানদের ফাঁকি দিয়ে দুপুরবেলা সবার ব্যস্ত সময়ে উঠে পড়লাম একদিন সেই ছাদে। সিঁড়ির এক্সেস নাই, গাছ বেয়ে উঠা লাগতো সেখানে। বেশ কয়েকটা পেড়ে লুকিয়ে লুকিয়ে খেলাম কয়েকদিন! [ধন্যবাদ জাকির, কাঁঠাল উপহার এর জন্য! অনেক সুস্বাদু, বেশ তৃপ্তি নিয়ে খেলাম] 
আহ, বাংলাদেশসহ দুনিয়ার সব দেশে, যেখানে প্রাইভেটের রমরমা অবস্থা, সেখানে যদি এই কড়া নির্দেশ জারি হতো, এবং আইন মানতে বাধ্য করতে পারতো সরকার। এই আমেরিকাতেও সিস্টেম ভেংগে যাচ্ছে। কুমন সহ বিভিন্ন কোচিং সেন্টার এসে হাজির হয়েছে। একেবারে শিশুকাল থেকেই শুরু করে দেয় বাবা-মায়েরা। কাকে কার আগে দিবে কোচিংয়ে! বাচ্চাকে ক্লাশে 'ফার্স্ট' হতে হবে তো!!! সমস্যা হলো, এখানে 'ফার্স্ট' বলতে কিছু নাই। তাতে কি, 'গিফটেড স্টুডেন্ট বানাতে হবে না? আহ, কী প্রতিযোগিতা! সার্ভে করলে দেখা যাবে, যেখানে এশিয়ান বেশি, সেখানে কোচিং সেন্টার বেশি! বেশিরভাগ উন্নত দেশের ছোট্ট ছোট্ট এশিয়ান দেশ রয়েছে, যেখানে জেগে উঠেছে কোচিং সেন্টার! ওখানে ক্লাশ করতে যাওয়া বেশিরভাগই এশিয়ান! অথচ আমরা নিজভূম ছেড়েছিলাম একটু শান্তির জন্য!
কচু শাক - যেনো আয়রন/লোহার জাহাজ! আছে ভিটামিন সি, ক্যালসিয়াম, ম্যাগনেসিয়াম, ম্যাংগানিজ সহ প্রচুর এন্টিএক্সিডেন্ট। কোলন ক্যান্সার সহ নানাবিধ জটিল/সরল রোগের ঝুঁকি কমায়! বাড়িয়ে দেয় উদ্দীপনা, নতুন শক্তি! অত্যন্ত প্রিয় এবং লৌহসমৃদ্ধ বিভিন্ন পুষ্টিগুণে গুণান্বিত এই শাকটা আমেরিকার বাজারে ফ্রেশ পাওয়া খুব দুঃসাধ্য! কচুর মুখি ইন্ডিয়ান দোকানে বস্তায় বস্তায় পাওয়া যায়, কিন্তু এই শাক এর দেখা পাওয়া ভাগ্যের ব্যাপার। আমরা গত ১০ বছরে হয়তো একবারও দেখেছি বলে মনে পড়ে না! গত দুই বছর ৭-৮ বর্গফুট একটা বেড বানিয়ে কচুর মুখি লাগিয়ে অনেক কচু শাক খেলাম। এবার বেড বাড়ালাম আরো একটা। অন্য একটা সবজির বেডে এই কচু লাগিয়ে দিলাম। ঘরের সবার আয়রন দরকার, মেয়েদের তো আরো বেশি। ছোট্ট শ্রদ্ধামণি সেদিন বলে উঠলো, বাবা, কচু শাক তো অনেক বড় হলো। কবে তুলবে? তুমি খেতে চাও? আমি তো কাউকে দিয়ে দিব ভাবছি - তার কথার টোন বুঝে একটু তাঁতানোর চেষ্টা করা। বাবা, না, আমি কচু খেতে চাই, কচু শাক খেতে চাই। প্লিজ, দিয়ো না। আমি কচু লাইক করি৷ অনেক অনেক! একটু কেঁদেও দিল! তাকে থামিয়ে বললাম, দুইটা বেড করেছি না? একটা তোমার, বাকীটা আমরা সহ সব গেস্টের জন্য! সে দারুণ খুশিতে নাচতে থাকলো! কুরবানির মাংস দিতে আসা ভদ্র যুগলকে খালি হাতে না ফিরিয়ে দিলাম এই কচু শাক। মনে যা-ই করুক না কেনো, বুঝায়ে দিলাম এই শাকের গুণাগুণ!
কুরবানির মাংস (ল্যাম্ব) - গিফট পেলাম, বাংলাদেশি এক ক্লোজ পরিবার থেকে! মিস গেলো না এবারও। গতবারও আরেক ক্লোজ বাংলাদেশি ফ্রেন্ড এর পরিবার দিয়েছিল করোনার সময়। অনেক ধন্যবাদ! আপনাদের উদ্দেশ্য ও ত্যাগ কবুল হোক।
বুয়েটের ১৯ ব্যাচের CSE বিভাগের ৪ টা ছেলে গ্রুপ তৈরি করে নিজেদের ব্যাচের একটা মেয়েকে নিয়ে যা করেছে, তার ঘটনা পড়ে আমি খুব খুব খুব লজ্জিত, মর্মাহত হয়ে পড়েছি! আমি স্তম্ভিত, নির্বাক! এরাই তো পোটেনশিয়াল রেপিস্ট হওয়ার কথা। ক্যাম্পাস ওপেন থাকলে মেয়েটার ভাগ্যে কি হতো জানি না, কিন্তু আমি তরুণ-তরুণীদের জনজীবন নিয়ে খুব উদ্বিগ্ন! এটা শুধু বুয়েট কেনো, সারা দেশের প্রায় সব বিশ্ববিদ্যালয়েই কম-বেশি ঘটছে, অনেক অনেক কানে আসে। আমাদের এই মানসিক রোগের চিকিৎসা করাবে কে? এটা তো জাতীয় সমস্যায় পরিণত হয়ে গেছে বা যাচ্ছে। কয়েকদিন পর এরা ওপেনলি করবে! আমি বুয়েটিয়ান হিসেবে আরো বেশি লজ্জিত! অন্যের জন্য ক্ষমা চাইতে পারি না, কিন্তু বুয়েটিয়ান হিসেবে মেয়েটার কাছে ক্ষমা চাই!
মায়ের এক ধার দুধের দাম, কাটিয়া গায়ের চাম... দরাজ গলায় এক গায়কের মুখে গানটা শোনার পর উৎস খুঁজতে গিয়ে এই ফকির আলমগীর নামটা মনে মধ্যে গেঁথে গেছে সেই স্কুল বেলায়! ঢাকায় উনাকে দেখার সৌভাগ্য হতো প্রতিবছর! রমনার বটমূলে যাবার ফ্যান্সি নেশার থেকেও আমার বেশি ভালো লাগতো এই একটা মানুষ কিভাবে একাই আলো ছড়াতেন অন্য স্পটে একের পর এক গান গেয়ে! ছবিটা সিংগাপুরের, পিএইচডি করতে গেলাম NUS এ, সেখানে নবীন বরণের সময় মূকাভিনয় করা মন আমার দেহ ঘড়ি, সন্ধান করি, কোন মিস্ত্রি বানাইয়িছে... এক খান চাবি মাইরা, দিল ছাইড়া, জনম ভরি চলিতেছে... আহা, সেই গণসঙ্গীত আমাদেরকে তুলে দিয়েছেন অবিরাম, আর এখন তিনি চলে গেলেন এই অসময়ে। জীবন ঘড়ি থেমে গেল, কোনো চাবিই আর কাজ করবে না! ওপারে ভালো থাকুন গণসংগীতের স্রষ্টা ও মুক্তিযোদ্ধা ফকির আলমগীর। আপনি আমাদের মাঝে চিরকাল থাকবেন। আপনার প্রতি সদা বিনম্র শ্রদ্ধা! ❤ ❤ 
গণসঙ্গীতের এই স্রষ্টার বিদায় মেনে নেয়া খুব কষ্টের! আমরা হারালাম আরেকটা নক্ষত্রকে! ওপারে অনেক ভালো থাকুন প্রিয় গায়ক ও মুক্তিযোদ্ধা!
গ্রামীণ ব্যাংকের প্রতিষ্ঠাতা, সামাজিক উদ্যোক্তা, অর্থনীতিবিদ ও শান্তিতে নোবেল জয়ী প্রফেসর ডঃ মুহাম্মদ ইউনূস অলিম্পিক লরেল প্রাপ্ত দ্বিতীয় ব্যাক্তি এবং প্রথম বাংলাদেশী। আজ ২৩ শে জুলাই ২০২১ এ টোকিও অলিম্পিক ২০২০ এর উদ্বোধনী অনুষ্ঠানের সময় তোলা ছবি। মূলত গ্রামীণ ব্যাংকের ঋণের মাধ্যমেই স্বাবলম্বী হয়েছে আমাদের পরিবার, আমাদের আশেপাশের পরিবারগুলো। আমরা এবং বাংলাদেশের চট্টগ্রামের আনোয়ারাসহ বিভিন্ন জনপদে উপকৃত মানুষের পরিবারের পক্ষ থেকে আপনাকে অনেক অনেক অভিনন্দন! আমরা গর্বিত আপনার জন্য!
যারা বলেন ইঞ্জিনিয়ারিং এবং ডাক্তারি একই সাথে যায় না... ডাঃ মেগান গ্রিফিন, দেখুন উনার কর্মকাণ্ডঃ মেডিকেল + ইঞ্জিনিয়ারিং, ডাবল ডিগ্রি আমেরিকার একটা টপ ইউনিভার্সিটি থেকে (মিশিগান স্টেট ইউনি) আমেরিকায় একটা রেসিডেন্সি করা অনেক কঠিন, সেখানে উনি করেছেন দুইটা! তাও আবার দুইটা আলাদা হাসপাতালে!!! আমেরিকায় সাধারণ ডাক্তার (এমবিবিএস) হতে গেলে কলেজ এর পর কমপক্ষে খুব সম্ভবত ৮ বছর লাগে। প্রথমে লাগে একটা ব্যাচেলর ডিগ্রি, এরপর ডাক্তারি ডিগ্রি + রেসিডেন্সি... আর স্পেশালিস্ট হতে গেলে লাগে ১১-১৪ বছরের একাডেমিক ফুল-টাইম পড়াশোনা। উনি রেসিডেন্সির পর আবার ফেলোশীপ নিয়ে বিস্তর পড়াশোনা করেছেন।
শেয়ারিং ইজ কেয়ারিং, এন্ড কেয়ারিং মিনজ সেভিং! অক্সিজেন লাগবে অনেক, ঢেউ আসছে আবার সবখানে! সিলিন্ডার স্পন্সর করুন, বা ডোনেশন... মানুষের পাশে, জীবনের তরে মানুষ মানুষের জন্য ফাউন্ডেশন
কোরবানির মাংসঃ ঢাকার একটা টপ কলেজের শিক্ষার্থী, যে কিছুদিন আগে তার বাবাকে হারিয়েছে। মধ্যবিত্ত পরিবার একদিনেই হয়ে গেলো কোণঠাসা! একসময় তোষামোদী করা আত্মীয়স্বজনেরা এখন আর খোঁজ নেয় না, ফোনও দেই না। আমাদের এক ভলান্টিয়ার আজ ফোন দিল। শিক্ষার্থীর মা অঝোরে কেঁদে উঠলেন! সেই ভলান্টিয়ার ২-২.৫ কেজি মাংস নিয়ে তাদের বাসায় পৌঁছে দিয়ে আসলো। আরেক পরিবারের ৩ মেয়ে। কিছুদিন আগে বাবা ক্যান্সারে মারা গেলেন। ঢাকা শহরের এক মাথায় বর্ডারে তাদের বাসা। কোনো রকমে দিন পার করছে। এই ভলান্টিয়ার ফোন দিয়ে সেখানেও গিয়ে হাজির মাংস নিয়ে! আরেক পরিবারে এক মহিলা ডিভোর্সড। এক মেয়েকে নিয়ে ঢাকার বুড়িগংগার ওপারে থাকেন। এই ভলান্টিয়ার ফোন দিল সেই পরিবারকে। দিয়ে আসলো মাংস। উপরের তিন পরিবারে কোনো ছেলে মানুষ নাই। নেই তেমন কোনো আয়। ওরা আমাদের খুব অল্প কিছু মাসিক বৃত্তি পায়। সব ক'টা মেয়েই পড়ে ঢাকার টপ টপ কলেজ/বিশ্ববিদ্যালয়ে। মধ্যবিত্ত/ নিম্ন-মধ্যবিত্ত পরিবার থেকে হঠাত সব হারিয়ে বসা এই মানুষগুলো যেতে পারছে না রাস্তায়, করতে পারছে না কিছুই। এর মধ্যে আবার সামাজিক নিরাপত্তার বিষয় তো আছেই। ----------------- আমাদের সেই ভলান্টিয়ার ঢাকায় তার এক আত্মীয় থেকে কোরবানির মাংস সংগ্রহ করে দিয়ে এসেছে ঐ তিন পরিবারসহ ৮ পরিবারকে। প্রতি পরিবার পেয়েছে ২-২.৫ কেজি করে। ঢাকায় নাকি বেশ জ্যাম, সে রাত অবধি সব পরিবারকে দিয়ে আসতে পারেনি , কাল আবার ছুটবে ৩-৪ পরিবারের কাছে, কোরবানির মাংসের স্বাদ দিতে। বছরে এই একবারই হয়তো এতটা বছর ওদের পরিবার মাংসের স্বাদ পাওয়া যেত! সেই ভলান্টিয়ার বলল, ভাইয়া দেখেন, অনেক গরীব মানুষ বিভিন্ন জায়গায় গিয়ে মাংস কালেকশান করলে এর থেকে অনেক বেশি মাংস পায়। কিন্তু মাংস একেবারেই পায় না যারা সেই পরিবারের সংখ্যা বিস্তর। কারণ এদের দুঃখের সময়ে কেউ খোঁজ নেয় না, আবার সেই পরিবারগুলো কারো কাছে মাংস চাইতেও পারে না! ------------------------- এই ভলান্টিয়ারকে আমি আসলে কিভাবে ধন্যবাদ ও কৃতজ্ঞতা জানাবো, তার ভাষা খুঁজে পাচ্ছি না। আমি শুধু সৃষ্টিকর্তার দরবারে তার জন্য অনেক অনেক প্রার্থনা করি সে যেনো একজন মহামানবরূপে অনেক অনেক মানুষের উপকারে কাজে আসে! এই সমাজ তার দ্বারা অনেক অনেক উপকৃত হোক, আলো পাক অন্য মানুষেরা! ঈদ মোবারক আবারো সবাইকে! ত্যাগের মহিমা যেনো আমরা মনে গাঁথি, সবাই মিলে!
এই পৃথিবীর অবস্থা ভালো না, চারিদিকে অস্বাভাবিক অবস্থা বিরাজ করছে। - সব দেশের করোনা মহামারী, শুধু ঢেউ আর ঢেউ আসছে। টিকা নিলেও ঢেউ থেকে রক্ষা পাওয়া কঠিন! টিকা দিয়ে এক গ্রুপকে নিরাপদ করার পর ঢেউ আসে অন্য গ্রুপের উপর... ডেল্টা একটা বড় উদাহরণ... - আমেরিকার ওরিগনে ৩৪০ হাজার একর জায়গার সব কিছু পুড়ে ছাই। হাজার হাজার মানুষ গৃহহীন! উদ্ধার করছে সরকার। আর দাবানল নিভাতে চেষ্টা করে যাচ্ছে ২৫০০+ দমকল কর্মী! - জার্মানিতে স্মরণকালের সবচেয়ে ভয়াবহ বন্যা চলমান। এত উন্নত দেশ, তবু একশ এর উপর মৃত্যু গোণা হয়ে গেছে ইতিমধ্যে! - জাপানের মত উন্নত দেশে বন্যা আর ভূমিধ্বসে পর্যুদস্ত জনজীবন। মানুষও মারা যাচ্ছে! - চীনের হাজার বছরের মধ্যে সবচেয়ে বড় বন্যা হয়েছে। বেশ কিছু মানুষ মারা গেছে। লাখ লাখ মানুষকে সরিয়ে নিচ্ছে কর্তৃপক্ষ। টানা বৃষ্টি হয়েই যাচ্ছে। ৩ দিনের বৃষ্টিতে হাজার বছরের রেকর্ড ভাঙলে, সামনের তিনদিনে যা হবে তা লক্ষ বছরেও কেউ ভাংগতে পারবে না। প্রকৃতি নিজেই একদিক ভাংগে তো আরেকদিক গড়ে! আর আমরা এই পৃথিবীটাকে নষ্ট করে এখন মংগল গ্রহে বসত গড়ার চিন্তা করছি! সব ছাই!
আমাদের চবি-র এক ছাত্র ইনবক্স করেছে! আমি এখনো উত্তর দিতে পারি নি... ছেলেটা গ্রাজুয়েশন করে মা-কে এই দুনিয়ার অন্য আলো দেখাবে, এটাই প্রত্যাশা! শিক্ষার্থীদের পাশে, স্বপ্ন পূরণে মানুষ মানুষের জন্য ফাউন্ডেশন
আনন্দিক পরিবারের পক্ষ থেকে সবাইকে কোরবানের ঈদের শুভেচ্ছা। ত্যাগের মহিমায়, মনুষ্যত্বের আলোয় উজ্জীবিত হোক সকল মন, সকল প্রাণ... ❤
আবারো ২.৭০ লক্ষ টাকা নিয়ে হাজির বুয়েট এর ধ্রুপদী'৯৪ ব্যাচ, নতুন ১৮ টি আমাদের বিভিন্ন হাবে যুক্ত করার জন্য। করোনার সংক্রমণ বাড়ছে আমাদের নতুন হাবও বাড়ছে। ধ্রুপদী দুঃশ্চিন্তামুক্ত করলো! অনেক ধন্যবাদ ও কৃতজ্ঞতা বুয়েট ধ্রুপদী'৯৪ ব্যাচের সবাইকে। মানুষ মানুষের জন্য ফাউন্ডেশন
শ্বেতামণির আর্ট ওয়ার্ক... প্রথমটা নাকি তার নিজেকে এঁকেছে। আর একটা ছেলেকে এঁকেছে, জীবনের প্রথম। কারণ তার খুব পছন্দের ব্যান্ড কোরিয়ান বিটিএস! সেখান থেকে একজনকে আঁকা... ছোট্ট শ্রদ্ধামণির প্রিয় হচ্ছে ডাইনোসর। তাই সেটা এঁকে বোনকে সন্তুষ্ট করলো! ♥অর্চিতা শ্বেতা♥
চুল এর ছাঁট দিলাম, সামনে হালকা একটু বয় কাট দিয়ে দিলাম। এরপর আমরা তিনজন মিলে খ্যাপানো শুরু করলাম, "দেখো, তুমি বয়, তোমাকে ছেলে ছেলে লাগছে... তুমি তো আর গার্ল না" ইত্যাদি বলে। শুরুতে কিছুক্ষণ প্রতিবাদ করলো, কান্নাকাটিও করলো। এরপর তার খুব স্বাভাবসুলভ চিকন বুদ্ধির উদয় হলো। বলে উঠলো, "দেখো, আমার ভয়েস তো মেয়েদের মত, বয়দের মত না! তাই আমি গার্ল!!!" আমরা সবাই হাসতে হাসতে মাননীয় স্পীকার!!!
এই ক্যাপসিকাম হিস্টরিকাল... গত বছরের গাছ। ২৭ টা গাছ ছিল। এত স্বাস্থ্যবান ছিল যে, শীতে আগলে রাখতে চাইলাম ঘরের ভিতরে। সেই -১০ ডিগ্রি ফারেনহাইট বা আরো কম তো কল্পনারও বাইরে। এতগুলো গাছ, রক্ষা করতে পারলাম না। এক ভাইকে ৩ টা দিলাম, আমি ৫ টা ঘরের ভিতর রাখলাম। বাকিগুলো বরফে সমাধি হলো। বেশ কষ্টে ওই ৫ টা টিকে থাকলো, আমাদেরকে শীতকালীন কয়েকটা ক্যাপসিকাম দিল। এপ্রিলে বাইরে বের করে খেলাম ধরা। ২ টা এক রাতেই মারা গেলো! বাকী ছিল ৩ টা। সেখান থেকে ২ টা সুন্দর স্বাস্থ্য নিয়ে বেঁচে আছে, এখম মহীরুহ হচ্ছে। বাকীটা আইসিইউ তে!!! পটেই এদের ভবিষ্যত লেখা। এখন ক্যাপসিকামের ভারে নুইয়ে পড়ছে যেনো। গুণে শেষ করতে পারবেন না! আমার সারা দেহ খেয়ো গো মাটি.... প্রাণে প্রাণ মিলাতে গিয়ে এই সেলফি তোলা... ওরা আমাদের পরিবারের বন্ধু হয়ে গেছে!!! 
ডিভোর্সড এক মহিলা। একটা মেয়ে বাচ্চা উনার, পড়াশোনা করে ৬ষ্ঠ শ্রেণিতে। তেমন কোনো আয় নাই। সমাজের জঞ্জাল বয়ে যায় স্বামীহীন এই মহিলা এবং কিশোরী মেয়েটার উপরে। আমাদের #নব_আলো প্রজেক্টের আলো দিতে চাই এই পরিবারের অন্ধকার দূর করতে। আমাদের ঢাবি-র এক ছাত্র আশরাফুল এই আলোর মশাল নিয়ে যাবে। জ্বালানি দিবেন #নব_আলো জ্বালাতে? মানুষের পাশে, জীবনের তরে মানুষ মানুষের জন্য ফাউন্ডেশন
ডিভোর্সড মহিলা, একটা মেয়ে বাচ্চা উনার, পড়াশোনা করে ৬ষ্ঠ শ্রেণিতে। তেমন কোনো আয় নাই। সমাজের জঞ্জাল বয়ে যায় স্বামীহীন এই মহিলা এবং কিশোরী মেয়েটার উপরে। আমাদের #নব_আলো প্রজেক্টের আলো দিতে চাই এই পরিবারের অন্ধকার দূর করতে। আমাদের ঢাবি-র এক ছাত্র আশরাফুল এই আলোর মশাল নিয়ে যাবে। জ্বালানি দিবেন #নব_আলো জ্বালাতে? মানুষের পাশে, জীবনের তরে মানুষ মানুষের জন্য ফাউন্ডেশন
সজীব আমাদের মানুষ মানুষের জন্য ফাউন্ডেশন এর স্টুডেন্ট (ঢাবি) এবং ভলান্টিয়ার। এখন ব্যবসা করে নিজের পায়ে দাঁড়ানোর চেষ্টা করছে। এই ছাগলগুলো এখন ঢাকায়। আপনাদের কারো দরকার হলে এখানে দেখতে পারেন।
এটা খুব ভালো সংবাদ! অক্সিজেট প্রজেক্ট আরো ফ্রন্টলাইনে ট্রায়াল চলছে ঔষধ প্রশাসন অধিদপ্তরের চাহিদা মোতাবেক। অতিসত্বর এটা দেশের মানুষের কাজে লাগবে, এটাই প্রত্যাশা। দেশের মানুষ মুক্ত বায়ু থেকে অক্সিজেন নিয়ে বাঁচবে দেশীয় প্রযুক্তি দিয়েই, এটাই হবে সবচেয়ে গর্বের। ধন্যবাদ সংশ্লিষ্ট সবাইকে, ডঃ তওফিক হাসান ও টিমকে, যারা প্রতিদিন কাজ করছে কলাবোরেটরদের সাথে। মানুষ মানুষের জন্য ফাউন্ডেশন সাথে থাকতে পেরে গর্বিত। দেশের মানুষের কাজে লাগাটাই ফাউন্ডেশনের সার্থকতা!
ফল ভোগ করার আগে তার পিছনে শ্রম দিতে হয়, গড়তে হয়, ফাউন্ডেশন দিতে হয় মজবুত করে। টোনা-টুনি দিয়ে ফেললাম বাগানের দুই পাশে সারি করে মাচা। এবার লাউ, করলা, ঝিংগা - এসব আপন মনে ঘুরে বেড়াবে... 🌻☘️🌾🌿🌲💮🌸🌼
অতএব ফ্যামিলি ডিনার, ব্যাকইয়ার্ডে বাগান পরিবেষ্টিত মনোরম পরিবেশে... করলা, মাছ, এবং ডাল দিয়ে... দিনশেষে পারিবারিক সুখের উপর আর কিছু নাই! এটার জন্য অনেকদিন, অনন্তকাল বেঁচে থাকতে ইচ্ছে হয়... ♥আনন্দিক পরিবার♥
দুপুরের লাঞ্চ, সিম্পল - বাগানের লাল শাক আর লাউয়ের তরকারী (মুগ ডাল দিয়ে)। লাইফ ইজ ভেরি সিম্পল.... সুস্থ আছি, ভালো আছি
আমার স্কুল বন্ধু তাপস... এই গান আর কেউ তার চেয়ে ভালো কেউ গেয়েছে বলে মনে হয় না... বারবার শুনতে ইচ্ছে হয়.. 
আমাদের ফুলের বাগান। সারাদিন মৌমাছি, বিভিন্ন কীটপতংগ ঘুরে বেড়ায়, খেলাধূলা করে। বাগানে যখনই ঢুকি, ঘরে ফিরতে মন চায় না। ঘরে ঢুকলেও আবার পিছনে ফিরে তাকিয়ে থাকি রান্নাঘর, ডাইনিং রুম থেকে, ড্রইং রুম থেকে। আমাদের বাসায় যারা এসেছেন, সবাই জানেন, ওদিকেই চোখটা যেতে বাধ্য। স্লাইডিং ডোর বা জানালা সারা ওয়াল জুড়ে। তাই চোখ যাবেই। আমি দোতলায় বসে অফিস আর ফাউন্ডেশনের কাজ করি। কিন্তু চোখটা জানালা দিয়ে আবারো ওদিকে চলে যাবেই। চোখ ফেরানো যাবে না যেনো। মাঝে মাঝে সব কাজ ছেড়ে জানালায় অনেকক্ষণ এক দৃষ্টিতে থাকিয়ে থাকি। এই দুনিয়া কেনো এত সুন্দর, সেটা বুঝে কুল কিনারা পাই না! কবিগুরু তো আর এমনিই বলেন নি, মরিতে চাহি না আমি এই সুন্দর ভুবনে, মানবের মাঝে আমি বাঁচিবারে চাই!
ময়মনসিংহে আরেকটা খুঁটি, আমাদের অক্সিজেন ব্যাংকের। ধন্যবাদ ও কৃতজ্ঞতা সবাইকে।
যুকিনি, আমেরিকান সবজি... চিংড়ি দিয়ে রান্না অসাধারণ হয়... ভাজিও খুব ভালো হয়। এর ফুল, পাতাও খুব পুষ্টিকর...
এই কেসের এই শিক্ষার্থীকে আমরা সঠিক পথে ফিরিয়ে আনতে পেরেছি। অন্য ফাউন্ডেশনের বৃত্তিটা সে ডিক্লাইন করেছে। এখন থেকে সে সৎ ভাবে চলার অংগীকার করেছে। ট্র্যাকে ফেরানোটাই আমাদের মূল চ্যালেঞ্জ ছিল। আমরা সেটা আংশিক পেরেছি। এখন সে কিভাবে সামনে চলে তার উপর নির্ভর করবে পুরো অর্জন। শিক্ষার্থীদের পাশে, স্বপ্ন পূরণে
শ্রদ্ধামণির হাত ভাংগা ও জোড়া লাগার আপডেটঃ ভিডিওটা দেখতে পারেন নার্স এর সেবার মান, ব্যবহার দেখার জন্য। আসার সময় তাকে তারা বলেছে, সে ওখানে যাওয়া সেরা কিউট রোগী!!! তিনটা ক্যান্ডিও দিল খুশি হয়ে। আমরা মুচকি হাসলাম। সামনের তিন সপ্তাহ অত্যন্ত সতর্ক থাকতে হবে, দুষ্টুমির পুরো মাত্রা যেনো না আসে। সে এখন ফুরফুরে আছে, কিন্তু দেখে মনে হচ্ছে সতর্ক আমাদেরকেই থাকতে হবে। দুষ্টুমি শুরু হয়ে গেছে এই কাস্ট খোলার সপ্তাহখানেক আগে থেকেই! ♥ শ্রদ্ধামণি ♥
ফাইনালে বাংলাদেশের গ্রামাঞ্চলের ঐতিহ্যবাহী পান্তা ভাত, আলু ভর্তা, মচমচে মাছ ভাজি নিয়ে এসে যেমন হয়েছেন 'মাস্টারশেফ অস্ট্রেলিয়া' প্রতিযোগিতায় সেরা তিনের একজন (২য় রানার আপ), তেমনি এই যাত্রাপথে নিয়ে এসেছিলেন শহরের ফুচকা এবং পার্বত্য অঞ্চলের রেসিপি। কিশোয়ার বাংলাদেশি নন, বাংলাদেশি বাবা এবং ভারতীয় মায়ের সংসারে জন্ম নেয়া ও বেড়ে উঠা 'বাংলাদেশি বংশোদ্ভূত' একজন অস্ট্রেলিয়ান। তিনিই কিনা অস্ট্রেলিয়ার পরিবেশে বাংলাদেশকে ধারণ করেছেন, সেই দেশকে নিয়ে এসেছেন বিশ্বমঞ্চে! বাংলাদেশের ঢাকা এবং বড়-ছোট শহর, এমনকি গ্রামেও হারিয়ে যেতে থাকা খাবারগুলোই বিশ্বমঞ্চে এতবড় স্বীকৃতি নিয়ে আসলো। এই বাংলাদেশের বহু মানুষ নিজের দেশে এসব খাবারকে উপহাস করে পায়ে ঠেলে দিয়েছেন, দিচ্ছেন। হাতে নিয়েছেন বার্গার আর স্যান্ডুইচ। শুধু বাংলাদেশে কেনো? বাংলাদেশে জন্ম নিয়ে বাইরের দেশে এসে রেস্টুরেন্ট খোলা উদ্যোক্তারাও বিশ্বের বিভিন্ন শহরে তাদের দোকানের নাম দেয় 'ইন্ডিয়ান কুইজিন' হিসেবে। জর্জিয়ার আটলান্টা, মিশিগানের বিভিন্ন শহরে এগুলো আমি নিজের চোখে দেখেছি! বাংলাদেশকে বুকে ধারণ করার কথা বলে লাফাতে লাফাতে বিদেশি খাবারের মেন্যুগুলো নিয়ে চলে বিদেশে বাংলাদেশিদের বেশির ভাগ উদযাপন। সেখানে বাংলাদেশি মেন্যু বলতে গেলে আসেই না! সেগুলো নিয়ে চলে হাসাহাসি, উপহাস। এখন বিশ্ব যখন বাংলাদেশি কিশোয়ারকে নিয়ে গর্বিত, তখন কিশোয়ারের এই স্বীকৃতিতে আমাদের বাংলাদেশরই উল্লেখযোগ্য সংখ্যক মানুষের গা জ্বলছে, ভুগছে হীনমন্যতায়! প্রতিহিংসা ঢুকে গেছে প্রায় প্রতিটা মানুষের রক্তে। নিজেও কিছু করবে না, অন্যের উদ্যোগে গা জ্বলবে। এরাই বিশ্বের কীটপতংগ! "যে সবে বঙ্গেতে জন্মি হিংসে বঙ্গবাণী, সে সব কাহার জন্ম নির্নয় ন জানি।" স্যালুট কিশোয়ার, আপনি আমাদের মাথা উঁচু করেছেন। আপনাকে অনেক অভিবাদন! আপনার দেখানো পথ ধরে উঠে আসুক অনেক অনেক নতুন উদ্যোক্তা, ছড়িয়ে পড়ুক বাংলাদেশি কুইজিন বিশ্বের প্রতিটা শহরে!
এটা এখন সেরা দুষ্টু হয়ে গেছে! পাকা পাকা কথা আর উল্টাপাল্টা কাজে সারাক্ষণ ব্যস্ত রাখে আমাদের... ❤ শ্রদ্ধামণি ❤
এ যেনো হরেক শাকের বাজার। ৬ ধরণের শাকে বাজার সয়লাব! কলমি শাক, লাল শাক, কচু শাক, সুইচ চার্ড, মূলা শাক, ডাটা শাক। রীতিমত হোল সেল পয়েন্টে ডাক পড়েছে স্বরাষ্ট্রমন্ত্রীর স্নিগ্ধা পল তন্বী! ধুয়ে ধুয়ে বাজারজাতকরণ প্রক্রিয়া তার হাতে।
৩২ পরিবারের পুনর্বাসনের ব্যবস্থা হলো গতকাল দেয়া পোস্টের মাধ্যমে। #নব_আলো আসবেই মূল বা বাড়তি আয় হিসেবে। ধন্যবাদ ও কৃতজ্ঞতা সবাইকে।
লেমন কেক - দুইজন মিলে ১ম বার বানিয়েছে প্যাকেটের ডিরেকশনস ফলো করে। আমাদের তেমন কোনো সাহায্য ছাড়াই। এত ইয়াম্মি কেক আমরা আগে কখনো খেয়েছি বলে মনে পড়ে না! ♥ শ্রদ্ধামণি ♥ ♥ শ্বেতামণি ♥
ইয়ে!!!! ইটালি চ্যাম্পিয়ন! সেই ৯৪ সালের বিশ্বকাপে ব্যাজিও পেনাল্টি শ্যুট মিস করার ক্ষত যেনো ২৭ বছর পর শুকালো! অভিনন্দন!!!
এতদিন ছিল মেসির জন্য বিশ্বের কান্না! এখন সেটা হবে নেইমার এর জন্য। মেসির একক অনেক কিছু ছিল, নেইমারের সেই তুলনায় এখনো অনেক কম। তার বয়স এখন ২৮, সামনে সময় তেমন নাই। নেইমারও দেশের হয়ে কিছু একটা জিতুক! [সমস্যা হলো, সে অনেক অভিনয় করে, এই একটা জিনিস খুবই দৃষ্টিকটু। এই বয়সেও সেটা সে বুঝে না। কেউ তাকে বুঝায়ে দেয় কিনা জানি না। তার যে ধার, সেটা দিয়েই অর্জন করুক, এটা চাই। আমি ব্রাজিলের সাপোর্টার না, নেইমার এর ড্রিবলিং এবং গোল করার সামর্থ্য আমাকে আনন্দ দেয়]
সফিকুল ইসলাম কাঠমিস্ত্রি। কাজ বন্ধ দীর্ঘদিন। স্ত্রী অসুস্থ। দরকার মাত্র ৬০০০ টাকা। আমাদের স্টুডেন্ট ভলান্টিয়ার দিয়ে পুনর্বাসন করবো। পরিবারটা দাঁড়িয়ে যাবে, এই আশা করছি। পাশে দাঁড়াবেন? মানুষের পাশে, জীবনের তরে মানুষ মানুষের জন্য ফাউন্ডেশন
ব্রাজিলের মাঠে ব্রাজিলকে হারিয়ে ২৮ বছর পর আর্জেন্টিনার কোপা আমেরিকা শিরোপা জয় উদযাপনে আমাদের দুই কন্যার একটা ডুয়েট নিবেদন... আয় তবে সহচরী, হাতে হাতে ধরি ধরি নাচিবি ঘিরি ঘিরি, গাহিবি গান... চিত্রিতা শ্রদ্ধামণি ♥ অর্চিতা শ্বেতামণি ♥ কৃতজ্ঞতাঃ সংগীত গুরু তাপস দত্ত
এই ছেলেটার তড়িৎ এক বুদ্ধিতে বেঁচে যায় অনেকগুলো তাজা প্রাণ ওই হাসেম কারখানায়! দেবনাথ জিত রুবেল, স্যালুট মন থেকে! [সে বেতন পায় মাত্র ৭০০০ টাকা, নারায়ণগঞ্জে নিজের দু'মুঠো ভাতও হয়তো হয় না সেই টাকায়! পরিবার চালানো তো পরের কথা। তবুও তার জীবন সার্থক এতগুলো মানুষকে বাঁচাতে পেরে]
"যে কয়েকটি ঘর ক্ষতিগ্রস্ত হয়েছে, সেগুলো মেরামতের আশ্বাস দিয়ে প্রকল্প পরিচালক মাহবুব হোসেন বলেছেন, একটি সংঘবদ্ধ মহল এই প্রকল্প নিয়ে অপপ্রচার করছে, যা কাম্য নয়।" "“আমরা কিছু কিছু ক্ষেত্রে অভিযোগ পাচ্ছি। অভিযোগ প্রমাণিত হলে প্রয়োজনীয় ব্যবস্থা নেওয়া হচ্ছে।" - প্রকল্প পরিচালক মাহবুব হোসেন "প্রায় ৩০ ফুট গভীর খালের কিনারা ঘেঁষে এসব ঘর তৈরি করায় বৃষ্টিতে একপাশের মাটি সরে গেছে। এতে ২২টি ঘরের ১০টিই ভেঙে পড়েছে। এখন খালের ধারে বাঁশের পাইলিং দিয়ে মাটি ধস ঠেকানোর চেষ্টা চলছে।" - বগুড়ার রিপোর্টার মুজিব বর্ষে প্রধানমন্ত্রীর উপহারঃ ঘর ১ লাখ ১৮ হাজার ৩৬০টি, প্রতিটা প্রায় ২ লক্ষ টাকা করে!!! “মাননীয় প্রধানমন্ত্রী যেটাকে একেবারে ইবাদত হিসেবে নিয়েছেন, সেটাতে যখন ব্যর্থ হই সেটা আমাদের ব্যর্থতা এবং আমাদের জন্য একটা লজ্জার বিষয়।" - প্রধানমন্ত্রীর মুখ্য সচিব আহমদ কায়কাউস। ---------------------------- মুজিব বর্ষে এই ঘরগুলো বানানো শুরু হলো, সেই একই মুজিব বর্ষ চলাকালীন অবস্থায় ঘর ভেংগে বিলীন হয়ে যাচ্ছে। এটা কি বঙ্গবন্ধু এবং মুজিব বর্ষের জন্য চূড়ান্ত অপমানের নয়? যত যত্নে সমস্ত ব্যানার, পোস্টার, অফিসে মুজিব বর্ষের লোগো লাগানো হচ্ছে, সেই যত্নের ছোঁয়া এসব ঘরে গেলে কি এই লক্ষ/কোটি মানুষের জীবনে সেই সিল সারা জীবনের জন্য স্মরণীয় হতো না? এমন না যে, কম টাকার বাজেট ছিল! প্রতি ঘরেই তো প্রায় ২ লক্ষ টাকা করে বাজেট! এই হাজার হাজার কোটি টাকার প্রকল্পে 'জিরো টলারেন্স' নীতি শুরুতেই আনা হলো না কেনো? মানুষজনকে এরকম দুঃস্বপ্ন, প্রতারণা, ভীতির মধ্যে রাখার মানে কি? মুজিব বর্ষে এরকম একটা ব্যাপার কি ইতিহাসে কালো রেখার আঁচড় টানবে না? 
দেশের দক্ষিণাঞ্চলে কয়েক জেলায় ইতিমধ্যে আমাদের ৩ লাখ টাকার ত্রাণ কর্মসূচি হয়ে গেলো। এই খাতে আমাদের সব কোর ফান্ড শেষ, কারণ অনেকগুলো প্রাকৃতিক দুর্যোগ একের পর এক আসছে। এখন আরো ৫০০ ডলার এর মত কমতি আছে। সবাই পাশে দাঁড়ান, না হলে সামনে বন্যা-ঘূর্ণিঝড়ে আমরা আবার নামতে হিমিশিম খাবো। আগে যারা স্পন্সর করেছেন, সবাইকে অনেক ধন্যবাদ ও কৃতজ্ঞতা। মানুষের পাশে মানুষকেই থাকতে হবে। মানুষের পাশে, জীবনের তরে মানুষ মানুষের জন্য ফাউন্ডেশন
অনেক চুলচেরা বিশ্লেষণ হয়ে গেলো "অক্সিজেট অনুমোদনের জন্য আবেদনই তো করেনি তারা"। আমরা সবাই ঢোক গিলে ফেললাম! তাই তো, আবেদন না করলে অনুমোদন হবে কিভাবে? আচ্ছা, এখানে গবেষক কারা? বিশ্ববিদ্যালয়ের শিক্ষক এবং শিক্ষার্থীরা। তারা কেনো ব্যবসার কাজ করবে? তারা কি কোম্পানি খুলেছে আলাদা করে এই উদ্ভাবন বাজারে আনার জন্য? রাষ্ট্রের হাজারো মানুষ অক্সিজেনের অভাবে শ্বাসকষ্টে হৃদয় বিদারক পরিবেশে বিদায় নিচ্ছে। কোনো কোম্পানি যখন লাভ-ক্ষতির হিসাব বিশ্লেষণ করে জানিয়ে দিয়েছে যে, তাদের পক্ষে বাজারে আনা সম্ভব না, তখন বিকল্প কি? মানুষের প্রাণ বনাম রাষ্ট্রের পৃষ্ঠপোষকতা। রাষ্ট্রকে এখানেই এগিয়ে আসতে হবে, এটাই এক প্রকার নিয়ম। একটা উদাহরণ দেই। এই মহামারীর শুরুতে সরকারের কাছে দেশে তৈরি পিপিই ছিল না দেশের বাজারের জন্য। ছিল না গার্মেন্টস শিল্প (ইপিজেড এ যা হয় তা অন্য দেশের জন্য)। অনুমোদন? সেটার প্রক্রিয়াও ছিল না। শুরুতে সরকার সামাল দিচ্ছিল কিভাবে? যতটুকু জানি, যুক্তরাজ্য, চায়না থেকে এনে। কত কত টাকা দেশের বাইরে চলে যাচ্ছিল, কারণ আপনাকে লাখ লাখ ডাক্তার ও স্বাস্থ্যকর্মী বাঁচাতে হবে। আমরা দুই ফাউন্ডেশন মিলে শুরু করলাম উদ্যোগ যৌথভাবে। অনুমোদন প্রক্রিয়ায় হালকা এদিক-ওদিক থাকলেও প্রয়োজন বুঝে লেভেল-১ এর অনুমোদনে এগিয়ে আসলো সরকারেরই প্রতিষ্ঠান। অথচ বাজার ভুয়া পিপিই দিয়ে সয়লাব হয়ে যাচ্ছিল, মানুষ মারাও যাচ্ছিল। কিন্তু সরকার সেটা বুঝে আমাদেরকে সহায়তা করে গেছে। লেভেল ৩ এর অনুমোদন পেতে খুব কঠিন অবস্থা গেছে আমাদের টিম এর, সাংঘাতিক নিয়মের বেড়াজাল। ওই সময়ে স্বাস্থ্য সচিবের রুমে দুর্নীতি আখড়া বসেছিল, যেটা রিপোর্টে এসেছে, জি কে শামীম গ্রেপ্তার হয়, আরো কত কিছু। অথচ আমাদের সৎ একটা নিবেদন জলে ভেসে যাবার অবস্থা! যা হোক, আমরা নাছোরবান্দা ছিলাম, ঠিকই অনেক টানাহেঁচড়া করে অনুমোদন মিলল। কিন্তু আমরা কেনো অনুমোদন নিতে যাবো? এটা কাদের কাজ? কোনো প্রাইভেট কোম্পানি বা সরকার নিয়ন্ত্রিত ফ্যাক্টরি, যেমন গাজীপুরের মেশিন টুলস। আজ বাংলাদেশ পিপিই রপ্তানি করছে! আগে করতো আমদানি, এখন রপ্তানি। সরকার না চাইলে সেই অনুমোদন হতো না। এখন দেশেরই তো লাভ হলো। এখন লাভ-ক্ষতির হিসাবে আসি। সরকারের সাইড থেকেই দেখার চেষ্টা করি। দেশে সরকারী মেডিকেল এবং হাসপাতাল আছে কমপক্ষে ১০০০+। অনেক মেডিকেলে অক্সিজেট লাগবে হয়তো ৫ টা (যেমন প্রান্তিক লেভেল), আবার অনেক জায়গায় ৫০ টার বেশি (যেমন ঢাকা বা চট্টগ্রাম মেডিকেল)। গড়ে ১৫ টা করে হিসেবে এই স্বল্পমূল্যের জীবন রক্ষাকারী পণ্য লাগবে প্রায় ১৫,০০০ ইউনিট। প্রতি ইউনিট ২০,০০০ টাকা করে হলে লাগবে ৩০০,০০০,০০০ টাকা (প্রায় ৩০ কোটি টাকা)। সরকারের জন্য এটা মামুলি ব্যাপার। এক জি কে শামীম বা পি কে হাওলাদার তো কয়েক হাজার কোটি টাকা মেরে দেয়। তাহলে হাজার হাজার মানুষকে বাঁচাতে আমরা কি ৩০ কোটি টাকা ঢেলে এই যন্ত্র বানাতে পারি না? ১৫,০০০ ইউনিট দিয়ে তো বারবার ব্যবহারে অনেক অনেক মানুষকে বাঁচানো যায়। সবচেয়ে বড় যে প্রশ্ন, এই প্রজেক্ট সরকারেরই সিড ফান্ড থেকে স্টার্ট হয়েছে। এটা সরকারেরই বা রাষ্ট্রের একটা সম্পত্তি, বাংলাদেশেরই টেকনোলজি যা সারা বিশ্বে, যেমন বিবিসি, স্ট্যানফোর্ড ইউনিভের্সিটি সহ অনেক নিউজ হয়ে তোলপাড় হয়েছে। এই সম্পদ, এই টেকনোলজি নিয়ে তো বাংলাদেশই গর্ব করবে, বুক ফুলায়ে বলবে, "এই দেখো, আমরাই বাংলাদেশ!" আমরা যারা বাইরে আছি, আমরা বলবো, "এই দেখো, আমাদের বাংলাদেশ!" বুক চওড়া হবে না আপনার-আমার?
"এক পরিবারের প্রধান বাবা আজাহার উদ্দিন। জন্মগতভাবে ১ চোখ অন্ধ। বাকি চোখটিও প্রায় অকেজো এখন। ৩ সন্তানের মধ্যে ১ মেয়ে, ২ ছেলে। মেয়েটাকে বিয়ে দিয়েছে তার অষ্টম শ্রেণিতে পড়া ভাই এর সহোযোগিতায় 😢। ছেলেটা বলে স্যার, এই বয়সে আর কাজ করতে ভাল লাগেনা, কিন্তু কি করব বলেন, আমার বাবাকে কেউ কাজ করতে নেয়না😢। আমি নিজে লেখা পড়ার পাশাপাশি ইট ভাটায় কাজ করি। আমার ভাল লাগেনা করতে কিন্তু আমাদের তো বাঁচতে হবে। আমি নিজে অনেক চেষ্টা করি পড়াশোনা করতে, ছোট ভাইকে পড়াশোনা করাতে। কিন্তু আমি সব সময় সব কিছু বুঝতে পারিনা, কারণ আমি সব সময় ক্লাস করতে পারিনা। প্রাইভেটও পড়তে পারিনা। কিন্তু আমি চেষ্টা করি।" এতো ছোট্ট একটা ছেলে কতোটা ম্যাচিউরড...। গল্পটা শেয়ার করেছেন আমাদের ভলান্টিয়ার, ঢাবি-র ছাত্র রাজু আহমেদ। এই পরিবারগুলোকে বাঁচিয়ে রাখতেই চালু হয়েছে আমাদের #নব_আলো_পুনর্বাসন প্রজেক্ট। পাশে দাঁড়ান, অল্প কিছু টাকা একটা পরিবারের দাঁড়িয়ে উঠার গল্প! মানুষের পাশে, জীবনের তরে মানুষ মানুষের জন্য ফাউন্ডেশন
সুইস চার্ড, লাল শাক অনুরূপ আমেরিকান সবজি। স্বাদে যেমন অতুলনীয় (যে কোনো মাছ দিয়ে), তেমনি পুষ্টি গুণে। এই শাক এর যত্নও তেমন বেশি কিছু লাগে না। আবার সারা বছর পাতা তুলে খাওয়া যায়। ওই মাইনাস ১০ ডিগ্রি সেন্টিগ্রেড তাপমাত্রায়ও এরা মরে না। ইয়া বড় বড় পাতা হয়, খুব সতেজ। যেনো কাঁচা খেয়ে ফেলি। কৃষাণীর অবস্থা কাহিল। এত শাক একটা একটা করে ধোয়া বাড়ির পাশে বহনযোগ্য এই পুকুর-সম বউলের মধ্যে... শাকেই যেনো জীবন এখন....
৬-৭ পাউন্ড তুললাম কাল, ৩ নং পিক। ৪ জনের পরিবারের পাক্কা ৮ মিল (আমাদের দুই বাচ্চা অনেক শাক-সব্জি নির্ভর, দুই পদের উপর খুব কমই রান্না হয়)... সিলেটি বীজের প্রেমে পড়ে যাচ্ছি। বাম্পার ফলন। এখনো অনেক নতুন শাক উঠছে ওখান থেকে। এত শাক তোলার পরও ব্রান্ড নিউ অনেক শাক দেখা যাচ্ছে (২য় ছবি)... খেয়ে শেষ করা যাচ্ছে না। ড্রাইভ করে দুই পরিবারকে বাসায় পৌঁছে দিয়েছি, একজনের বাসায় গিফট হিসেবে নিয়ে গেলাম এই শাক। যা বীজ ছিল, তার প্রায় পুরোটা আমেরিকার বিভিন্ন রাজ্যে ১১ ঠিকানায় পাঠিয়েছিলাম কয়েকদিন আগে, অনুরোধ রেখেছি। প্রায় ৫০০+ করে বীজ। এই সপ্তাহে তারা পেয়ে যাওয়ার কথা।
এই অক্সিজেট এর কথা প্রধানমন্ত্রী জানেন এক মাসেরও বেশি সময় আগে। এটা আমি শুনেছি। বিভিন্ন মেডিকেল কলেজের উপাচার্য/অধ্যক্ষ/সিনিয়র ডাক্তার নিজেরাই জানেন, একসাথে বসে মিটিং করেছেন, এগুলো জানি। সরকারের আইসিটি বিভাগ থেকেই কিছু সিড ফান্ড দিয়েই কিন্তু যাত্রা শুরু হয়েছিল এই উদ্ভাবনের। ট্রায়ালে অংকুর ফাউন্ডেশন যুক্ত হলো ফান্ডিং দিয়ে, বিভিন্ন জায়গায় এপ্রোভাল সহ। মানুষ মানুষের জন্য ফাউন্ডেশন এখন ক্লিনিক্যাল ট্রায়ালে আংশিক ফান্ডিং দিয়েছে অফিশিয়ালি। এগুলো কোনো কিছুই সরকারের অজানা থাকার কথা না। এখন হাই কোর্ট এর কথায় যদি চাপ আসে আর কি! কত মানুষ মরছে অক্সিজেন সংকটে, অক্সিজেন সিলিন্ডার সব রোগীর ক্ষেত্রে ইফেক্টিভ না। হাই ফ্লো নাসাল ক্যানোলার এর দাম ৩ লাখ টাকা, অনেক হাসপাতালে একটাও নাই, নামী হাসপাতাল গুলোতে ৪/৫টাও নাই! এই অক্সিজেট এর আনুমানিক মূল্য মাত্র ২০-২৫ হাজার টাকা। উৎপাদনে তেমন সময় লাগে না। উন্নত দেশে এরকম প্রযুক্তি আসার অনেক আগেই লাইনে দাঁড়াত ইনভেস্টররা, কারণ সেখানে এপ্রোভালে 'পলিটিক্স' তেমন নাই। বরং সরকারই চায় দ্রুত জনগণের সেবায় কাজে লাগুক প্রযুক্তি। পরনির্ভরতা একটা অভিশাপ। ইতিমধ্যে আমরা হাড়ে হাড়ে টেরও পেয়েছি। জাস্ট পলিটিক্স ব্যারিয়ারটার কারণে এই উদ্ভাবন যদি মৃত্যু দেখে, তবে বিজ্ঞান ও প্রযুক্তি বাংলাদেশের জন্য নয়! শত শত 'বিজ্ঞান ও প্রযুক্তি' বিশ্ববিদ্যালয় বানিয়েও লাভ নাই!
এই বিশাল ডেক ঢেকে দিলাম নতুন পেইন্টে... সবাই মিলে... দশে মিলে করি কাজ... এই ডেক ২০১৭ সালে পাল্টাবো ভেবেছিলাম, কিন্তু সেবার পেইন্ট করায় যেনো নতুন প্রাণ ফিরে পেলো। এখন একটু ক্ষয়ে যাচ্ছিল, আবার দিলাম ৪ বছর পর। আবার যেনো নতুন প্রাণ পেলো! যত্নে আয়ু বাড়ে! কাজে-কর্মে, দুঃখে-সুখে, আবেগে-আনন্দে ♥আনন্দিক ফ্যামিলি♥
"অনেক বাচ্চাদের জন্যই এটা কঠিন। আমি খুব ভাগ্যবান কারণ, আমার বাবা-মা সবসময় এটা নিশ্চিত করার চেষ্টা করতেন যেন টেবিলে খাবার থাকে। তারা আমার হিরো হয়েই থাকবেন। তবে অন্য অনেক বাচ্চাদের যা ছিল তা আমার কাছে ছিল না। আমাকে অনেক অল্প বয়স থেকেই কাজ করতে হয়েছে। তবে একটা জিনিস আপনাকে জীবনের সব বাধা-বিপত্তি অতিক্রম করতে সাহায্য করবে: স্বপ্ন। আপনার সমস্যা থাকতে পারে, কিন্তু আপনি যখন বড় স্বপ্ন দেখবেন, আপনার স্বপ্ন এতোটাই যাদুকরী যে সেটা আপনার চিন্তাজগতকে গ্রাস করবে, সঙ্কট নিয়ে আপনি আর চিন্তা করবেন না। অবশ্যই স্বপ্নপূরণে আপনাকে শতভাগ উজাড় করে দিতে হবে- স্বপ্ন দেখতে কেউ বাধা দিতে পারে না। আমার স্বপ্ন ছিল ফুটবলার হওয়া।" দানি আলভেস - ক্লাব ও জাতীয় দল মিলিয়ে ফুটবল ইতিহাসের রেকর্ড ৪৩ টি সিনিয়র শিরোপা জেতা ব্রাজিলের রাইট ব্যাক। এই মানুষটির শুরুর দিনগুলো ছিল ভীষণ কঠিন। জীবন সংগ্রামে অভাব-অনটনসহ নানা প্রতিকূলতার সাথে তার পরিচয় ছোটবেলা থেকেই। কিন্তু তিনি সেখান থেকে হারিয়ে যেতে চাননি। স্বপ্ন দেখেছিলেন বিশ্ব জয়ের। মনের আনন্দে ফুটবল খেলতে খেলতে হতে চেয়েছেন সেরাদের সেরা। লম্বা ক্যারিয়ারে দৃঢ় সংকল্পের ডানায় চড়ে সব বাঁধা বিপত্তি পেরিয়ে তিনি পূরণ করেছেন শৈশবের স্বপ্ন। গল্পটা ব্রাজিলের জুয়াজেইরো গ্রামের এক বালকের, গল্পটা ইতিহাসের সেরা রাইট ব্যাকদের একজন দানি আলভেসের।
১০০ টাকায় ৪০০+ টাকা এনেছি লাভ হিসেবে। আমাদের শিক্ষার্থীরাই এনেছে। ওদের মাধ্যমেই এখন হাজারো দরিদ্র পরিবার জেগে উঠবে, এই আশা নিয়ে শুরু আমাদের এই পাবলিক ফান্ডিং। আমাদের বাজেট ৫৩ লক্ষ টাকা। ১০ লক্ষ টাকা কোর ফান্ড দিয়ে যাত্রা শুরু করেছি, যেগুলো আপনাদেরই টাকা আমরা হেফাজতে রেখে এখানে বিনিয়োগ করছি! এখন এই যাত্রা কমপ্লিট করার নতুন দায়িত্বেও আপনাদের সবাইকে সাথে চাই। কোণার প্রান্তিক পরিবার বা শহরের বস্তি, কোথাও বাদ যাবে না। প্রজেক্টে নেতৃত্ব দিবে আমাদেরই হাতে গড়ে তোলা শিক্ষার্থী বা ভলান্টিয়াররা। এক কাজে দুই কাজ - নিজেরা শিখুক, অন্য পরিবারকে স্বপ্ন দেখাক বেঁচে থাকার, দু'মুঠো ভাত খেয়ে। মানুষের পাশে, জীবনের তরে মানুষ মানুষের জন্য ফাউন্ডেশন
অনেক অনেক অভিনন্দন পুরো টিমকে। ব্রিলিয়ান্ট ওয়ার্ক! মানুষ মানুষের জন্য ফাউন্ডেশন এই কাজের স্পন্সরশীপে থাকতে পেরে গর্বিত। তবে মানুষের জান বাঁচানো না গেলে এত বড় সাফল্য কাজে আসবে না!
আর মাত্র ৫০০ ডলার! দরকার প্রায় ৫০০০ ডলার, এই ফান্ড রেইজারসহ বিভিন্ন একাউন্টে এসেছে প্রায় ৪৫০০ ডলার। মিঃ দেলোয়ার ফিরে আসবেন। ঢাবি-র আইন এর ছাত্র জুয়েল তার বাবাকে দেখাবে আইন গ্রাজুয়েট এবং প্রফেশনাল আইনজীবী হিসেবে বড় হওয়ার স্বপ্ন! আরেকটু এগিয়ে আসুন! মানুষের পাশে, জীবনের তরে মানুষ মানুষের জন্য ফাউন্ডেশন
একাডেমিক লাইনে সাংঘাতিক হারে বাড়ছে নীতিবোধের স্খলন। একটা উদাহরণ দেই। ৫ দেশের ৭ ইনস্টিটিউশনের ১০-১১ জন অথর মিলে লিখেছে ৬ পাতার একটা রিসার্চ পেপার। এই গবেষণা খুব জটিল, যেমন করোনা মহামারী সামাল দিতে গিয়ে বিশাল একটা ইনভেনশন হলেও মানা যেত। কিন্তু না! খুব খেয়াল করে দেখলাম, এই কাজ আন্ডারগ্রাজুয়েট লেভেলের কিছু এক্সপেরিমেন্টাল রেজাল্ট, খুব অর্ডিনারি ল্যাব সেট আপে। বড় জোর মাস্টার্স লেভেলের শুরুর কাজ। বেশ কিছুদিন (প্রায় ৫ বছর) ধরে আমাদের ম্যানুফেকচারিংয়ের একটা টপ জার্নাল এর এডিটোরিয়াল কাজ করতে করতে বিভিন্ন রিসার্চ গ্রুপ আইডেন্টিফাই করে ফেলেছি ইতিমধ্যে। সেই সূত্রে দেখছি, এটা অনেকটা আন্তর্জাতিক সংঘবদ্ধ চক্র! এখানে আছে প্রায় সবাই একাডেমিক প্রফেসর বা পোস্ট ডক, সাথে কিছু স্টুডেন্ট। এরা সবাই নিজেরা হয়তো চুক্তি করেছে এরকম - আমার কাজে তোমার নাম, তোমার কাজে আমার নাম। সবখানে সবার নাম থাকবে। বাড়বে পেপারের সংখ্যা। উইন-উইন সিচুয়েশন, সবাই পাবে প্রমোশন! ব্যস, হয়ে গেলো! এরকম করেই কয়েকটা গ্রুপকে বেড়ে উঠতে দেখছি। এরকম একটা গ্রুপের একজন অথর নিজ দেশ ছেড়ে অন্যদেশে বসে রিসার্চ করছে, কিন্তু নিজের দেশের মিনিস্ট্রির নামও দিয়েছে। আমি চাইলাম মিনিস্ট্রির এডমিনিস্ট্রিটিভ পারমিশন/ছাড়পত্র, কারণ এটা রিসার্চ। এরপর সে অথরশিপ থেকে অন্য দেশের রিসার্চারদেরকে বাদ দিয়ে নিজ দেশের স্থায়ী একজনকে করেসপন্ডিং অথর রেখে আবার সাবমিট করেছে। রিভিশনে সেটার স্টেটমেন্ট দিতে বাধ্য হয়েছে। আমি দিনদিন সামাজিক অবক্ষয় দেখছি। এবং সেটার বড় একটা সোর্স হচ্ছে শিক্ষিত জনগোষ্ঠি। আমাদের বাংলাদেশের অনেক ভার্সিটির বেশ কিছু ঘটনাও আছে। এতদিন ভাবতাম, সেটা বাংলাদেশে বেশি হয়। এখন এটা দেখছি এটা অনেক প্রতিষ্ঠানেই হচ্ছে। খুব দুর্ভাগ্যজনক হচ্ছে, এই কেসগুলোর ৯০-৯৫% হচ্ছে এশিয়ার দেশগুলো। অথচ এখানেই ধর্মের যতসব তীর্থস্থান, প্রায় প্রতি ঘরে, প্রায় প্রতিটা মানুষের 'অন্তরে'! এগুলো দেখলে আমি খুব বিমর্ষ হয়ে পড়ি। আমি জানি না এই ইস্যুগুলো কিভাবে হ্যান্ডেল করবে মেজর আকারে হলে। বেশ খারাপ লাগছে ভবিষ্যতের দিকে তাকিয়ে! আমাদের বাচ্চারা এই সমাজেই বড় হবে, তারাও হয়তো একদিন কুপোকাত হবে এসবের মধ্যে! নষ্ট সমাজ তৈরি হচ্ছে তথাকথিত 'উচ্চশিক্ষিত' মানুষের মাধ্যমে। আপনি-আমি সেখানে জড়িত, কেউ নীরব থেকে, আবার কেউ সেগুলোকে প্রশ্রয় দিয়ে বা সরাসরি ভূমিকা নিয়ে। একটা উইন-উইন সিচুয়েশন, একটা দারুণ ব্যবসায়িক পন্থা! হতাশ আমি! 
স্মুথি.... গরমের দাওয়াই...একটু স্বস্তি... আমাদের বাগানের স্ট্রবেরি দিয়ে... [তার হাত ভাংগার কয়েকদিন আগে তোলা] 
আজ ৩য় ডোজ এর জন্য টাকা দেয়া হবে ৬৮ হাজার। এর আগে দুই ডোজ এর জন্য তহবিল উনার ছেলে ঢাবি-র ছাত্র জুয়েলের হাতে তুলে দেইয়া হয়েছে। ডাক্তার পরীক্ষা করে দেখেছেন ৬ টার বেশি ডোজ লাগবে না। এই পরিবার আর কোথাও যেতে পারছে না, আমাদের উপরই ভরসা। জুয়েলকে বললাম, চিন্তা করো না। খুব কাছাকাছি এসে আমরা হেরে যাবো না। জুয়েল এর বাবার পাশে দাঁড়ান। উনি ফিরে আসুক ক্যান্সারকে হারিয়ে। মানুষের পাশে, জীবনের তরে মানুষ মানুষের জন্য ফাউন্ডেশন
জনগণকে সেবা দেয়ার জন্য আমরা স্বেচ্ছাসেবক হিসেবে সবসময় সজাগ থাকার চেষ্টা করি। অথচ যাদের জন্য সেবা, তারাই আন্তরিক থাকে না বেশিরভাগ সময়! তাদের অদ্ভুত আচরণ আমরা একের পর এক সহ্য করি। তাদেরকে ভালো পথে ফেরাতে চাই। কিন্তু সারাজীবন তো আর তাদেরকে চোখে চোখে রাখা যাবে না। এমনও হয় যে, সেবা দেয়ার জন্য আমরা ঘন্টার পর ঘন্টার কাজ করছি, কিন্তু যার জন্য সেবা সে ইগো নিয়ে বসে আছে! নির্দিষ্ট পরিমাণ তৈল মর্দন ছাড়া কাজ হবে না। খুব দামী মানুষ কিনা! সে বাদে আর কেউ নাই এই জগতে। আর তার ভাবখানা এমন যে, আমরাও যেনো গর্বিত হতে পারছি না তাকে সেবা দিতে না পেরে! কেউ কেউ আছে, খুবই অযাচিত জীবনযাপন করে। সংশোধনের কথা বললে তেড়ে আসে! কেউ কেউ আবার উলটো ফিরে আঘাত করতে সচেষ্ট হয়! এই সমাজ বড়ই অদ্ভুত। এর পরিবর্তন ঠিক কবে হবে, কিভাবে দৃশ্যমান হবে তা জানি না। 
ছবি আঁকা শ্বেতামণির বড় একটা প্যাশন... সামার আসছে, ফ্রি-টাইম বেশি, এখন সময় চর্চা চালিয়ে যাওয়ার... 💐🤷‍♀️ ♥ অর্চিতা শ্বেতামণি ♥
এইচএসসি বোর্ড পরীক্ষার ফর্ম ফিলাপ এর এনাউন্সমেন্ট হয়েছে। সারা দেশ জুড়ে সুবিধাবঞ্চিত মেধাবীদের ফর্ম ফিলাপ এর সহায়তায় প্রতিবারের মত আমরাও এগিয়ে আসবো। এই ব্যাপারে শিগগির পোস্ট আসবে। আপনার আশেপাশে সুবিধাবঞ্চিত মেধাবী থাকলে নজ্রে রাখবেন, আমাদের জানাবেন! শিক্ষার্থীদের পাশে, স্বপ্ন পূরণে মানুষ মানুষের জন্য ফাউন্ডেশন
জাস্ট ৩৬২৫ টাকা। পরের দিন এই ফি না দিতে পারলে ছেলেটার সেমিস্টার ড্রপ হয়ে যেত। ইতিমধ্যে ৬০,০০০ টাকা ঋণ! তাই নতুন ঋণ পাচ্ছেও না। কিছু বন্ধু মিলে এই জুয়েলকে হারাতে চায় নি ক্লাশ থেকে, তারা ঋণ করে পাশে দাঁড়াতে চেয়েছে। জরুরি এই ব্যাপারটা ভেরিফাই করে ছেলেটাকে টাকাটা পাঠানো হলো। জুয়েল এর সেমিস্টার ড্রপ আর হলো না। সংগ্রাম করে জীবনে এতটুকু এসেছে মেধা আর পরিশ্রম দিয়ে। এটা বিরাট গর্বের ব্যাপার। আমরা তার এই সততা ও পরিশ্রমকে সশ্রদ্ধ সম্মান জানাই, তার জন্য গর্ববোধ করি! এত পরিশ্রমে লালন করা স্বপ্ন যেনো বাস্তব হয়, সেটা নিয়ে চেষ্টা করি সর্বদা। শিক্ষার্থীদের পাশে, স্বপ্ন পূরণে মানুষ মানুষের জন্য ফাউন্ডেশন
আমেরিকায় বাংলাদেশকে ফিরিয়ে আনলাম যেনো! বাংলাদেশে গাছের ডাল কেটে পাতা ঝরিয়ে বা মরা ডাল দিয়ে দিতাম শিম বা লতা সমৃদ্ধ সব্জির জন্য গিল। একটা গাঁইয়া গাঁইয়া ভাব। আমেরিকায় কাঠের ফ্রেম দিয়ে মানুষ তৈরি করে মাচান। একটা 'ভদ্র শহুরে' ভাব আনার ব্যাপার। আমি কাঠের ফ্রেমে দিতে চাইলাম। স্বরাষ্ট্রমন্ত্রীর পছন্দ হলো না। ন্যাচারাল ভাব নাই, সুন্দর বাগানটা কেমন লাগে। তাঁর পরামর্শ, ন্যাচারাল ভাব কিভাবে আনা যায় দেখো। এবার শুরু হয়ে গেলো মরা ডাল খোঁজার পালা। দেখতে পেলাম আমাদের ব্যাকইয়ার্ডে ইয়া লম্বা গাছের অনেক উপরে কয়েকটা মরা ডাল। কিন্তু খাঁড়া লম্বা গাছে উঠার সাহস হচ্ছিল না! পড়লে একেবারে হাত-পা ভাংগবে! রিস্ক কমানোর জন্য মইয়ের সাহায্য নিলাম একটু। কিন্তু মরা ডাল অনেক উপরে। নিয়ত যখন করেছি, আমায় ছাড়ে কে। তাদের নামিয়েই ছাড়বো! একেবারে অনেকগুলো মরা ডাল নামিয়ে আনলাম। বাগানে লাগালাম স্বরাষ্ট্রমন্ত্রী সহ দু'জনে মিলেমিশে একসাথে। কেমন একটা ন্যাচারাল ভাব চলে এলো। গ্রামের জমির ধারে গিল গেঁড়ে দেয়ার মত এখানেও শিমের জন্য গিল দেয়া হয়ে গেলো। যেনো সেই কিশোর বেলার দিনকাল ফিরে পেয়েছিলাম আমি। যেনো এক টুকরো বাংলাদেশে ফিরে গিয়ে বা বাংলাদেশকে আমাদের ব্যাকইয়ার্ডে এনে শিমের গিল দিচ্ছিলাম! কী শান্তি! 
পুরানো ল্যাপটপ, ফোন যদি আপনার থাকে, তবে আমাদের মানুষ মানুষের জন্য ফাউন্ডেশন এর কাছে দিতে পারেন। আমাদের অনেক ভলান্টিয়ার, অথচ মাত্র একজনকে আমরা একটা পুরোনো ল্যাপটপ দিতে পেরেছি মাত্র। সেই ল্যাপটপ পেয়েছিল শাকিল আনোয়ার , এরপর তার দক্ষতা মারাত্মকভাবে বেড়ে গেছে। অধিকাংশ ভলান্টিয়ার ফোনে কাজ করে। ভলান্টিয়াররা নিজেরাও খুব স্বচ্ছল না, বেশিরভাগই আমাদের ফাউন্ডেশনের নিজেদের শিক্ষার্থী। অনেকেই মাঠ পর্যায়ে কাজ করে, অথচ ফোনটাও চলছে না! আমি চাপ দেই বা অনুরোধ করি কাজ শেষ করতে, কিন্তু তারা করতে গিয়ে নাভিশ্বাস উঠে যায়, সেটাও জানি। 'তেল কম ভাজা মচমচে' টিমের বাসিন্দারা এভাবে বছরের পর বছর কাজ করছে। কিভাবে কম তেলে ভাজা মচমচে খেতে হয়, সেটা তাদের জীবনবোধে আমরা ঢুকিয়ে দেই। আর সেটা ফাউন্ডেশনের কোটি টাকা থাকলেও। যদি আপনার ডিভাইস অচল থাকে, এবং আমাদের ঠিক করে ব্যবহার করতে বলেন, সেটা ভালো লাগবে না, বিশেষ করে কোনো নতুন যন্ত্রাংশ লাগানোর প্রয়োজন হলে। ওদের মোটিভেশনে আপনার একটা হাত অনেক কাজে আসবে, এটা গ্যারান্টি মোটামুটি দিতে পারি। পাশে দাঁড়ান আমাদের ভলান্টিয়ারদের, ওদের বেড়ে উঠতে এগিয়ে আসুন। ভলান্টিয়ারের পাশে, কাজের নেশায় মানুষ মানুষের জন্য ফাউন্ডেশন
এই লাল শাক এর দাদুর বাড়ি বাংলাদেশের সিলেটে! মিশিগানের হামট্রামাক শহর হয়ে এসেছিল উইক্সমে আমাদের বাড়ি আনন্দিকে... 🤩😍 সেখান থেকে ২য় প্রজন্ম এবং সাথে বীজ সংগ্রহ। সেই বীজ থেকে অতঃপর ৩য় জন্ম ও বেড়ে উঠা এই আনন্দিক এর ব্যাকইয়ার্ডে ♥ বীজ ছিটানোর ১৯-২০ দিনের মাথায় প্রায় এক হাত লম্বা হয়ে গেলো। 🙄 ছাই + মরিচের গুড়া অর্গানিক কীটনাশক হিসেবে দারুণ... দুই পাতা মেলে ধরার পর দিলাম, এর কয়েকদিন পর একবার মাত্র অর্গানিক সার.... মানে পুরোপুরি কেমিক্যাল ফ্রি, সেই বীজ থেকে জন্ম, বেড়ে উঠা এবং রান্নাঘর আসা পর্যন্ত!!! অতি লম্বা গুলো বেছে বেছে তুলবো। বাকীরা বড় হতে থাকবে... প্ল্যান্ট যত পাতলা হবে, রয়ে যাওয়া শাকগুলো ডালপালা মেলবে... তখন ডালপালার সাইজ হবে এক হাতের থেকেও বড়! খোলা হাওয়া পেলে একেকটা লাল শাকের দৈর্ঘ্য আমার চেয়েও বেশি হবে (প্রমাণিত গত বছর)... ডালপালা খেতে খেতেই এই ২-৪ মাসের সিজন চলে যাবে... হোম মিনিস্টার এর কাজ বেড়ে গেছে! ধন্যবাদ আগাছা পরিষ্কার করে শাকগুলো বেড়ে উঠার কাজে সাহায্য করার জন্য... এবং ছানাপোনারা বাগানে হাত লাগাচ্ছে একটু একটু... ওদের হাতে দায়িত্ব দিয়ে একদিন হাত-পা গুটিয়ে বসে বসে খাবো 😁
স্কুল পড়ুয়া একটা ছেলে। জানতে পেরেছে ৩০০০-৬০০০ টাকা দিয়ে প্রান্তিক লেভেলের একটা পরিবার দাঁড়িয়ে যাচ্ছে আমাদের #নব_আলো প্রজেক্টের মাধ্যমে। তাই নিজের ঈদের সালামীর টাকা দিয়ে দিল সে। এভাবে কত ভালবাসা, মায়া ছড়িয়ে পড়ছে, কত পরিবার নতুন স্বপ্ন দেখছে! স্কুল পড়ুয়া এই ছেলেটার জন্য অনেক অনেক শ্রদ্ধা ও ভালবাসা! মানুষের পাশে, জীবনের তরে মানুষ মানুষের জন্য ফাউন্ডেশন
দুই কন্যা উঠে রেডি হয়ে দেখি কিছু একটা নিয়ে আসলো বুক শেলফ এর ফাঁক থেকে। বড় কন্যা শ্বেতামণি খুব সুন্দর একটা কবিতা লিখেছে, পড়ে খুব ভালো লাগলো। ওর কবিতার মত বড় আমি হতে পারি নি, তবে দায়িত্ব বেড়ে গেলো যেনো! ♥শ্বেতামণি♥ ছোট কন্যা বাম হাতি, কিন্তু সেও ডান হাতে কলম তুলে নিল উত্তেজনায়। সুন্দর করে লিখলো, I Love You! সাথে আবার হার্ট ইমোও দিল ওই হাতে। ♥ শ্রদ্ধামণি ♥ অনেকদিন মনে থাকবে এই দিনটা!
মেয়ে লেফটি (বাম হাতি)! ব্যাপারটা গতকাল সকালে হঠাৎ মনে হলো। এমনিতেই অস্থির একটু, এর মধ্যে তার মূল ফাংশনাল হাতটা দিয়ে এখন সে রেস্পন্স করতে পারছে না। মাথা যা বলে, সে রিয়েকশন বা রেস্পন্স সেভাবে করতে পারে না। ছোট মানুষ, হাত হয়তো ন্যাচারালি আগায়ে আসতে চায়, ব্যথা লাগে তার। অস্থির, ছটফটে বাচ্চার ক্ষেত্রে চুপচাপ বসে থাকা খুব কঠিন। বড় মেয়ের বাম হাতে এর থেকেও অনেক বড় দুর্ঘটনার পর ডান হাতে সে সব কাজ, খেলাধুলা দিব্যি করতো। আঁকাআঁকি, লেখা বা গল্প বই পড়া তার জন্য ছিল বেশ স্বাভাবিক। এই ছোট শ্রদ্ধামণির অস্থিরতার কারণ বের করতে গিয়ে ব্যাপারটা মাথায় আসলো। যা হোক, সে আগের থেকে অনেক ভালো আছে। ব্যথা কমছে, সেটা নিশ্চিত। তবে খেলাধুলা, বিশেষ করে সামারে অনেক কিছু প্ল্যান করে রেখেছে। এখন এই অবস্থায় কোনটা পারবে, আর কোনটা পারবে না, এগুলোর হিসাব নিকাশ করে, জিজ্ঞেস করে পারবে কিনা। 'না' শব্দ শুনলে মন খারাপ হয়ে যায়! জুলাই মাসের আগে হয়তো ঠিক হবে না হাত, এটা শুনে বলে, জুলাই তো অনেক দেরি। সামার শেষ হয়ে যাবে! বাচ্চাদের এগুলো দেখতে খুব খারাপ লাগে। তবুও এটাই জীবন, জীবনের অংশ। টিকে থাকতে হবে এগুলো সামাল দিয়েই। সবার অনেক আশীর্বাদ/দোয়া ওর জন্য আছে। আপনাদের জন্য আমরা জীবনে চলতে অনেক সাহস ও আত্মবিশ্বাস পাই। শ্রদ্ধামণি ও আমরা সবাই আপনাদেরকে জানাই অনেক ধন্যবাদ ও কৃতজ্ঞতা... শ্রদ্ধামণি ♥♥
মেডিকেলে চান্সপ্রাপ্তদের তালিকায় ৪ জনের ভর্তির জন্য স্পন্সরশীপ দরকার হচ্ছিল। স্পন্সর করতে আগ্রহীদের লিস্টে গিয়ে দেখলাম ১৪ জন স্পন্সর রয়ে গেলেন। সিরিয়াল ধরে ৪ জন স্পন্সরকে নক দিলাম। লাগবে ৭১,২০০ টাকার মত। সবাই এক কথায় রাজি হয়ে গেলেন। সবার ব্যবস্থা হয়ে গেলো! এই নিয়ে ২৪ জনকে মেডিকেল কলেজে ভর্তি করানো হলো। তার মধ্যে শুধু একজন মিডিয়ার খবরে এসেছিল। কিন্তু নিউজে আসার পর নিউজের কমেন্টে কনফার্ম করে দাতার নাকি আর খোঁজ নাই! বাধ্য হয়ে আসলো আমাদের কাছে। এই ২৪ জনের পিছনে খরচ গেলো মোট ৩,৮৯,০৪০ টাকা। সবাইকে অনেক ধন্যবাদ। যাদেরকে মেডিকেল স্টুডেন্ট দিতে পারি নি, তাদের জন্য নতুন একটা ব্যবস্থা করতে যাচ্ছি। আমরা আমাদের বৃত্তির ব্যাপারটা আরো ডাইভার্স করছি। সে ব্যাপারে বিস্তারিত জানাবো সামনে। সবার জন্যই সুযোগ থাকবে। শিক্ষার্থীদের পাশে, স্বপ্ন পূরণে মানুষ মানুষের জন্য ফাউন্ডেশন 
পিজ্জা ম্যান ঘরের ভিতরে! আসলে এই পিজ্জা ম্যানকে আগে কখনো দেখি নি। সকালে পিজ্জা নিয়ে এসে ঘরের কলিংবেল দিল। কে পিজা পাঠালো, সেটা ভেবে এটা নিব কেনো সে প্রশ্ন মনের ভিতরে। আমার স্ত্রীরও একই প্রশ্ন। তার সাথে কথাও শুরু হলো ইংরেজিতে। হঠাৎ সে হাসি দিয়ে নামটা বললো! আমরা বিস্মিত হয়ে গেলাম। কাল মেয়ের দুর্ঘটনার ব্যাপারে স্ট্যাটাস দেয়ার পর ম্যাসেজ দিয়েছিল, আমি তো আপনার পাশে থাকি, প্লিজ যে কোনো প্রয়োজনে আমাকে জানাবেন। আমার হঠাৎ সে ম্যাসেজ এর কথা মনে পড়লো! ও তুমি রায় আবু সায়েদ!!! ঠিকানা কোথায় পেলো, এই প্রশ্নে সে হেসে উঠলো! পরে বুঝলাম, ফাউন্ডেশনের সূত্র ধরেই হয়েছে হয়তো। পোলা চালাক আছে। বললো, ফাউন্ডেশনের ঠিকানা ধরে বিভিন্ন কিছু ম্যাচ করে নিশ্চিত হয়েই এসেছি দাদা! এরপর তো সারপ্রাইজ আরো বেড়ে গেলো! বাচ্চাদের জন্য পিজ্জা আর চকলেট নিয়ে চমক দেয়া! খুব সুন্দর হলো দিনের শুরুটা। ধন্যবাদ সায়েদ!!! বাচ্চারা খুবই খুশি হয়েছে!
ইয়াস ঘুর্ণিঝড় কবলিত এলাকায় আমাদের কার্যক্রম এখনো চলছে। অনেক মানুষ এখনো যে দুই বেলা অন্ন পাচ্ছে না! অনেকেরই ঘরবাড়ি বিলীন হয়ে গেছে জলোচ্ছ্বাসে...। আপনার এক বেলা ভাগ করবেন ওদের সাথে? মানুষের পাশে, জীবনের তরে মানুষ মানুষের জন্য ফাউন্ডেশন
#নব_আলো স্বাবলম্বী প্রজেক্ট আপডেট আমরা ইতিমধ্যে ৩২৫ পরিবারের জন্য আবেদন পেয়েছি। খুব দ্রুত আবেদন জমা পড়ছে। আমাদের বাজেট আপাতত আপাতত ৫৩ লক্ষ টাকা। তা দিয়ে হয়তো ১০০০ পরিবারকে রাস্তা দেখাতে পারবো আমরা। এই হিসাব আগের ৩০০+ পরিবারের বাইরে, যারা আমাদের শিক্ষার্থীদেরই পরিবার। এবং এই প্রজেক্ট এর মাধ্যমে উপকৃত হয়েছে বলেই আমরা শিক্ষার্থীদের পরিবারের বাইরে গিয়ে তাদের ভলান্টিয়ারিং এর মাধ্যমে নতুন এই #নব_আলো_এক্সটেনশন প্রজেক্ট হাতে নিয়েছি। আবেদনগুলো যাচাই-বাছাই করা হচ্ছে। এই মাসেই জমা নেয়া আবেদনের মধ্যে বেশ বড় অংশের এপ্রোভাল হয়ে যাবে। দীর্ঘদিন ভলান্টিয়ারিং করা একটা টিম এই কাজটাতে জড়িত। আমরা 'তেল কম, ভাজা মচমচে' এবং কিপটা জাতীয় শ্রেণির। সুদে-আসলে জবাবদিহিতার উপর দিয়ে চলি। আশা করি আমাদের সব ছাত্রছাত্রী এই নীতিতে এই প্রজেক্ট থেকে সর্বোচ্চটা তুলে আনবে। এটা তো তাদের শেখার বয়স, ক্লাশরুম এবং নিজেদের জীবন থেকে শিক্ষা নেয়া হাতে-নাতে কাজে লাগাতে পুরো আন্তরিক থাকবে তারা। অনেক শিক্ষার্থীই বিভিন্নভাবে বিভিন্ন কারণে যোগাযোগ করছে আমাদের ইমেইলে, ইনবক্সে। ধীরে ধীরে সব রেস্পন্স করবো। আর লোকাল ভলান্টিয়ার বা আমাদের ফাউন্ডেশন এর প্রজেক্ট ম্যানেজার স.ম. ফাহিম আহমেদ এর সাথে যোগাযোগ রাখতে পারো কোনো প্রয়োজনে। ওর সাথে তো প্রায় সবার তো কথা হয়েছে সম্প্রতি। নব আলো প্রজেক্ট নতুন গতির সঞ্চার করুক তোমাদের মাধ্যমে, তোমাদের আত্মবিশ্বাস গড়ে উঠুক, সমাজের সাথে বন্ধন দৃঢ় হোক এই কাজের মাধ্যমে, এটাই প্রত্যাশা। আর সর্বোপরি যেই আশা এই প্রজেক্ট এর পিছনে তা হলো, খুব ভালো মানবিক মানুষ হওয়া, এবং ভবিষ্যতে সমাজের প্রতি সরাসরি অবদান রাখার কাজটা চালিয়ে যাওয়া। এই প্রজেক্ট এর মাধ্যমেই আমরা আমাদের শিক্ষার্থীদের মধ্যে হয়তো পেয়ে যাবো অনেক বড় কিছু উদ্যোক্তা, যারা সামাজিক ব্যবসার পথ সততার মাধ্যমে অনেক প্রশস্ত করবে। সবার জন্য অনেক অনেক শুভ কামনা! শিক্ষার্থীদের পাশে, স্বপ্ন পূরণে মানুষের পাশে, জীবনের তরে মানুষ মানুষের জন্য ফাউন্ডেশন 
শ্রদ্ধামণি, কী হতে কী হয়ে গেলো! ঘরের ভিতরেই হঠাৎ এক মুহুর্তে। গত রাতে খাওয়া-দাওয়ার পর আমরা ঘুমানোর প্রস্তুতি নিচ্ছিলাম। রাত তখন ১১.৪৫। রান্না ঘরের দিকে বড় বোন শ্বেতা যাচ্ছিল সিঁড়ির এক দিক দিয়ে, আর সে যাচ্ছিল অন্য দিক দিয়ে। কেউ কাউকে দেখেনি। শ্রদ্ধা অনুমান করেছে যে তার দিদি উপরের থেকে নেমে রান্না ঘরের দিকেই যাচ্ছে। সে তখন একটু তাড়াহুড়ো করে যেতেই দিদিকে দেখে একটু বামে ডাইভ দিয়ে আগে যেতে চেয়েছে যাতে সংঘর্ষ না হয়। কিন্তু বিধি বাম। কাউন্টার টপ এর কোয়াটজ (গ্রানাইট স্টোন টাইপ এর) এর কোণায় তার বাম হাতের বাহু সহ কনুইয়ে উপরের দিকে জোরে ধাক্কা খেল, সেই ধাক্কার প্রতিক্রিয়ায় ডান দিকে ব্যালেন্স হারিয়ে স্পিনিং করে সে পড়ে গেলো দূরে রান্না ঘরের গ্রাউন্ডে। 'ধাম' করা শোনা আওয়াজ শুনে দৌঁড়ে গেলাম আমরা দু'জন, ততক্ষণে তাদের দুইজনের চিৎকার একসাথে। বড় বোন শ্বেতামণির কান্না ১-২ সেকেন্ডের মধ্যে ঘটা পুরো ঘটনায় হতভম্ব হয়ে। অথচ তার সাথে শ্রদ্ধামণির কোনো ছোঁয়াও লাগে নি! যা হোক, প্রচণ্ড কান্নায় শুরু হলো একটা বিশাল রাত! এদিকে দিনের বেলায় আমি খুব ক্রিটিক্যাল একটা ডেডলাইন শেষ করে খুব খুব ক্লান্ত হয়ে পড়েছি। দুই সপ্তাহে কয়েকটা ডেডলাইন, আর গতকাল এই ডেডলাইন এর আগে আমি কয়েক রাত মাত্র অল্প কয়েক ঘন্টা করে মাত্র ঘুমালাম। তাও খারাপ লাগতো না। খুব খারাপ লেগেছে যে, ওই ডেডলাইন শেষ করে ভালো একটা ঘুমের প্রস্তুতি নিচ্ছিলাম, এমন সময় দিন শেষে ২৪ ঘন্টারও কম সময় দিয়ে আরেকটা ডেডলাইন! তড়িঘড়ি করে পার্টনারদের ডিনার এর বারোটা বাজিয়ে অকস্মাৎ একটা মিটিং করলাম। অনেকগুলো ডকুমেন্টস দরকার, রাতারাতি এগুলো যোগাড় করবো কিভাবে সেই চিন্তায় এমনিতেই ঘুম হারাম হওয়ার অবস্থা, এমন সময় এত বড় দুর্ঘটনা। তার চিৎকারে পাড়া কাঁপার মত অবস্থা, একটুও ছোঁয়া যাচ্ছে না তার হাত! এরপর শুরু হলো রাত জাগা আমাদের দু'জনের। হাসপাতালে যাবো, নাকি যাবো না এই মধ্য রাতের পরে, কিছুই বুঝতেছি না। আগে মেয়ের জান, তারপর আমার কাজ - এই চিন্তা রেখে কয়েক ঘন্টা পর্যবেক্ষণ করার সিদ্ধান্ত নিলাম ব্যথার ওষুধ খাওয়াইয়ে। কিন্তু কিছুক্ষণ পরপর সারারাত এই অবস্থা তার! গুমরে কেঁদে উঠে! আমি না পারতে শেষ রাতে ঘুমিয়ে পড়লাম কয়েক ঘন্টার জন্য। মাথা, শরীর কাজ করছে না, চোখে খুব ক্লান্তির ছাপ, মেলে রাখতেই কষ্ট হচ্ছে। সকালে হাসপাতালে নিতে যাবো, এমন সময় চারিদিক কালো মেঘ ঢেকে গিয়ে ঘন কালো অন্ধকারসহ বৃষ্টি! মেয়ে ক্লান্ত হয়ে ঘুমিয়ে পড়লো, আমিও তার পাশে আবার ঘুমিয়ে পড়লাম! কিন্তু টেনশনে ঘুম হচ্ছে না। একটু পরপর উঠছি। তার হাত ফুলছে (সোয়েলিং)। দু'জনে সিদ্ধান্ত নিলাম ইমার্জেন্সিতে যেতেই হবে। নিয়ে গেলাম ১১ টার দিকে। এর মধ্যে পার্টনারদের কল! একেক জন একেক কাজে ব্যস্ত, এক পার্টনার আবার লম্বা ড্রাইভিং-এ! মাথা ঠাণ্ডা করে মনে মনে বললাম, যা হওয়ার হবে। হয়ত সময় চাইবো, বা যতটুকু পারি দিয়ে এই দুর্ঘটনার অজুহাত দিব। এই ডেডলাইন খুব ক্রিটিক্যাল, কিন্তু অনেক কিছুই আমার হাতে যেনো নাই। ধৈর্যের পরীক্ষায় সৃষ্টিকর্তা মার্কিং করা শুরু করলেন যেনো! বাচ্চাকে নিয়ে প্যান্ডেমিকে ক্লিনিকে একজনের বেশি ভিতরে যাওয়া যায় না! দু'জনে সিদ্ধান্ত নিলাম আমিই ভিতরে যাবো, কারণ তাকে আলগিয়ে কোলে করে হ্যান্ডেল করতে হবে। আরেকটা বড় কারণ আমার কাজ করার দরকার পড়লে যেনো ল্যাপটপে ফাঁকে ফাঁকে কাজ করা যায়, সেটাও হবে ডাক্তারের রুমে (তাঁদের গেস্ট ওয়াইফাই দিয়ে, যেটা বাইরে গাড়িতে বসে করা যাবে না)। ডাক্তার পরীক্ষা করলেন এক্স-রে দিয়ে, রিপোর্ট আসলো কিছুক্ষণ পরে। বললেন, কোনো সমস্যা নাই, এটা বড় সমস্যা না, কয়েকদিনের মধ্যে হয়তো ঠিক হয়ে যাবে। আমার তো মাথায় হাত! তাহলে সে হাত একেবারেই নাড়াতে পারছে না কেনো! আর তার কনুই এত শক্ত কেনো? ডাক্তার আবার চিন্তায় পড়ে গেলেন। কয়েকটা এক্সারসাইজ করাতে গিয়ে তিনি নিজেই পারলেন না! শ্রদ্ধামণি চিৎকার করছে! তাঁর চিন্তার ভাঁজ বেড়ে গেলো! এবার শুধু কনুইয়ে আবার ফোকাসড এক্স-রে করার আরেক দফা সিদ্ধান্ত এলো! তিনিই ব্যাপারটা নিয়ে আগ্রহী হলেন। রিপোর্ট এলো অনেকক্ষণ পরে। ডাক্তার দিলেন দুঃসংবাদ। কাউন্টার টপের কর্ণারের ধাক্কায় ফ্রেকচার এবং ক্র‍্যাকিং একসাথে হয়েছে, ১৫ মিলিমিটার এর মত। শুরু হলো splint দিয়ে হাত বাঁধার কাজ৷ আর এক্স-রে রিপোর্ট হাতে দিয়ে বললেন, এবার তোমাদের কাজ ওকে পেডিয়াটিক অর্থোপেডিক্স সেন্টারে নিয়ে গিয়ে স্পেশালিস্ট দেখানো, এবং প্লাস্টার বা অন্য চিকিৎসা দিবেন তারা। শুরু হলো সামার, আর তার আনন্দ-ফূর্তিরও। কিন্তু যেন ভাটা পড়ে গেলো সবখানে! এদিকে ধৈর্যের পরীক্ষায় আমি পাশ করলাম মনে হয়। অনেকটা সময় ফোন কানে, ল্যাপটপ সাথে নিয়ে সমানতালে কাজ চালাচ্ছিলাম। পার্টনার সহ পারডু ইউনিভার্সিটি এবং আরো দুয়েকটা জায়গায় কল করে ডকুমেন্ট আনা। সবাই খুব সহযোগিতা করলো। আমার এই হার্ড টাইম শুনে তারাই এগিয়ে আসলেন। সব ডকুমেন্ট ইমেইলে একে একে চলে আসলো ৪ টার ভিতরে। আমিও ততক্ষণে বাসায় ফিরলাম। এরপর কাজ শুরু করে ডেডলাইনের ঠিক কয়েক মিনিট আগে সাবমিশন হয়ে গেলো! পুরো সময়টায় আমার স্ত্রীর উপর দিয়ে গেলো এক ঝড়। রাতে যখন আমি ঝিমিয়ে পড়ছিলাম, সে জেগেছিল প্রায় পুরোটা সময়। এদিকে আমার সাবমিশন নিয়েও তার চিন্তার শেষ নাই! যেন এটা তারই সাবমিশন! যা হোক, আমরা সবাই খুব ক্লান্ত ও হতভম্ব হয়ে পড়েছি শ্রদ্ধামণির এই ঘটনায়। ২০১৫ সালে শ্বেতামণির খুব বড় একটা দুর্ঘটনা ঘটে। হাতের বাহুর সব হাড় টুকরো হয়ে গিয়েছিল চুরমার হয়ে সাইকেল থেকে পড়ে, জাস্ট একটা নার্ভের উপর ঝুলতেছিল তার হাতের প্রাণ, আবার সেটা পেঁচিয়ে গেলো সেই চুরমার হওয়া হাড়ের ভিতর দিয়ে। ডাক্তার বলেছিলেন, তাঁর জীবনে ভীষণ এক পরীক্ষা ছিল সেই অপারেশন। এবার আমাদের শ্রদ্ধামণির প্রায় ৫ বছর হচ্ছে। তারও শুরু হলো। ঘরের ভিতরেই এই কাণ্ড। ভাগ্য ভালো বড় কিছু হয় নি, বড় বোনের মত খুব বড় না। আশা করি ৬-৮ সপ্তাহের মধ্যে সে সেরে উঠবে। ওর ধৈর্য্য খুব কম। সে অস্থির হয়ে উঠেছে এরই মধ্যে। গতকাল স্নান এর সময় বলছে, বাবা, এই সামারে এটা করবো, ওটা করবো, এরপর কিন্টারগার্ডেনে যাবো। কি মজা হবে! সব যেনো থেমে গেলো! সবাই আশীর্বাদ করবেন শ্রদ্ধামণির জন্য। তার কষ্ট যেনো কম হয় ব্যথায়, ধৈর্য্য যেনো বাড়ে। ভালো লাগলে আবার দুষ্টুমি করতেই থাকে, সুন্দর সুন্দর পাকা পাকা কথা বলে হাসে, আর হাসায় আমাদের। সেরে উঠুক আমাদের চোখের মণি, আমরা যেনো আবার সবাই নতুন উদ্যমে হাসতে পারি, আনন্দ করি এই আনন্দিকে! 
আমি যদি আপনাকে নমস্কার/সালাম দিয়ে কথা শুরু না করি, তার মানে এই নয় যে আমি অভদ্র। শুভেচ্ছা বিনিময় ওই শব্দগুলো ছাড়াও হয়। আমি কাজের মাধ্যমে ভালবাসা, শ্রদ্ধা আদায় করার চেষ্টা করি। ধর্ম, নীতি আমার মনে প্রাণে, প্রতিটা ক্ষণেই সেগুলো ধারণ করার চেষ্টা করি। আমার মনে একটা বড় মন্দির আছে, তার বিশালত্ব কখনো আপনাদেরকে দেখানো যাবে না। গ্যারান্টি দিয়ে বলতে পারি, সেখানে আমি একেবারে সৎ। ওই জায়গায় কেউ আক্রমণ করলে আমি জবাব দিতেও ছাড়ি না, কোনো না কোনো ভাবে আমার প্রতিক্রিয়া হবেই। স্বচ্ছতা/জবাবদিহিতা সবার আগে। আগে সরাসরি প্রতিক্রিয়া অনেক দেখিয়েছি। তথাকথিত সামাজিক চেইন এর কারণে সেখানে নাকি সরাসরি কিছু বলা যায় না। আমার মনের মন্দিরটা নিয়ে কোনো একদিন লেখার চেষ্টা করবো যতটুকু আমি প্রকাশ করতে পারি। আর অতিরিক্ত তোষামোদী আমার কাছ থেকে আশা করবেন না। আমার এই মূল্যবোধটা আমার পরিচিত জনেরা আমাকে দিবেন, সেটা খুব আশা করি। ধন্যবাদ।
ছাই ও মরিচের গুড়া মিক্সের কী গুণাগুণ দেখুন কী চমক, কি তার মূল! ছবি ১ঃ প্রথম বড় ছবিটা রবিবার সন্ধ্যার, যেদিন ছাই + মরিচের গুড়া দিলাম। বীজ থেকে গজিয়ে উঠার মাত্র ৪-৫ দিন পরে নেয়া। ছবি ২ঃ ঠিক ৪৮ ঘন্টার (২ দিন) ব্যবধানে মংগলবার তোলা ছবি ৩ঃ ঠিক ১২০ ঘন্টা (৫ দিন) পর তোলা ছবি ৪ঃ ছবি ৩ কে জুম করে দেখানো হয়েছে যে পাতায় কোনো পোকার আক্রমণ হয়েছে কিনা। ভিডিও ৫ঃ কিভাবে খুব অল্প ছাই মরিচের গুড়ার মিক্স দিয়ে অনেক বড় বাগান কাভার করা যায় তার নমুনা ছাই কোথায় পেলাম? আমার কোনো বোন ফায়ার প্লেস নাই। আবার বাইরেও কোনো পার্টিতে যায় না গত সিজন থেকে। নিজেদের বিবিকিই এর ছোট বক্সে গতবার হালকা গাছপালার ডাল পুড়িয়ে কিছু ছাই বানিয়েছিলাম, কিন্তু সেটা ওয়ান টাইম গ্লাসের সমান, খুব অল্প। বাধ্য হয়ে প্রতিবেশির দ্বারস্থ হলাম। সে বোন ফায়ার করে, কাঠ কিনে পোড়ায়। এদিকে আমার ব্যাকইয়ার্ড এর একটা গাছ কেটে ডেকোরেশন এর জন্য আগে থেকেই রাখা, পরে আরেকটা মরে যাওয়ায় সেটাও টুকরো করে রেখেছি। প্রতিবেশিকে বললাম, তুমি এই কাঠগুলো নাও। কষ্ট করে ছাই তুলে ফেলতে হবে না। এটা আমার বাগানের এক মহৌষধ। তুমি আমার কাঠ পুড়িয়ে বরং আমার সাহায্য করো। সে এখন মহোৎসবে তাই করছে। আমি ছাই নিয়ে বাগানে ছিটাচ্ছি, আমার মিশিগানের কিছু বাগানীকে দিয়েছি/দিচ্ছি। এটা একটা উদাহরণ দিয়ে বুঝানোর চেষ্টা। মাত্রই বাগান শুরু করেছেন, অনেকেই পোকার আক্রমণ নিয়ে পোস্ট দিচ্ছেন। এখন সেই সময়টা ছাই খোঁজার কাজে ব্যবহার করেন। বিবিকিউ মেশিন বা বক্স থাকলে সেখানে বাজারে কয়লা পুড়িয়ে বিবিকিউ করেন (সেইফলি প্লিজ), এবং ছাই তৈরি করুন পাশাপাশি। বিবিকিউ মেশিনের বিবিকিউ বেশি খাওয়া স্বাস্থ্যের জন্য ক্ষতিকর, ক্ষেত্র বিশেষে আয়ু কমাতে পারে অন্য রোগ শরীরে স্থান দিয়ে। গুগলে অথেনটিক সোর্সে এগুলো নিয়ে পড়াশোনা করতে পারেন। তবে পুড়ে যাওয়া বা কাঁচা মাংস, পোড়া তেল, ছাই, ইত্যাদি পেটে না গেলে আপনি অনেক নিরাপদ। ধন্যবাদ। 
বুয়েটের টার্ম ফাইনাল পরীক্ষার সবচেয়ে কঠিন কয়েকটা কোর্স এর পরীক্ষা যেনো দিয়ে আসলাম প্রায় একই সময়ে, তাও আবার কয়েকটা ৪ ক্রেডিট এর! আচমকা ৪ টা সাবমিশন এর ডেডলাইন এর নোটিশ এল এই সপ্তাহে, এর আগেও ছিল একটা। এর মাঝে আবার সতেরো মিটিং হরেক রকমের। আজকেই সাবমিশন ছিল দুইটা, ঠিক বিকাল ৫ টায়। বিকাল ২ টার সময় একটা দিলাম। আরেকটা কয়েক ধাপে দেয়া। বিকাল ৪.৫৫ টায় শেষ ট্যাবটা ক্লিক করে এমন এক স্বস্তির নিঃশ্বাস ছাড়লাম যেনো আমি গভীর সাগরে ডুবে ছিলাম চাপ নিয়ে। মাঝে আবার হালকা গলা ব্যথা, নাক বন্ধ হয়ে যাওয়া ইত্যাদি ছিল। খুবই খারাপ লাগতেছিল। সবার অনেক অনেক ভালবাসা ও আশীর্বাদ ছিল, তাই তেমন বড় কিছু হয় নি। বেশ ভয়ে ছিলাম। গত দুইদিন অনেক রাত জেগে কাজ করেছি, অনেকটা সকাল ৪ টার পরে পাখির কিচির-মিচির শুনতে শুনতে ঘুমাতে গেলাম৷ সুস্থ হলাম, সাবমিশন সুন্দর মতো হলো, তাই এখন বেশ ফ্রেশ লাগছে। জরুরি ম্যসেজগুলো বাদে অনেকের উত্তর ঠিক সময়ে দিতে পারি নি বলে দুঃখিত। কাল পরশুর মধ্যে দিয়ে দিব। যদিও সামনের সপ্তাহের মাঝামাঝি আরো দুইটা ডেডলাইন আছে। অনেক ধন্যবাদ সবাইকে যারা আগের স্ট্যাটাসে সহানুভূতি দেখিয়ে পাশে থেকেছেন। সাবমিশনগুলো যেনো সফলতার মুখ দেখে, এজন্য আশীর্বাদ করবেন।
গ্রো ব্যাগে পালং শাক, এটা দিয়েই এবারের প্রি-সিজনাল সবজি তোলা শেষ করলাম। এখন শুরু হলো সামার নিয়ে মূল পর্ব, যদিও সামারের কিছু হার্ভেস্টিং ইতিমধ্যে শুরু হয়েছে। এখনো ফ্রিজে আগের বছরের সব্জির স্টক রয়ে গেছে যা প্রায় এক মাস চলার মত। শীতের সময় চারিদিকে যখন এক ফুটের উপর বরফ ছিল মিশিগানে, তখন এই পালং শাক, মূলা শাক ও ইয়া বড় মূলা তুলেছিলাম এই প্লাস্টিক ঘেরা গ্রিণ হাউজ থেকে, এটা তখন গ্যারেজে রেখেছিলাম। বাইরের তির্যক আলোয় প্ল্যান্ট নিজেদের কাজ সেরেছে, আমাদের কোনো তাপমাত্রা নিয়ন্ত্রক বা হিটার লাগে নি। প্রথমবার তোলার পর আবার ছিটিয়ে দিলাম বীজ, আরেক দফা হয়ে গেলো। এবার সেই হাউজকে গ্রো-ব্যাগ সহ বাইরে এনে ব্যাকইয়ার্ড ডেক এ রেখেছি, কারণ সূর্য এখন তির্যক কোণে গ্যারেজে আলো দেয় না! সোজা উঠে যায় মাথার উপর। গরমও বাড়া শুরু করেছে। আমরা শুধু পানি, আর একবার অর্গানিক সার দিয়েছি। সময়ের সদ্ব্যবহার করে সীডলিং করার জন্যই আমাজন থেকে স্বল্পমূল্যে কেনা এই গ্রিণ হাউজ। দাম ৩৫-৪০ ডলারের মত। এক সিজনে ইতিমধ্যে ১০০ ডলার সমমূল্যের সবজি খেয়ে ফেলেছি মনে হয়। সীডলিং এর উদ্দেশ্য তো পূরণ হচ্ছেই পাশাপাশি। যেমন, এখানে প্রি-সিজনে সীডলিং করে মেমোরিয়াল ডে আসার আগেই মোটামুটি সব সব্জির চারা তুলে ফেলেছি। বাইরে থেকে কিনতে গেলে ১৫০ ডলার এর মত লাগতো, অথচ এখানে ২৫-৩০ ডলারও খরচ হলো না। শুধু বীজ আর পটিং মিক্স লেগেছে। এই অতি ফ্রেশ সবুজ পালং দিয়ে আমাদের দুই বাচ্চার খুব প্রিয় পালং পনির রান্না করা হয়েছে! ঘরেই পনির বানানো। কী সুস্বাদু খেতে।
আমার খুব ক্রিটিক্যাল কয়েকটা ডেডলাইন এই সপ্তাহে এবং পরের সপ্তাহে। এমনকি গতকাল বিকালে আরো একটা এসেছে ৩ দিন সময় দিয়ে। আসছে আর আসছে। হঠাৎ করে অনেকগুলো। এদিকে শনিবার থেকে আমার ল্যাপটপ আর কাজ করছে না! আমি এই অবস্থা হালকা বুঝতে পেরে আগেই অর্ডার দিয়েছিলাম আরেকটা। সেটা খোলার আগেই শেষ। ভেবেছিলাম ডেডলাইনগুলো শেষ হলে নতুনটা আস্তে আস্তে সেটাপ করবো। এখন এত প্রোগ্রাম আর আপ ইন্সটল করা, সাথে অনেক আপডেটেড ফাইল, সবগুলোই পুরোনো ল্যাপটপে। ব্যাক আপ রেখেছিলাম মাসখানেক আগে। এরপরের গুলো কিভাবে উদ্ধার করবো সেটা নিয়ে ভাবার সময়ও পাচ্ছি না। আমি রবিবারে তো পাগলপ্রায় অবস্থা! এগুলোর ফাঁকে ফাঁকে অনেকগুলো মিটিং। ফোনেই অনেক সময় সারছি, তাই মিটিংয়ে কে কে আছে, তা দেখাও কঠিন হয়ে যাচ্ছে। এদিকে ফাউন্ডেশন, সায়েন্টিফিক এডিটরিয়াল এবং রিভিউ কাজ প্রচুর। বারবার রিমাইন্ডার দিচ্ছে। সব আটকে আছে, বেড়ে পাহাড় হচ্ছে। এইটা স্ট্যাটাসে গত কয়েকদিন দেই নি। কিন্তু প্রতিদিনকার ম্যাসেজ এবং ইমেইল এত বেশি যে সেগুলো আমি এখন উত্তর দিতে পারছি না। স্টুডেন্ট এবং স্পন্সরদের অনেকেই বিভিন্ন কারণে যোগাযোগ করছেন। কয়েকজনকে অল্প করে রিপ্লাই দিয়েছি। এতে আমার 'কাজি কাজি' ভাব চলে আসছে। বিল গেটসের মতো ব্যস্ত নাকি? - এরকম ভাবার দরকার নাই। আমি সাধারণ মানুষ, আমার সমস্ত ডিভাইস বেশ লো প্রোফাইলের। বাংলাদেশের অনেক স্টুডেন্টের ডিভাইসও আমার থেকে অনেক উন্নত মানের, সেটা আমি জেনেই বলছি। কিন্তু বুঝাতে পারছি না আমি কিসের ভিতর দিয়ে যাচ্ছি। এদিকে আমার শরীরও হালকা খারাপ। রানিং নাক, গলা ধরে যাচ্ছে বা ব্যথা করছে। শেষ রাত থেকে সকালের দিকে ঘুমটা এই সমস্যার জন্য ঠিকমতো হচ্ছে না। গরম-ঠান্ডার তারতম্য এক সপ্তাহের মধ্যেই ৪৭ ডিগ্রি ফারেনহাইট! (৩৯ থেকে ৮৬)... কাউকে সময়মতো উত্তর দিতে না পারলে আমি দুঃখ প্রকাশ করছি। আশা করি ব্যাপারগুলো বুঝবে(ন)। ধন্যবাদ।
স্ট্রবেরি, খুব সুস্বাদু ও পুষ্টিসমৃদ্ধ ফল। চারা এনেছিলাম একটা মনে হয়, ২০১৯ সালে। এখন রীতিমত জংগল হয়ে গেছে। গোলাপ গাছের কাঁটাও মানে না এরা। লতা বেয়ে নতুন আস্তানা গেঁড়ে বসে! কিছু কেটে ফেললাম গতবার। মূল কারণ হলো স্কুইরাল (কাঠবিড়ালি) এবং খরগোশ এসে কুটিকুটি করে আধাপাকা অবস্থায় খেয়ে ফেলে। এবার ভাবলাম, এগুলো তুলে ফেলবো না, ওখানেই থাকুক। ওরা আগে খাওয়ার পর বাকী থাকলে আমরা খাবো। একটু মানবিক হলাম আর কি! এখন দেখি প্রতিদিনই কয়েকটা তারা খেয়ে চলে যায়, কিছু আমাদের জন্য রেখে দেয়! ২ দিন জমিয়ে প্রায় ২৫ টার মত হলো! বাচ্চারা খেয়ে দারুণ খুশি!!!
