চুপচাপ বসে আছি। একা আমি বারান্দার গ্রিলে চাঁদের শরীর কেটে কেটে ক্লান্ত হচ্ছি। তবুও তুমি ধেয়ে আসছো আমি বরাবর, হুহু করে ঢুকে পড়ছো হৃৎপিণ্ডের অলিগলিতে, যেখানে আজও আলো হাতে পৌছায়নি কেউ। বুকের ভেতর অজস্র ছেড়ে যাওয়া মানুষের লাশ। অজস্র চিৎকার নিঃশব্দ রাতের মতো লিখে যাচ্ছে কবিতা। তবুও বয়ে চলছি নদীর মতো, কি ভিষণ ক্লান্ত আমার ঢেউ। এ বেঁচে থাকার চড়া মূল্যের বাজারে কোন রকমে মুখ-মুখোশের অভিনয়ে টিকে থাকছি। এ বেঁচে থাকার অভিশাপ নিয়ে প্রতিদিন খুন হচ্ছি। কেউ কবর দিচ্ছে না, কেউ পোড়াচ্ছে না। কেউ খুনিদের বিচার করছে না। নিজের এতগুলো লাশ নিয়ে হাঁটতে খুব কষ্ট হয়, খুব ক্লান্ত লাগে বৃদ্ধের মতো। তবুও তুমি ধেয়ে আসছো আমি বরাবর, হুহু করে ঢুকে পড়ছো হৃৎপিণ্ডের অলিগলিতে, যেখানে আজও কেউ আঁকেনি একটি সুখী মানুষের মানচিত্র।
মাঝে মাঝে আমাকে আমার খুব মনে পড়ে যায়। কোন বিষণ্ণ সন্ধ্যায় ঘরছাড়া মানুষ দেখলে মানুষ থামিয়ে জানতে চাই, আমি কেমন আছি। মাঝে মাঝে খুব যখন বৃষ্টি ধেয়ে আসে শহর বরাবর, তখন রাস্তায় ভিজতে থাকা মেয়েটার কাছে জানতে চাই, মন খারাপ হলে আমিও কি শরীর ভেজাই? দুপুরে কড়া রোদে যখন টোকাইটা খেয়ে নেয় মানুষের মধ্যবর্তী দূরত্ব, তখন তার কাছে জানতে চাই- আমিও কি ভীষণ একা একজন মানুষ? ঘুম ঘরে যখন চুপচাপ হতাশার বয়স বেড়ে যায় তখন রাস্তা পাহারায় থাকা নেড়িটার কাছে জানতে চাই- আমিই কি রাত জাগি? না-কি রাতই আমাতে জাগে? আকাশ দেখে যখন একলা ছাদের কিশোরী কাঁদতে বসে তখন তার কাছে জানতে চাই, আমিও কি কাঁদতে পারি চোখেদের দিকে তাকিয়ে? আমি ছুটে গেছি পৃথিবীর মানচিত্রের অলিগলিতে, জীব-জড়োদের কাছে জানতে চেয়েছি নিজের পরিচয়। প্রাণ-অপ্রাণের কাছে জানতে চেয়েছি নিজের ঠিকানা। সম্পর্ক-অসম্পর্কের কাছে জানতে চেয়েছি নিজের দুঃখ। কেবল আমি এড়িয়ে গেছি নিজেকে, কোনদিন নিজের কাছে জানতে চাইনি আমি কেমন আছি, আমি কেমন আছি... আমি কেমন আছি...
পাখিটা মাছ ধরেছে ভুল করেছে, ভুল করেছে, সে ভুলে সর্ষে ক্ষেতে হলুদ রঙা ফুল ধরেছে। সে ফুলে মৌমাছি দল ভিড় করেছে, ভিড় করেছে, সে মধু পাখির সাথে মাছের আবার মিল করেছে... ... " সূর্যপূর"
- রুদ্র? - হুম! - সম্পর্ক কি? - সম্পর্ক একটা সমুদ্রের মত। বাইরে থেকে যার গভীরতা টের পাওয়া যায় না।মাঝেমাঝে আমরা গভীরতা খুঁজতে যাই। কিন্তু আমরা বুঝতে পারি না, এই গভীরতার তল খুঁজে পেলেই রহস্য শেষ। - আর? - একটি সুতোর দুই প্রান্তে দাঁড়ানো দুটো মানুষ। টান যে পাড়েই লাগুক, নড়বে দু'জনই। - তুমি কি দুঃখ পাও রুদ্র? - হুম! - তোমার মুখ দেখে কিছু বুঝা যায় না রুদ্র। - দুঃখ আমার মুখের মানচিত্র ছুঁতে পারে না।দুঃখ ছোঁয় আমার মনের মানচিত্র। - আর? - আর কিছু না। কিছু কিছু দুঃখ আমার মুখের কাছাকাছি আসে।আমি হাসতে থাকি। সেই দুঃখ আমাকে দুঃখিত বলে বাড়ি ফিরে যায়। - রুদ্র তুমি আগাগোড়া একটা রহস্য। - রহস্যতো আমরা সবাই। যে যত বেশি রহস্য সে তত বেশি চুপ। - মানুষের এত রহস্য কেন? মানুষ তো সহজও হতে পারতো। - সহজ মানুষ? সহজ মানুষের জটিল অংক সমাধান করার ক্ষমতা কারো নেই। - মাঝেমাঝে তোমাকে আমার অজানা ভাষায় লেখা কোন উপন্যাস মনে হয়। - জানা ভাষায় লেখা উপন্যাস হলেও কি আমায় বুঝতে পারতে? - জানি না। - খুব কাছাকাছি থাকা দুটো মানুষও কেউ কাউকে কোনদিন বুঝতে পারে না। আমার উপন্যাস তুমি বুঝবে না কোনদিন। কবিতা দেখে যেমন কবিকে চেনা যায় না ঠিক তেমনই। - তবুও রুদ্র। - আমি তো আমাকে কোনদিন লিখিনি।যা লিখিছি তা কেবলই একটা ছায়া। যে যার মত করে গড়ে নিয়েছে। - চলে যাচ্ছি রুদ্র। বৃষ্টি নামবে। - যাও। - তুমি যাবে? - নাহ্! - কোনদিন কি ভুল করেও বলতে পারো না আমি যাবো তোমার সাথে? - ভুল করে যদি কোনদিন বলেও ফেলি তবে তুমি সেটাকে ভুলই ভাববে।বিশ্বাস করবে না আমায় তখন। তুমি বরং বিশ্বাসেই থাকো। বিশ্বাসী মানুষও রহস্যময়। কিছুটা রহস্য তোমারও থাকুক। তোমার চারপাশ ঘিরে থাকুক কোন জটিল অংক। মাঝেমাঝে আমিও সে অংকের পাশে বসে একটু অবাক হই।
অবশ্যই টাকা। টাকা আর ভাতের চেয়ে বড় কবিতা আমার কাছে এখন আর কিছুই নেই।
একটা লোক যে সব সময় দেখতে পায় তার চারপাশে বৃষ্টি হচ্ছে। সে কেবলই দেখে কিন্তু সে বৃষ্টি তার শরীর স্পর্শ করো না। একটা ছোট্ট বাচ্চা যে কিছু খুন হওয়ার গল্প শোনায়। বাস্তবেও সে গল্পগুলো মিলে যায়। এ মুভিটা দেখতে সময় লেগেছে দুইদিন। তেমন আহামরি কোন মুভি না। তারপরও দুই দিন লাগার পেছনে কারণ হলো প্রথম দিন মুভিটা নিতে পারিনি। অর্ধেকে রেখে দিতে হয়েছিলো।
দেখতে গেলে আর কতটুকুই দেখা যায়? চোখের আড়ালেই তো পড়ে থাকে সব অথবা শব। যেমন মেঘের আড়ালে শতাব্দীর বৃহত্তম চাঁদ, বৃষ্টির আড়ালে শহুরে পাখির অশ্রু, হাসির আড়ালে একটা কালজয়ী বিষাদের কবিতা, কিংবা রাত্রির আড়ালে গাঢ় অন্ধকার এক কবি। দেখতে চাইলে আর কতটুকুই দেখা যায়? এই বাকি অদৃশ্যটাই'তো মানুষ, কিংবা মানুষটাই'তো অদৃশ্য।
"সে তো বলেছিলো, নীল পোশাকটি ছাড়ো দু’চোখে তোমার সাগরের ফেনা মাখা, আকাশের রঙ হৃদয় কি এতো গাঢ়? গাঙচিল-মন ঢেউয়ে ঢেউয়ে মেলে পাখা!" .. - সমুদ্র নিষাদ - আল মাহমুদ 
- ' শহর ছেড়ে চলে যাচ্ছ?' - ' চলে যাচ্ছি।' - 'ফিরবেনা আর?' - ' কিসের টানে?' - ' তোমার কোন পিছুটান নেই এ শহরে?' - ' আছেতো! এই যে রাস্তাঘাট, সাঁঝের নিয়ন,রাস্তাপাড়ের চা, মানুষের উদ্দেশ্যহীন চোখ; এসবে পিছুটান আছে। - ' ফিরবেনা আর?' - ' আর ফিরবোনা।' - ' কোন ভোরে আমাকে মনে পড়বে না?' - ' দিনের আলোয় মানুষকে ভুলে থাকা যায়, রাতের আলোয় যায় না।' - ' ফিরবেনা আর?' - সবাই কেবল ফিরে আসতে বলে। একসাথে চলে যাওয়াতো যায়, একসাথে বলাওতো যায় " আমরা আর এ শহরে ফিরবোনা"। - ' ফিরবেনা আর?' - ' না!' - ' তবুও যদি কোন দিন ফিরে আসো, দেখা করো।' - ' আমি নিয়ম ভেঙ্গে ফেলি রোজ, কথা নয়!'
লড়াই যখন হবেই.. - নবারুণ ভট্টাচার্য ... কে কে সুইস ব্যাঙ্কে টাকা রেখেছ হাত তোলো কারা কারা ভালোবাসতে ভুলে গেছ হাত তোলো কার কার হাতে কড়ার তলায় ভাগ্যরেখা লুকিয়ে পড়েছে হাত তোলো ঘাসের আঙুল দিয়ে কারা শিশির জরিয়েছ হাত তোলো গণহত্যার জন্য যারা দায়ী হাত তোলো যে প্রজাপতি ধরতে পারো ডানা না-ভেঙ্গে সেও হাত তোলো আর যে রেঞ্জ দিয়ে মরচে পড়া নাটবল্টুকে খোলো সে তো হাত উছিয়ে আছে পাপী ও নিস্পাপ শোষক ও শোষিত আমাদের একটা অ-নিউক্লিয়র জায়গা চাই লড়াই যখন হবে তখন মানবিক ভাবেই হোক ।
ক্লান্ত কবি তাকিয়ে দেখে ভরা জোছনায় চারদিক একাকার। ক্লান্ত কবি আকাশের চাঁদ দেখে লিখতে বসে তার কালজয়ী কবিতা। অথচ এই শহরে চাঁদ লুটোপুটি খায় শহরেরই রাস্তার। সবার অজান্তে চাঁদ ঘুমিয়ে থাকে ঠিক শহরের ধুলোয়। অন্ধ কবির হৃদয়ে তখন আকাশের বিশাল চাঁদ। অন্য ধুলো মোড়া চাঁদের নিস্তেজ জোছনা পৌঁছায় না কর্পোরোট হৃদয়ে।
আমার মা যে সময়ে কাঁদে সে সময়ে পৃথিবীতে কোন ফুল ফোটে না।
তোমাকে ছেড়ে যতদূর যাওয়া যায়, গিয়েছি তারপর বিষণ্ণ রাতে নিঃসঙ্গ চাঁদ দেখে জেনে গেছি- আমি বড্ড একা হয়ে জন্মেছি, আমি বড্ড একা হয়ে মরে যাবো।
নীল রঙের গাছ, আহত রোদের নদী, খুঁজে দেখতে পারো, বুঝতে পারো যদি। বিকেল চুরির শেষে এক অলৌকিক আলোয়, তাদের খোঁজার ছলে হাঁটবে মন্দ ভালোয়। বিষাদগ্রস্থ পাখির অতল চোখের ফাঁদে, রোজ বিকেলে একলা ছাদে মানুষ কেন কাঁদে? ধূসর রঙের জল, টকটকে লাল চোখ, খুঁজতে গেলে তোমার পাশে সঙ্গ দেবে শোক। গোপন তোমার ব্যথায় হাতটা রাখার ছলে, মানুষটা তার অনেক কথা নীরবতায় বলে। নীল রঙের মানুষ, দুঃখ রঙের নদী, ছায়ায় খুঁজে দেখো, বুঝতে পারো যদি। .. " ধাঁধা "
১, যে নিঃসঙ্গ কবিতায় আবৃত হয়ে আছি, আবৃত্তি করে যাও। . ২, খুব বেশি নিকটে দাঁড়ানো মানুষ দু'জনের হৃৎপিণ্ডের দূরত্ব হাজার মাইল। . ৩, আমি কেবল কাঁচের গ্লাস ভেঙ্গে গেলে দুঃখ পাই অথচ মানুষ কতো নিঃশব্দে ভেঙ্গে যায়। .. ৪, জীবিত মানুষও পচে যায়। কেবল কড়া পারফিউমের আড়ালে ঢাকা পড়ে পচনের গন্ধ। . ৫,তোমার হাতের অস্ত্র ফেলে দাও যোদ্ধা, শিশুটি একটি লাল গোলাপ তাক করে আছে তোমার বুক বরাবর। . ৬, একসময় মানুষের হৃৎপিন্ড ছিলো ঠিক এখানেই, বহুকাল স্পর্শ পায়নি বলে নদীর মতো দেখায়। . ৭, হৃৎপিণ্ডের ভীষণ কাছে একটা ভাঙ্গা গল্প আছে। . ৮, একা এই পৃথিবীকে দুঃখ বোঝাতে এসো না, জন্মদাত্রীকে জন্ম বেদনা শেখাতে এসো না। . ৯, মানচিত্রের ছোট্ট একটা অংশ পোড়া। সেখানটায় বিষণ্ণ এক কৃষক আগুন জ্বালিয়েছে। . ১০, তোমাকে ছেড়ে যতদূর যাওয়া যায়, গিয়েছি তারপর বিষণ্ণ রাতে নিঃসঙ্গ চাঁদ দেখে জেনে গেছি- আমি বড্ড একা হয়ে জন্মেছি, আমি বড্ড একা হয়ে মরে যাবো। . ১১, নীল রঙের গাছ,আহত রোদের নদী, খুঁজে দেখতে পারো বুঝতে পারো যদি। . ১২, চোখের জল চোখেই শুকিয়ে যাওয়ার মানে তুমি খুব একা একজন মানুষ। . ১৩, সময় যখন হঠাৎ করে পড়লো জলের ফাঁদে, ইট-পাথরের মানুষ তখন বৃষ্টি দেখে কাঁদে। . ১৪, যেভাবে হুট করে নেমে আসে অসময়ের বৃষ্টি, অথবা ঘুমের ভেতর চাপা কান্না। ঠিক সেভাবেই হয়তো মৃত্যুর পর কারো মনের ভেতর এসে মন খারাপ করে দিবো। মন্দ কি? . ১৫, মানুষগুলো মানুষের আরেকটু কাছে আসতে পারতো।যতটা কাছে এলে একজন মানুষ আরেকজন মানুষের দীর্ঘঃশ্বাসের শব্দটা শুনতে পেতো। যতটা কাছে এলে একজন মানুষ আরেকজন মানুষের মৃত শরীরটার সামনে দাঁড়াতো শোক শোক চোখ নিয়ে। . ১৬, কিছু মানুষ ভোর কিংবা রাতের মতন। বারবার ফিরে আসে। . ১৭, মানুষের সামনে কাঁদতে লজ্জা পায় মানুষ। অথচ মানুষই মানুষকে কাঁদায়, মানুষের জন্যই মানুষের এত কান্না। . ১৮, হৃৎপিণ্ডের ভেতর ধারালো অস্ত্রসহ প্রবেশ নিষেধ! . ১৯, এখানে লেখা হয় উড়ে যাওয়া নিকোটিনের কথা, লেখা হয় শূন্যে পাকস্থলীর গায়ে ভাতের কবিতা। . ২০, ধরো তুমি বিশ্বাস করে নিয়েছো পুরুষ কাঁদে না, পুরুষের কাঁদতে নেই। তবুও ভাঙা হৃৎপিণ্ডটাকে একটু খুঁজে নাও। পুরুষেরে একটু কাঁদতে দাও। কাঁদুক তোমার চোখের সামনে খুব লজ্জায়। তবুও আত্মহনের মহা সাহস না দেখাক। ... " বিষাদের পত্র - ২"
১, পৃথিবীর দুঃখ দেখে আমি কান্না থামাতে পারছিলাম না কোনো ভাবেই। অথচ আমার ঠিক পাশে বসে থাকা মানুষটার বিষণ্ণতার গল্প আমার জানা নেই। . ২, যে মানুষ বড্ড বেশি চুপ, তার দুঃখ তত বেশি কথা বলে। . ৩, মানুষে মানুষে বিস্তর ফারাক। যে কান্দে আর যে কান্দায় তার মধ্যে বিস্তর তফাৎ। . ৪, মানুষের ডুবতে জল লাগে না, মানুষের ভেতরেই বিশাল এক নদী আছে। কেউ সেই নদীর পাড়ে গিয়ে বসে থাকে, কেউ সাঁতার কাটে, আর কেউ ডুবে যায়। লাশ আর ভেসে উঠে না কোনদিন। . ৫, দুঃখগুলোও খুব একা। পৃথিবীতে দুঃখগুলো মানুষে-মানুষে ছোঁয়াচে রোগ হতে পারেনি। . ৬,তুমি আমার খুব গোপন একটা দুঃখ। যা কাউকে কোনদিন বলা যায় না। . ৭,প্রতিটি দীর্ঘঃশ্বাসের পেছনে একটা গল্প থাকে। দীর্ঘ গল্প... . ৮,এইযে মুখোশ,এইযে পারমানেন্ট হাসি, উপরের ভালো থাকার সাইবোর্ডটা সরিয়ে একটু মনোযোগ দিলেই দেখতে পাবে, মানুষের ভেতরে মানুষ খুব একা, মানুষ খুব একা... . ৯,মানুষকে বুঝতে পারা সহজ নয়। যে বুঝতে চেয়েছে সে মানুষের থেকে দূরে সরে গেছে। . ১০,বিষাদের চোখের চেয়ে সুন্দর চোখ পৃথিবীর আর কোথাও নেই।কোথাও নেই। . ১১, 'মা' ছাড়া পৃথিবীর সবই ফুলেই কাঁটা আছে।সে কাঁটা হাতে বিঁধে না, হৃৎপিণ্ডে বিঁধে। . ১২,মানুষ চলে যায়, কতদূর যেতে পারে? মূলতো ছেড়ে যাওয়ার নাম করে সব কিছুই রেখে যায়। . ১৩, মানুষের ছায়ায় বসে মানুষ কাঁদে। . ১৪, এ শহরে কান্না করার জন্য একটুও ফাঁকা জায়গা নেই। এ শহরের যতো কান্না সব চোখেই শুকোয়, চোখেই জন্ম নেয় এক কবরের উপর নতুন কবর। . ১৫,আমি পাশ ফিরা শুইলেও দুঃখগুলা পাশ ফিরা শোয় না। . ১৬,যে হাসে, তার ভেতরেও কান্না আছে। গভীর কান্না, অতল কান্না, গোপন কান্না; তাদের নানান ভাষা আছে। যে হাসে, তার ভেতরেও কান্না আছে, কান্না আছে। . ১৭,বৃষ্টিতো তবু ফিরে আসে আমন্ত্রণ বিহীন শীতের রাতে। বৃষ্টিতো তবু ফিরে আসে অসময়ে। মানুষতো আসে না! . ১৮, আমার মা যে সময়ে কাঁদে সে সময়ে পৃথিবীতে কোনো ফুল ফোটে না। . ১৯, আমার থেকে আমারে বাহির কইরা নাও টান দিয়া। আমার হাসির আড়ালে উঁকি মাইরা একদিন কান্না দেইখা আইসো। . ২০, আমার চলে যাওয়াটাই থেকে যাওয়া। আর আমার ফিরে আসাটাই চলে যাওয়া। যতবার আমি ফিরে এসেছি ততবারই আমি তোমাদের থেকে বহুদূরে চলে গেছি। .... "বিষাদের পত্র- ১"
দেখতে চাইলে আমায় দেখতে পারো, দেখলে আকাশ কান্না কেবল বাড়ে, আকাশ কেবল জটিল অংক জানে, সূর্য ডোবায় তোমার চোখের পাড়ে। দেখতে চাইলে আমায় দেখতে পারো, দেখলে নদী জলের তৃষ্ণা জাগে, নদী কেবল প্রেমিক সাগর চেনে, বসত ভাঙে তোমার স্থলভাগে। দেখতে চাইলে আমায় দেখতে পারো, দেখলে নিশি আঁধার জড়ায় বুকে, রাত্রি কেবল মানুষ জাগায় শোকে, কান্না জমায় তোমার অতল চোখে।
এখানেই ক্লান্তি নামে। এখানেই পায়ের নিচে আঁকড়ে থাকে ছলনার ধুলো। এখানেই নেমে আসে চাঁদ,নির্বাক জোছনা,কয়েকটি পথহারা জোনাকি। এখানেই ঠোঁটের পেরেকে গেঁথে থাকে বেনামী সাইনবোর্ড। কিছু কিছু চুমুতে ভিজে উঠে নাগরিক সন্ধ্যা। রোজকার দরদাম শেষে ঘরে ফেরে নিলামে ওঠা মেয়ে। এখানেই কবিতার শেষে কবির তৃপ্ত হৃদয়ে পুড়ে যায় নিকোটিনে। এখানেই সম্পর্কের কবরে রোজ সন্ধ্যায় ফুল রেখে যায় বিষণ্ণ যুবক। মৃত পাখির পড়ে থাকা দেহ এড়িয়ে বৃষ্টি ভেজায় ইট-পাথরের হৃদয়। এখানেই তৈরি হয় আমাদের সংসার। এখানেই বয়সের ভার বুঝতে পারে বাবার যুদ্ধধোয়া কাঁধ। বহুদিনের ধুলোজমা ফাঁকা ফ্রেমের সামনে এসে দাঁড়ায় মায়ের চোখ। এখানেই তোমার আমার মানচিত্র,চারটা দেয়াল শোনায় ঝরাপাতার গান। এখানেই বদলানো হয় মুখোশ,পাপহীন রোদে শুকোতে দেয়া হয় মুখ। এখানেই লেখা হয় উড়ে যাওয়া নিকোটিনের কথা, লেখা হয় শূন্য পাকস্থলীর গায়ে ভাতের কবিতা।
- রুদ্র? - হুম! - কেমন আছো তুমি? - বুঝতে পারছি না। - মানে? - আজকাল মানুষকে আমার স্বাভাবিক প্রশ্ন করতে ভালো লাগে না। ' কেমন আছেন?', ' বাসা কোথায়?' এসব প্রশ্নের পরিবর্তে ' কটা মানুষের মন ভেঙেছেন?', ' কয়জন মানুষকে কথা দিয়ে কথা রাখেননি?', ' কয়জন মানুষের চোখে মুহুর্তে বদলে গেছেন?' এসব প্রশ্ন করতে ইচ্ছে করে। - সব মানুষ'কি এক রুদ্র? - নাহ্। মানুষে মানুষে বিস্তর তফাৎ। যে কান্দায় আর যে কান্দে তাদের মধ্যে বিস্তর ফারাক। - দেখো রুদ্র, এই নদীটা কি সুন্দর ছিলো। অথচ এখন জল কমে গেছে। যখন টলটলে জল ছিলো, তখন ইচ্ছে হতো ডুব দেই, সেই ডুব থেকে আর কোনদিন না ভেসে উঠি। - মানুষের ডুবতে জল লাগে না, মানুষের ভেতরেই বিশাল এক নদী আছে। কেউ সেই নদীর পাড়ে গিয়ে বসে থাকে, কেউ সাঁতার কাটে, আর কেউ ডুবে যায়। লাশ আর ভেসে উঠে না কোনদিন। - এত কঠিন কথা কেন বলো রুদ্র? - কারণ আমি সহজ। - মানে? - বুঝবেনা। - বুঝাও। - সব বুঝে গেলে রহস্য থাকে না।তুমি বরং এই ভরা মধ্যাহ্নটাকে বুঝতে শেখো। নিস্তব্ধ মধ্যাহ্নের এই গভীর বিশাদ কোন মানুষের বুকেও নেই। - সেই বিষাদ কি মানুষকে ছুঁতে পারে রুদ্র? - হ্যাঁ,পারে। তবে যে মানুষ বিষাদকে ছোঁয় সে বুঝে বিষণ্নতা কত সুন্দর। - সব মানুষের কি বিষণ্ণতা সুন্দর লাগে রুদ্র? - না, বিষণ্ণতার একেবারে শেষ ধাপে মানুষের কোন অনুভূতি কাজ করে না। তখন সে সেচ্ছায় মরতেও পারে। তার চোখে তখন মৃত্যুও সুন্দর। সবার জন্য না। - তোমাকে নদী টানে রুদ্র? - হুম টানে। মানুষ ছাড়া সব কিছুই আমাকে টানে। - কেন? - মানুষ বদলায়, প্রকৃতি বদলায় না। প্রকৃতি এক রহস্য। রহস্য মানুষের কাছেও আছে। কিন্তু তুমি যত মানুষের কাছে আসবে ততই সে রহস্য কমতে থাকবে। প্রকৃতির রহস্য কোনদিন কমেনা। - তুমিও আমার কাছে প্রকৃতির মত রুদ্র। তুমিও আমার কাছে রহস্য। চলোনা একদিন একটা ছাদের নিচে দুজন একটা সংসার বানাই। ডাল-ভাত খেয়ে এমন দুপুরে একটা দুঃস্বপ্নহীন ঘুম দেই। - না। - আমি চলে যাবো? - যাও। - তুমি কি জানো আমি আর নাও ফিরতে পারি? - জানি। - আর কি জানো রুদ্র? - আর জানি যে মানুষ ফিরতে চায় তাকে আঁটকে রাখা যায় না, আর যে যেতে চায় তাকেও আঁটকে রাখা যায় না।আর যে মানুষ বদলে যায় তাকেও আটকে রাখা যায় না।কেবল আটকে রাখা যায় সেই মানুষটাকে, যে বটবৃক্ষের মতো অপেক্ষা করে কোন মানুষ যাতে তার ছায় এসে বসুক। একটু বসুক, একটু কাঁদুক, একটু মন খুলে কাঁদুক।
এইযে দেখো তোমার পাশেই আছি, ছুঁয়ে দিলেই ভীষণ কান্না হবে, মেঘের বুকে বৃষ্টি যেমন থাকে, সেই কথা থাক, অন্য কথা হবে। এইযে দেখো মানুষগুলো হাসে, হাসির ভেতর পাহাড় ভাঙা নদী, তোমার যখন ভীষণ শ্রাবণ বেলা, ছুঁয়ে দেখো, সাহস থাকে যদি। এইযে দেখো চোখের নানান খেলা, চোখের ভেতর দিকভ্রান্ত কবি, তোমার যখন ভীষণ চাওয়া-পাওয়া এদিক এসো, পাওয়া যাবে সব'ই। এইযে দেখো একেই বলে জীবন। রঙ উঠেছে বয়েস বাড়লো বুঝি? কাঁদছো কেন? কান্না কি আর মানায়? বরং চলো একটু আঁধার খুঁজি। এইযে দেখো তোমার পাশেই ছিলাম, খুঁজছো কাকে? খুঁজলে কি আর পাবে? তোমার চোখের ভীষণ কাছের পথে একটা কবি ঠিক পালিয়ে যাবে। 
''তোমার সময় যত বছর তত বছর কি তুমি বেঁচেছিলে?'' .. - সুইফট্
"কিন্তু মানুষের জীবনে এমন সব অদ্ভুদ ঘটনা ঘটে তা উপন্যাসে ঘটাতে গেলে পাঠকরা বিশ্বাস করতে চাইবে না, হেসেই উড়িয়ে দেবে..." ... - বিভূতিভূষণ বন্দ্যোপাধ্যায় (চাঁদের পাহাড়)
এখন সেই বয়স, যখন দূরেরটা বিলক্ষণ স্পষ্ট– শুধু কাছেরটাই ঝাপসা দেখায়। ... --সুভাষ মুখোপাধ্যায়
শুভ জন্মদিন সত্যজিৎ রায়। আপনাকে নিয়ে একটা গবেষণা এখানে দেয়া হলো। গবেষণাটি করেছেন বিশিষ্ট চিন্তাবিদ, বুদ্ধিজীবী, অস্কারের কাছাকাছি গিয়ে ফিরে আসা পরিচালক, কালজয়ী কবি ( যাকে রবি স্যার ফলো করতো), পৃথিবীর সেরা অভিজাতদের একজন, এবং ' আমি ভাইরাল হতে চাই' ছায়াছবির নির্মাতা রাইসু সাহেব।
আর এ সব গবেষণার কারণেই সত্যজিৎ রায়েরা অমর হয়। আর বাংলাদেশ পিছেয়ে থাকে।
আমি যেদিন মারা যাই সেদিন আমার পাতিলে ভাত ছিলো না। রান্নাঘর খুঁজে কেবল নুন খুঁজে পাই। একে অপরের দিকে অনেক্ষণ তাকিয়ে থাকার পর আমি মারা যাই। আমি যেদিন মারা যাই সেদিন আমি পৃথিবীর বোঝা নিয়ে হাঁটছিলাম। ভেতরে ভেতরে আমি ভেঙ্গে চৌচির হয়ে গেছিলাম। মানুষ এড়িয়ে হাঁটতে-হাঁটতে হাসতে-হাসতে হঠাৎ আমি মারা যাই। আমি যেদিন মারা যাই সেদিন আমাকে ছেড়ে চলে গিয়েছিলে তুমি। আমি অনেক্ষণ বসে থেকেছি বৃদ্ধ বটগাছটার তলায়। সেই গাছটাও সেদিন আমার ছায়ায় বসেছিলো মন খারাপ করে। আমারা নির্বাক থেকেছি বহুকাল।তারপর গাছটাকে জড়িয়ে ধরে আমি মারা যাই। আমি যেদিন মারা যাই সেদিন বছরের প্রথম বৃষ্টির ফোটা বেড়াতে এসেছিলো আমাদের শহরে। জনালার ওপার দিয়ে সেদিন আমি দেখেছি বস্ত্রহীন বালিকার ওপারে যাবার দৃশ্য। দেখতে-দেখতে সিগারেট ছুঁয়ে যখন বিষণ্ণতা গড়িয়ে এলো চারদিকে ঠিক সে সময় হঠাৎ করে আমি মারা যাই।
মহান মে দিবসে ছুটি না পাওয়া সকল লেবারদের আন্তর্জাতিক শুভেচ্ছা।
রাত বেঁধেছে চোখ চোখের অন্য খেয়াল, কেউবা দেখছে ঘর কেউবা দেখছে দেয়াল। দেয়াল জুড়ে জল জল গেঁথেছে বুক, কেউবা ঢাকছে মুখোশ কেউবা ঢাকছে মুখ। মুখটা জুড়ে দ্বন্দ্ব রাস্তা পাড়ের ভুল, কেউবা খুঁজছে কাঁটা কেউবা খুঁজছে ফুল। 
প্রেমের কবিতা বেশিদূর লিখতে পারিনি। একটু এগুলেই মাথার ভেতর উঁকি দেয় ক্ষুধার্ত মানুষ, হাত পেতে থাকে একদৃষ্টিতে। ভয়ানক সেই দৃষ্টি আমাকে ছুঁড়ে ফেলে দেয় পৃথিবীর মানচিত্রে। মাথার ভেতর কাঁচ ভাঙার শব্দ হয় ইদানিং। কেউ যেনো আক্রোশে ভেঙ্গে দিচ্ছে জানালার সব ক'টা কাঁচ। মাথার ভেতর যে দরজা তৈরি করেছি তাতে নখের আঁচড়ে কেটে যায় মগজ। আমি রোজ দাঁড়িয়ে থাকি মধ্যাহ্নের তাপে, আমার মাথার ভেতর বৃষ্টি হতে থাকে। প্রতিদিন ভিজে ভিজে জ্বর বাঁধিয়ে ফিরে যাই একলা ঘরে। এখানে কবর আছে, আছে শ্মশানের আধ'পোড়া কাঠ, আছে যিশুকে ঝুলিয়ে রাখা সেই পেরেক; মাথার ভেতর কৌশলে শুয়ে থাকে তারা। আমি তবুও জোছনা দেখে প্রেমের কবিতা লিখতে বসি রোজ। কিন্তু বেশিদূর এগুতে পারিনা। মাথার ভেতর বেজে ওঠে প্রিয়তমার ছলনা, বিঁধে যাওয়া এক একটি আলপিনের রক্তপাত, আর সংসারে ঘুমিয়ে থাকা ভাঙনের শান্ত নদী। আমি ক্লান্ত হই রোজ, তীব্র রাগে ভেঙে ফেলি পুরো মাথার মানচিত্র। তারপর, তারপর চুপচাপ নিজের মাথার মৃতদেহটা ঘাঁটতে শুরু করি। সমাধানের অংক হাতে চুপচাপ বসে থাকি কাটাছেড়ার টেবিলে। কিচ্ছু পাইনা খুঁজে, কেবল দেখতে পাই আমার চামড়া ছিঁড়ে জন্ম নিচ্ছে আরেকটি মাথা, আরেকটি যন্ত্রণার মানচিত্র। .. " যন্ত্রণার মানচিত্রে দাঁড়িয়ে থাকা কবিতা"
আমাদের সবচেয়ে কাছের দেশের অবস্থা। আর আমাদের দেশে উৎসব চলছে।
এইসব ক্লান্ত চোখের দৃষ্টি, নদীর মতো দেখতে মানুষের মন দেখে আমি ফিরে এসেছি। এইসব পৃথিবীর আলোকিত রাত, নতুন সূর্যের মতো ঝলমলে হৃদয় দেখে আমি ফিরে এসেছি। আমি চেয়ে থেকেছি পাখিদের মত ক্ষুধার্ত চোখে, আমি চেয়ে থেকেছি নদীর মতো ভাঙনের চোখে, আমি চেয়ে থেকেছি মানুষের চোখে, মানুষের দিকে। এখনো'কি মানুষ রাস্তা পার হয়? বৃষ্টিতে ভিজে? কিংবা নদী দেখলে গল্প শোনায় নিজেকে? এখনো'কি মানুষ জোছনায় হাঁটে? মধ্যাহ্ন দেখে? কিংবা রৌদ্রের তাপে ঠেলাগাড়ি ঠেলে নিয়ে যায় সন্ধ্যার দিকে? এখনো'কি মানুষ ভালোবাসে? নিজের সাথে কথা বলে? কিংবা অশ্রু দেখলে ছুটে যায় মুছে দিতে? এখনো'কি মানুষ কবিতা লেখে? প্রিয়মতা জননীকে স্পর্শ করে? কিংবা খোলা সমুদ্রের দিকে তাকিয়ে নিজের ক্ষুদ্রতা দেখে কাঁদে? এখনো'কি মানুষ চোখে চোখ রাখে? দুঃখতে আঙুল রাখে? কিংবা তীব্র ঝড়ে গাছেদের জড়িয়ে ধরে সাহসী গল্প শোনায়? মানুষের কি এখনো অনেক কিছু যায় আসে? মানুষের কি এখনো অনেক কিছু আসে যায়? সত্যিই কি মানুষের যায় আসে? 
মূলত এইসব অন্নদানকারী সংস্থার বড় বড় অট্টালিকার ছায়াতে ঘুমিয়ে থাকে অনাহারী মানুষ। মূলত তোমার মুখ থেকে বের হয়া যে স্লোগান লেখা থাকে রাস্তার দেয়ালে,ঠিক তার গায়েই হেলান দিয়ে বসে থাকে যুদ্ধ শিশু। ফুলের বিনিময়ে যে মেয়েটা ভাত কিনতে চায় সে তাকিয়ে দেখে তোমার কালো গাড়ির নিরেট কাঁচের দেয়াল। সে দেয়ালের ওপারে মুখ কিংবা মুখোশের চোখে রঙিন সানগ্লাস। সে সূর্য প্রতিদিন পোড়ায় সংসারের দায়িত্ব টেনে নিয়ে চলা বৃদ্ধের পিঠ, যে সূর্য প্রতিদিন পোড়ায় ইটভাটার সংসারে জননীর রঙউঠে যাওয়া মুখ, সে সূর্য তোমার দুয়ারে গিয়ে হাত উঁচু করে দাঁড়িয়ে থাকে নিরস্ত্র যোদ্ধার মত। মানুষের হাতে অস্ত্র কিংবা অস্ত্রের হাতে মানুষ, যা দেখে কেঁপে উঠে প্রিয়তম পিতার বুক, তার থেকে অনেক দূরে তোমার থালায় লুটোপুটি খায় দেশের মানচিত্র। যে যুবক ফাঁসির দড়িতে ঝুলে গেছে খালি পকেটে, খালি পেটে, তার গল্প বুকে গেঁথে নিয়ে বড় হতে থাকে আরেক যুবক। যুবকের পর যুবক ঝুলে যায় দড়িতে, তুমিও তখন ঝুলে আছো বিশাল কৃত্রিম পাখির ডানায়। বন্ধু দেশের থেকে বাহবা পত্র নিয়ে ভারি হচ্ছে তোমার ঝুড়ি। মূলত এইসব বড় বড় রাস্তায় চোখ ধাঁধানো সৌন্দর্যের আড়ালে ঘুমিয়ে গেছে একটা সস্তা জামার জীবন। মূলত এইসব কবিতার আড়ালে ঘুমিয়ে গেছে সাহসী এক মানুষ, কবির জামা গায়ে দিয়ে যে এখন দাড়িয়ে থাকে নিরাপদ দূরত্বে।
এত বেশি কথা বলো কেন? চুপ করো শব্দহীন হও শষ্পমূলে ঘিরে রাখো আদরের সম্পূর্ণ মর্মর লেখো আয়ু লেখো আয়ু ভেঙে পড়ে ঝাউ, বালির উত্থান, ওড়ে ঝড় তোমার চোখের নিচে আমার চোখের চরাচর ওঠে জেগে স্রোতের ভিতরে ঘূর্ণি, ঘূর্ণির ভিতরে স্তব্ধ আয়ু লেখো আয়ু লেখো আয়ু চুপ করো, শব্দহীন হও... .. - শঙ্খ ঘোষ
বুলেট আর খালি প্লেট ছাড়া আর কি দিতে পারো রাষ্ট্র?
আমার পাশে বসা মানুষটার মুখে কোনো মাস্ক নেই, গায়েও জ্বর। তবুও তার এত পাশে বসেও তার দুঃখগুলো নিয়ে আমি বাড়ি ফিরতে পারি নি। দুঃখগুলোও খুব একা। পৃথিবীতে দুঃখগুলো মানুষে-মানুষে ছোঁয়াচে রোগ হতে পারেনি।
এক সঙ্গে জীবনের শেষ পর্যন্ত হেঁটে যাওয়ার সুযোগ সবার হয় না। সে সুযোগ কেউ পায় আর কেউ পেয়েও হারায়।
তুমি আমার খুব গোপন একটা দুঃখ। যা কাউকে কোনদিন বলা যায় না।
সন্ধ্যা নামছে তোমার চুলে, শোক ছুঁয়েছে শোক। তোমার চোখের ভেতর আমার মৃত্যু সাগর হোক। দেখছি কেবল মাটির বুকে চাঁদের আসা যাওয়া, হাত পেতেছি অন্ধকারে শূণ্যতাটাই পাওয়া। তোমার মুখে জলের আঁচড় আমার মুখে আগুণ, সেই পোড়া দাগ দেখছে কেবল অনেক দূরের ফাগুন। আমার ঘরে গভীর রাতে বিষণ্ণতা আসে, আর কেউ নেই, দুঃখ গুলো ভীষণ ভালোবাসে। রাত নেমেছে তোমার চুলে শোক খুঁজেছে শোক, তোমার বুকের ভেতর আমার একলা কবর হোক।
" এই কপালের দাগে, অনেক বছর আগে, আমি ছিলাম তোমার পাশে, সেই পুরোনো অভ্যাসে..."
- রুদ্র? - হুম! - সন্ধ্যা নামতেই পৃথিবী কেমন জানি নিস্তব্ধ হয়ে যায়। কেন হয় রুদ্র? - এর'চে বেশি নিস্তব্ধতা মানুষের বুকের ভেতর। - তোমাকে তুমি চিনতে পারো রুদ্র? - ওই যে দূরে বড় গাছটা দেখতে পাচ্ছো? - পাচ্ছি। - আমি হলাম ওই গাছটা।তীব্র গরমে আমার ছায়ার মানুষ দাড়ায়,তীব্র বৃষ্টিতে আমার তলায় মানুষ আশ্রয় নেয়, তীব্র ক্লান্তিতে আমার শেকড়ে শুয়ে ঘুমোয় মানুষ। তবুও কেওই স্থায়ী নয়। সবাই একটা সময় ছেড়ে চলে যায়। ওই গাছটাই হলাম আমি। - তোমাকে আজ বিষণ্ণ দেখাচ্ছে রুদ্র। - তুমি সে বিষণ্নতা টের পাচ্ছো, মানুষ তীব্র ভালোবাসা এবং তীব্র বিষণ্নতা টের পায়। - তোমার সময়গুলো কিভাবে যাচ্ছে রুদ্র? - সময় যাচ্ছে না। বৃদ্ধ বটবৃক্ষের মত শেকড় গজিয়ে দাঁড়িয়ে আছে সময়। আমি সময়কে অতিক্রম করছি। - এক কঠিন কেন তুমি রুদ্র? তোমাকে কি কোনদিন বোঝা যাবেনা? - আমি একটা কঠিন প্রশ্ন কেবল। আমার উত্তর পৃথিবীর সহজতম। - সে উত্তর কি কখনো আমি জানতে পারবো রুদ্র? - আমি জানিনা। - তুমি কি আমাকে সাহায্য করবে রুদ্র? - আমি জানিনা।
- রুদ্র? - হুম! - কেমন আছো তুমি? - বুঝতে পারছি না। - মানে? - আজকাল মানুষকে আমার স্বাভাবিক প্রশ্ন করতে ভালো লাগে না। ' কেমন আছেন?', ' বাসা কোথায়?' এসব প্রশ্নের পরিবর্তে ' কটা মানুষের মন ভেঙেছেন?', ' কয়জন মানুষকে কথা দিয়ে কথা রাখেননি?', ' কয়জন মানুষের চোখে মুহুর্তে বদলে গেছেন?' এসব প্রশ্ন করতে ইচ্ছে করে। - সব মানুষ'কি এক রুদ্র? - নাহ্। মানুষে মানুষে বিস্তর তফাৎ। যে কান্দায় আর যে কান্দে তাদের মধ্যে বিস্তর ফারাক। - দেখো রুদ্র, এই নদীটা কি সুন্দর ছিলো। অথচ এখন জল কমে গেছে। যখন টলটলে জল ছিলো, তখন ইচ্ছে হতো ডুব দেই, সেই ডুব থেকে আর কোনদিন না ভেসে উঠি। - মানুষের ডুবতে জল লাগে না, মানুষের ভেতরেই বিশাল এক নদী আছে। কেউ সেই নদীর পাড়ে গিয়ে বসে থাকে, কেউ সাঁতার কাটে, আর কেউ ডুবে যায়। লাশ আর ভেসে উঠে না কোনদিন। - এত কঠিন কথা কেন বলো রুদ্র? - কারণ আমি সহজ। - মানে? - বুঝবেনা। - বুঝাও। - সব বুঝে গেলে রহস্য থাকে না।তুমি বরং এই ভরা মধ্যাহ্নটাকে বুঝতে শেখো। নিস্তব্ধ মধ্যাহ্নের এই গভীর বিশাদ কোন মানুষের বুকেও নেই। - সেই বিষাদ কি মানুষকে ছুঁতে পারে রুদ্র? - হ্যাঁ,পারে। তবে যে মানুষ বিষাদকে ছোঁয় সে বুঝে বিষণ্নতা কত সুন্দর। - সব মানুষের কি বিষণ্ণতা সুন্দর লাগে রুদ্র? - না, বিষণ্ণতার একেবারে শেষ ধাপে মানুষের কোন অনুভূতি কাজ করে না। তখন সে সেচ্ছায় মরতেও পারে। তার চোখে তখন মৃত্যুও সুন্দর। সবার জন্য না। - তোমাকে নদী টানে রুদ্র? - হুম টানে। মানুষ ছাড়া সব কিছুই আমাকে টানে। - কেন? - মানুষ বদলায়, প্রকৃতি বদলায় না। প্রকৃতি এক রহস্য। রহস্য মানুষের কাছেও আছে। কিন্তু তুমি যত মানুষের কাছে আসবে ততই সে রহস্য কমতে থাকবে। প্রকৃতির রহস্য কোনদিন কমেনা। - তুমিও আমার কাছে প্রকৃতির মত রুদ্র। তুমিও আমার কাছে রহস্য। চলোনা একদিন একটা ছাদের নিচে দুজন একটা সংসার বানাই। ডাল-ভাত খেয়ে এমন দুপুরে একটা দুঃস্বপ্নহীন ঘুম দেই। - না। - আমি চলে যাবো? - যাও। - তুমি কি জানো আমি আর নাও ফিরতে পারি? - জানি। - আর কি জানো রুদ্র? - আর জানি যে মানুষ ফিরতে চায় তাকে আঁটকে রাখা যায় না, আর যে যেতে চায় তাকেও আঁটকে রাখা যায় না।আর যে মানুষ বদলে যায় তাকেও আটকে রাখা যায় না।কেবল আটকে রাখা যায় সেই মানুষটাকে, যে বটবৃক্ষের মতো অপেক্ষা করে কোন মানুষ যাতে তার ছায় এসে বসুক। একটু বসুক, একটু কাঁদুক, একটু মন খুলে কাঁদুক।
"আমি শীত-যোনিতে না ডুবিলে তোমার মৃত্যু শুনতে পাবো না..."
ক্লান্ত গোলাপ, আমি এখন বিদায় চাচ্ছি। আমায় এখন ছুটতে হবে রোদের বিপরীতে। . - রুদ্র 
যা জমেছে বৃষ্টিপাতের মাসে, এবার তবে ভুলে থাকাই ভালো, চোখ চিনেছে ভুল মানুষের মুখোশ হৃদ চিনেছে অন্য হৃদের কালো। ভীষন আঘাত কথার ছলে আসে কে লিখেছে কার কবরের পাশে? মুখের ভেতর অন্য মুখের হাসি দাগ কেটেছে ঝুলতে থাকা লাশে। যা থেমেছে ভীষণ ঝড়ের মাসে এবার তবে চোখ ফেরানোই ভালো, হাত চিনেছে ছোঁয়ার ভিন্ন ধরণ, হৃদ চিনেছে অন্য হৃদের কালো। 
তোমারে আজ দেখলাম রাস্তার দোকান থেইকা মুখোশ কিনতেছো। আমারটার রঙে জং পইড়া গেছে। আর কত... ম্যালা দিন মুখে লাগাইয়া আছি। হাসির মুখোশের ভিত্রে আমি কাঁদি মাঝেমাঝে, কেউ দেখেনা। বৃষ্টি দেখলে মানুষ থামাইয়া মানুষের লগে কথা কইতে মন চায়, শরীরে চায় না... তোমারে দেখলাম বনরুটিতে কামড় দিতেছো অন্যের চোখ বাচাইয়া। আমারে মশায় কামড়ায়, মন্ত্রী কামড়ায়, দেশ কামড়ায়, ভাগ্যে কামড়ায়। কিচ্ছু না পাইয়া শেষমেশ আমি নিজেরে নিজেই কামড়াই। বেশ্যার আয়নায় আর আমার আয়নায় তফাৎ নাই। দু'জনের আয়নায় চুল ঠিক করার সময় শরীরে অন্যের সাইনবোর্ড দেখা যায়। তোমারে দেখলাম খালি পকেট নিয়া দাঁড়ায়া আছো মানুষের মোড়ে। আমার তো ভিখারি দেখলেই হিংসা হয়। কি সুন্দর ইচ্ছা হইলেই হাত পাইতা দেয়। আমার ঘরে নুনের বড্ড মেজাজ খারাপ, মিশতেই চায় না কারো লগে। রাগ হয় দেখলে... মাইনষের কাছে সাহায্য চাই না তাই, স্রষ্টার কাছেও না। তোমারে দেখলাম ঘুমাইতেছো খুব গোপনে। আমিও ঘুমাই, পেট জাগনা থাকে। সেন্সরবোর্ডের মত কাট-শাট কইরা নিখুঁত মাপে স্বপ্ন আসে। সব শেষে ঘুমের ভিত্রে তোমারে আমার খুব মায়া লাগে। খুব জড়ায়া ইচ্ছা করে কান্না করি সারা ঘুম, বালিশ ভিজুক, মানুষ ভিজুক, দুঃখ ভিজুক। ঠোঁটের সেলাই কাইটা ইচ্ছা করে তোমার কাছে সব নালিশ দিয়া দেই। ইচ্ছা করে চোখে চোখে তাকাইয়া একটা বারের জন্য ভুইলা যাই, আমি খুব একা...আমি খুব একা... .. " যে দেয়ালের আড়ালে মানুষের মানচিত্র "
তোমাদের পরিচিত সবচেয়ে বিখ্যাত মোটিভেশনাল স্পিকারকে আমার কাছে পাঠিয়ে দাও। তাকে একটু ডিপ্রেশনে ফেলে দেই 🥴 
যা জমেছে বৃষ্টিপাতের মাসে, এবার তবে ভুলে থাকাই ভালো, চোখ চিনেছে ভুল মানুষের মুখোশ হৃদ চিনেছে অন্য হৃদের কালো।
আকাশ তবু আড়াল করতে পারে, মানুষের'তো আড়াল করাই বারণ, তীব্র স্রোতে অতল সাগর যেমন, এক নাবিকের ভেঙে যাওয়ার কারণ। আকাশ তবু কাঁদতে পারে ঠিকই মানুষের'তো কান্না শুকোয় চোখে, বিষণ্ণতায় ঝুলতে থাকে যেমন ভুল মানুষের রেখে যাওয়া শোকে। আকাশ তবু ঠায় দাঁড়িয়ে থাকে মানুষের'তো বদলে যাওয়াই স্বভাব, সন্ধ্যে নামে, রাত্রি লুটায় হৃদে হৃদের ভেতর অবাক করা অভাব। 
"ভোলে মন বৃষ্টিপাতের মামদোবাজি, তুমি হও রাজা আমি মন্ত্রী সাজি.."
সৈন্যটা ট্রিগার চাপতেই বন্দুকের নল থেকে বেরিয়ে এলো- এক ঝাঁক লাল গোলাপের পাপড়ি। পারমানবিক বোমার পেট ভেঙ্গে উড়ে এলো অজস্র প্রজাপতি। যেখানটায় ধ্বংস লেখার কথা ঠিক সেখানটায় সগৌরবে দাঁড়িয়েছে অজস্র ফুল। শিশুটাও ধরণীতে দাঁড়িয়ে মুগ্ধ চোখে দেখছে যোদ্ধার চোখ। তোমার হাতের অস্ত্র ফেলে দাও যোদ্ধা, শিশুটি একটি লাল গোলাপ তাক করে আছে তোমার বুক বরাবর।
বাহ! এভাবে তো ভাবিনি। এতদিন তো ভাবতাম দায়িত্ব কেবল অঞ্জনদেরই থাকে। আর বেলারা চলে যায়। নতুন করে শুরু করে ওদের জীবন। নতুন সংসারে কিংবা বেলাদের মনে অঞ্জনদের আর কোন জায়গা থাকে না। 
একা ঝুলতে থাকা ফাঁসির দড়িটায় অজস্র লাল পিঁপড়ের দল। যুবক আজ বাসায় নেই। পকেটে কড়কড়ে দুঃখ-নোট গুলোকে নিয়ে সে বেড়িয়েছি শহুরে রাস্তায়। শহরের মানুষ অনেক আগেই সুকৌশলে এই দুঃখ-নোটগুলোকে নিষিদ্ধ করেছে। এখানে আর এসবের লেনদেন হয়না, কেউ দুঃখ-নোটের বিনিময়ে গোলাপ-ভাতগুলোকে বিক্রি করে না। অযথাই ভীড় বেড়ে গেছে এখন শহুরে রাতে। যুবক খুব কঠোর চোখে দেখছে মানুষের হাসি। পূর্ণ সাবধানতায় এড়িয়ে চলছে সুখ-সুখ জনস্রোত। চুপচাপ বেড়ে চলছে রাত, চুপচাপ বাড়ছে বিষণ্ণতার বয়স। লাল পিঁপড়েগুলো আজকাল বড্ড একা থাকা ফাঁসির দড়িটায় আর হাঁটে না। তারা যুবকের শরীরে গড়ে নিয়েছে নতুন পথ। দুঃখ-নোটগুলোতেও তাদের অবাধ্য বিচরণ। দুলতে-দুলতে দড়ি আর যুবক দু'জনকেই একসময় থেমে যেতে হয়। শুধু চলতে থাকে দেয়াল ঘড়িটা।কারো হয়তো খেয়াল নেই, ঘড়িতে তখন সময় রাত ১২টা ২৫ মিনিট। .. " ১২টা ২৫ মিনিটের কবিতা"
আমি যে যন্ত্রণায় থাকি তার থেকে খুব দূরে মানুষের বসবাস। মানুষ আমাকে ছোঁয় না, আমি নিজেকে নিজে ছুঁয়ে দেই। নিজেকে বুঝাই মৃত্যু ডাকলেই কাছে যেতে নেই। তবুও খুন হয়ে গেছি নিজের ভেতর। এ খুনের জন্য কেউ দায়ী নয়। এইযে আমার মুখোশ, আমার পারমানেন্ট হাসি, উপরের ভালো থাকার ভাব সব কিছু সরিয়ে একটু মনোযোগ দিলেই দেখতে পাবে, মানুষের ভেতর মানুষ খুব একা, মানুষ খুব একা...
যার পোস্টে নিয়মিত 'হা হা' রিয়েক্ট দেন,ভাবতে পারেন তার ভেতরে সে কি নিয়ে চলছে? ভাবতে পারেন তার জীবনের শেষ পোস্টটা হয়তো সে দিয়ে ফেলেছে? মানুষের ভেতর মানুষ খুব একা, বাহিরের রঙিন পোশাক। মানুষের ভেতরে মানুষ খুব একা...
বহুদিন পর যখন তোমার পাশ কাটিয়ে চলে যাবো, ছোঁয়াচে রোগের মত কিছুটা বিষণ্ণতা তোমাকেও স্পর্শ করবে। তোমার শোবার ঘরের আধখোলা জানালা, তোমার ঘুরতে থাকা সিলিং ফ্যানের মৃদু শব্দের আড়ালে যখন বৃষ্টি নামবে বারান্দাজুড়ে, ঠিক তখনই অকারণে তোমার ঘিরে ধরবে বিষণ্ণতা। তুমি কারণ খুঁজে খুঁজে ক্লান্ত হবে, অহেতুক মন খারাপে তোমার হৃদের ঘরে সৃষ্টি হবে বিষণ্ন এক বিশাল ফাঁকা ঘর। তুমিও বুঝবেনা, আমিও বুঝবোনা। আমি পাশ-কাটিয়ে গেছি তোমায়, তুমি পাশ-কাটিয়ে গেছো আমায়। কিন্তু আমাদের বিষণ্ণতাগুলো একে অপরকে পাশ কাটাতে পারিনি কোনদিন।
- রুদ্র? - হুম! - তোমার মন খারাপ? - নাতো! - আমার জন্য গোলাপ এনেছো রুদ্র? - কিছু গোলাপ কোনদিন দেয়া হয় না। কিছু গোলাপ দেয়া হয়। আর কিছু গোলাপ অবহেলায় পড়ে থাকে রাস্তায়। - কার অবহেলায় পড়ে থাকে? - জানি না। তবে এই সব পড়ে থাকা গোলাপেরও একটা গল্প আছে। এমন ভয়ংকর রাতে সেই সব গোলাপ মারা গেছে ঠিক আমার মতো। - তুমি কি মৃত রুদ্র? - হুম! - তোমার মৃত্যুর জন্য কে দায়ী রুদ্র? - আমার মৃত্যুর জন্য কেউ দায়ী নয়। অথবা সবাই দায়ী। - তোমাকে আমি বুঝতে পারিনা রুদ্র। - মানুষকে বুঝতে পারা সহজ নয়। যে বুঝতে চেয়েছে সে মানুষের থেকে দূরে সরে গেছে। অবুঝের মত কেউ কারো জীবনে পড়ে থাকে না, যেমনটা পড়ে থাকে ছোট্ট শিশু মায়ের কোলে। - তোমার চারপাশে কেবল বিষাদের মেঘ রুদ্র।খুব কালো হয়ে থাকে চারপাশ। - একদিন আমার সাথে কালো মেঘের পাশে এসে বসো। দেখতে পাবে, বিষাদের চোখের চেয়ে সুন্দর চোখ পৃথিবীর আর কোথাও নেই।কোথাও নেই।
- রুদ্র? - হুম! - আকাশ পছন্দ? - হুম! - বৃষ্টি? - হুম! - কোন ফুল পছন্দ? - পছন্দের ফুল নেই। - কেন? - 'মা' ছাড়া পৃথিবীর সবই ফুলেই কাঁটা আছে।সে কাঁটা হাতে বিঁধে না, হৃৎপিণ্ডে বিঁধে।
যে গোলাপগুলো আজ রাস্তায় পড়ে আছে, তাদেরও গল্প আছে। এই ভীষণ শীতের রাতে তারাও মারা গেছে প্রেমিকার অবহেলায়।
রাত ভাঙতে গেলে কেবল আঁধার পাওয়া যায়। মানুষ ভাঙতে গেলে এক অলৌকিক শূণ্যস্থানে রাখতে হয় চোখ। এ শহরের প্রেমিকারা কোথায় জেনো হারিয়ে যায়। কেবল পড়ে থাকে প্রেমিক। প্রেমিক ভাঙতে গেলে পাওয়া যায় এক বিষণ্ণ কবিতা। যার প্রতিটি লাইন শেষে হারিয়ে গেছে শহরের প্রেমিকা।
আমি নেই! এর মানে হচ্ছে আমি ছিলাম একদিন। এখন আর নেই। কোথাও নেই। কিছু ভুল মানুষের থাকে। কিছু ভুল মানুষও থাকে। ভুল মানুষের জন্যই মানুষের দীর্ঘঃশ্বাসের আয়তন বাড়ে। হৃৎপিণ্ডের একটা অন্ধকার জায়গায় কিছু কষ্ট থাকা ভালো। যেখানে পুরোপুরি অন্য কারো প্রবেশ নিষেধ। সেখানে কষ্টরা বড় হয়, ঘরসংসার হয়। মাঝে মাঝে তাদের সংসারে যাওয়া উচিৎ। তবে বেশিক্ষণ সেখানে থাকা উচিৎ নয়। হৃৎপিণ্ডের সেই গোপন ঘরটাকে আরেকটু অন্ধকার করে দিয়ে বেরিয়ে পড়া উচিৎ। দুইজন মানুষ যখন দুইদিকে চলে যায়, তখন রাস্তাটা সাক্ষী হিসেবে দূরত্ব মাপতে থাকে।দুইজন মানুষ অদৃশ্য হয়, তবুও রাস্তাটার দূরত্বের নামতা থামে না কোনদিন। মানুষ চলে যায়, কতদূর যেতে পারে? মূলতো ছেড়ে যাওয়ার নাম করে সব কিছুই রেখে যায়। মানুষ বদলায়, মানুষ দেয়া কথাগুলো ভেঙ্গে ফেলে। তারপর আবার মানুষ কথা দেয়।ভাঙা গড়ার এই খেলার মধ্যে কিছু মানুষও ভেঙ্গে যায় একেবারে। অথচ এই জীবনটা মাত্র কিছুদিনের। যেখানে মৃত্যু নিশ্চিত। মৃত্য কখনো মানুষকে ঠকায় না। সে আসে, সে কথা রাখে। মানুষ আসার কথা দিলেও আসে না। তাই মৃত্যুও হাসে। অবাক দৃষ্টিতে তাকায় এই ক্ষণস্থায়ী প্রাণেদের চোখে অমরত্বের মরিচিকা দেখে।
ভীষণ অভাবের যাপনে স্রষ্টার কাছে একদিন এসকল কবিতা অতি সস্তায় বেচে দেবো! .. - সাজিদুর রহমান
যে নদীটার পাশে বসে আছি তার নাম রাখলাম বিষাদ। এই মধ্যাহ্নে বিষাদের দুই পাড়ে তখন ভয়াবহ একাকিত্ব। আমিও বসে আছি, চোখের ভেতর তখন এক শতাব্দীর নিরবতা। হঠাৎ মনে পড়লো নদীটাও আমার নাম রেখেছে বিষাদ!
আমি যেদিন মারা যাই সেদিন আমার পাতিলে ভাত ছিলো না। রান্নাঘর খুঁজে কেবল নুন খুঁজে পাই। একে অপরের দিকে অনেক্ষণ তাকিয়ে থাকার পর আমি মারা যাই। আমি যেদিন মারা যাই সেদিন আমি পৃথিবীর বোঝা নিয়ে হাঁটছিলাম। ভেতরে ভেতরে আমি ভেঙ্গে চৌচির হয়ে গেছিলাম। মানুষ এড়িয়ে হাঁটতে-হাঁটতে হাসতে-হাসতে হঠাৎ আমি মারা যাই। আমি যেদিন মারা যাই সেদিন আমাকে ছেড়ে চলে গিয়েছিলে তুমি। আমি অনেক্ষণ বসে থেকেছি বৃদ্ধ বটগাছটার তলায়। সেই গাছটাও সেদিন আমার ছায়ায় বসেছিলো মন খারাপ করে। আমারা নির্বাক থেকেছি বহুকাল।তারপর গাছটাকে জড়িয়ে ধরে আমি মারা যাই। আমি যেদিন মারা যাই সেদিন বছরের প্রথম বৃষ্টির ফোটা বেড়াতে এসেছিলো আমাদের শহরে। জনালার ওপার দিয়ে সেদিন আমি দেখেছি বস্ত্রহীন বালিকার ওপারে যাবার দৃশ্য। দেখতে-দেখতে সিগারেট ছুঁয়ে যখন বিষণ্ণতা গড়িয়ে এলো চারদিকে, ঠিক সে সময় হঠাৎ করে আমি মারা যাই। .. (সংক্ষেপিত)
রাত বাড়লেই সবাই ঘরে ফেরে না। কেউ কেউ সারারাত ঘর খুঁজতে থাকে ফেরার জন্য।
তীব্র ভালোবাসা এবং তীব্র ঘৃণার একটা নিজস্ব শক্তি আছে। খুব দূর থেকে টের পাওয়া যায়।চোখের সামনে থাকলেও টের পাওয়া যায়, না থাকলেও টের পাওয়া যায়। কিন্তু তীব্র কষ্ট মাঝে মাঝে টের পাওয়া যায় না। দূর থেকেও না, নিঃশ্বাস দূরত্ব থেকেও না।নিজেকে দেখে আজকাল অবাক হয়ে তাকাই। আয়নার চোখাচোখি হলে থমকে থাকি কিছুটা সময়। প্রতিদিনের ভীড়ে অজস্র স্পর্শ আমার আমিকে ছুঁতে চায়, তবুও আমার শরীরে কোন পিছুটান থাকে না। আঙুলে আঁকড়ে জ্বলন্ত মৃত্যু আর মৃত মাছের মত চোখে যতদূর তাকিয়ে থাকা যায়, তাকিয়ে থাকি। নিজেকে দেখে আজকাল বড্ড অপরিচিত মনে হয়। পাশ কেটে যেতে ইচ্ছে করে নিজের শরীর থেকে। চায়ের কাপে একঘেয়ে চুমুক, বাসের ভীড়ে মস্তিষ্কের কবিতা, আর নিরেট একটা রাতের শরীর। একা ঘরে ফিরতে ফিরতে চোখ রেখেছি রাত্রির হৃৎপিণ্ডে। কি এক বিষণ্ণ আঁধার ঘিরে রেখেছে পৃথিবীর চোখ। সব দেখে দেখে ক্লান্ত হয়েছি। ভেঙ্গেচুরে বসে থেকেছি নিজের নিকটে
বাইরে শান্ত নদী, ভেতরে কি উত্তাল এক একটি ঢেউ। নিদারুণ ভাঙচুরে বিধ্বস্ত হৃৎপিন্ডের দু'পাড়। ভাবলেশহীন চোখের গভীরে বরফে ঢেকে থাকা বহুদিনের লাশ। মানচিত্র খুঁড়ে সুখ খুঁজে ব্যর্থ হওয়া নিস্তেজ আঙুল, আর পথের ধাঁধায় ক্লান্ত পা। তবুও চেয়ে দেখো, বাইরে কি ভীষণ শান্ত নদী।
আমার ব্যাক্তিগত জীবনটা একান্তই আমার। এটা নিয়ে আপনার অতি আগ্রহ না থাকা উচিৎ। আমার কোন ব্যক্তিগত ব্যপার নিয়ে আমাকে প্রশ্ন করবেন না। টেক্সট করবেন না। আপনার ব্যক্তিগত বিষয় নিয়ে আমার কোন আগ্রহ নাই। আমারটা নিয়েও আপনার মাথাব্যথার দরকার নাই।
কেবল থেমে আছি, হারিয়ে যাইনি। ক্ষণিকের বিশ্রাম হয়তো, ঝড় যেমন ধ্বংসের আগে দু'দন্ড ঘুমিয়ে নেয় নদীর বুকে। আগ্নেয়গিরি যেমন ঝলসে দেয়ার আগে শোনায় মায়াবী সুর। মানুষ যেমন কালো রাতে বসে থাকে মনের বুকে। ঠিক তেমনই। কেবল থেমে আছি, হারিয়ে যাইনি।
- রুদ্র? - হুম! - অনেকদিন পর দেখা হলো। - দেখাতো হবেই। মনের টান অগ্রাহ্য করার ক্ষমতা সৃষ্টিকর্তারও নেই। - থাকবে কিছুদিন? - আমি তো ছিলামই।রাস্তার ওই বুড়ো বটগাছটার মতো নির্বাক অনড় হয়ে।আমি বর্ষায় ভিজেছি, গভীর রাতের শীতে সম্বলহীন মানবের মত কেঁপেছি, মরুর রোদে তোমাদের ছায়া দিয়েছি।আমাকে প্রতিদিন অতিক্রম করেছে গেছে অজস্র হৃদয়।কেবল তাদের যান্ত্রিক ঘড়িতে আমায় দেখার সময়টা ছিলোনা। - এত জটিল করে কেন কথা বলো রুদ্র? - আমরাতো সবাই জটিল।কারো চোখে জটিলতা, কারো মনে। কিংবা কারোর সময়ে আঁটকে গেছে গভীর জটিলতা। - তোমার জন্য কষ্ট হচ্ছে রুদ্র। - কষ্ট পেয়োনা, কষ্ট যাকে একবার নষ্ট করে দেয় সে অন্যকে কষ্ট দিতে শিখে যায়। - আবার কবিতা কবে লিখবে রুদ্র? - কবিতা আর হবে না! আমি ক্ষুধার্ত আছি।তুমি ইচ্ছে হলে চোখে চোখ রেখে দিতে পারো।ইচ্ছে হলে মন খারাপ করে আমাকেই আবৃত্তি করে নিতে পারো। - ঘরে চলো।আমার অনেক কথা জমে গেছে রুদ্র। - এখানেই ভালো আছি।এই শীতের রোদে মন শুকিয়ে নিচ্ছি। মনে জমে থাকা জল শুকিয়ে নিচ্ছি।চোখে ফেলে আসা কবিতা শুকিয়ে নিচ্ছি। - রুদ্র! - হুম! - তুমি ঘরে যাবেনা? - নাহ! - আবার কখন আসবে? - আমার চলে যাওয়াটাই থেকে যাওয়া। আর আমার ফিরে আসাটাই চলে যাওয়া। যতবার আমি ফিরে এসেছি ততবারই আমি তোমাদের থেকে বহুদূরে চলে গেছি।
আমি ভেঙ্গেচুরে এসেছি এ খেলায়। আমি দেখেছি হাত থেকে পড়ে যাওয়া ফুলের নিথর দেহ। আমি দেখেছি হৃৎপিণ্ডের নির্জন কোণায় দুঃখদের বহু বছরের সংসার। আমি দেখেছি মানুষের এক চোখে জল, অন্য চোখে জন্ম নেয়া শিশুর দৃষ্টি। আমি দেখেছি বৃষ্টি, বৃষ্টির ছাতায় ভিজে যাওয়া মরুভূমি নামক মানুষটার চোখ। আমি দেখেছি রঙ-বদলের তীব্রতায় ধীরে ধীরে বহু দূরে চলে যাওয়া পা। আমি দেখেছি নিয়তির কাছে হেরে যাওয়া বৃদ্ধ কাঁধের কষ্ট। আমি দেখেছি গভীরের রাত, রাতের হাত ধরে আঁধারে মিশে যাওয়া চশমা। আমি দেখেছি ভুল করে ভুলে যাওয়া ডাকনামে উপর বহু বছরের ধুলো। আমি দেখেছি কবিতা, কবিতার ভেতরে লিখে দেয়া এক একটা নিরেট দীঘঃশ্বাস। আমি দেখেছি আমাকে ভেঙ্গে যেতে, দেখেছি একটা হাতের আক্ষেপে আমার উঠে না দাড়ানোর তীব্র যন্ত্রণা। আমি ভেঙ্গেচুরে এসেছি এ খেলায়। হারিয়ে যাবার কোন ভয় নেই তাই, বহুকাল ধরে নিজের নিখোঁজ সংবাদ বিলি করছি মানুষে, অ-মানুষে।
যে কান্দায়, তারেও কাঁদতে হয় একদিন। সহজ নিয়মে খুব জটিল এই খেলা।
কাছে যাওয়া বড্ড বেশি হবে, এই এখানে দাঁড়িয়ে থাকাই ভালো, তোমার ঘরে থমকে আছে দুপুর, বারান্দাতে বিকেল পড়ে এলো ! .. - সমরেশ মজুমদার
খুব বেশি নিকটে এসে ফিরে গেছি আবার যে যার দূরত্বে। আঙুলে জড়িয়েছি সুখের মুখোশ, অতঃপর একা হয়েছি। একা ঘরে ফিরতে ফিরতে চোখ রেখেছি রাত্রির হৃদপিণ্ডে। কি এক বিষণ্ণ আঁধার ঘিরে রেখেছে পৃথিবীর চোখ। সব দেখে দেখে ক্লান্ত হয়েছি। বসে আছি নিজের নিকটে ভেঙ্গেচুরে।
কিছু মানুষ নিজের ভেতরে ফাঁসির দড়ি ঝুলায়। তারপর নিঃশব্দে ঝুলে পড়ে। যে মানুষ ফাঁসির দড়ি ঝুলায়, কিন্তু সাহসের অভাবে ঝুলে যেতে পারে না, তার দড়িটাও শূন্য পড়ে থাকে না। ভালো করে দেখলে দেখা যাবে একটা স্বপ্ন ঠিকই ঝুলে গেছে।
আর কোথাও যাবার নেই। ঘুরেফিরে এ শহরের কাছে ফিরে আসা- শহরের জন্য কবিতা লিখা। মুখোশ শুকোতে দেয়া রোদের একই পথ দিয়ে পোষ মানা পাখির মত নীড়ে ফেরা। আর কোথাও যাবার নেই। বেখেয়ালি কিশোরের ছুঁড়ে ফেলা সিগারেট, পুড়তে থাকা প্রতিদিনকার হৃৎপিণ্ড, এক কাপ কড়া লিকারের হতাশা। সব মিলিয়ে সেই পুরোনো ক্ষতের কাছে হাটুগেড়ে বসা। সব একই রকম; রঙ বদলের কোন ইচ্ছে নেই। আর কোথাও যাবার নেই।
এ শহরে কান্না করার জন্য একটুও ফাঁকা জায়গা নেই। এ শহরের যতো কান্না সব চোখেই শুকোয়, চোখেই জন্ম নেয় এক কবরের উপর নতুন কবর।
আত্মহত্যা বলতে কিছু নাই। সবই হত্যা। খুনীর চরিত্রে একজন ঠিকই আছে।
"আমি হয়তো মানুষ নই, মানুষ হলে আকাশ দেখে হাসবো কেন ? মানুষগুলো অন্যরকম, হাত থাকবে, নাক থাকবে, তোমার মতো চোখ থাকবে, নিকেলমাখা কী সুন্দর চোখ থাকবে ভালোবাসার কথা দিলেই কথা রাখবে।" .. ' মানুষ ' - নির্মলেন্দু গুণ
দৃষ্টি আকর্ষণঃ আইডির মালিক পুরাতন বছর নিয়ে ব্যস্ত তাই ইনবক্সে নতুন বছরের শুভেচ্ছা পাঠানো সম্পূর্ণ নিষেধ।
বহুদিন পর যখন তোমার পাশ কাটিয়ে চলে যাবো, ছোঁয়াচে রোগের মত কিছুটা বিষণ্ণতা তোমাকেও স্পর্শ করবে। তোমার শোবার ঘরের আধখোলা জানালা, তোমার ঘুরতে থাকা সিলিং ফ্যানের মৃদু শব্দের আড়ালে যখন বৃষ্টি নামবে বারান্দাজুড়ে, ঠিক তখনই অকারণে তোমার ঘিরে ধরবে বিষণ্ণতা। তুমি কারণ খুঁজে খুঁজে ক্লান্ত হবে, অহেতুক মন খারাপে তোমার হৃদের ঘরে সৃষ্টি হবে বিষণ্ন এক বিশাল ফাঁকা ঘর। তুমিও বুঝবেনা, আমিও বুঝবোনা। আমি পাশ-কাটিয়ে গেছি তোমায়, তুমি পাশ-কাটিয়ে গেছো আমায়। কিন্তু আমাদের বিষণ্ণতাগুলো একে অপরকে পাশ কাটাতে পারিনি কোনদিন।
