চট্টগ্রাম শহরের ফুসফুস সিআরবির এই উদ্যানময় প্রাঙ্গণ। লকডাউনহীন সাপ্তাহিক ছুটির দিনগুলোয় অনিয়মিতভাবে হলেও এ জায়গাটায় ঘুরে আসা হত। সে অনুপাতে ছবি কম তোলা হয়েছে। এই ছবিটি ২০১৯ সালের মার্চে তোলা। যিনি তুলে দিয়েছিলেন, তাঁর প্রতি ভালোবাসা। সিআরবি মুক্তি পাক-এই আশা বুকে আছেই। প্রাণভরে মুক্ত বায়ু টেনে নিতে এই জায়গা থেকেই ঘুরে আসা হত। সেটি ধীরেধীরে বিনষ্ট হোক, তা একেবারেই চাই না।
সাহিত্যপাঠের সমৃদ্ধি কে না চায়! একটা বই পড়ার অর্থই হলো সে বইয়ের লেখকের সাথে কথা বলা। লেখকের রচনাসমগ্র পড়ার অর্থ হলো তার সুস্থির মেজাজের গোছালো ভাবনাময় দর্শনকে চেনা। নিছক মন জুড়াতেই তো লেখক গল্প উপহার দেন না। লেখক লিখে যান এই ক্ষণস্থায়ী জীবনে সকল আগত-অনাগত প্রজন্মে পাঠক ও গবেষকের মাঝে নিজেকে স্মরণীয় করে যাওয়ার জন্যে। লেখক চায়, তার রচনা নিয়ে পাঠক মেতে থাকুক, গবেষকেরা গবেষণায় রত থাকুক। হাজারো কবিতা-গল্প-উপন্যাসের মাঝে সেই সচেতন লেখক একটি স্বতন্ত্র বার্তা হয়ত লুকিয়ে রাখে। গবেষক সেটি খুঁজে বের করে। সেই সচেতন লেখক হয়ত গুণমুগ্ধ পাঠকের ভক্তিকে উপভোগ করে, কিন্তু সে নিশ্চয়ই ভালোবাসে তার গুণমুগ্ধ ও দোষেত্যক্ত গবেষকের লেখনীর মূল্যায়নে। এ কারণেই সাহিত্যের চিরায়তদের নিয়ে যে বা যারা পড়াশোনায় নিমগ্ন ও আলোচনায় প্রাঞ্জল, তাদের আমি বড় ভালোবাসি। আমার নিজের পাঠ এখনও অতি অল্প। একসময় একা একাই পাঠ ও পর্যালোচনা করে যেতাম। ধীরেধীরে অল্প পরিসরে হলেও কিছু অনুজের সঙ্গ পেতে লাগলাম। আমার এ চেষ্টা চলমান রাখতে এখন তাদেরই তাগিদ পাচ্ছি। এই তাগিদদাতার মাঝে অন্যতম হলো স্নেহের Tasfin Ahmed। আজ এই সাহিত্যানুরাগী ছেলেটি কুড়ি বছরে পা রাখল। জন্মদিনের কোনো শুভেচ্ছা আমি জানাতে পারি না। আমার ভেতর থেকে তাগিদ আসে না। এমনকি নিজের ‘জন্মদিন’ নিয়েও আমি উচ্ছ্বসিত নই। প্রতিটা জন্মদিন আমার কাছে আসে একটা হতাশা নিয়ে। বছর ঘুরে পেছনে তাকাই, আর মনে মনে হিসেব করি কতগুলো প্রাপ্তি জমা হলো, আর কতকিছু হারালাম। তাতে বিষণ্ণতা বৈ আর কিছুই আসে না। তাহলে তাসফিনকে নিয়ে কিছু বলতে আলাদাভাবে এই দিনকেই কেন বেছে নিলাম? অন্যান্য দিন কি বেছে নিতে পারতাম না? তা অবশ্যই পারতাম। কিন্তু জন্মদিনের বিষয়টা গুরুত্বপূর্ণ না হলেও তাসফিনের বয়সটা গুরুত্বপূর্ণ। সে এখন সংখ্যার হিসেবে বয়ঃসন্ধির শেষ পর্যায়ে অবস্থান করছে। একটি বছর পর সে কুড়ি সম্পূর্ণ করবে। কিন্তু আমার বিবেচনায় তার মনের বয়স অনেক আগেই বয়ঃসন্ধি পেরিয়ে গেছে। তার চিন্তা, তার ভাবনা, তার পরিকল্পনা, এমনকি তার লেখার ধাঁচ, কোনোটাই তার বয়সের মতো অপক্ব নয়। সত্যিটা স্বীকার করলে বলব, তার বয়েসে অন্তত আমি এতটা পরিপক্ব ছিলাম না। তাই আজ তাকে নিয়ে আমার ক্ষুদ্র মূল্যায়ন তুলে ধরছি। তাসফিনকে দেখে আমি এখনও শিখি, এখনও অনুপ্রেরণা পাই। প্রায়ই তার সাথে আলাপ করি, নিভৃতে তার লেখাগুলো পড়ে মনে মনে ঈর্ষাও করি। তাসফিনের একটা নির্বিকার ভাবভঙ্গি আছে। এই নির্বিকারিত্ব কিন্তু কোনো অর্থেই অহংকার নয়, বরং ব্যক্তিত্বের একটা মজবুত অংশ। তার সাথে অনিয়মিতভাবে হলেও প্রাঞ্জল আলাপ হয়। তখন টের পাই তার মাঝে সচেতন লেখকসুলভ পরিকল্পনা, ভবিষ্যত ভাবনা এবং সূক্ষ্ম টেনশন। আমাদের সেই প্রাঞ্জল আলাপে আমি অনেকটাই সমৃদ্ধ হই, তবে জানি না তাসফিনকে সমৃদ্ধ করতে পারি কি না। তার ব্যক্তিগত জীবনে অনেক প্রতিকূলতা আছেই। তবে সে বোহেমিয়ান নয়। কিন্তু লেখালেখিতেও সে থেমে থাকছে না। একইসাথে তার মাঝে তাড়াহুড়ো প্রবণতাও নেই। সে সময় নিয়ে গুছিয়ে যেতে পছন্দ করে। সে মুষলধারার বৃষ্টি দেখে পানির কল ছেড়ে দিয়ে নির্ভাবনায় বিছানায় শুয়ে যায় না। বরং এই বৃষ্টিকেই সে অনাবৃষ্টির দৃষ্টিতে দেখে, এবং সতর্ক হয়, এবং তার ফসলের উপর নিরাপত্তার আবেষ্টন গড়ে তোলে। এই ছেলেটা একদিকে যেমন আমার ছোট ভাই, অন্যদিকে সে সদ্য কৈশোরে পা রাখা ছেলের আপন বড় ভাই। সে কারণেই হয়ত তার মাঝে এত পরিমাণ সচেতনতা। পা ফেলার আগে সে তাই দেখে নেয় সামনে কোনো পিঁপড়ের ঢিবি পড়েছে কি না। তবে সে পার্ফেকশনিস্ট নয়। কারণ সে এটা জানে, মানুষ কমপ্লিট পারফেক্ট হতে পারে না কখনোই। সে হয়ত অনেক ভুল করেছে, বা করে যাচ্ছে, সেসব আমাদের চোখে পড়ছে না। কিন্তু আমাদের চোখে যা পড়ছে, সেসব তার ভুল হতে শিখে নেয়া শিক্ষারই বহিপ্রকাশ। আমরা সেসবই পড়ছি, এবং নিজেদের ক্যাপশনে ব্যবহার করছি। এ থেকে মনে পড়ল, তাসফিনের বেশ কিছু কবিতাংশ আমি আমার বেশ কিছু প্রোফাইল ছবিতে ব্যবহার করেছি। এদিক থেকে তার কাছে ঋণী। এক ভাই তাসফিনের ক্যাপশনসমৃদ্ধ আমারই প্রোফাইল ছবিতে এ নিয়ে মন্তব্য করেছিলেন, এত ঋণ আমি কী করে সামলাই আর কী করে এসব পরিশোধ করব। সত্যি বলতে, এদিক থেকে ঋণী হচ্ছি, যেন তাসফিনকে বিস্মৃতির খাতায় কখনও ফেলে দিতে না হয়। সে বিস্মৃত হবে না। এ মাসটায় তার সাথে পরিচয়ের দু’টো বছর সম্পূর্ণ হলো। এটি পাঁচ বছর অবধি পৌঁছুক। এরপর নাহয় আরো বিস্তৃতভাবে স্বপ্ন দেখা যাবে আমাদের এই সাহিত্যিক সতীর্থ সম্পর্ক নিয়ে। সাহিত্যপাঠ ততদিনে আরো সমৃদ্ধ হবে, এই আশা রাখি। বিলম্বে হলেও আমার এই মূল্যায়ন পেশ করলাম। কারণ, বেটার লেট দ্যান নেভার। ❤ তাসফিনের জন্যে মহান আল্লাহর কাছে আন্তরিক দু’আ। সেই উপরওয়ালা বন্ধুটির কাছে এই ছেলেটির সর্বাঙ্গীন সাফল্য কামনা করি। (তাসফিনের এই ছবিটা তার ষোল বছর বয়েসের শেষদিকে তোলা। বেশ অর্থপূর্ণ ছবি বলেই এটি আমার বেশ পছন্দ। সাদাকালোপ্রিয় তাসফিন আশা করছি রাগ করবে না।)
আমি কবরকে আবাল্য ভয় পাই। যে পথে কবর আছে, আমি সেসব পথে দিনের বেলাতেও নিতান্ত দায়ে না ঠেকলে হাঁটি না। ছাত্রজীবনে আমি ঘোর নাস্তিক ছিলাম। তখনও এ ধরনের সংস্কার বা ভয় আমাকে ত্যাগ করেনি। এ ধরনের ভয় কেন জন্মায় আমি জানি না। হয়ত মানুষের হৃদয় এমন কিছু উপাদান দিয়ে তৈরি, যা অদৃশ্যকে ভয় করে। নাস্তিকগণ অনেকটাই মিথ্যা দাম্ভিকতার কারণে এই পবিত্র ভীতিকে অস্বীকার করতে চায়। অথচ হৃদয় এই অলীক সাহসের বশীভূত থাকে না। শূন্য কবরস্থানের কাছে গেলেই রাতের বেলা অন্ধকারাচ্ছন্ন জায়গাটা দৌড়ে পার হয়ে বাঁচতে চায়। প্রকৃতপক্ষে যুক্তি ও বিজ্ঞানমনস্কের হৃদয় হলো অজ্ঞতাপ্রসূত যে সাহস, সেই কুসংস্কারাচ্ছন্ন দুঃসাহসিক হৃদয়। বহুকাল যাবত আমি তেমন দুঃসাহসকে পার হয়ে এসেছি। বলা যেতে পারে, আমি ভয় পাই। আর যুক্তি দিয়ে এই ভয়কে বোঝা বা বিশ্লেষণ করা আমার পক্ষে সম্ভবপর নয়। - গন্ধবণিক। আল মাহমুদ। গল্পসমগ্র প্রথম খণ্ড। কবির ৮৫তম জন্মবার্ষিকীতে শুভেচ্ছা ও ভালোবাসা।
পানসে যখন তোমার বুকের জগত, অভিমানে, ভুলবে কি সেই টক অভিমান আমার গলার গানে? সুর যদি সেই ঢেঁকি চেপেই খুশিরই ধান ভানে, বলবে, "দারুণ গাইলে প্রিয়" আমার কানে কানে। #সুর - তানসীর আলম ৩০শে জুলাই, ২০২০।
আমি সুস্থ শরীর ব্যস্ত করি শাসকের অলসতায়, আমি বৃষ্টির মতো ঝরে ঝরে পড়ি মানুষের ব্যর্থতায়। সবাই যখন নীরব, আমি একা চিৎকার করি, তোমরাই বলো 'অকাজ', আমি অন্ধের দেশে চশমা বিক্রি করি। - নচিকেতা চক্রবর্তী। যেসকল ভাই-বোনেরা এই মহামারীর দুঃসহকালে মাঠে নেমে আর্তমানবতার সেবায় নিয়োজিত, তাঁদের উদ্দেশ্যেই নিবেদিত এই ক'টি পঙক্তি। দু'আ ও ভালোবাসা তাঁদের সকলের জন্যে।
জানালার ধারে পেতে রাখা বিছানার এককোণে শুয়ে পাশবালিশের পেটে কনুই চেপে বাহিরের নিরন্তর বৃষ্টিসঙ্গীতে চোখ ও কান মেলে রাখি৷ নারিকেল, কাঁঠাল ও পেয়ারা গাছের পাতা বেয়ে বেয়ে শীতল বৃষ্টিজল সোঁদা গন্ধের মাটিকে নরম থেকে নরম করে তুলছে৷ জানালা দিয়ে চোখ যায় অনতিদূরের খেলার মাঠটায়, যা এখন পানির নিচে, তাই ছাতা মাথায় কিংবা ছাতা ছাড়াই দু'জন করে দু-তিনটি দল নেমেছে ছোট মাছ শিকারে। ভাগ্য সুপ্রসন্ন হলে এই অস্থায়ী জলাশয়ে বড় মাছেরও সন্ধান মেলে। খাওয়ার অভাব পড়েনি, এমনকি পড়েনি টাকারও অভাব৷ তবুও মাছ শিকারে তারা বৃষ্টির সাথেসাথেই নেমে পড়ে। আমার কাছে এ কাজটি নিছক সময় কাটানো বলে মনে হলেও তাদের কাছে নিশ্চয়ই এ কাজটি বড় আনন্দের৷ তারা তাদের বৃষ্টিময় অবসরটুকু মাছ ধরার অনাবিল আনন্দ ভোগের মাঝেই কাটিয়ে দিতে চায়। যেমনটা আমি ও আমরা চাই প্রিয় বই পড়ে কিংবা দুপুরের শীতল পরিবেশের আমোদ গায়ে মেখে নিদ্রাবিলাসে ডুবে গিয়ে কাটিয়ে দিতে। ঠিক এ মুহূর্তে মনে পড়ছে বছর তিনেক আগের রিমঝিম বৃষ্টিময় দিবারাত্রির কথা। পড়াশোনার বালাই তেমন ছিল না, টাইপিং করতাম এক লোকের হয়ে। ঘরেই কাটত সমস্ত সময়টা। বই পড়া বলতে ইবুকই ছিল একমাত্র অবলম্বন। বাতিঘর লাইব্রেরি কিংবা সে ধরনের কোনো লাইব্রেরির সাথে পরিচয়ই ছিল না। শহরের রাস্তাঘাটই তখনও তত পরিচিত হয়ে ওঠেনি যে। সময়টা কেটে যেত হুমায়ূনের বই পড়েই। একটানা তাঁর কতগুলো বই যে পড়ে ফেলেছি, হিসেব নেই। একটার পর একটা গোগ্রাসে গিলেছি। পড়ে গিয়েছি একনিবিষ্টে। বিশেষ করে বৃষ্টির দিনগুলোতে বই পাঠ মানেই ছিল হুমায়ূনপাঠ। হুমায়ূনকে নিয়ে কিছু লিখতে বসিনি কিংবা টিপিক্যাল হুমায়ূনপ্রেমীদের মত তাঁর লেখার জাদুময়তার বর্ণনায় তাকে ডিফেন্ড করতেও আসিনি। অবশ্যই তাঁর লেখায় আলাদা একটা জাদু আছেই, স্বীকার করি। তবে অনেক কিছুর মতই আমার পাঠের রুচিও বেশ পালটেছে। তাই হাতে গোনা কয়েকটি বই ছাড়া হুমায়ূনের বইগুলো আর সে সময়ের মত আমাকে টানে না। এটাই অবশ্য স্বাভাবিক৷ এখন যেসব বই পড়ছি, সেগুলোও একটা সময়ে গিয়ে আমাকে আর টানবে না। সময়ের স্বাভাবিকতা তো একেই বলে। তবু প্রসঙ্গ এলো, তাই বললাম। একটি সাইট থেকে কিছু ইবুক নামাচ্ছিলাম। তখন সামনে চলে এলো হুমায়ূনের বইয়ের একগাদা তালিকা। থাম্বনেলগুলো চোখে পড়তে লাগল। আর আমি হারিয়ে যেতে লাগলাম ক'বছর আগের সেই বৃষ্টিময় দিবারাত্রির মুহূর্তগুলোয়, যখন বেশ করে হুমায়ূনপ্রেমী ছিলাম। অতীতস্মৃতি আঁকড়ে ধরলে মানুষ আকাশের দিকে তাকায়। আমিও তাই করলাম৷ আকাশের দিকে তাকালাম। মেঘেদের ভিড়ে নীল আকাশের দেখা পাওয়া শক্ত৷ কিছু সময়ের জন্যে মগজে জোর দিলাম, কোনোভাবে কি আগের সেই সময়টায় পৌঁছে যাওয়া যায় কি না এমন অলীক কল্পনায় ডুবে গিয়ে। পাশবালিশটাকে মাথার নিচে এনে রাখলাম৷ বিলের মাছ ধরুক ওরা, আমি এবার ঘুমটাকে ধরি। - জুলাই ৮, ২০২০।
শোনো কাজল চোখের মেয়ে, তোমার সেলফির চেয়ে যে স্ক্রিনশট বেশি, এই খবরটা গেছি পেয়ে।
- শেষ সীমান্ত - যদি তোমায় স্পর্শ করতে ছিন্ন করতে হত সাতটি আকাশ, পেরোতে হত সাতটি সাগর ও তেরোটি নদী, লুফে নিতে হত বিষধরের মণি, ক্ষুধার্ত বাঘের মুখ হতে ছিনিয়ে নিতে হত তার শিকার, আরোহণ করতে হত সর্বোচ্চ পর্বতের সর্বোচ্চ শিখরে, থামাতে হত আইলা ও সিডরের মতো মহা ঘূর্ণিপাক, জমা করতে হত অসীম শক্তি; আমি তখন কামদেবের উপাসনায় তাকে তুষ্ট করে তোমায় স্পর্শ করতাম। সেদিন কিন্তু কামদেবও ছিল সাথে, খুশিমনে ঢেলেছিলেন তার শত কৃপা। তবে দেবতার কৃপা আমায় আদিম প্রেমে ডোবালেও ভ্রান্তিময় অনুশোচনা থেকে বাঁচাতে পারেনি। এই শাস্তিময় পৃথিবীতে সেই ভ্রান্তিমুক্তি মিলবে কি না, এই অবিবেচক মন জানে না। কামদেবও জানেন না। তবে নিশ্চয়ই জানি, ওপারে নিকৃষ্ট নরক ছাড়া নেই ভিন্ন পথ। কামদেব, তুমি শুনছ? বাঁচাবে কি তখন সে ক্ষণে? আদিমতায় মেতে তিল তিল করে গড়ে তোলা বহু অসভ্য সম্পর্ক বিনষ্ট করতেই তো ছুটতাম। তা দেখার শক্তি কিংবা ধৈর্য কি আদৌ আছে তোমার? সময় আপন গৌরবে, উদার হস্তে সেসব উলটে ধরবে প্রতি মাসের পয়লা দিনে উলটে যাওয়া ক্যালেন্ডারের মতো। তাই আশায় আছি পাখাময় নবদূতের, আশায় আছি অসীম সত্তার মুক্ত বায়ুসম কৃপার। দ্বিধান্বিত মনে তার আগমন নিয়ে দ্বিধা নেই। তবে তার ডানার পালকে কেমন বার্তা লুকিয়ে রবে দ্বিধান্বিত মন এই অনুমানে কাঁপে না। যে আনন্দকে দুর্লভ ভেবে তা গ্রহণের বেলায় ভাবিনি আগ-পিছ, যা অবলোকনের সঠিক মুহূর্তের অপেক্ষায় করিনি ধৈর্যধারণ, তার ক্ষতিপূরণ যে এভাবে হবে, সেটি কখনো করিনি কল্পনা। ক্লান্ত মনের সাধ, দূরে পাড়ি দেয়া, উত্তর মেরু ঘুরে দক্ষিণে, হিমালয় ঘুরে সাহারায়। কিন্তু যে দীর্ঘ ত্যাগ ও সাধনাকল্পে এ শহরে পাড়ি জমানো, যে আমার মতোই স্বার্থপর! তার পুরোটাই কি মিছে সময়ক্ষেপণ? আমি কি একে দম মেরে ফুরিয়ে নেয়া সিগারেটের মতো পায়ের তলে পিষে ফেলতে পারব? এর উত্তরও বুঝি জানা হবে শত মুহূর্ত গত হলে। এই সমর্থ শরীর কিছু অবকাশযাপনে মজেছিল প্রেমলীলায়, কিছু পেরুনো ক্ষণেই গুঁড়ে গেল শত স্বপ্ন, গুঁড়ে গেল শত পবিত্রতা, দণ্ডিত আসামীর উপর ধ্বংসের ভারী কালো শিলায়। - তানসীর আলম, ৫/৭/২০২১
এই যে অলস পদের কবি, মনটা কেন ভার? মন তো জানি প্রিয়ার কাছেই, দোষটা শুধুই তার? তৃষ্ণা-ক্ষুধা বাড়ছে প্রেমের, খুব চোখে পড়ে তায়, বিষাদ দহন বুককে কাঁদায়, যত বেলা-অবেলায়। - অবেলা কান্না । তানসীর আলম । জুন ৩০, ২০২১।
বৃষ্টি এলেই মন ঢুকে যায় অন্তরালের অন্তরে, বৃষ্টি এলেই বিষাদ ভরে, নেই কো যাহার অন্ত রে। বৃষ্টি এলেই ঘুম পায় খুব, কাজগুলো সব যায় জমে, দিনগুলি কাটে ছুটির মতোই, শনি, রবিবার, আর সোমে। - বর্ষণ, তানসীর আলম, সন্ধ্যা ৬টা ৩০ মিনিট। 
ডিসুজার মতো চোখ ভরা কথা নিয়ে নির্বাক শ্রোতা হয়ে ছিল সে। আর সেই তরুণী ধরে নিল, "ছেলেটি বড় ইগোয়েস্টিক।"
আমি শুধু মাটির বদলে খুঁড়বো হৃদয় বীজের বদলে ফেলবো তাতে আশা, ঢালবো তাতে জলের বদলে শ্রম, সারের বদলে প্রশিক্ষণ। চারা ফুটে সেই আশাই দাঁড়াবে শেষে আত্মপরিচয়ের মহীরুহ হয়ে।
মেসজীবন কেমন? অনেকের কাছেই মেসজীবনটা বেশ মজার। বিভিন্ন অঞ্চলের সব মানুষ একসঙ্গে থাকা। একসঙ্গে থাকাটা তো অবশ্যই মজার। কিন্তু একটু নতুন ভাবনা ভাবতে, একটা নতুন কিছু খুঁজে পেতে, কিংবা নতুন কিছু দেখতে অন্তত দিনের একটা বড় সময় একা হওয়াটা খুব জরুরি। যদি একা হওয়া না যায়, তবে মেসের প্রতিদিনকার একঘেয়ে সব দৃশ্যে আর রুমমেটদের যত গৎবাঁধা ও আনপ্রোডাক্টিভ সব কর্মকাণ্ডে সময় কাটানো তো খুব মুশকিল। এমন দুর্ভাবনায় একটি নির্দিষ্ট কাজের দিকে মনের স্থির ও ধ্যানমগ্ন থাকাটাও খুব কষ্টের। তাই মেসবাসীদের জন্যে অসম্ভব ব্যাপার হলেও বলব, অন্তত দিনের দু'টি ঘণ্টা শুধু নিজের পড়াশোনা এবং ভাবনাচিন্তার জন্যে বরাদ্দ রাখুন। সমমনা মেসমেট পেলে তো কথাই নেই। আমার বেশ ক'জন পড়াশোনা চালিয়ে যাওয়া বন্ধু আছে যারা একত্রে মেসে থাকে। তাদের সাথে যদি একটি ঘণ্টাও কাটিয়ে আসি, তবুও আমার অন্তত একটি বইয়ের অর্ধেক হলেও পড়ে আসা হবে, নানাবিধ আলোচনাযোগ্য বিষয় নিয়েও আলাপ হয়ে যাবে। নিজের মাঝে প্রডাক্টিভিটির সাথে সাথে ক্রিয়েটিভিটি টের পেলে অতি অবশ্যই সেটিকে পরিচর্যা করুন যে কোনোভাবে। তা না হলে অঙ্কুরে এসব বিনষ্ট হয়ে গেলে ভবিষ্যতে সমস্যায় পড়বেন। তখন অবরুদ্ধ মেসজীবন আর অলস মেসমেটদের দোষারোপ করার জন্যে পাশে পাবেন কই?
অল্প কিছু স্মৃতি সঞ্চয় কিংবা প্রত্যক্ষ অভিজ্ঞতা, সে অনুপাতে খোঁজখবর ও পড়াশোনা, অতঃপর কলম চালানো, এভাবেই একটি ছোটগল্প, প্রবন্ধগল্প কিংবা কবিতা তৈরি সম্ভব। এটা আমার কাঁচা অভিজ্ঞতা থেকেইবাইরে দারুণ রোদ, এসো, বেলীচারার মতো ঠায় দাঁড়াই রোদে, হৃদয়ে ফুটুক সৃজনের কলি। ছবিতে আমার বেলীচারা। ❤
আলোচনাকে বরাবরই ভালোবাসি। একটা বিষয় নিয়ে বিস্তারিত আলোচনা সেই বিষয় নিয়ে নানামুখী পথ খুলে দেয়। সেখানে বিচরণের সুযোগও করে দেয়। এক বিষয়ের সাথে সামঞ্জস্যপূর্ণ অন্য আরেক বিষয় সম্পর্কেও তখন জেনে নেয়া সম্ভব হয়। তাই আলোচনার সুযোগ পেলেই সেটাকে হাতছাড়া করি না। তবে শ্রোতা হিসেবেই থাকি। কদাচিৎ তাতে আলোচক হিসেবে অংশ নিই। কিন্তু যে ব্যাপারটা বেশি অপছন্দের বা বিরক্তের, তা হলো কিছু মানুষের ভাবনাগত অপরিপক্বতা। যে কোনো বিষয় নিয়ে আলোচনা করাই যায়, তবে সেই 'যে কোনো' বিষয়টাও ন্যূনতম গুরুত্বপূর্ণ বিষয় হওয়া উচিত। যাদের কথা বলছি, তাদের ভাবনাগত অপরিপক্বতার কারণে দেখতে পাই, তারা অতি তুচ্ছ বিষয়েও অতিরিক্ত রকমের ব্যাখ্যায় চলে যান। যেখানে এক থেকে চার বাক্যে হয়ত নিজের মতামত তুলে ধরা সম্ভব, সেখানে তারা দশ থেকে পনের কিংবা কুড়ি বাক্যে চলে যান। কথার বাহুল্যের ত্রুটি ধরছি না, একটা মানুষ বেশি কথা বলতে বা লিখতেই পারে। কিন্তু শব্দ বা বাক্যাংশ ধরে ধরে সেগুলোকে অহেতুক খণ্ডন করে নিজের দাবীটাকে জোরালোভাবে যৌক্তিক প্রমাণের প্রবণতা কিন্তু সব রকমের আলোচনার ক্ষেত্রে জরুরী নয়। ধরুন, জনাব 'ক' লালশাক ভালোবাসেন, আর আমি ভালোবাসি কলমিশাক। কথায় কথায় একদিন সেটা জনাব 'ক'-এর কাছে বলে ফেললাম। তখন জনাব 'ক' নিজে কেন লালশাক ভালোবাসেন, এটা প্রমাণে গাদা গাদা বাক্য তুলে ধরবেন, কথার ফুলঝুরি ছোটাবেন। তার কথার মাঝে যদি আমি বলি, "ভাই, একেকজনের খাদ্যরুচি একেক রকম হতেই পারে।"- তখন তিনি আমার এই কথাটাও খণ্ডন করতে ব্যস্ত হয়ে পড়বেন। মানে ভাবখানা এমন হবে, যেন তিনি প্রতিটা ক্ষুদ্র থেকে ক্ষুদ্র কাজে হাত দেন খুব যুক্তি দিয়ে চিন্তাভাবনা করার পরেই। এমনকি খাওয়াদাওয়ার বেলাতেও। ভাবখানা এমন যেন ব্যক্তিগত সাধ-আহ্লাদেও তিনি যুক্তি মেনে চলেন। তা তিনি চলতেই পারেন, যে কেউই পারে। কিন্তু সামান্য বিষয় নিয়ে তর্কে নেমে পড়া, একের পর এক যুক্তি তুলে ধরা, এমন গা-জ্বালা ধরা প্রবণতা থাকলে জনাব 'ক' শুধু সকলের বিরাগভাজনই হবেন। শুধু তার কাছের মানুষেরাই সম্পর্ক রক্ষার খাতিরে তার এ ত্রুটি মেনে নিতে বাধ্য হবে। কিন্তু বাকিরা? তারা তো সামাজিক বা সম্মিলিত বিভিন্ন আয়োজনে (ভ্রমণ বা আড্ডায়) জনাব 'ক'-কে একরকম ত্যাগ করবেনই। রাজনীতি, ধর্মীয় বিশ্বাস, দর্শন, সাহিত্য, বিজ্ঞান -এসব নিয়ে আলোচনা করুন, তর্কও করুন। কিন্তু তখনই এসবে রত হোন, যখন অপরপক্ষ আপনাকে এসবে আহ্বান করবে। গায়ে পড়ে আলোচনা কিংবা তর্ক করতে যাবেন না। আর জনাব 'ক'-এর মতো কেউ যদি আপনার ভাগ্যে জুটে যায়, তাহলে কিছুক্ষণ তাকে অবজার্ভ করুন। বুঝুন তার চিন্তাভাবনার গতিপথ কোনদিকে যাচ্ছে। কয়েকটি ব্যাপার লক্ষ্য করুন তার আচরণ দেখে। সে কি অন্যের কথা শোনার চেয়ে নিজে বলতেই ভালোবাসে? সে কী অকারণেই জ্ঞান জাহিরের চেষ্টা করে? সে কী আপনার মুখ থেকে বের হওয়া তুচ্ছ শব্দাংশ বা বাক্যাংশ খণ্ডনে ব্যস্ত থাকে? সে কী অনেকটাই আত্মপ্রশংসায় রত থাকে? এসবের উত্তর 'হ্যাঁ' হলে অন্তত সেই স্থানে দাঁড়িয়ে তার কথার কোনো জবাব না দিয়ে নীরবে তার কথা শুনে যান। আর সেই ব্যক্তির মুখোমুখি যেন পড়তে না হয়, এমন সিদ্ধান্তে দৃঢ়প্রতিজ্ঞ হোন। টক্সিক মেন্টালিটির মানুষেরা আপনার স্থিরচিত্ত ও গোছালো মানসিকতার জন্যে অগ্নিপরীক্ষা। নিজেকে আগুনে ফেলে অযথা পরীক্ষা নেয়া কেন বলুন?
ক’দিন বাদেই ফররুখ আহমদের ১০৩তম জন্মবার্ষিকী। ফররুখ আজও প্রাসঙ্গিক, আজও জীবন্ত; কিন্তু সে অর্থে চর্চিত নন। শুধু তাঁর কিছু শিশুতোষ ছড়ার মাঝেই যেন তাঁকে চর্চা করা হচ্ছে। অথচ অত্যাচারীর অত্যাচারের প্রতিবাদে তাঁর বহু জাগরণমূলক রচনা রয়েছেই। সেসবকে আড়ালেই রেখে দেয়া হচ্ছে। আর যেখানে তাঁর চর্চা চলমান, সেগুলো আরো আড়াল করে দিচ্ছে সাহিত্যজগতের মুষ্টিমেয় মাফিয়াচক্র। ফররুখ-সাহিত্যকে তারা তকমা দিচ্ছে সাম্প্রদায়িক, বিদ্বেষমূলক সাহিত্য হিসেবে। অথচ প্রকৃত সাম্প্রদায়িক সাহিত্যিক বঙ্কিমচন্দ্র তাঁদের কাছে প্রভুর আসনেই আসীন হয়ে আছেন। . ফররুখের শেষ পরিণতি খুবই নির্মম। চুয়াত্তরের দুর্ভিক্ষে অভাব-অনটন ও রোগে-শোকে নিভে যাওয়া এই উজল নক্ষত্রটির টিকে থাকা স্মৃতি মুছে দেয়ার উপর আরো খড়গহস্ত হচ্ছে শিল্প-সাহিত্য ও ইতিহাস বিনষ্টকারী কর্তৃপক্ষ। আড়ালে রেখে দিয়েছে সেই অপরাধের খবরটিও। মূলধারার সাহিত্যিকদের মাঝেও নেই এ নিয়ে উচ্চবাচ্য। তবুও সেই অপরাধকর্মটুকু বেরিয়ে এসেছে, এবং অনেকেই সচেতন হচ্ছে। . আমার এই প্রোফাইল ছবিতে ফররুখকে ঠাঁই দিলাম, তবে এটা যথেষ্ট নয় একদমই। এই অপরাধ ঠেকানো খুবই দরকার। সেটা বন্দুক, বুলেট, গোলাবারুদ দিয়ে নয়; বরং ইন্টেলেক্ট ও কলম দিয়েই সেই প্রতিবাদ জরুরী। কলমের শক্তি বুলেটের চেয়ে কোনো অংশে কম নয়। . বাংলাদেশের স্বাধীনতার পর বাংলাদেশ বেতার থেকে চাকুরী চলে গিয়েছিল ফররুখের। সেই প্রতিবাদে প্রাবন্ধিক ও ঔপন্যাসিক আহমদ ছফা কলম চালিয়ে লিখেছিলেন, ‘ফররুখ আহমদের কী অপরাধ!” সেই প্রবন্ধের ফল হাতে হাতে পাওয়া গিয়েছিল, তিনি চাকুরীতে পুনর্বহাল হয়েছিলেন। . আমাদের মাঝে যাঁদের লেখার ভালো হাত আছে, তাঁদের উদ্দেশ্যেই বলছি, আসুন, আমরাও এই অপরাধের বিরুদ্ধে কলম ধরি। তবে তার আগে ফররুখকে আরো ভালোভাবে জানি। অনুধাবন করি। নব্বইয়ের দশকে বাংলা একাডেমি থেকে ফররুখের দু’খণ্ডের রচনাবলি বেরিয়েছিল। সেটি সংগ্রহ করি, পড়ি। আলোচনায় নিয়ে আনি ফররুখকে। আমাদের মাঝে আবারও জীবন্ত হয়ে ওঠুন তিনি। আমরাও ইতিহাস-সচেতন হই, ভালোবাসি এই মানুষটাকে।
ভোর নেই (তানসীর আলম) . এমন স্নিগ্ধ সকাল তো পেয়েছি বহু বাদে। মেঘহীন, পাখিঘেরা, মুক্ত নীল আকাশ, সাথে বয়ে চলা মৃদুমন্দ শীতল পবন, আরেকটু সকাল বেড়ে ডেকে আনা যেন হেমন্তের মিষ্টি রোদ, একমুঠো সজীব ভাব সমস্ত তনুমনে; এই তো ঢের পাওয়া। . ভোরের ফেরেশতাকে দেখে ডেকে ওঠা সেই রঙিন মোরগ ইতিউতি চায় সতর্ক ভঙ্গিতে, যেন সর্বদা তটস্থ কোনো বিপদের আঁচ পেয়ে। . সূচলো দ্বিখণ্ডিত লেজ নাড়ানো কর্কশকণ্ঠী ফিঙের কাছে হার মানে নাগরিক কাক। অথচ যত ভোরকে আমরা ডাকি 'কাকডাকা ভোর', 'ফিঙেডাকা ভোর' কেন ডাকি না, এ ঈর্ষাতেই কি ফিঙে এত চেঁচায়? তা তো ফিঙেই জানে। . ওদিকে 'মিনি' ডেকে ওঠছে খাঁচার বন্ধন থেকে, তার মিউমিউ ডাকে সাড়া দিয়ে এক মুক্ত মার্জার চেয়ে আছে তার দিকে, ভীষণ সন্দেহপূর্ণ নজরে। তার বিবেচনায় মানুষ বড়ই অদ্ভুত, পোষ মানাতেও তারা খাঁচার আশ্রয় নেয়। এজন্যেই কি যত কারাগারের সৃষ্টি? . পাড়ার একমাত্র চায়ের দোকানদার বদি মিয়াঁ বিসমিল্লাহ করছে আজকের দিনের। মগভর্তি পানি নিয়ে কাঁচাপাকা পথটায় পানি ছিটোচ্ছে, ধুলোকে ঘুম পাড়াতে। সামনেই বসে ঝিমোচ্ছে পাড়ার 'বাঘা' নামধারী লেজকাটা কুকুরটি। ঘুমকে সে ভয় পায়। গত কিছু স্বপ্নে সে দেখেছে, তার শহুরে বন্ধুগুলোকে টেঁটা দিয়ে কিছু দানব পেঁচিয়ে মেরে ফেলছে, ভয়ে তাই সে নিকট সদরেও যেতে চায় না। . তবু তো ভোর হয় স্নিগ্ধতা নিয়ে, আলোর পরশ মেখে গাছের পাতারাও ওঠে জেগে। ফুলের কলি প্রস্ফুটন পায় সেই আলোতেই। প্রকৃতির নিয়ম তো পালটে যায় না, সূর্যটা শুধু শেষ দিনের অপেক্ষায় আছে, কবে সে নিয়ম ভেঙে পশ্চিম থেকেই ভোরকে ডাকবে। পাহাড়ও তাই, উড়ে বেড়াবে সে আকাশে, পাখির মত করে। মাটিও তাই, ধসে পড়বে নিজের মাঝে, নিজের বুক চিরে। . মানুষের তো বড়ই তাড়াহুড়ো, তাই তো সে এখন থেকেই নিজের প্রকৃতি থেকে বেরিয়ে আসছে। শেষ দিনবধি অপেক্ষার তার ধৈর্য নেই। . অথচ, এই মানুষেরাই ভোর এনেছিল, মেঘহীন, উজ্জ্বল, পাখিঘেরা, মুক্ত নীল আকাশের ভোর। আজ সেই ভোর শুধুই কবির কল্পনায়, মেটাফরিক সাহিত্যে, অথবা হাল আমলের গ্রাফিক্স মোশনে। . ভোর নেই, ভোর নেই, ভোর নেই। . - ২৭/৯/২০২০, চট্টগ্রাম।
অঝোর বরষায় ছোট্ট ছাদ-বাগানে স্নিগ্ধ হই, কলি ফুঁড়ে ফুটে ওঠা সুগন্ধি বেলী পানে চেয়ে রই।
দেশে গত ক'মাস আগে যখন জুলুম হয়েছিল মসজিদের মুসল্লীদের উপর, এবং সেটার প্রতিবাদে তারা বেশ ক'দিন অবরোধী আন্দোলন করেছিল, তখন আমারই বন্ধুতালিকার ক'জনকে বলতে শুনেছি, "ইসলাম কি সহিংস হরতালকে সমর্থন করে?" উপস্থিত মজলুমদের প্রতি যাদের বুকে শুধুই ঘৃণার আগুন দাউদাউ করে জ্বলে, অনুপস্থিত মজলুমদের প্রতি তাদের এই ভালোবাসাকে তখন বয়কট করা কর্তব্য বলে মনে করি। এরা ফিলিস্তিনে থাকলে বোধকরি 'জয় নেতানিয়ানহু' বলে নিজ সম্প্রদায়ের মানুষের উপরেই পালটা হামলা করত। বাংলাদেশে তো এদের অন্তত তা-ই করতে দেখেছি। সেজন্যেই কোনো এক মহান কবি বলেছিলেন, "জয় বাংলা বলে আগে বাড়ো।"
সানগ্লাস ঢাকা দু'চোখে তোমার অন্ধকার। নীল কালো আর বেগুনে কাঁচের অন্ধকার। সেখানে সূর্য রাখছে না কোনো অঙ্গীকার। সূর্যকে তুমি করছ সেখানে অস্বীকার। - আশাপূর্ণা দেবী। 
সে ঈশ্বরকে দেখেনি বলে ধর্ম মানতে রাজি নয়। ঈশ্বর তাকে দেখা দিলেই নাকি সে ধর্ম মেনে নিবে। অথচ প্রেম কিংবা ভালোবাসার বেলায় তাকে দেখেছি 'বিশ্বাস' শব্দটা খুব বেশি সংখ্যক উচ্চারণ করতে। অতএব, তাকে বললাম, ঈশ্বর নিয়ে তোমার ভড়ং ছাড়ো।
এমনসব মানুষই পাগলের মতো ঢাকা ছাড়েন। এক সাথে সারা বছরের ইনকাম আর দীর্ঘ ছুটি। গ্রাম আর নাড়ির সাথে সারেন সারাবছরের যাবতীয় হিসাবনিকাশ। সে জন্য একটা মহামারি পর্যন্ত তাদের আটকাতে পারে না। যেতেই হবে মায়ের কাছে, নাড়ির কাছে, মাটির কাছে, মানুষের কাছে। আমরা সেসব বুঝি না, সাধ্যও নাই।
সকল সিঙ্গেল ব্রো-দের ঈদের শুভেচ্ছা। ছবিতে দুজন সিঙ্গেল ব্রোকে দেখা যাচ্ছে, যারা সিঙ্গেল হওয়ার দুঃখে আর্তনাদ করছে। হাস্যমুখী নমুনাটি হেটার্সদের প্রতীক। সামনের আর্তনাদ ঠিক যেন সুনীলের মতোই, "আমার তো কারুকে দুঃখ দেবার কথা নয়।"
আমার অনুভূতির প্রকাশ, শুরুতে ছিল একটি হুজুগ, অতঃপর একটি শখ, এবং এখন একটি স্বপ্ন। পেজের বয়স পাঁচ বছর হয়ে গেলেও সে অনুপাতে এটি নিয়ে কাজ করার সুযোগ হয়ে ওঠেনি। মাঝেমাঝে অনিয়মিতভাবে কিছু কন্টেন্ট পেজে যেত, আর মাঝেমাঝে নিজ টাইমলাইনে সেসব শেয়ার দেয়া হত, এটুকুই। ইনশা'আল্লাহ, এবার এটি নিয়ে কিছু ক্ষুদ্র পরিকল্পনা আছে। তাই একে অনেকটা ঢেলে সাজানোর পরিকল্পনা নিয়েছি। নিজেই তাই একটা লোগো বানিয়ে নিলাম। খুব শীঘ্রই এটির আরো অনেক আপডেট নিয়ে হাজির হবো বলে বিশ্বাস রাখছি। পেজটিকে আপনাদের দু'আ ও শুভ কামনায় রাখবেন। ❤
প্রেম-ভালোবাসা আবেগ ফুরিয়ে এলে অমূল্য এই সম্পদগুলো স্বল্পমূল্যে বিকানো যায়। তাতে অন্তরে সামান্য দুঃখবোধ হয়তো আসে কিন্তু সেটা বিক্রি ঠেকানোর জন্য যথেষ্ট হয়ে উঠে না। ঠিক এমনি করেই সাতকাহনের ভাঁজে এই আবেগটুকু নীলক্ষেত বই বাজারে ৪০ টাকায় বিক্রি হয়ে গেল!! একটি বইয়ের গ্রুপ থেকে ছবিগুলো পেয়ে বিষণ্ণ মনে শেয়ার করে গেলাম।
- শহুরে ঈদগুলি - ট্রেনের টিকিট কাটা হয়ে গিয়েছিল। ভ্রমণের ক্ষণ, রমজানের সাতাশতম বিকেল। ঢাকা থেকে ট্রেনে চেপে চট্টগ্রামের বাড়িতে যাওয়ার আনন্দটা ছিল দারুণ। তার উপর গ্রামে জীবনের প্রথম ঈদ কাটানোর আগাম আনন্দ আরো দ্বিগুণ হয়ে চেপে বসেছিল মনে। খুব উত্তেজিত ছিলাম আমরা তিন ভাইবোনই। বছর ঘুরে আসা গরমের ছুটিতে গ্রামের বাড়িতে যখন ঘুরতে যেতাম, তখন সকলের কাছ থেকে যে পরিমাণ আদর-যত্ন পেতাম, সেটার জন্যেই সারা বছর তৃষিত হয়ে থাকত আমাদের কচি মনপ্রাণ। গ্রামে গেলে অন্তত শহরের এই বন্দিজীবন থেকে অনেকটাই নিস্তার পাওয়া যায়। তাই ভ্রমণের দিনটির অপেক্ষার প্রহর যেন কাটছিলই না। গ্রামের যে ক'জন সমবয়েসী আত্মীয়বন্ধু আছে, তারা আমাদের নিয়েই আনন্দে মেতে ওঠত। কখনও মামাবাড়ির মাঠে একত্রে বরফ-পানি, ক্রিকেট খেলতাম তো কখনও নিকট সমুদ্রপাড়ে ছুটে যেতাম তাদের পেছন পেছন। অল্প বয়েসে মুটিয়ে যাওয়ার ফলে শহুরে বন্ধুদের টিটকারির যেমন শিকার হতাম, গ্রামে গেলে খেলাধুলার শ্রমে শরীরের সেই ওজনের অনেকটাই ঘাটতি হয়ে যেত। আর তাতে আত্মীয়স্বজনের "আহারে, ছেলেটা শুকিয়ে গেল অনেক"-এমন সম্ভাষিত সহানুভূতিও পেতাম, হিহি। গায়ের কালো রঙ আরো কালো হয়ে যেত। ছোটাছুটির ফলে কোথাও হোঁচট খেয়ে হাত-পা কিংবা কনুই-হাঁটুর ছিলে যাওয়া চামড়ার ক্ষতচিহ্ন এবং একরাশ স্মৃতি ও ভারাক্রান্ত হৃদয় নিয়েই ফিরতাম শহরের একঘেয়ে জীবনে। স্মৃতি রোমন্থনের মাঝেই গ্রামের আনন্দগুলো অনুভবের চেষ্টা করে যেতাম। শৈশবের সেই সময়টায় বছরে একবার গ্রামে গেলেও তখন পর্যন্ত গ্রামের ঈদকে চেনা হয়ে ওঠেনি। আব্বু কোনো ঈদেই গ্রামে আমাদের নিয়ে যেতেন না। কারণটা অজানাই ছিল। অথচ মুখ ফুটে আমাদের ইচ্ছের কথা আব্বুকে বলতেও বেশ ভয় হত। আব্বুর মাঝেও কোনো তাগিদ দেখতাম না গ্রামে ঈদ পালনের ব্যাপারটি নিয়ে। তিনিও নিজেও অবশ্য শহরেই সব ঈদ কাটাতেন। আমাদের শৈশবের সমস্ত ঈদ তাই কেটেছে ঢাকা শহরেই। ট্রেনে ঈদভ্রমণের ঘটনায় ফিরব, তার আগে শহরে কাটিয়ে আসা আমার ঈদের স্মৃতিগুলো কেমন ছিল, সে গল্পই করে যাই। রোজার ঈদের কথা জানতে চাইলে বলব, সেগুলো ছিল বেজায় সাদামাটা। ঘুম থেকে ওঠে গোসল সেরে নেয়া এবং আম্মুর হাতের বাংলা সেমাই খাওয়া। অতঃপর পাশের মসজিদে ঈদের নামাজে ছুট। জামা'আতে শুরুর তাকবীর ও দ্বিতীয় রাক'আতে রুকুপূর্ব তাকবীর গণনায় ভুল করে মজা পাওয়া। প্রতিবেশীদের কেউই ঈদে শহরে থাকতেন না। যাঁরা থাকতেন, তাঁদের সাথে আবার আমাদের পরিচয় ছিল না। তাই মসজিদের নামাজ ও মুনাজাত, অতঃপর বড় ভাইয়ার সাথে কোলাকুলি শেষে ঘরে ফিরে আমাদের হাতে আর কোনো কাজ থাকত না। ঈদ উপলক্ষে টিভির কার্টুন চ্যানেলগুলোয় টম অ্যান্ড জেরি, জেটসন, ফ্লিনস্টোনসের ব্যাক টু ব্যাক এপিসোড দেখাত তখন। সকাল থেকে দুপুর পর্যন্ত একের পর প্রচার চলত সেগুলোর। তাই বাকি সময়টুকু টিভির সামনে সেসব কার্টুন শুয়েবসে দেখে কাটিয়ে দিতাম। মাঝেমাঝে মায়ের জন্যে বাংলা কোনো চ্যানেল ছেড়ে দিতাম। সেখান থেকে নজরুলের সেই ঈদের গানটিই কিছুক্ষণ পরপর শিশু নৃত্যের সাথে কিংবা দলীয় সঙ্গীত হিসেবে প্রচারিত হত। প্রতিটা স্যাটেলাইট চ্যানেলের সেই একঘেয়ে ঈদের শুভেচ্ছার বিজ্ঞাপনটি দেখতে দেখতে মুখস্থ করে ফেলতাম। বিজ্ঞাপনগুলো থেকে নতুন নতুন গালভরা বাংলা শব্দ শিখতাম, 'শুভানুধ্যায়ী', 'কলাকুশলী' 'প্রাণঢালা শুভেচ্ছা'। টিভি দেখার মাঝে আম্মু যখন খিচুড়ি কিংবা চটপটি আনতেন, তখন সেই একঘেয়েভাবটুকু কিছুটা কেটে যেত। খেতাম মজা করেই। গ্রামের বাড়ি থেকে মামা-মামী, চাচী-ফুফুরা ফোন করলে আম্মুকে ধরিয়ে দিতাম। দুপুর ঘনালে পোলাও খেয়ে দিতাম এক ঘুম। সেই ঘুম ভাঙত সন্ধ্যেবেলার পর। তখন দেখতাম আম্মু আমাদের জন্যে ঈদের বৈকালিক নাশতা সাজিয়ে রেখেছেন। নাশতা সেরে নিলে আম্মু টিভির সামনে বসে যেতেন ঈদের নাটক দেখতে। কিন্তু তাঁর মুখে কোনো উৎফুল্ল ভাব দেখতাম না। যেন শুধু কোথাও দৃষ্টিকে আবদ্ধ রাখতেই টিভিপর্দাকে বেছে নেয়া। টিভিপর্দায় আবদ্ধ আম্মুর সেই দৃষ্টি যে আসলে এক গ্লানিময় শূন্যদৃষ্টি ছিল, তা তখন ওভাবে বুঝতাম না। হয়ত গ্রামে ঈদ কাটাতে না পারার কষ্ট কিংবা তাঁর শৈশব-কৈশোর ও বিবাহপূর্ব সময়ে কাটিয়ে আসা ঈদের স্মৃতিগুলোই তাঁর দৃষ্টিকে এমন শূন্য করে দিত। শহরের ঈদ বলেই তেমন কোনো মেহমান আসত না বাসায়। আসবেই বা কেন? ঈদে কি কেউ শহরে থাকে? অবশ্য যাঁরা শহরেরই স্থানীয়, তাঁদের কথা আলাদা। আমার আব্বুর বন্ধুদের কখনও রোজার ঈদটা শহরে কাটাতে দেখিনি। মেহমানেরা আসতেন ঈদের সপ্তাখানেক থেকে দশদিন পর, তাও প্রতি বছর এ নিয়ম পালন হত না। তাছাড়া ঈদের সপ্তাখানেক পর কি আর ঈদের সেই উৎসবী আমেজটা অবশিষ্ট থাকে? ঈদের সালামির ব্যাপারটা তো বুঝতামই না ছোটবেলায়। সে কারণেই যখন কেউ জিজ্ঞাসা করত "কত সালামি পেয়েছ?", তখন হাঁ করে তাকিয়ে থাকতাম। আমার নিরুত্তরতা তাদের কাছে কৌতুক হিসেবে বিবেচিত হত দেখে বিব্রত হতাম। কিছুটা ব্যতিক্রম ছিল কুরবানীর ঈদ। ছোটবেলায় আমাদের দু-ভাইকে পশুর হাটে নিয়ে না গেলেও আমরা ঠিকই কুরবানীর পশু দেখতে বেশ উদগ্রীব ছিলাম। সারা বছর তো গরু দেখতামই, তবে কুরবানীর পশুর আলাদা একটা জেল্লা তখন চোখে বেশ ভালোই পড়ত। তাই সেসব দর্শনের লোভ সামলাতে পারতাম না। ঈদের কয়েকদিন আগে আমি আর আমার ভাই একসাথে মিলে আমাদের আশেপাশের এলাকা ঘুরে ঘুরে গরুর সংখ্যা গুনতাম। কখনও যদি আমি আলাদা গুনে ফেলতাম, তাহলে সেই সংখ্যাটা পরে বাসায় ফিরে ভাইকে জানাতাম। সে কাউন্ট করত। আমাদের সর্বোচ্চ কাউন্ট করা গরুর সংখ্যা ছিল ৭৬৩। এখনও মনে আছে, হাহ হাহ। আমাদের বাসা ছিল ঢাকার পশ্চিম নাখালপাড়ায়। নিজেদের এলাকা ঘোরার পর পূর্ব নাখালপাড়া, আরজতপাড়া, রসূলবাগ, মহাখালী, শাহীনবাগ, এসব এলাকাও ঘুরতাম। আরজতপাড়া এলাকায় 'ঢাকাইয়া বাড়ি' নামে একটি বাড়ি ছিল। ওখানে ইয়া বড় বড় সাইজের গরু আনা হত। প্রতিবারই চারটি আলাদা ধরনের গরু আনত ওই বাড়িতে। একটি নেপালি, একটি অস্ট্রেলিয়ান, একটি লম্বা-চওড়া ইন্ডিয়ান গরু। চতুর্থ গরুটি ছিল বাকি তিনটি থেকে ইয়া মোটা ও লম্বা, সেটা কোন জাতের তা জানতাম না। প্রতিবারই দেখতাম খুব যত্ন নিয়ে সুগন্ধি সাবান দিয়ে সেগুলোকে গোসল দেয়া হচ্ছে। এত বিশাল বিশাল গরুর জবাইয়ের সময় এরা কেমন লাফালাফি করত, কীভাবে এদের ঠেলে মাটিতে ফেলানো হত, এটি দেখার বড় ইচ্ছে ছিল। শুনেছিলাম, দু-হাত বাঁশ দিয়ে ঠেলে নাকি এদেরকে জবাইয়ের জন্যে ফেলে দেয়া হত। তবে আক্ষেপের বিষয়, এটি কখনও দেখা হয়ে ওঠেনি শৈশবে। কুরবানীর ঈদের দিনটা দারুণভাবে কেটে যেত। গরু জবাইয়ের দৃশ্যটা আমার কাছে ছিল একটা থ্রিলের মত। দেখতে একটু ভয় ভয় লাগলেও পুরো দৃশ্যটাই অনেক দারুণ লাগত। একেবারে ছোটবেলায় তো ভয়ে কাছেই যেতাম না। কিন্তু একটু কিশোরবেলায় কুরবানীর পশুকে জবাইয়ে সহায়তা করতে যখন অন্যদের সাথে কিছুটা হাত লাগাতে হত, তখন বুকটা উত্তেজনায় ঢিপঢিপ করত, একইসাথে সমস্ত শরীরে বহুমুঠো চ্যালেঞ্জের প্রণোদনা অনুভব করতাম। সারাদিন এভাবেই কেটে যেত। দুপুর দু'টোর দিকে যখন খাওয়াদাওয়া সেরে বিছানায় শরীর এলিয়ে নিতাম, তখন পুরো দিনের ধকলের ক্লান্তিতে গাঢ় ঘুম নেমে আসত দু'চোখে। স্মৃতিচারণ শেষ, এবার ট্রেনভ্রমণের ঘটনায় ফিরি। আগেই বলেছি, টিকিট অগ্রিম কাটা হয়ে গিয়েছিল। আমাদের তিন ভাইবোনের আনন্দও ছিল অপরিসীম ধরনের। প্রথমবারের মত গ্রামে ঈদ করতে যাচ্ছি, ভাবা যায়! বিশ রমজান আসতেই এক দুপুরে আব্বুকে দেখলাম, মোবাইল ফোনে কার সাথে যেন তুমুল ঝগড়া বাঁধিয়ে দিয়েছেন। কথা বলতে বলতে তিনি আমাদের পড়ার টেবিলের কাছে চলে এসেছিলেন। আব্বু অবশ্য মোবাইলে প্রায়ই গলা উঁচু করে কথা বলতেন, তখন তাঁর মুখে কোনো কথাই আটকাত না। এম্নিতেও আব্বুকে ভয় পেতাম, সহজ হতে পারতাম না তাঁর সাথে। এর উপর আব্বুর সেদিনের এমন ভয়াবহ রূপ দেখে আমরা আরো সিধিয়ে গেলাম। "তোরা সব অমানুষের দল! তোদের সাথে ভদ্রভাবে কথা বলা যায় না!"- মোবাইলের অপরপ্রান্তের কোন শ্রোতাকে আব্বু এসব কথা বলেছিল, তা আজও জানি না। তবে এটা বুঝতে পেরেছিলাম, গ্রামের বাড়ির কোনো আত্মীয়ের সাথেই আব্বুর রাগারাগি চলছে। অতঃপর ফোনকল কেটে দিয়ে আব্বু নিজের রুমে ফিরে গেলেন। পিছেপিছে আম্মুও ঢুকলেন রুমে। খানিক বাদে আম্মু রুম থেকে বেরোলেন। তাঁর মুখটা দেখলাম শুকনো হয়ে গেছে। তিনি তখনই কিছু বললেন না। নিজ কাজে লেগে গেলেন। এদিকে আমি ও আমার ভাই নিজেদের মধ্যে নিচুস্বরে অনেক ফিসফিসানি করতে লাগলাম আব্বুর এমন রূপ দেখে। রাতে ঘুমোনোর আগে আম্মু আমাদের রুমে আসলেন। তাঁকে দেখেই বুঝতে পারছিলাম, তিনি কোনো সংবাদ নিয়েই এসেছেন। বেশ বিরক্তমুখেই তিনি সংবাদটি আমাদের জানালেন "এবারের ঈদও গ্রামের বাড়িতে করা হচ্ছে না। প্রতিবারের মত ঢাকাতেই ঈদ করবে তোদের আব্বু।" ট্রেনের টিকিটের কথা জিজ্ঞাসা করতেই আম্মু জানালেন, "সেগুলো নাকি তোর আব্বু বিক্রি করে দিবেন কোনো বন্ধুর কাছে।" আম্মুর কাছ থেকে এ সংবাদ পেয়ে তের বছর আগে আমার ও আমার ভাইয়ের কচি মনের জগত কেমন তছনছ হয়ে গিয়েছিল, সেটার গল্প নাহয় অন্যদিনের জন্যে তুলে রাখি। আজ থেকে সাত বছর আগে আমরা ঢাকা থেকে গ্রামে একেবারের জন্যেই ফিরে আসি। কিন্তু ততদিনে তো আমরা বড়ই হয়ে গিয়েছি। আর গ্রামও ততদিনে আর গ্রাম নেই, মফস্বল হয়ে গিয়েছে। তবুও একটা লুকোনো উত্তেজনা ছিল এই আধা-মফস্বল, আধা-গ্রামে প্রথম ঈদ করা নিয়ে। কলেজের ফার্স্ট ইয়ারে তখন মাত্রই ভর্তি হয়েছি। ক্লাস শুরুর আগেই রমজান শুরু হয়ে গেল। একসময় ঈদও ঘনিয়ে এলো। কিন্তু গ্রামের ঈদের আনন্দ আর অনুভবে আনতে পারলাম না কেন যেন। সালামির কথা থাকুক, আমাদেরকে শহুরে মনে করে কেন যেন পৃথকভাবে বিবেচিত করা হচ্ছিল। আমরাও অবশ্য মুখচোরা ছিলাম। কিন্তু কেন যেন মনে হচ্ছিল, আমাদের বাদ দিয়েই সকলে যার যার মত দল বেঁধে আনন্দ লুফে নিচ্ছে। অন্যের শৈশবের ঈদের মধুর গল্পগুলো তাই সেসময় রূপকথার মতই রঙিন কিন্তু অবাস্তব বলে মনে হত। নিজের জীবনের সাথে মিল না পেলে সেসব গল্প কী করে বিশ্বাসযোগ্য হবে! বাবা-মায়ের সাথে তো সকলেই ঈদ পালন করে যেতে চায়। তবু মাঝেমাঝে আমার মনে কিছু বাজে ভাবনা জাগে। মনে হয়, কোনো একটা রোজার ঈদ আমি আমার কোনো বন্ধুর গ্রামের বাড়িতে গিয়ে কাটিয়ে আসি। কোনো মফস্বল নয়, আধা-গ্রামও নয়, একেবারে খাঁটি গ্রাম। আমি গ্রামের ঈদের সংস্কৃতি দেখতে চাই, তাঁদের উদযাপন দেখতে চাই। গ্রামের সদা হাস্যমুখী চাচী-খালা-মা-বোন-ভাবীদের স্নেহ পেতে চাই, যা আমি নিজের রক্তের সম্পর্কগুলো থেকে পাইনি। কিন্তু একটু পরে নিজ মনেই হেসে ওঠি। এভাবে স্বার্থপরের মত ঈদের আনন্দ ভোগ করা সাজে না। ঈদ তো সকলকে মিলেই উদযাপন করে যেতে হয়। তাছাড়া এই ঈদের আবহে কেন অযথা দুঃখবিলাসী হয়ে পড়ছি? এই লকডাউনের ঈদ সকলের কাছেই পানসে হয়ে ওঠেছে। এখন কেন অকারণ দুঃখবিলাসে ডুবে এই কষ্টের আগুনে বাতাস লাগিয়ে একে আরো বাড়িয়ে তুলছি? কোভিড নাইন্টিন আমাদেরকে সন্ত্রস্ত রেখেছে গত কয়েকটি মাস ধরে। এ বছরের ঈদটাও বেশ ভিন্নভাবেই আমাদের কাছে এসে উপনীত হয়েছে। সবকিছুর মত এ ঈদটাও কাটাতে হবে ঘরে বসেই। ইচ্ছে না হলেও তা করতে হবে। মাছি যেমন আলোর আকর্ষণে আগুনে ঝাঁপ দিয়ে বোকামিপূর্ণতার মাঝে নিজ জীবনের ইতি টানে, আমরা যেন তেমনটা না করি। কারণ, আমরা তো মাছি নই, আমরা হলাম মানুষ। সবাইকে ঈদের শুভেচ্ছা। সকলের ঈদ নিরাপদে কাটুক, সীমিত ঘরোয়া আয়োজনে আনন্দময় কাটুক। (মে ২৪, ২০২০)
মেঘ উড়ে যায়, ধীরে ধীরে, যেন জীবন নামক কিতাবের পাতা উলটানো। মেঘের উপর মেঘ, পাতার উপরে পাতা, মোটা কলেবর। জীবনের অপরাহ্নবেলায় চারদিকে লাল-হলুদ মাখা আলোয় ছেয়ে আছে। রৌদ্রময়ী বিকেল আজ মেঘে ঢাকা। ঠিক মনের উপর বিষাদের স্তর জমে ঢেকে পড়ার মতই। লিলুয়া বাতাসেও সেই মেঘ, সেই বিষাদ, যায় না উড়ে। আসে ফিরে ফিরে, যেন অক্সিজেন, বিষাদের তাপকে ও এর দহনকে উত্তরোত্তর তুলছে বাড়িয়েই। জীবনের যত ভুল, যত ভ্রান্তি, যত পাগলামি, যত ছেলেমানুষি, যত কষ্ট, যত কান্না, যত হাপিত্যেশবোধ, যত বিষাদজ্বালা; সবই ঠিক এই অপরাহ্নের শেষবেলাতেই ফিরে ফিরে আসে স্মৃতিতে। স্মৃতির সেই পটের উপর অনুভূতির তুলির পরশ বুলিয়ে কীসের নকশা টানা হয়? কেন টানে নকশা? অন্তঃসারবিহীন দুঃখবিলাস করতেই কি নকশাটুকু টানা হয়? এর কোনো উত্তর আসে না ভেতর থেকে। একটা সময়ে সন্ধ্যা নামে, আকাশকে পরিচ্ছন্ন করে। মেঘগুলো সরে সরে যায়, দু'মেরুর দু'পানে। আকাশের মাঝে একচিলতে সন্ধ্যার বিবর্ণ পানসে আলোর পাওয়া যায় দেখা। নগরীর দালানে বাস করা কত কিশোরী, প্রেয়সী, গৃহিণীর পানসে অনুভূতির সাথে পাল্লা দিয়েই যেন সন্ধ্যাটুকু ধীরে ধীরে মিলিয়ে যেতে থাকে। ছাদে বসে থাকে কোনো দুঃখবিলাসী। আকাশের পানে চেয়ে থাকে সে। তখনও পুরোপুরি মেঘ কেটে যায়নি আকাশ থেকে। মেঘের ছেড়ে যাওয়া অংশের মাঝে সে তাকায়। একটি উজ্জ্বল নক্ষত্রকে সে জ্বলজ্বল করতে দেখে। যেন বাতিঘরের আলো, যেন ঝাড়বাতি, যেন ল্যাম্পপোস্টের টিমটিমানো সোডিয়াম লাইট, যেন দূর দেশের পানে ছুটে চলা চোরাই বিমান; তবে সেটি আকাশে ভেসে আছে, যেমনটি প্রতি সন্ধ্যাতেই থাকে ভেসে। সেই তারা, শুকতারা। একাকী, নিভৃতে থাকা সেই নক্ষত্র। আশেপাশে যার কোনো সখী নেই। খুব একাকীত্বের মাঝেই নিজের সমস্ত উজ্জ্বলতার অস্তিত্বকে ঘিরে নিয়েই সে ভেসে আছে পশ্চিমের ওই আকাশে। দুঃখবিলাসীর মনে হতে থাকে, সেই শুকতারা যেন তার মতই একাকীত্বে ভুগছে। তাই সে দু'ফোঁটা চোখের পানির ধারা বইয়ে দেয়। মানুষ নামক দু'পেয়ে প্রাণীটা বেশ অদ্ভুত। নিজের গোপন দুঃখ, গোপন বিষাদ, গোপন কষ্টকে সে প্রকৃতির পারিপার্শ্বিকতার সাথে মিলিয়ে নিয়েই যেন এক দুঃখবিলাসী আনন্দ পায়। উপযোগিতাহীন আনন্দ। এতে কোনো তৃপ্তিবোধ নেই, কোনো নতুন ভাবনার উদয়ও নেই। আছে পুরো স্বার্থোদ্ধত ভাবাবেগ। "আমি বিষণ্ণ, প্রকৃতিও বিষণ্ণ। আমি একাকী, শুকতারাও একাকী।" বিষাদযন্ত্রণা তাতে বেড়েই ওঠে। সেই দুঃখবিলাসীর স্থূলদৃষ্টিতে এটি লক্ষে আসে না যে সেই শুকতারা একাকী হলেও তা উজ্জ্বল। দুঃখবিলাসীর পানসে মুখের মত সেটি চিমসে মেরে যায়নি, কখনও যাবেও না। সে একা থেকেও দীপ্তিমতী। তার স্রষ্টা তাকে এভাবেই যে গড়েছেন। সৃষ্টির মাঝে সেরা হয়েও সেই খাটো বুদ্ধির দুঃখবিলাসী একাকীত্বের জালে পড়লেই আকাশের পানে চেয়ে তারা গোনে। শুকতারাকে নিজের সখী ভাবে। সেটির একাকীত্বকেই শুধু সে লক্ষ করে, অথচ সেটির দীপ্তিময়তা থেকে প্রেষণাটুকু নিয়ে নেয় না। সে তাই কবিতা লেখে, রোদন করে গাল বেয়ে অশ্রুও ঝরায়। এসব তার মনের বিষাদকে ইন্ধনই জোগায় শুধু, তাকে সাহসী করে তোলে না। সন্ধ্যের পর রাত পেরিয়ে যায়। আকাশের শুকতারার উজ্জ্বলতাটুকুও ক্ষীণ হয়ে আসে সময়ের আবহে। প্রবাহধর্মেই জীবন এগোয়। সুখী-অসুখী সব মানুষের অস্তিত্বই শেষ অধ্যায়ে আসবে ক্ষীণ হয়ে। বিষাদবিলাসে তাই অযথা সময়ক্ষেপণ কেন? (জুলাই ৩১, ২০১৮) 
-- মনালাপ -- (তানসীর আলম) . "কাব্য লিখো, কাব্য লিখো" মনের প্রলাপ খাসা, কাব্যে যেমন প্রাণটা মেশে, দেয় সে টোকা স্তবক শেষে, চলছে চলুক কবির বেশে মনকে ভালোবাসা। . মনের বুকে খুব করে সেই তাগিদ যখন আসে, আকাশপানে দৃষ্টি ফেলে, মনকে বলি, "বোকা ছেলে, কাব্য কি তোর আগের মতই ছন্দে দারুণ হাসে?" . দু'মাস আগেই কেঁদেছিলাম কাব্যশূন্য মনে, দক্ষতারই খুব যে অভাব, চর্চা তো নেই জড়িয়ে স্বভাব, ষাটটি দিনেও হয়নি সাহস, ভঙ্গ দিলাম রণে। . মনটা তবু আশায় আছে, স্বপ্ন দেখে রোজ, ঘড়ির কাঁটায় ভোরের সাত, নির্ঘুমেই তো কাটল রাত, মন বলে, "হে পাগল কবি, চোখ দু'টো আজ বোজ!" . মনকে আমি বকতে গেলেও যায় কথা সব ফিরে, মনের উপর চলে না জোর, বাইরে তাকাই, দারুণ ভোর, অরুণটা এই বোধের মতই জাগছে ধীরে ধীরে। . এপ্রিল ৯, ২০২০ চট্টগ্রাম।
বয়স তখন ঊনিশ বলেছিলাম মানুষ হতে শুনিসনি; আজ শুনিস। এখন অতীত দু'যুগ অনেক বড় হতে হবে সৃষ্টি সুখের কলরবে নিজকে গড়ার এখন বড় সুযোগ। সেই কবে পার ঊনিশ! অবহেলায় কাল ফুরালো আধেক ডজন সাল ফুরালো এখন তানু স্বপ্ন কিছু বুনিস। তোর মুনাজাত, দোয়ায় অধম নগন্যকেও গুনিস। (গত সন্ধ্যায় নিজের ঊনিশ বছর বয়েসের একটি ছবি পোস্ট করেছিলাম। সেটি থেকেই প্রিয় কবি ওসমান মাহমুদ তাৎক্ষণিক একটি কবিতা লিখে ফেললেন। সেটি পুরোটাই তুলে দিলাম। ভালোবাসা ও দু'আ কবির জন্যে। ছবিটা গত জানুয়ারির প্রথম বিকেলে তোলা।)
--- ভারী হয়ে ওঠে --- (তানসীর আলম) আমার প্রতি পদে আসে না কাব্য, গভীরভাবে তাতে থাকে না মিশে জীবনবোধ। গাঢ় হয়ে আসে জীবন্ত আক্ষেপ, অযাচিত প্রেম আর ছড়িয়ে থাকা নিস্পন্দিত ভালোবাসা। ক্ষমাকে ঢেকে নেয়া ভালোবাসা আসে না উড়ে, হৃদয়কে স্নেহে চাপা প্রেম আসে না ঘিরে। করোটিমাঝের হালকা মগজ ভারী হয়ে ওঠে গ্লানির চাপে। সান্ত্বনা খুঁজি না বইয়ে, সে যে আমার পাঠ, তাতে সান্ত্বনা নেই, আছে অসংখ্য জীবনবোধ, দর্শন, আশা, বিদ্বেষ, হতাশা কিংবা ভবিষ্যদ্বাণী। ‘ভবিষ্যদ্বাণী’ শব্দে মনে এলো, বুকে দুশ্চিন্তা এলে নজরের অবচেতনেই আকাশের গাঢ় নীলে যাই মিশে, কখনও তো কররেখায় ফেরাইনি সে নজর, এমনকি খুঁটিয়ে সেসব করিনি যাচাই। ভাগ্য কি তবে আকাশের নীলেই লিখিত? বিজ্ঞের ভবিষ্যদ্বাণী তবে কি পরোক্ষ জ্যোতিষচর্চা? সেসবও কি দারুণ ভাঁওতাবাজি? তা নয় কিন্তু! যুক্তিতে ঠাঁসা সেসব অনুমান কিন্তু বলবানের পেশির মতোই বলিষ্ঠ। কিন্তু তাতে কী! সেই বলিষ্ঠ যুক্তি কি পারে ঠেকাতে যত আসন্ন বিপদ? বলবান তবু সাহসী হয়ে মুষ্ঠিযুদ্ধে অংশ নেয়, কিন্তু এই ভবিষ্যদ্বাণী তো আমায় করে তোলে আরো চিন্তিত, আরো রুদ্ধ, আরো অকেজো। দিনশেষে হিসেব মেলে না, আর্থিক-মানসিক ঋণে ডুবে থাকা সমস্ত অস্তিত্বে কাঁটাছেঁড়ার জ্বালা ধরে। প্রেম-ভালোবাসা-জীবিকা-স্বস্তি, ছুটে বেড়িয়ে খুঁজি শুধু। হালকা মগজ ভারী হয়ে ওঠে গ্লানির চাপে। অতঃপর সমস্ত শরীর ও মনকে অজগরের মত পেঁচিয়ে নেয় চিরশত্রু কুঁড়েমি। নিজেকে পারি না চিনতে, আচরিত আচরণে ধাক্কা লাগে চিত্তে। কষ্ট পেয়ে প্রিয়জন সহজে না ফেরার প্রতিশ্রুতি নিয়ে উলটো রাস্তা মাপে। তখন অভিমানে অনুযোগ করি, গাল পাড়ি রাষ্ট্রকে, মেকি আবদ্ধতাকে, নোংরা রাজনীতিকে, সুবিধাবাদী চেতনাধারীকে। আবার সমস্ত বাজে ভাবনা থেকে গুটিয়েও নিই নিজেকে। পণ করি ‘ভালো হয়ে যাব!’ পণ করি, তা ভাঙার জন্যেই। পণে অটল থাকতে না পারে বুকে হুইসেল ছাড়তে ছাড়তে ধেয়ে আসে হতাশার ট্রেন। অসংখ্য বগিভরে নিয়ে আসে বেদনার গ্লানি। হালকা মগজ ভারী হয়ে ওঠে সে গ্লানির চাপে। ছাদে ওঠি, সুযোগ পেলেই, আশপাশে চোখ বুলিয়ে ঠাহর করি শহুরে ব্যস্ততা। ডানা ঝাপটিয়ে পাখি ওড়ে, বেশ আছে ওরা, ওদেরও সংসার আছে, প্রেম আছে, সাথে ভালোবাসাও, শুধু নেই আমাদের মতো ‘সেরা সৃষ্টি’’র স্বীকৃতি, তাই নেই সেই মিথ্যে গৌরব। নির্বিঘ্নেই আমরণ পাখা ঝাপটিয়ে প্রেম-কাম-সংসারে তারা থাকে ডুবে। তাদের হানাহানি নেই, ঘৃণা নেই, যুদ্ধ নেই, হত্যা নেই, বোধকরি সে কারণেই পরজীবনও নেই। বোধকরি সে কারণেই আমাদের এপার-ওপার, সবই আছে। চঞ্চল পাখির জীবন দেখে পরজীবন-অবধি চিন্তা গেল পৌঁছে। সঞ্চয় নেই, আশা নেই, কিচ্ছু নেই। সেই জীবনে পৌঁছে গেলে মুখ লুকোবো কোথায়? সে চিন্তায় গ্লানি আসে, হালকা মগজ ভারী হয়ে ওঠে সে গ্লানির চাপে। নেমে এসে বসি কাজের টেবিলে, ঝিম ধরা চিত্তে দু-লাইন কাব্যে বুলাই চোখ। কিছু দূর যেতেই বোধে অস্পষ্ট হয়ে আসে কাব্যসকল। অতঃপর প্রবন্ধের কলম ছেড়ে কবিতার কলম ধরি। অনুভব করি, তাতে কালির জোর নেই। মন হেসে ওঠে, জোর করে কি আর কবির কলমে কালি আসে? সবখানে স্বৈরাচার চলে, শুধু কবিতাই এ থেকে মুক্ত। ঘুরিয়ে-পেঁচিয়ে শুধু নকশাই আঁকা হয়, কবিতা আসে না আর, শত ডাকেও না। অতঃপর বুঝি, কবিতা আমার জন্যে নয়। সেই উপলব্ধি হতাশা হয়ে বুকে নামে, তবু কলম ঘুরিয়ে দু-লাইনেই স্বীকারে আনি, “আমার প্রতি পদে আসে না কাব্য, গভীরভাবে তাতে থাকে না মিশে জীবনবোধ।” ... - চট্টগ্রাম, এপ্রিল ২০, ২০২১
প্রতীক্ষায় থেকে ক্লান্ত মনপ্রাণ, মগজ একটুকু স্বস্তি খোঁজে সবুজের মাঝে, তরঙ্গ-বুকে। সবকিছু তবু ঘিরে এসে আবদ্ধতায় আটকে ফেলে রুদ্ধ করে দেয় সমস্ত চঞ্চলতাকে। - তানসীর।
‘শিক্ষার্থীর পাতা’ বলে একটা জিনিস খবরের কাগজে চালু হয়েছে। আজ আছে ক্লাস সিক্সের বৃত্তি পরীক্ষার প্রস্তুতি বিষয়ে আলোচনা। অগ্রণী গার্লস হাই স্কুলের ফার্স্ট গার্লের ইন্টারভিউ। ভিকারুননেসা নুন স্কুলের একজন শিক্ষিকার বৃত্তি পরীক্ষার ওপর কিছু 'টিপস'। মিসির আলি প্রথম পড়তে শুরু করলেন ফার্স্ট গার্ল নাজনিন বেগমের ইন্টারভিউ- - তুমি দৈনিক কত ঘণ্টা পড়াশোনা করো? : আমি দৈনিক পাঁচ থেকে ছ'ঘণ্টা পড়াশোনা করি। - তুমি অবসর সময় কী করো? : আমি অবসর সময়ে গল্পের বই পড়ি। টিভি দেখি। - তোমার পড়াশোনার পেছনে কার অনুপ্রেরণা সবচে’ বেশি কাজ করে? : আমার পিতা-মাতা এবং শিক্ষক-শিক্ষিকা। - তোমার কি কোনো গৃহশিক্ষক আছে? : দু’জন গৃহশিক্ষক আছে। - তুমি কি কোনো কোচিং সেন্টারে যাও? : আমি একটি কোচিং সেন্টারে সপ্তাহে তিনদিন যাই।\ - তোমার সাফল্যের রহস্য কী? : আমি দিনের পড়া দিনে তৈরি করে রাখি। - তোমার বয়েসী ছাত্রছাত্রীদের প্রতি তোমার কী উপদেশ? : তোমরা নিয়মিত পড়াশোনা করো। ফার্স্ট গার্ল নাজনিন বেগমের ইন্টারভিউ শেষ করে মিসির আলি ভিকারুননেসা নুন স্কুলের শিক্ষিকার কঠিন উপদেশগুলো পড়তে শুরু করলেন। তাঁর খানিকটা মন খারাপ হতে শুরু করেছে। তাঁর কাছে মনে হচ্ছে সবাই বাচ্চাগুলোর পেছনে লেগেছে। শিশুর স্বপ্ন, শিশুর আনন্দ কেড়ে নেবার খেলা শুরু করেছে। শিশুদের শিশুর মতো থাকতে দিলে কেমন হয়? বৃত্তি পরীক্ষা উঠিয়ে দিলে কেমন হয়? পরীক্ষার ব্যাপারটা কি উঠিয়ে দেয়া যায় না? পরীক্ষা নামের ব্যাপারগুলো রেখে অতি অল্প বয়সেই শিশুদের মাথায় একটা জিনিস আমরা ঢুকিয়ে দিচ্ছে, তোমাদের মধ্যে কেউ ভালো, কেউ খারাপ। তোমাদের মধ্যে একদল বৃত্তি পায়, একদল পায় না। তোমাদের মধ্যে একজন হয় ফার্স্ট গার্ল নাজনিন। আরেকজন খুব চেষ্টা করেও দশের ভেতর থাকতে পারে না। যেদিন স্কুলে রেজাল্ট দেয়, সেদিন সে কান্না কান্না মুখে বাড়ি ফেরে। এবং তার মা মেয়ের ওপর প্রচণ্ড রাগ করেন। এই মা-ই আবার মেয়েকে গান শেখান- “আমরা সবাই রাজা, আমাদের এই রাজার রাজত্বে!” আমরা যে সবাই রাজা না, কেউ কেউ রাজা, কেউ কেউ প্রজা, পরীক্ষা নামক ব্যবস্থাটা তা চোখে আঙ্গুল দিয়ে বুঝিয়ে দেয়। [বাঘবন্দি মিসির আলি, হুমায়ূন আহমেদ, পৃষ্ঠা ৫২-৫৩, অনন্যা প্রকাশন, প্রথম প্রকাশ জুন, ২০০১] (ছবিটি ইন্টারনেট থেকে নেয়া)
ভালোবাসতে ইচ্ছে করে কবিতা, গল্প, প্রবন্ধ। ভালোবাসছিও গত কয়েকদিন। এ ভালোবাসায় কারো সন্দেহপূর্ণ দৃষ্টি এলে বলব, এর মাঝে আড়াল করছি ক্ষোভ। ফেটে পড়া ক্ষোভ! আড়াল করছি সে ক্ষোভের চিৎকার! আড়ালে নিচ্ছি নিজের ক্রোধান্বিত দৃষ্টি! আড়াল করছি ঈর্ষা! আড়াল করছি গ্লানির একঘেয়েমিভাব! আড়াল করছি সেই ভালোবাসা, যা অন্যকে অপেক্ষায় রেখেছে। শুধু আড়ালে নিতে পারছি না ঘৃণাকে। আড়াল হচ্ছে না যত সমালোচনার 'প্রলাপ'ও (?) ! বরং স্বীকারে আনলে বলব, এসবকে আড়াল করছি না! এসব আড়ালে নিলে বহু কিছুই আড়াল হয়ে যাবে! সময় তখন আঙ্গুল তুলে তাক করবে আমাদের! "কেন আড়াল করেছিলি এসব, শালা কাব্যপ্রেমী যত নপুংসকের দল!" বিছানার বুকে বসে গান চলে, ড্রইংরুমের সোফায় আবৃত্তি চলে, মাতা-শিশুর যুগল নৃত্য চলে বাড়ির ছাদে। আড়াল করছি এদের সুবিধাভোগী ভূমিকার প্রতি আমার শ্লেষটুকুও! আড়াল থেকে বেরোতে হচ্ছে না এদের, মাসে মাসে ব্যাংক ব্যালেন্স সমৃদ্ধ হচ্ছেই তো। গেল বছরও হলো না! নিজেকে আড়াল থেকে বের করে এনে মাঠে মাঠে তো এদের ঘুরতে হয় না। দু'টো পার্টটাইম চাকরিকে এক করে মধ্যাহ্নভোজকে আড়াল করে এদেরকে হিসেবি হতে হয় না। কাজ হারানোর আশঙ্কা বুকে রাত্রি আঁধারে এদের ভয়ের আড়ালেও ডুবতে হয় না। শুধু ফুল-পাখি-লতা-পাতা-প্রেম-নারী-কাম-পুরুষ, আর চলমান ইস্যুতে তৃতীয় শ্রেণির রসিকতায় ডুবে, বিশেষ এক শ্রেণিকে একচোট গালি দিয়ে প্রোফাইল ছবির একপাশে ফ্রেম হিসেবে কল্লা ঝুলিয়ে চেতনাটাই শুধু তারা দেখিয়ে যেতে পারে। আহা! এসবের আড়ালে কতকিছুই যে তারা পুষে রেখেছে, তা তো জানার নেই উপায়। তবু যদি আমাদের মতো ঘৃণা, ক্ষোভগুলো এরা আড়ালে রাখত, বড় প্রাণ পেত বয়ে চলা বাতাসটুকু। "আবদ্ধতা শুধুই একটা কৌশলমাত্র।" -এই স্লোগানে গলাবাজি শুধু আমরাই করব। তারা আসবে না আমাদের সাথী হয়ে। অভিমানই তো বেড়ে গিয়ে ক্ষোভে রূপ পায়। সেই ক্ষোভই আড়াল করে যাই মানিক, বিভূতি, তারাশঙ্করের রচনাবলিতে; কিংবা বইমেলা থেকে অল্প কিছু কেনা নতুন বইয়ের পাতার ভাঁজে। আড়াল থাকে না কিছুই। থলের বিড়ালের মতোই তা বেরিয়ে আসে, আসবে।
গত এক সপ্তাহের সময়টা বেশ ছায়াময় কাটছে। জাতীয়ভাবেও, ব্যক্তিগতভাবেও। সপ্তাখানেক আগের শুক্রবারে মসজিদের মুসল্লিদের উপর হামলা হলো। অতঃপর সে হামলার প্রতিবাদ মিছিলে পুলিশ ও পাণ্ডাদের হামলায় বহু নিহত হলেন। এখানেওখানে প্রতিবাদের আগুন যেমন জ্বলে ওঠল, তেমনি সেসবের উপর অপ্রীতিকর হামলাও হলো। অতঃপর করোনা পরিস্থিতির বেসামাল অবস্থাকে টোপ হিসেবে ব্যবহার করে গণপরিবহন সমিতি ও মজুতদার নামক মাফিয়া চক্রের সাথে যেন আঁতাত করেই পরিবহন ভাড়াসহ সবকিছুর দাম বাড়িয়ে দেয়া হলো। মহাসমারোহে হ্যাপি বার্থডে পালনের পর ধীরেধীরে সমস্ত কিছুতে পঞ্চাশ ভাগ উপস্থিতি রাখার ঘোষণার পর 'সাময়িক' (কিন্তু তা দীর্ঘায়িত করার পরিকল্পনা নিয়ে) বিধ্বংসী লকডাউন দিয়ে দিল। কাজকর্ম হারিয়ে বহু স্বাপ্নিক মন বিরক্ত ও ক্ষুব্ধ হয়ে ওঠল। ওদিকে বাস্তবিকই করোনায় আক্রান্ত ও মৃত্যুর হার বাড়তে লাগল। খুব কাছের এক প্রাণের ভাই-ভাবীর সবচেয়ে কাছের মানুষগুলো তাতে আক্রান্ত হলেন, একজন আল্লাহর ডাকে সাড়াও দিলেন। এছাড়া দেশের চলমান পরিস্থিতিও সুখকর নয়। সবদিক থেকে এমন অনেক অপ্রীতিকর সংবাদ মন ও মননকে চেপে ধরছে, যার চাপে ইচ্ছে হতে থাকে ফেসবুক থেকে নিজেকে দূরেই রাখি। আবার আমার মতো দুর্বলচিত্তের দিকে পরিহাসের আঙ্গুল তুলে "তোমরা রাজনীতি বুঝলা না বইলাই আহত হইতেছ" বাক্যবাণ ছুঁড়ে দেয়ার মানুষগুলোকেও আবিষ্কার করছি নিকট পরিচিতের দল থেকে। বই পড়ছি, ক্লান্ত হয়ে ঘুমোচ্ছি। আর যতক্ষণ বইয়ে ও ঘুমে ডুবে থাকছি, ততক্ষণ মনপ্রাণ শান্ত থাকছে। এর বাইরে তা থাকছে না। এমন পরিস্থিতি বিগত বছরেও ছিল। তবে এখন যেন এর অসহনীয়তার মাত্রাটা আরো অনেক গুণ বেশি। বাইরের পৃথিবীতে ঝাঁঝালো রোদ, তবুও রাতের বেলা তা শীতল থাকে। কিন্তু মানুষের এমন অসুস্থ খেলা, রসিকতা এবং একইসাথে চাপিয়ে দেয়া অত্যাচারী সিদ্ধান্তগুলো তো গিলে খাচ্ছে আমাদের। এর থেকে নিস্তার পেয়ে শীতল অনুভব আনব কীসে? সেজন্যেই বারেবারে অনুভব করি, এ পৃথিবী আসলেই আমাদের নয়। আমরা এ পৃথিবীর জন্যে নই। ঈমানের ঘাটতি ও পাপের বাড়তিভাবের কারণে মৃত্যুকেও ভয় পেতে থাকি, সেটির আলোচনা এড়িয়ে চলি। কিন্তু শেষে মনে হয়, মৃত্যুই বোধহয় ভালো। এই জীবন্ত কারাগারে রোজ রোজ মরার চেয়ে একদিনের মৃত্যুতেই আমরা বোধহয় বেঁচে ওঠব। তবু মৃত্যু কামনা করবো না। আল্লাহর সেই অনুমোদন এতে নেই। শুধু দু'আই করে যাব এর থেকে উত্তরণের জন্যে। আমাদের জন্যে যা কল্যাণকর, সেটাই যেন তিনি আমাদের জন্যে বরাদ্দ রাখেন। চলমান পরিস্থিতি নিয়ে ট্রল, উপহাস করা বন্ধ রাখি। গঠনমূলকভাবে প্রতিবাদ করতে পারলে করি, লিখতে পারলে লিখি। আর এসবের কোনোটাই সম্ভব না হলে একেবারে চুপ করে থাকি।
মানিকবাবুর সাহিত্যের প্রতি বরাবরের একটা টান অনুভব করে আসছি বছর চারেক ধরেই। ছাত্রজীবনে মানিকের সাথে পরিচয় হলেও প্রেম তৈরি হয়নি। তাছাড়া সেই পরিচয়টুকুও ছিল খণ্ডিত, তাই অপূর্ণাঙ্গ। ধীরেধীরে সেটিকে সমৃদ্ধির পথে আনার চেষ্টায় ছিলাম, এখন যদিও কিছুটা ভাটা পড়েছে। সেই ক্ষুদ্র চেষ্টারই একটা ক্ষুদ্র প্রতিফলন এই রচনাটি, যা মানিকবাবুর প্রথম উপন্যাস 'দিবারাত্রির কাব্য'র উপর রচিত। এটি নিয়ে বহুদিন ধরেই আমি কিছু লিখব বলে ভেবে আসছিলাম। কিন্তু আমার টিপিক্যাল অলসতার পরিহাসে তা লেখা হয়ে ওঠছিল না। তাই মাথার কোনো এক অন্ধকার কোণে একরকম পড়েই ছিল এ নিয়ে আমার ভাবনাগুলো। গেল জানুয়ারি মাসে অসামান্য ডট কমের প্রিয়মুখ ও স্নেহধন্যা করবী কানন তাগিদ দিচ্ছিল অসামান্যতে কিছু লেখা দেয়ার জন্যে। একটা বুক রিভিউর আবদার ছিল তার। সেটি রক্ষা করার প্রয়াসে অন্য একটি উপন্যাস হাতে নিয়েছিলাম, কিন্তু পড়ে শেষ করতে পারিনি সেটি। শেষে মাথামাঝে জমে থাকা ভাবনাগুলোর সন্নিবেশ করেই অল্প সময়ের মাঝে (একদিন অফিস থেকে ছুটি নিয়ে) লেখাটি তৈরি করে ফেলি। তবুও লেখাটি 'মোটামুটি' পর্যায় থেকে উত্তীর্ণ করতে পারিনি বলে অনেকটাই বিষণ্ণ। অসামান্য'র সাথে বেশ আগে থেকেই যুক্ত থাকলেও এই লেখা প্রকাশের মাধ্যমে সাইটের সাথে আজই আমার পথচলার শুরু। আশা করছি লেগে থাকব অসামান্যের সাথেই। পাঠকদের প্রতি আগাম ভালোবাসা রইল। ❤
নচিকেতা চক্রবর্তীর গান শুনছি আজ ছয় বছর হলো। বেশ মুগ্ধ হয়েই তাঁর প্রতিটা গান শুনি। তাঁর রচিত গান নিয়ে অনেক ভাবনা জমে আছে মাথায়। একসময় আশা করছি তা নিয়ে অগোছালোভাবে হলেও বিস্তারিত লিখব। যে গানটি এই ভিডিও'র মাধ্যমে শেয়ার করলাম, সেটি ১৯৯৯ সালে রিলিজ হওয়া নচিকেতার 'কে যায়?' অ্যালবামের একটি উল্লেখযোগ্য গান। 'বারো টাকা' শীর্ষক এ গানটিতে বারবণিতাদের ব্যথাভরা নেপথ্য জীবনের কথাই সুরে সুরে ভেসে ওঠেছে। গানের কথাগুলো নচিকেতাসুলভ গানের মতই, তাই সেসব নিয়ে বেশি কিছু বলার নেই। এই ভিডিওতে একটি বিশেষ আকর্ষণ হলো এর তবলচি ময়ূখ ভৌমিক। যদিও 'তবলচি'দের আমি 'তবলিয়া' বলতেই বেশি ভালোবাসি। কারণ তবলা বাজানোর তাল যিনি আয়ত্ত্বে আনতে পেরেছেন, তিনি শিল্পের একটা জটিল শাখায় উত্তীর্ণ হতে পেরেছেন। সে কারণেই তবলিয়াদের প্রতি আমার আলাদা রকমের মুগ্ধতা আছে। এ ভিডিওতে সেটা দারুণভাবে লক্ষ করবেন সকলেই। এবং আপনারা দেখবেন এই ক্লিপে স্বয়ং নচিকেতাই ময়ূখকে আলাদাভাবে পরিচিত করেছেন। মূল গানে তবলার এত দীর্ঘ ভূমিকা না থাকলেও এই ক্লিপের আয়োজনটিতে তাকে বিশেষ স্থান দেয়া হয়েছে। মুগ্ধ হয়েছি তবলার তাল শুনে, আর ময়ূখের মুখভঙ্গি দেখে। এই ক্লিপটি ২০০০ সালের দিকেই ধারণ করা। আমি সংগ্রহ করেছি ইউটিউব থেকে। আশা করছি সকলেরই ভালো লাগবে। ❤
চোস্ত বললে বন্ধু আমার, "তারে ছাড়া আমি বাঁচব না" মন্ত্রী হলে তো বলেই ফেলতে, "তারে ছাড়া আমি নাচব না!" - তানসীর আলম।
বন্ধুদের আড্ডায় কিংবা কোনো ক্লাসের গুরুগাম্ভীর্যের ফাঁকে আমি মাঝেমাঝেই পছন্দের গান গাই কিংবা আবৃত্তি করি। সে সুবাদেই অনেকের প্রিয়মুখের মাঝে আসন করে নিতে সক্ষম হয়েছি। গান বা আবৃত্তির 'ক খ গ' না বুঝা এই আমাকে অনেকেই ভালোবেসে ডাকেন আবৃত্তিকার কিংবা কণ্ঠশিল্পী, যার কোনোটিই আমি নই। আমি শুধু নকল করে কণ্ঠ মেলাতে পারি, এই যা। আজকের এই বিশেষ দিনকে মাথায় রেখে কবিতাচর্চার অন্যতম বড় গ্রুপ আবৃত্তি কুঞ্জ আমাকে এই ভালোবাসার চাদরে জড়িয়ে নিয়েছে। সত্যি স্বীকার করলে বলতে হয়, গ্রুপের আমি একজন অনিয়মিত সদস্য। তবুও আজকের দিনের অতিথি হিসেবে আমাকে আহ্বান করায় গ্রুপের সকলের প্রতিই বেশ কৃতজ্ঞ এবং একইসাথে এ সুযোগ প্রাপ্তির ফলে অনুপ্রাণিত। তেমন কিছু নয়, শুধু অল্প কয়েকটি গান ও কবিতা আবৃত্তি নিয়ে একটি ঘণ্টার লাইভে এসে বিরক্ত করব সকল দর্শক ও শ্রোতাকে। বন্ধুদের মাঝে যাঁরা গান ও কবিতাপ্রেমী, তাঁদেরও আহ্বান করছি। আপনারা লাইভে উপস্থিত থাকলে আমার অনুপ্রেরণা আরো প্রাণ পাবে। আবারও জানাই, আজ রাত আটটায়, আবৃত্তি কুঞ্জ গ্রুপে লাইভে আসছি কবিতা ও গান নিয়ে। গ্রুপে যুক্ত হবেন, প্রিয়জনদেরও যুক্ত করবেন। ❤
- আমি না হয় ভিন্ন পথেই - (তানসীর আলম) কবি, তুমি শুনছ কী? আনমনা বসে রয়ে নিসঙ্গ আসনে, গালে হাত রেখে সুকান্তভঙ্গিতে, সন্ধানে কি আছ একটি দারুণ পঙক্তির? অন্ত্যমিলে হাত আছে কি নেই, তা জানি না তবে কাব্যে তোমার প্রাণ আছে, প্রেম আছে, রস আছে, উজল প্রভাতী গীতের দারুণ সুর আছে, মায়া আছে, ছায়া আছে তোমার ব্যক্তিত্বের। আরো আছে অভিমান, অদৃশ্য পিছুটান, আছে আরো ব্যথাকাতর চিৎকার নীরব, সুনসান। আছে তোমার ঘাড়বধি দুলে চলা চুলের স্বাধীনতা, মুক্ত বাতাসে থরে থরে কেঁপে যাওয়া সে চুলগুলো যেন বোহেমিয়ান, নেই পিছুটান, নেই ভাবনা, নেই “লোকে কী বলবে”-এমন ভয়, দিব্যি বেড়েই চলেছে সযতনে। তবু তোমার মাঝে বাড়াবাড়ি নেই কোনো, কবি; তবে তুমি কেন শুধু এই আমাকেই ঘিরে রেখে এঁকে যাও তোমার যত কাব্যিক ছবি? রঙ ভালো নয় আমার, অসমান দাঁতগুলো আড়ালে রাখি দু’ঠোঁট চেপে, চোখের কোণে শৈশবের কাটা দাগ আজও স্পষ্ট, চুল রুক্ষ নয়, তবে নয় দীঘলও, হাসলে গালে পড়ে না টোল, মুখে শুধুই নীরস বোল, থতমত খাই তোমার মত সুপুরুষ সামনে এলে। গলায় নেই কোনো সুর, চেয়ে থাকলে মনে হয় যেন ঠাহর করছি বস্তু কোনো অবস্থিত দূর-বহুদূর। ভরসা-হারানো নজরই নয় শুধু, জলে ভাসা পদ্মের মত ভরসা-হারানো অবয়বে গড়া আমি। ডানা নেই বলে আজও মানুষের সঙ্গেই যত বাস। এমন অবিশেষ নারীকে ঘিরে কেন কবি কেন সাজাও পদ? আমায় নিয়ে কি তবে করো পরিহাস, নাকি করুণা? করুণার কাঙাল আমি নই, আবার আছিও। ক্ষুধাতুর মিসকিনের মতই যে হাল আমার। নিজে ভিখ মেগে খায় না কিছু, তবে অন্যের করুণাও হাত পেতে নেয় না। আমায় ঘিরে তোমার কবিতা পড়ে তো বড় ভালোবাসতে ইচ্ছে হত তোমায়, কিন্তু বুকে ঘিরে থাকে দারুণ ভয়। তুমি যে কবি, আর দশটা সাধারণ পুরুষের মত নও, মহত্ত্বেও, নীচত্বেও। তুমি যাকে ঘিরে কবিতা লিখবে, তার কভু মরণ হবে না, সে বেঁচে থাকবে সংকলনে, রচনাসংগ্রহে। তাকে ঘিরে হবে আলোচনা, তর্ক, সেমিনার, আবৃত্তি, গান, সিনেমা, সে হবে আইকনিক ফিগার, ঠিক যেমন জীবনবাবুর ‘বনলতা সেন’। কিন্তু তুমি কবি বলেই তোমাকে শুধু নিজের জন্যে চাইতে পারি না। কবি বলেই তুমি সবার, সকলের। কবি আর চিত্রাভিনেতার মাঝে এখানেই তো মিল, সকল নারীই তাকে কামনা করে, বিছানায়-ডায়েরির পাতায়। তারা সকলের, শুধু নয় একটি প্রাণের। তাই তো ভ্রুক্ষেপে আনি না তোমার আহ্বানকে, তাই তো শত সাধ বুকে জমে থাকলেও তোমার হাতের স্পর্শকে উপেক্ষা করি। তাই তো তোমার কাব্যরসে সজীব হয়ে থাকা অধরকে অবহেলা করি অতি সাবধানে। তুমি কবি আছ, কবিই থেকো, তোমার কবিতার প্রেমে আমি পড়ে আছি, থাকবও। কিন্তু আমার প্রাণের পুরুষের আসনে আমি খুব সাধারণ এক পুরুষকেই চাই। সেই পুরুষ হয়ত অক্ষম গুছিয়ে কথা বলতে, সে তোমার মত কাব্য সাজাতেও হয়ত দক্ষ না, তার জীবন হয়ত আবদ্ধ থাকবে ন’টা-পাঁচটার র‍্যাট রেসে, হয়ত সে ‘ভুল’ বানানেও ভুল করে যাবে আমরণ। তবু অন্তত কোনো এক ছুটির দিনের আগের রাতে সে আমাকে জড়িয়ে কোনো এক গান শোনাবে, হয়ত সেসব হবে হিন্দি-বাংলা সিনেমার চটুল-অসভ্য গান, তবু তো গান, শুধু আমার জন্যেই সে গান, তার জগতজুড়ে শুধু ছেয়ে থাকব তো আমিই। তার দীর্ঘ প্রতীক্ষার ‘সে’ই তো আজকের ‘আমি’! আমার চোখের পাশের কাটা দাগে সে চুমু খাবে, আমার অদীঘল চুলে সে বেণী পাকাবে, অসমান দাঁত লুকোতে যে আমি দাঁত কেলিয়ে হাসতাম না, তার বেসুরো চটুল গান শুনে আমার সেই কেলানো হাসি হয়ত সরবে না মুখ থেকে। তোমাদের চোখে সেসব পুরুষ তো ‘খ্যাত’, ‘আলুর দম’, ‘অশৈল্পিক’। আমার বুকের রাজ্যে আমি তবু সেই পুরুষকেই লালন করি। তবু যদি প্রেম চাও, তা দিতে পারি, দূর থেকেই তা দিব। আমার দৃষ্টির মতই ভরসা-হারানো প্রেম। কবি, তোমায় কাছে পেয়ে আমি তোমার কবিত্বের গর্বই শুধু পাব, তোমার ভরসামাখা একমুখী প্রেম-ভালোবাসা অপ্রাপ্তই থেকে যাবে। . - ১৭ই ফেব্রুয়ারি, ২০২১ 
কবি ও বড়-ভাইপ্রতিম ওসমান মাহমুদ-এর দাওয়াত পেয়ে প্রায়ই তাঁর বাসায় তাঁর সাথে থেকে আসি। এক জুমাবারের বিকেলে তাঁর বাসার ঘরে বসে আল মাহমুদের একটি আত্মজীবনীমূলক বই পড়ছিলাম। ভাইয়ের সাথে আশপাশের এলাকায় ঘুরে আসব বলে বের হব হব করছি। তিনি কিছু সময় চেয়ে নিলেন তৈরি হয়ে নিতে। ফ্রেশ হয়ে নেয়া, পরিধেয় বস্ত্র নির্বাচন, চুল পরিপাটি করা, এসবেই মিনিট পনের কেটে গেল। আর ওদিকে এই অল্প সময়টুকু আমার কাছে আরো বেশি অল্প হিসেবেই মনে হলো। কারণ আমি ডুবে গিয়েছিলাম আমার হাতের বইটিতেই। আমার সমস্ত ধ্যানজ্ঞান নিবিষ্ট হয়ে পড়েছিল সেই বইয়ের প্রতি পাতার প্রতি শব্দ-বাক্যে। সেই ধ্যান ভাঙল ওসমান ভাইয়ের হাঁকে। "তানসীর ভাই, বের হবেন না? নাকি বই পড়বেন?" অবশ্য দু'টো বিকল্পের কোনোটিই ফেলে দেয়ার মত নয়। ঘুরতে যেতেও ইচ্ছে হচ্ছে, আবার বইটিও ফেলে যেতে অনিচ্ছে হচ্ছে। তবে "বই ফিরে এসেও পড়া যাবে" কিংবা "ধার করে ঘরে এনেও পড়া যাবে"-এই যুক্তিতে সেবার উঠে গেলাম বই রেখে। ওসমান ভাই জিজ্ঞাসা করলেন, "বই কতটুকু পড়লেন?" আমি স্মিত হেসে বললাম, "চল্লিশ পৃষ্ঠার মত পড়ে ফেলেছি। অবশ্য আমি ফাস্ট রিডার নই বরং এক্ষেত্রে বইয়ের বর্ণনাভঙ্গির সাবলীলতাই বেশি ভূমিকা রেখেছে।" ওসমান ভাই হাসলেন। এরপর বললেন, "বর্ণনাভঙ্গি সাবলীল হলেও আমি কিন্তু এখন আপনার মত করে একটানা পড়ে উঠতে পারব না। বয়সের কোনো ব্যাপার থাকলেও থেকে থাকতে পারে। তবে আপনাদের হাতে এখন অঢেল সময় জমা আছে। আপনাদের এখন তেমন কোনো পিছুটান নেই। ঘরে ফেরার আগে ফোন করে বললেই ল্যাটা চুকে যায়। আমি অবশ্য বাইরে অনবরত ঘুরতে থাকাকে অনুচিত বলব না। কিন্তু আপনাদের এই অফুরন্ত সময়টাকে শুধুমাত্র অখণ্ডরূপে বাইরের ঘোরাঘুরির জন্যে নির্দিষ্ট করে ফেললে সেটা ভুল হবে। আপনারা যারা সাহিত্যমনা, মানে যারা সাহিত্যে অবদান রাখার কথা চিন্তাভাবনা করছেন, তাদের জন্যে ঘোরাঘুরির মত পড়াশোনাটাও বেশ জরুরি। আমি বলব, পড়াশোনাটা আরো বেশি জরুরি। আপনার টাকা না থাকলে আপনি ঘুরতে পারবেন না। কিন্তু টাকা না থাকলেও আপনি পড়তে ঠিকই পারবেন। হার্ডকপিই পড়বেন, আর যতদিন চোখ ঠিক আছে, ল্যাপটপ বা স্মার্টফোনে সফট কপি পড়বেন। কিন্তু মূল কথা হলো, অন্তত পড়বেন, যেটা পারেন, সেটাই। শুরুটা করবেন ক্ল্যাসিক দিয়ে। ক্ল্যাসিক মানে বুঝেছেন তো? বরেণ্য সাহিত্যিকদের দিয়ে শুরুটা করবেন। রবীন্দ্র-নজরুল-বুদ্ধদেব-মানিক-বিভূতি-তারাশঙ্কর-ফররুখ-ছফা এঁদের দিয়েই শুরু করবেন। আর ফিকশনের পাশাপাশি নন-ফিকশনও পড়বেন, বরং নন-ফিকশনে আরো বেশি জোর দিবেন। আত্মজীবনীর বইও পড়বেন, সাক্ষাৎকার পড়বেন। এতে করে আপনার মগজ পরিপুষ্ট হবে, আপনি সাহিত্যের মান বিচারের একটা ন্যূনতম দক্ষতা অর্জন করবেন। আমি আমার বেলায় এসব করে যেতে পারিনি বলে আফসোস করি। তবে এখন আমার মাঝে যেটা কাজ করে তা হলো অলসতা। এই অলসতাটুকু কাটিয়ে ওঠতে পারলে হয়ত আরো অনেক বেশি পড়াশোনা করে যেতে পারব, আর লিখতেও পারব।" ওসমান ভাইয়ের শেষের কথাটুকুতে বহুমুঠো দুঃখবোধের উপস্থিতি লক্ষ করলাম। নিশ্বাস গোপন রেখে তিনি পাঞ্জাবি গায়ে গলিয়ে নিলেন। ওদিকে আমি তাঁর বলা কথাগুলো নিজের মাথায় আরেকবার ঝালিয়ে নিলাম। ইদানিং খুব বেশিদিন কোনো কথা স্মরণে রাখতে পারি না কি না, তাই।
- চিত্তে রঙিন কল্পনা - (তানসীর আলম) আজ বিকেলের নাশতার সময়ে যখন পিঙ্কুর বাবা আমাকে বললেন, "রোকসানা, তুমি কল্পনার জগতে বাস করছ" -ঠিক তাঁর এই কথাটি শুনে বুকের মধ্যে কেমন এক শূন্য অনুভূতি ঘিরে ধরল। পৃথিবীর সবকটা মানুষের মত আমিও তো নিজেকে বাস্তববাদী দাবী করি। আমার নিজের কাছে নিজেকে তো বাস্তববাদী বলেই মনে হয়। বাজার-সদাই করাকালে তো বিক্রেতার সাথে দামদর করি বেশ আগ্রহ নিয়েই। রিকশাচালক বা অটোরিক্সাচালককেও ছাড় দেই না। হুট করে কারো মুখনিঃসৃত বাক্যকে বেদবাক্য বলে মেনে নিই না। এই তো সেদিন, পিঙ্কু ক্লান্তবিষণ্ণ মুখ নিয়ে আমার সামনে এসে দাঁড়িয়ে বলতে লাগল, "আম্মি, আমার খুব জ্বর। আজকে ইংলিশ টিচারের কাছে যাব না।" আমি মেয়ের প্রতি মমতা থেকেই ওর জিভের নিচে সরু থার্মোমিটারটি বসিয়ে দিলাম। এবং তাতেই মিনিটখানেকের মধ্যে সত্য-মিথ্যা যাচাই হয়ে গেল। সেই আমাকেই কি না পিঙ্কুর বাবা - মানে আমার প্রিয়তম স্বামী - বললেন, আমি নাকি কল্পনার জগতের বাসিন্দা! . আমার অহংবোধে গিয়ে লাগল ব্যাপারটা। আমার চারপাশে আমি এমন সবকিছু ছড়িয়ে রেখেছি, যাতে আমার স্বামীর বক্তব্যের উলটোটাই প্রমাণিত হয়। তবুও এমন কী দেখলেন তিনি, যাতে আমাকে কল্পনাচারী বলে মনে হচ্ছে তাঁর। আমি আমার মুখে সেই প্রশ্নটাই ফুটিয়ে তুললাম। আমার প্রশ্নবোধক মুখের দিকে এক নজর তাকিয়ে তিনি হাসলেন এবং আবার নজর ফেরালেন হাতের রিডার্স ডাইজেস্টে। ওদিকে যে তাঁর কথাটুকু আমি ডাইজেস্ট করতে পারছি না, সেটার জন্যে যে আমার ধৈর্যের পরীক্ষা চলছে, এবং তাতে যেন ফেল না করতে হয়, তাই যে চুপ করে অপেক্ষায় আছি; এই কষ্ট কি তিনি বুঝবেন? . আমি যে জগতের কিংবা যে মেজাজের মানুষই হই না কেন, আমার প্রিয়তম স্বামী- বিশিষ্ট প্রফেসর এবং খামারী আলী হায়দার সাহেব- বাস্তব জগতের একজন ঠাণ্ডা মেজাজের মানুষ। আজ পর্যন্ত কত বছর সংসার করছি? হিসেবে ধরলে পনেরটা বছর কেটে গেল৷ আমার ঠিক মনে পড়ে না যে এই পনেরটা বছরে আমাদের দু'জনের মাঝে তুচ্ছ কিংবা গুরুত্বপূর্ণ কোনো বিষয়ে তর্ক বা ঝগড়া হয়েছিল কি না৷ যাঁর মেজাজ এমন হিমালয়ের বরফের মত ঠাণ্ডা এবং যাঁর ব্যক্তিত্ব সেই হিমালয়ের মতই দৃঢ়, তাঁর সাথে তো নিজের শত গরজেও ঝগড়া কিংবা তর্কের ইচ্ছেটা একেবারেই আসতে চায় না। আর তার উপর তাঁর সেই বিখ্যাত স্মিত হাসি। পনের বছরে অনেক কিছু বদলালেও এই হাসিটা বদলায়নি। এখনও তাই কিশোরীদের মত মুগ্ধ, আবেগী ও প্রেমপূর্ণ চোখে চেয়ে থাকি তাঁর হাসির দিকে। পিঙ্কু পেয়েছে হায়দার সাহেবের আদল, আর আমার স্বভাব। তাই তো মিথ্যে অজুহাত বানিয়ে তা সকাল-বিকেলের নাশতার সাথে সে পরিবেশন করে। অবশ্য মাঝেমাঝে পিঙ্কুও তার বাবার মত নির্বিকার বসে থাকতে পারে। ঠিক যেমন পিঙ্কুর বাবা এখন আমার প্রশ্নের জবাব না দিয়েই চুপ মেরে বসে আছেন। . "কী ব্যাপার, বললে না তো কল্পনার জগতে বাস করার মত কী এমন করি?" ডাইনিং রুমের বড় ঘড়িটা ঢং ঢং শব্দে বেজে ওঠল। আমার প্রিয়তমের কান সেদিকে খাড়া হয়ে গেল। যদিও তাঁর হাতে হাতঘড়ি আছে। ঢং ঢং রবে চারবার বেজে ওঠল ঘড়ি। তিনি এরপর তাঁর হাতঘড়িতেও নজর বুলালেন। অতঃপর হাতের ম্যাগাজিনটি ভাঁজ করে টেবিলের উপর রেখে ওঠে দাঁড়ালেন। এখন তিনি একটু খামারের দিকে যাবেন। . ভুল বললাম, একটু নয় বরং অনেকক্ষণের জন্যেই যাবেন। দূরত্বও কম নয় সেটির। ফিরতে ফিরতে বেশ রাত হয়ে যায়। খামারের গাভী-বলদগুলোর সাথে কীসের এত আলোচনা তাঁর, কে জানে! কর্মচারীদেরও একই পাল্লায় মেপেছি। তাদের জন্যে হায়দার সাহেবের সময় আছে, আর আমার প্রশ্নের জবাবের জন্যে একটুও সময় নেই। . ইদানিং রাতের খাওয়াদাওয়ার পাট পিঙ্কুর বাবাকে ছাড়াই চুকে নিতে হচ্ছে। এরপর পিঙ্কুকে খানিকক্ষণ পড়া দেখিয়ে দেয়া, ঘুম পাড়িয়ে দেয়া, ঘরের অবশিষ্ট কাজগুলো মিটিয়ে নেয়া, পরদিনের কাজের একটা খসড়া তৈরি করে নেয়ার পর আর হাতে কোনো কাজ থাকে না। শরীরে থাকে পুরো দিনের জমানো ক্লান্তি। কিন্তু মন সায় দেয় না বিছানার বুকে ছড়িয়ে যেতে। আমরা যেদিকটায় থাকি, সেখান থেকে পনের মিনিট পশ্চিমপথেই সমুদ্র। কাছাকাছি থাকি বিধায় ছুটির দিনগুলোয় পিঙ্কুর বাবাকে নিয়ে মাঝেমাঝে ঘুরে আসি। সে সময়ে অবশ্য তিনি নির্বিকার থাকেন না। বরং থেকে থেকে গলায় সুর ভাজেন। একবার লজ্জার মাথা খেয়ে তো গান গাইতে গাইতেই আমার ঠোঁটে......সেটা ভিন্ন আলাপ, সেটাকে এখানে আজ ঠাঁই নাইবা দিলাম। . কিন্তু এ সময়টায় আমি বড় একা। বোধকরি স্বামী-সন্তানের সান্নিধ্য কিংবা ভালোবাসা পাওয়ার পরেও নিজের অস্তিত্বের একটি অংশ তবুও অতৃপ্ত থেকে যায়। সে অংশটা একান্তই নিজের। একে তৃপ্ত করা লাগে নিজেকে যথেষ্ট সময় দিয়েই। তাই বরাবরের মতই হাতে ছোট্ট ভ্যানিটি ব্যাগ নিয়ে মাথায় ঘোমটা চেপে দরজা লক করে বেরিয়ে পড়লাম। না, আমি কোনো স্বাধীনচেতা নারীর মত দায়িত্বের শৃঙখলে হাঁপিয়ে পড়ে হারিয়ে যাচ্ছি না। আমার গন্তব্য বেশি দূরের নয়। সমুদ্রের পাশ বেয়ে যে সরু পাকা রাস্তাটি নদীর মত ঈষৎ এঁকেবেঁকে বয়ে গেছে, তার উপর দিয়েই একটা রিকশায় চেপে মাইল দুয়েক ঘুরে আসা। এই সামান্য ঘুরে আসার মাঝেই যে আমি কত গভীরতার এক অনাবিল আনন্দ-সাগরে ডুবে যাই, আমার মাঝে লুকিয়ে থাকা কবিটা যে কীভাবে জেগে ওঠে, সেই অনুভূতিটুকু আমার নিজের সেই একান্ত অস্তিত্বের অংশটির জন্যেই বরাদ্দ। তার উপর সোনায় সোহাগারূপে আকাশে আজ চমৎকার চাঁদ ওঠেছে। এখন চাঁদকে নিয়ে সুকান্তের সেই ঝলসানো রুটির তুলনায় নামব, নাকি সৈয়দ শামসুল হকের লেখা "চাঁদের সাথে আমি দেব না, তোমার তুলনা" -গানটি গাইব; এসব ভাবতে ভাবতেই রিকশা পেয়ে গেলাম। . "একটা শুধু চক্কর দিয়ে আসবেন কালিরহাট থেকে।" সময়ের হিসেব মনে মনে করাই ছিল। কালিরহাট হয়ে ঘুরে আসতে আসতে সব মিলিয়ে পঁচিশ মিনিটের মতই সময় লাগবে। সেটাই যথেষ্ট। এবং এ রিকশাচালককেও আমি চিনে ফেললাম। প্রায় রাতে তো তাঁর রিকশাতেই ওঠেছি। আমাকেও চিনতে পেরে হেসে ফেললেন তিনি। রিকশায় চেপে বসতেই জোর নিটোল বাতাস বইতে শুরু করল। চোখেমুখে সেই পরশ মাখতে মাখতেই আমার মনে হলো, রাতের পৃথিবী নিয়ে যে মানুষের এত নাক-সিঁটকানো মনোভাব, এতটা দ্বেষ, সেটা বোধহয় পুরোপুরি ঠিক নয়। রাতেরও যে আলাদা সৌন্দর্য আছে, তা কবিমাত্রই স্বীকার করেন। তা না হলে রবীন্দ্রনাথ কেন গাইবেন, "আজ জোছনা রাতে সবাই গেছে বনে!" . আমি আশেপাশে চোখ বুলিয়ে যাচ্ছি। প্রতি রাতেই একই দৃশ্য চোখে পড়ে। তবুও চোখ জুড়োয় না। কিছুটা নিঝুম পরিবেশ, সমুদ্রতটে দাঁড়িয়ে থাকা ঘন ঝাউবনের সারি, সমুদ্র থেকে বেরিয়ে আসা সমুদ্র শাখার উলটে পড়ে থাকা নৌকো; কিছুটা ছমছমানি এনে দিলেও তা আমার মুগ্ধতাবোধকে ছাপিয়ে যেতে সক্ষম হয়নি। নিজের অজান্তেই গান তুলে ফেললাম গলায়। এবং নিজের গলার সুরে নিজেই বেশ অবাক হলাম। বোধকরি পরিবেশের মাধুর্যতা এবং নিঝুমতা আমার কণ্ঠের আবেশকে বেশ পালটে দিয়েই কিশোরীদের মত সরু ও চিকন করে ফেলেছে। মুখরা, অন্তরাসহ পুরো গানটাই একসময় গেয়ে ফেললাম। ভেবেছিলাম, রিকশাচালক দু-চার শব্দে কিছু প্রশংসা করবেন। তা তিনি করেননি। একনিবিষ্ট মনে রিকশাকেই তিনি টানতে লাগলেন। . এই রিকশাযাত্রাতেই এবং চমৎকার জোছনাময় উজ্জ্বল রাতের আবহেই আমি মুখে মুখে একপ্রস্থ কবিতা তৈরি করে ফেললাম। আমি সেটি মুঠোফোনে রেকর্ডও করে রাখিনি, কাগজ-কলম ছিল না বলে লিখেও রাখিনি। শুধু আমার এ কাব্যের সাক্ষী হয়ে রইলেন রিকশাচালক ভাই, যার নামটাও আমি জিজ্ঞাসা করার প্রয়োজন মনে করিনি। ক'জনই বা করে। . ফিরতে ফিরতে রাত পৌনে একটা। ততক্ষণে আকাশের চাঁদ বড় এক জমাটবদ্ধ মেঘে ঢেকে গেছে। তাই আশপাশ বেশ অন্ধকার। আমি দরজার লক খুলতে যাব, এমন সময়েই বাগানের একপাশ থেকে গলা খাঁকাড়ি দিয়ে কেউ আমার মনোযোগ আকর্ষণ করল। আমি পেছন ফিরে তাকালাম। একটা ছায়ামূর্তি। সেটি ধীরে ধীরে আমার কাছে আসতেই দেখলাম তিনি আমার প্রিয়তম স্বামী। সবাই যাকে সফল খামারী জনাব আলী হায়দার নামেই চেনেন। কবি কাজী নজরুল ইসলামের মত হাতের মাঝে হাত ভাঁজ করা ভঙ্গিতে তিনি আমার সামনে দাঁড়ালেন। তাঁর মুখে সেই শীতল, স্মিত হাসি। আর এদিকে আমি সঙ্কোচে স্থির হয়ে পড়েছি। তিনি হাসিমুখেই বললেন, "রোকসানা ম্যাম, আপনার কল্পনার জগতের ভ্রমণ সাঙ্গ হলে এবার বরং ভেতরে যাওয়া যাক।" আমি বিনা বাক্যব্যয়ে দরজার লুক খুলে ভেতরে ঢুকলাম। হায়দার সাহেবকে খাইয়ে দিয়ে রাতের বিছানায় তাঁর বুকে প্রতি রাতের মতই মুখ লুকিয়ে শুয়ে পড়লাম। (৩০শে জুলাই, ২০১৯)
অনভূতি-ভালোবাসা ডিজিটেই আছে মিশে অভিমান-রাগ-ক্ষোভ মিডিয়ার হাতে শেষে; দেয়ালেতে ছেয়ে আছে হতাশার গ্রাফিটি, নকশা-বর্ণ তাতে বেঁচে আছে ঘৃণা-শ্লেষে।
আমি জানি, ঈসা (আলাইহিস সালাম) আমার মহান রবের অন্যতম মনোনীত নবী। বিশ্বাস করি, তিনি কোনো পিতার ঔরস ছাড়াই জন্মগ্রহণ করেছেন। জানি, তাঁর জাতির প্রতি তাঁর আহ্বান ছিল সেই মহান রবকে এক বলে স্বীকার করে নিয়ে সেই রবের কাছেই নিজেকে সমর্পণ করা। বিশ্বাস করি, আল্লাহ তাঁকে তাঁর নিজের কাছে ওঠিয়ে নিয়েছেন। বিশ্বাস করি, তিনি মুহাম্মদ (সাল্লাল্লাহু আলাইহি ওয়া সাল্লাম)-এর উম্মত হয়ে পৃথিবীতে ফিরে আসবেন কিয়ামতের আগে সকল মুসলিম জাতির ত্রাণকর্তা হয়ে দাজ্জালকে হত্যা করতে। বিশ্বাস করি, তাঁরও মৃত্যু হবে, কারণ তিনি মানুষ। আমি বিশ্বাস করি না তিনি নিজেই ঈশ্বর। এবং তা তিনি কোথাও দাবিও করেননি। আমি বিশ্বাস করি না তাঁকে ক্রুশবিদ্ধ করা হয়েছিল। তাই মানবজাতির পাপের বোঝা নিয়ে তাঁর আত্মদানের গালগল্পও আমার বিশ্বাস হয় না। আমি জানি, তিনি কাউকে কিছু দিতে সক্ষম নন, কারো প্রাণ নিতেও সক্ষম নন। তিনি যেসব অলৌকিক ক্ষমতার দৃষ্টান্ত রেখে গেছেন, সেসব তাঁর নিজের ক্ষমতার বলে কখনোই হয়নি। আমি তাই, 'Jesus is God' এর বদলে 'Jesus is a man of God' কথাটাকেই স্বাভাবিক মনে করি। আমি আমার মহান রবের অপমান করতে একেবারেই অক্ষম। অথচ সারা বিশ্বে আজ ঘোষণা দেয়া হচ্ছে, সেই মহান রবের সন্তানের জন্মবার্ষিকী নাকি আজ। অথচ আমি শিখেছি, 'লাম ইয়ালিদ ওয়া লাম ইউলাদ"- "তিনি কাউকে জন্ম দেননি, কারো থেকে জন্ম নেননি।" ' আল্লাহ সন্তান নিয়েছেন'- এই কথাটি পাহাড়ের উপর বর্ণিত হলে পাহাড় চূর্ণ হয়ে যেত, আর আকাশের উপর বর্ণিত হলে আকাশ বিদীর্ণ হয়ে পড়ত। আমি চুনোপুঁটি, আল্লাহর নগন্য পাপীষ্ঠ বান্দা। আমার ভয় হয় নিজের ছোটবড় পাপ নিয়ে আমি ওপারে পার পাব কি না। তাই আমার সেই দুঃসাহস হয় না যে আমি সকলকে 'মেরি ক্রিস্টমাস' বলে মহান রবের এমন গাঢ় অপমান করে বসি। এই অপমানের অপরাধের ক্ষমা এপারে না নিয়ে নিলে তা তিনি ওপারেও ক্ষমা করবেন না। বন্ধু, ভাইয়া, আপু, আপনি কাকে দেখানোর জন্য মেরি ক্রিস্টমাস বলে শুভেচ্ছা জানাচ্ছেন? আপনার রব আপনার উপর আমরণ ও ওপারেও ক্ষিপ্ত থাকুক, এটাই কি আপনার কাম্য? নাকি ফেসবুকের সকলে যা করছে, তাদের সাথে তাল মেলাতেই আপনার এই শুভেচ্ছা প্রদান? নাকি বিচার দিবসের প্রতি আপনার বিশ্বাসটা শীতের কুয়াশার মতই অস্পষ্ট? একটু ভাববেন। ❤
ছায়া এলো গাঢ় হয়ে পায়ের কাছে ছায়া শুধু আলোকিত ক্ষণেই বাঁচে, আঁধার ক্ষণে আমি পুরনো সে একাই দেহ-মন স্নেহ-ভালোবাসাই যাচে। 
- মননের বুনন - প্রতিটা দিন তো একই রকম বয়ে যায় না। প্রতিদিন নতুন সূর্য ওঠে। ক্যালেন্ডারের পাতায় নতুন তারিখে দাগ পড়ে। প্রতিষ্ঠানের কর্মচারীরা নতুন করে বরাবরের মত অ্যাটেন্ডেন্স খাতায় স্বাক্ষর করে। রিকশাচালক বরাবরের মত হলেও দিনে প্রথমবার তার রিকশাকে নামায় রাজপথে। দিনমজুরেরা নামে পথে। সবাই নামে জীবিকার সন্ধানে। স্রষ্টার উপর ভরসা রেখেই তারা শুরু করে একেকটা নতুন দিন। . প্রতিদিন তো আর সমভাবে বয়ে চলে না। ঘটনাপ্রবাহ ভিন্নতা পায়, নতুন অভিজ্ঞতা যুক্ত হয় মনের ঝুলিতে। নতুন মুখের সন্ধান পাওয়া যায়। সাথে কিছু প্রিয় মুখ ইতিহাসে মিশে যায়। ওজনের মতই হ্রাস-বৃদ্ধি ঘটে বিশ্বাস ও ভালোবাসার। ওদিকে কিছু নতুন আশারও জন্ম হয়। বাড়তে থাকে স্বপ্নের বীজ হতে সদ্য অঙ্কুরিত সেই নাজুক চারা। সবকিছুর চাপ পড়ে এই টলটলে মনের উপর, যা চোখের সাদা অংশের মতই স্পর্শকাতর। আঘাত লাগলে প্রচুর কষ্ট হয়, লাল দাগ পড়ে যায়। মনের উপর পড়া সেই চাপের ধকল সামলাতে পেরিয়ে যায় কয়েকটি সূর্যাস্ত, কয়েকটি সূর্যোদয়। বাড়ির সেই কংক্রিটের ছাদ কিংবা প্রশস্ত বারান্দার নির্জন কোণ হয়ে উঠে প্রিয় স্থান। মাথার নিচে দু'হাত রেখে সটান শুয়ে পড়ার ভঙ্গি, কিংবা গালের নিচে হাত রেখে কবি সুকান্তের সেই বিখ্যাত ভঙ্গিটি হয়ে ওঠে প্রিয় অবস্থান। আকাশের চাঁদ, তারা, ছায়াপথ হয়ে ওঠে চোখের মাঝে ধরা দেয়া কাঙ্ক্ষিত বস্তু। চোখের পানি হয়ে ওঠে নিত্যদিনের সঙ্গী। . কানে এয়ারফোন গুঁজে তখন শুনতে ইচ্ছে করে বিরহ-সঙ্গীত। নিঃস্বার্থ হয়ে কাটিয়ে দিতে ইচ্ছে করে জীবনটাকে। মানুষের উপর থেকে আস্থা হারিয়ে জীবনকে যেন নতুনরূপে চেনা হয়। 'জীবনের বাস্তবতা এমনই' -এরূপ কথাবার্তা ছড়িয়ে দিতে ইচ্ছে হয়। কোনো কাজে একাগ্রতা আসে না। সে যাদের ভালোবাসার ও স্মরণের পাত্র, তাদের কোনো কথা বা প্রশ্নের জবাবের ইচ্ছে কেন যেন মনে জাগে না। 'কেমন আছেন?' প্রশ্নটা শুনে যেন মনে হয় তা উদ্দেশ্যমূলক। সমস্ত কিছু ভালো নেই জেনেও যেন প্রশ্নটুকু ছুঁড়ে দেয়া হয়েছে। বিষণ্ণতা তাই নেমে আসে রাগে। কারো কথার জবাব ঠিক দেয়া হয় না সুন্দরভাবে। বিচক্ষণেরা অবশ্য এ সময়টুকুয় কথা বলাটাই থামিয়ে দেয়। . মনের উপরে ভর করা সেই কালো স্তরের গাঢ় প্রভাব বাহিরেও গিয়ে পড়ে। কারো হাত বেয়ে তা ছড়িয়ে পড়ে ডায়েরির রুলটানা সফেদ পাতায়। কারো বা অন্তর্জালের যোগাযোগ মাধ্যমগুলোয় মনের অনুভূতি ছড়িয়ে দিতে ইচ্ছে করে। ঠুনকো সমাজের ঠুনকো ভদ্রতায় অতিষ্ঠ হয়ে কেউ কিছুটা প্রতিবাদী হয়ে ওঠে। বুক ফেটে কিছু নরম হৃদয়ের মানুষের আসে কান্না। ভেতরে একটি ফুটন্ত হাঁড়ির মত কম্পনের অনুভূতি অনুভব হতে থাকে। চোখ ফেটে তা বয়ে পড়ে। মুখটা তখন লুকোতে হয় বিছানার বালিশের গর্ভে, কিংবা পড়ার টেবিলের উপরে বিছিয়ে দেয়া দু'হাতের ভাঁজের মধ্যিখানে। চশমাপরিহিতরা চশমাটিকে থাকতে দেয় না চোখে। কারণ, তারা এ সময়টাতে থাকতে চায় একটু একান্তে। তাদের এক হাতের তর্জনী ও বৃদ্ধাঙ্গুল দু'টি ব্যস্ত হয়ে পড়ে চোখের কোণের অশ্রু মুছে ফেলতে। . এ সময়ে কাছে এসে দাঁড়ায় কোনো এক প্রিয়জন। মা, বাবা, কিংবা বড় ভাই বা ছোট বোন। মা হাত বুলিয়ে দেন মাথায়। বাবা দূর থেকে আদরের সন্তানটিকে বেশ বিষণ্ণ ও বিধ্বস্ত দেখে সংক্ষিপ্ত করেন নিজের জাগতিক দুশ্চিন্তা। বড় ভাই দীর্ঘশ্বাস ফেলে ভাবে, "এবার তবে ছোটজনেরও কষ্টের মুহূর্ত ঘনিয়ে এলো।" ছোট বোনটা অবুঝের মতই জানতে চায়, "ভাইয়া, তোমার কী হয়েছে? অসুখ করলো?" প্রশ্নের জবাব দিতে বালিশের মাঝে কিংবা কনুইয়ের ভাঁজে লুকিয়ে রাখা মুখের অশ্রু মুছে, মাথা তুলে, সে ছোটে ওয়াশরুমে। বেরিয়ে আসে দু'টো লাল চোখ নিয়ে। 'ঘুম হয়নি', 'প্রচণ্ড মাথা ধরেছে' -এমন ছোট ছোট মিথ্যে বাক্যের মাঝে নিজেকে, নিজের কষ্টকে আড়াল করে। . শহরে তো ধানক্ষেত নেই। নেই সবুজ ঘাসের বিস্তৃত গালিচাও। নিকটে নেই কোনো নদী কিংবা উত্তাল সমুদ্র। তা না হলে বিষণ্ণতা ভুলে থাকার মত উপাদানের আশ্রয়টুকু অন্তত পাওয়া যেত। শহুরে বিষণ্ণ মানব-মানবীরা তাই সান্ত্বনা খুঁজতে প্রবেশ করে ফেসবুকে। হোক না সেই সান্ত্বনা অনেকটা সাময়িক। তবুও এক টুকরো পরিতৃপ্তি নিয়ে তারা বেরিয়ে আসে না সেখান থেকে। উলটো অতিরিক্ত এক বোঝা মনোভার নিয়ে সে যেন সেখান থেকে ছিটকে বেরিয়ে পড়ে। সবাইকেই মনে হতে থাকে একেকটা স্বার্থমাখা মানব-মানবী। পুরো দুনিয়াকেই যেন সে প্রকৃত চোখে দেখতে শেখে। . এরই মাঝে বেশ ক'জন মানুষের সঙ্গ সে পায়। মানুষগুলো খুবই চমৎকার মনের। তারা অন্যের মনন বুঝতেও বেশ পারদর্শী। তারা তাদের সৃষ্টিতে রেখে যেতে পারে অন্যের মনের অনুভূতির অসম্ভব রকমের প্রতিফলন। কখনও বা ছন্দে, কখনও বা গদ্যে তারা ছড়িয়ে দেয় তাদের যত অনুভূতির তপ্ত প্রকাশ। এই মানুষগুলোর সাথে হয়ত তারা কথা বলে আরাম পায় না। মানুষগুলো যে কথায় ততটা পারদর্শী নন। তারা গুছিয়ে লিখতে জানেন, তবে বলতে নয়। মানুষের ভেতরকার সমস্ত সুখ-দুঃখ, রাগ, হতাশা, আশা এসব বিষয় এক নিমেষে বুঝে ফেলার এক অসাধারণ ক্ষমতা সৃষ্টিকর্তা তাদেরকে দান করেছেন। আরও দান করেছেন সেসব অনুভূতির প্রকাশকে সম্পূর্ণ নিজের ভাষায় তুলে ধরার এক অভিনব দক্ষতা। সেই দক্ষতাকে কাজে লাগিয়েই তারা উৎকৃষ্ট কাব্য লেখে, চমৎকার গদ্য লেখে। আরো লেখে কিছু মনোজাগতিক প্রবন্ধ। যেসব পড়ে তাদের চিন্তার জগতের সাথে এক অকৃত্রিম যোগসাজশ খুঁজে পায় বিষণ্ণ পাঠকেরা। সেই দক্ষ লেখকেরা যেন তাদের চমৎকার লেখনীর মাধ্যমে এই বিষণ্ণ পাঠকদের দিয়ে যাচ্ছে সান্ত্বনা, করে যাচ্ছে সমর্থন। পাঠকেরা অবাক হয়ে ভাবতে থাকে, "এই মানুষটা কী করে আমার ভেতরকার সমস্ত অনুভূতি বুঝে ফেললো!" তারা সেই লেখক, কবি বা গল্পকারের লেখার প্রেমে পড়ে যায়। ক্ষুধার্তের মত সেই লেখকের একটির পর একটি রচনা তারা খেতে থাকে, প্রেমিকের মতই সেসবকে বুকে চেপে ধরতে থাকে। বিষণ্ণ পাঠকের মনে তখন এক ভাবনার উদয় হয়। সে ভাবনা একজন লেখক হওয়ার তীব্র বাসনাপ্রসূত। লেখকের মতই তারা কলম ধরতে চায়। লেখকের মতই কল্পনার জালে বিস্তার পেতে চায়। লেখকের মতই অন্যের যাবতীয় মিশ্র অনুভূতি নিয়ে তারাও লিখতে চায়। ক'জনে আর আগাতে পারে? দশজনের মাঝে দু'জন হয়ত সফল হয়। বাকিরা আটকে যায় মাঝপথেই। যতটা না অদক্ষতার কারণ, তার চেয়ে বেশি নিজেকে লেখকে পরিণত করার এক দ্রুত ও অধৈর্য বাসনার তাড়াহুড়োয়। অজস্র ছেলেমানুষি নিয়ে আর যা-ই করা যাক, উৎকৃষ্ট লিখনকার্য যে কখনও করা যায় না, এই দীক্ষাটুকু তাদের কেউ দিলেও তারা সেটি বুঝতে চায় না। তাই সাহিত্যের ছায়াতলেও তাদের খুব বেশি দিন দেখা যায় না। তারা অন্য সান্ত্বনার উপায় খুঁজে। কোনো মানব কিংবা মানবীর প্রেমদ্বারে তারা দাঁড়িয়ে যায়। সেখান থেকে আঘাত পেয়ে তারা সিগারের শলাকায় টান দিতে শেখে। আরো শেখে গঞ্জিকা সেবন করতে। তবুও যে শান্তির খোঁজে তারা পথে নেমেছে, সে শান্তির খোঁজ তারা একেবারেই পায় না। . জটিল এই মনোজগত। জটিল তার জটিলতা। জটিল তার উত্থানপতন। কোথায় গেলে, কী করলে এটি সেই নিস্তরঙ্গ সরোবরের স্ফটিক জলের মত একেবারে শান্ত, স্থির ও টলমলে হয়ে পড়বে; সেই জবাব অনেকেরই জানা নেই। প্রতিটা দিনের জাগতিক ব্যস্ততার মাঝ থেকে আসা যাবতীয় দুশ্চিন্তার সাথে তাই যে পুরোপুরি খাপ খাইয়ে নিয়ে ধৈর্য্যের সাথে সেগুলোর একটি একটি ক্রমকে মুছে ফেলা লাগবে, এই বোধটুকুই জেগে ওঠা উচিত। হয়ত এই বোধের জেগে ওঠার নেপথ্যের শ্রমটুকু, এই মননের বুননটুকু বেশ কষ্টসাধ্য। তবে একবার এর মাঝে নিজের সমস্ত গাঠনিক ও অস্পৃশ্য অস্তিত্বকে ভরিয়ে তুলতে পারলেই একটি চমৎকার ব্যক্তিত্ব নিমেষেই গড়ে ওঠবে। যে ব্যক্তিত্ব কখনও পৃথিবীর ঠুনকো পরাজয়, ধাক্কায়, বা আঘাতে সত্তরোর্ধ্ব বৃদ্ধের দাঁতের মত নড়বড়ে হয়ে ওঠে না। - মে ৩০, ২০১৮। 
রোদ, বৃষ্টি মাথায় নিয়ে পথে নামি মানুষের সঙ্গ পেতে, সাহচর্য পেতে, বুকের মাঝে জেগে থাকা মন এবং সর্বাঙ্গে স্পন্দিত হওয়া প্রাণকে সজীব ও সতেজতায় ভরিয়ে রাখতে। আর, নিজেকে ভুলে থাকতে। . জগতের সম্রাট এখন আর নই সন্ধ্যের বৃষ্টি নামার আগে অবশ্যি তা ছিলাম। সারাটা দিন বেশ ছিলাম, পুলক ঘিরে ছিল অস্তিত্বে। ভোরে ঘুমে চির ধরতেই দেখি আকাশটা রোদহীন, মেঘমেদুর, সেই জমাটবদ্ধ মেঘের গভীর ছায়া নেমেছে চারপাশে। কী যে তৃপ্তিবোধ হলো তখন! বৃষ্টি নামতেই জেগে গেল উল্লাস! জীবনে ফাঁকি নেই, নেই অপূর্ণতা, নিজের ঘরে বন্দি হয়ে থেকেও মনে হলো, বাহিরের যে জগত বৃষ্টিজলে ভেসে যাচ্ছে, তার সাথে আমার কোনো যোগই নেই! ঘরে বন্দি থাকুক দেহ, লক্ষকোটি বছর অমনি তৃপ্তি আর আনন্দের মাঝে মন রাজত্ব করুক নিজের রাজ্যে। . অতঃপর দিনশেষে থেমে গেল বৃষ্টি, মেঘের ওপারেও মিলিয়ে গেল রোদ। মেঘের ছায়া কেটে গিয়ে ঘনাল সন্ধ্যের ছায়া। তখন মনে হলো, একটু বেরিয়েই আসা যাক পৃথিবীর বুক থেকে, তাতে যদি নিজের বুককে ভুলে থাকা যায়। . বৃষ্টিতে পথের হাওয়াও শীতল হয়ে এলো, চৈত্রের শেষ দিনগুলি এভাবেই কেটে যাক তবে। একা হাঁটতে গিয়েই লক্ষ্যে এলো, আমার উদ্দেশ্যের থলিটা অপূর্ণই থেকে গেছে। যাচ্ছি কোথায়? যেখানেই যাই, যাব তো ভিখিরীর মতই। যার কাছেই যাই, সে জানবে, আমি ভিখিরী। সারাদিনের গৃহবন্দি সম্রাট, সন্ধ্যেশেষে ভিখিরীই হয়ে যায়, পথে নামলে ভিখিরীই হয়ে যায়, নিজেকে ভুলতে ভিখিরীই হয়ে যায়। সে ভিক্ষে করে মানুষের কথা ও হাসি। . তারা বুঝবে না, কী করে পুরো দিন গৃহবন্দি থেকেও একাই একশ' হয়ে পরিপূর্ণতায় ভরিয়ে রেখেছি নিজের জগত। তারা এও বুঝবে না, কী করে আবার গেলাম একা হয়ে, দু'টি কথা বলার সুযোগ নেই বলে কেমন অভিমানে বুকটা গেছে ভরে। . যদি নাও বুঝে কেউ, তাতে কি কিছু এসে যায়? নিজেকে যে ভুলতে এসেছে, তাকে যদি মানুষ মনে করে, সে ভোলাতে এসেছে অন্যদের, তাতেও কি আছে ক্ষতি? . হয়ত তারা হাসবে মনে মনে, না হয় বলবে মনে মনে, "হে আত্মভোলা পুরুষ, তোমার এতদিনকার উদাসী অবহেলার ফাঁকিটা আজ তবে ধরাই পড়ে গেল!" . ধরাই পড়ে গেলাম। তবুও নিজেকে ভুলতেই তো শরণ নিই মানুষের। তারাও করুণা করে সঙ্গ ও সাহচর্যের মালা পরিয়ে। আমরণ এই বোধটাই সকল যুবকমনে চিরন্তন হয়ে রবে।
একজন লেখক হওয়া একদিকে যেমন সহজ, অন্যদিকে তেমন বেশ চ্যালেঞ্জিংও। যদি দিনলিপির মত করে গল্প লিখে যান, তাহলে আপনি সহজ পর্যায় অবলম্বন করে লেখক হতে পারবেন। তবে যদি বেশ চমৎকার টুইস্টিং ধরনের গল্প কিংবা উপন্যাস পড়ে দেখেন (অনেক সময় বিভিন্ন প্রবন্ধও টুইস্টিং ধরনের হয়), তখন বুঝতে পারবেন, সেটি লিখতে সেই লেখককে কম কাঠখড় পোড়াতে হয়নি। এবং সে ধরনের লেখা পড়ে নেয়ার পর কিন্তু নিজেরও ইচ্ছে হতে থাকে তেমন একটা গল্পের জগতের জন্ম দিতে। এবং ঠিক এই ইচ্ছেপূরণের ব্যাপারটাই আপনাকে নিয়ে যাবে লেখক হওয়ার চ্যালেঞ্জিং দিকটাতে। তবে বিসাইড দ্যাট পয়েন্ট, লেখালেখির ক্ষেত্রে আমি সাহিত্যচর্চার আগে সবচেয়ে বেশি গুরুত্ব দিই গুছিয়ে কিছু লেখার দক্ষতাকে। মনের অনুভূতিগুলো বাক্যে বাক্যে সাজিয়ে গুছিয়ে লিখতে পারলে তার মূল্য আমার কাছে অনেক অনেক বেশি। কিন্তু আফসোসের ব্যাপার হলো, অগোছালো বক্তব্য লেখার কাঁচা হাত নিয়েই অনেকে লেখক হিসেবে প্রতিষ্ঠিত হতে চান (সিনিয়রদের ক্ষেত্রে) কিংবা চায় (জুনিয়রদের ক্ষেত্রে)। তাদের উদ্দেশ্যে ছোট্ট পরামর্শই থাকবে। আগে নিজেকে গড়ে তুলুন, যত সময় লাগে নিয়ে নিন, এরপর সময় ও বাস্তবতাই আপনাকে আপনার নিজের ফিল্ডে প্রতিষ্ঠা পাইয়ে দিবে। 
বেশিরভাগ সৎ মানুষের সমস্যাটা কোথায় জানেন? সমস্যাটা হলো তাদের সততার অহংকারে। সততার অহংকার কাকে বলে জানেন? মানুষের কোনো উপকার করে দিয়ে তার কাছ থেকে স্বীকৃতি পাওয়ার মানসিক ইচ্ছেবোধটাই হলো সততার অহংকার। সবাই-ই জানে, কারো উপকার করলে সবসময় 'ধন্যবাদ' পাওয়া যায় না। আমরা নিজেরাও ক'জনকে ধন্যবাদ দেই বলুন! তবু যখন অন্যের উপকার করি স্বীকৃতির আশায়, তখন স্বীকৃতি না পেয়ে অভিমান করে বসি। আর সারাদিনের সঞ্চিত অভিজ্ঞতা নিয়ে ফেসবুকে দু-চার বাণী শুনিয়ে দিই "ভালো কাজের দাম নাই!" আর এভাবেই নিজেকে সেসব দলের মাঝে ফেলে দিই, যারা কথায় কথায় বলে, "মানুষের উপকার করে কোনো লাভ নাই। আজকে যার উপকার করলেন, কালকে সে আপনাকে পুছবেও না!" আরে পুছার তো দরকারই নেই। আমি 'বিসমিল্লাহ' বলে ভালো কাজ করলে পরপারে ওই মহান রবই আমার খোঁজ করবেন প্রতিদান হাতে তুলে দেয়ার জন্যে। যত কাজ, ওই রবের জন্যেই করি না কেন আমরা? আর রবের জন্যে করা যাবতীয় ব্যক্তিক ও সামষ্টিক কাজ, সবই তো মানবিক। এখন অবধি তো অমানবিক একটাও খুঁজে পাইনি ভাই। মানুষকে সাহায্য করা বন্ধ করে দিবেন না। পথিমধ্যে কোনো পথিক পথের ঠিকানা চাইলে তাকেও ফিরিয়ে দিবেন না। পথের মাঝে বসে থাকা ঝুঁকিপূর্ণ ইট, পাথরের টুকরোকে পথের প্রান্তে সরিয়ে আনুন। আর যদি কোনো ভালো কাজই না পান, যাকে সামনে পাবেন, সালাম দিন, মুখে দারুণ হাসি নিয়ে। এসব করলে আপনার মাঝ থেকে অহংকার ধীরেধীরে মুছে যাবে। তখন সততার অহংকারের ঠেলায় হড়কে গিয়ে পচা নর্দমায় আপনাকে পা ডোবাতে হবে না। সততা থাকুক তার যথাস্থানে। ঝেঁটে বিদেয় করুন অহংকারকে। সুখী হবেন কি না জানি না, তবে দারুণ স্বস্তিতে থাকবেন। সাধে কি আর লোকে বলে, 'সুখের চেয়ে স্বস্তি ভালো'!
শক্তি চট্টোপাধ্যায়ের কবিতাকে অবোধগম্য বলাটা পাঠকের স্বাধীনতা। তবে অবোধগম্যতার কারণে তাঁর কবিতাকে কেউ যদি পাঠ না করে এড়িয়ে যায়, তাহলে তা অপরাধ হবে। জীবনানন্দও কিন্তু বহুক্ষেত্রে অবোধগম্য। কিন্তু সেই অবোধগম্যতা কবিতায় নয়, বরং আমাদের অপক্ব মগজে। সমৃদ্ধ করতে হবে মগজকে, কবিতা তো কবিতার মতই থাকবে। ❤ পাঠের মত চর্চিত অভ্যাসকে নিমগ্নতার চাদরে জড়িয়ে নেয়াটা খুব জরুরী। হালকা ধরনের লেখা পড়তে গিয়ে যেন নিজের গভীর অধ্যয়নের চর্চার পথকে মূলেই বিনষ্ট না করি। ❤ ১৯৩৩ সালের আজকের এই দিনে শক্তি এ পৃথিবীতে প্রথম প্রশ্বাস টেনেছিলেন। আমরা তাঁর সাহিত্যকে টেনে নেয়া শুরু করতেই পারি। ❤
আমার পোস্টে যাঁরা মন্তব্য রেখে যান, তাঁদের অধিকাংশের সাথেই আমার একটা ন্যূনতম পরিচয় হলেও আছে। এর পেছনে দায়ী আমার কয়েক বছর আগের একটি অভ্যেস, বাছবিছার না করে সকলকেই গল্পের জন্যে আহ্বান করে যাওয়া। বছরের শুরুতে একটি পোস্ট দিয়েছিলাম, যেখানে সকলকে অনুরোধ জানিয়েছি এই লিখে, তাঁরা যেন আমাকে মূল্যায়ন করে কিছু কথা মন্তব্যের ঘরে রেখে যান। এবারের পোস্টটাও প্রায় সেরকমই, তবে এবার আপনি মন্তব্য রাখবেন, আর আপনাকে মূল্যায়ন করে আমি আমার যথাসাধ্য বলে যাব। তবে মূল্যায়ন তখনই সম্ভব, যখন আপনার সাথে আমার অন্তত একটা পরিচয় থাকবে। সকলের জন্যেই মন্তব্যের দুয়ার খুলে রেখেছি। আমার অজস্র পাগলামির মত এটিও একটি পাগলামি। আমাকে যাঁরা ভালোবাসেন, স্নেহ করেন, তাঁরা এই পাগলামিকে ক্ষমা করবেন বলেই আমার বিশ্বাস। যাক, আর কথা নয়, মন্তব্য শুরু হয়ে যাক। 
'ন' তে 'নষ্ট নগরী।' গলিঘুপচি থেকে শুরু করে কখনও কখনও রাজপথও যাবতীয় নোংরার নোংরামিতে মেতে ওঠে। এই নোংরামি কখনও বর্জ্যের, কখনও মানুষেরই। এসব ছাড়িয়ে কোথাও হারিয়ে যেতে খুব, খুউব ইচ্ছে করে। তবে যা বলি, তা আমরা সবসময় করতে পারি না। হারিয়ে যাওয়া সবসময় হয়ে ওঠে না। তাই মাঝেসাঝে এরকম স্নিগ্ধতার দেখা পেয়ে যাই স্রষ্টার অনুগ্রহে। আসকার দীঘি, কাজীর দেউড়ির ভেতর করেই, এই চট্টগ্রাম নগরীতেই। ছবিটা তুলেছিলাম একটি মসজিদের প্রশস্ত বারান্দায় দাঁড়িয়ে। বহুদিন, হ্যাঁ, ব হু দি ন বাদেই ছবি তোলা হলো। এবং সাথে নষ্ট নগরীর আকাশে বাতাসে ছড়িয়ে থাকা বিষাক্ত প্রশ্বাস নিঃশ্বাস হয়ে বেরিয়ে এলো।
লকডাউনের শুরুতে বিদ্যানন্দ প্রকাশনী আয়োজিত বুক রিভিউ প্রতিযোগিতায় অংশ নিয়েছিলাম। সেবার অনেক দারুণ সব বুক রিভিউ জমা পড়েছিল প্রতিযোগিতায়। তাই দৈবচয়নের ভিত্তিতেই বিজয়ীদের নির্বাচিত করা হয়েছিল। এবং সেই দৈবচয়নের নামের তালিকায় আমার নামও ছিল। তাই আমার রিভিউর উৎকৃষ্টতার জন্যে যে বিজয়ী হয়েছি, এমনটা আমার বন্ধুটা ভেবে থাকলে সেটা ভুল হবে। ওভাবে যদি বিচার করা হত, তাহলে আমি অবশ্যই বাদ পড়তাম। তবে এ আয়োজনের প্রতি অনেক দিক থেকেই কৃতজ্ঞ। লকডাউনেই আমি বুক রিভিউ লিখতে শুরু করেছিলাম অল্পবিস্তর। গত দুই বছরে রিভিউ লিখব লিখব করেও আর লেখা হয়ে ওঠেনি। অবশ্য খুব যে পাকা হয়ে ওঠেছি তা নয়। তবে বুক রিভিউ লিখতে গিয়ে লক্ষ করেছি নিজের লেখনশৈলীর অনেক ত্রুটি-বিচ্যুতি। লকডাউনের কারণে পুরস্কার পেতে অনেকটাই বিলম্ব হলো। আমি নিজেও বিস্মৃত হয়েছিলাম এর ব্যাপারে। পরে অল্প ক'দিন আগে যোগাযোগ করলে জানতে পারি তাঁরা পুরস্কার ঠিকই পাঠিয়েছিলেন, কিন্তু সেটি কোনো এক অজ্ঞাত কারণে যথাসময়ে আমার কাছে এসে পৌঁছায়নি। কিন্তু যত যাই হোক, আজ তা হাতে পেয়েছি। স্মার্টফোন নেই, তাই ছবি তুলতে পারিনি। পুরস্কার হিসেবে পেয়েছি ওবায়েদ হক-এর 'নীল পাহাড়' বইটি। মজার ব্যাপার হলো, বইটির সফট কপি আমার অনেক আগেই পড়া। তবে আমি আনন্দিত যে এটির হার্ডকপি এখন আমার সংগ্রহের তালিকায় যুক্ত হলো।
গাঢ় আর দৃঢ় অভিমানটাই আমায় করেছে পর, তাই তো বিষাদে ছেয়ে গেছে এই অখণ্ড অবসর। তবু তো আপোষে নির্বাক থেকে গিলে গেছি যত রাগ, কথার বানেই ছেয়ে গেছ দেখো বুকে গ্লানিময়ী দাগ! তবু তোমাকেই জিতিয়েছি আমি তর্কপ্রিয়তা দেখে, এতে যদি কোনো নবীন প্রেমিক সহনশীলতা শেখে! - অক্টোবর ২৯, ২০২০।
এই তো দারুণ রোদ খেলে যায় দুপুরের মাঝভাগে, এমন স্নিগ্ধ উজল প্রভায় চোখেই তো ভ্রম জাগে; কাজ ভুলে হাতে বই নিয়ে বসি এমনই তো সাধ জাগে, বোধগুলো যেন ফিরে ফিরে আসে হারিয়েছিল যা রাগে।
মেঘ উড়ে যায়, ধীরে ধীরে, যেন জীবন নামক কিতাবের পাতা উলটানো। মেঘের উপর মেঘ, পাতার উপরে পাতা, মোটা কলেবর। জীবনের অপরাহ্নবেলায় চারদিকে লাল-হলুদ মাখা আলোয় ছেয়ে আছে। রৌদ্রময়ী বিকেল আজ মেঘে ঢাকা। ঠিক মনের উপর বিষাদের স্তর জমে ঢেকে পড়ার মতই। লিলুয়া বাতাসেও সেই মেঘ, সেই বিষাদ, যায় না উড়ে। আসে ফিরে ফিরে, যেন অক্সিজেন, বিষাদের তাপকে ও এর দহনকে উত্তরোত্তর তুলছে বাড়িয়েই। জীবনের যত ভুল, যত ভ্রান্তি, যত পাগলামি, যত ছেলেমানুষি, যত কষ্ট, যত কান্না, যত হাপিত্যেশবোধ, যত বিষাদজ্বালা; সবই ঠিক এই অপরাহ্নের শেষবেলাতেই ফিরে ফিরে আসে স্মৃতিতে। স্মৃতির সেই পটের উপর অনুভূতির তুলির পরশ বুলিয়ে কীসের নকশা টানা হয়? কেন টানে নকশা? অন্তঃসারবিহীন দুঃখবিলাস করতেই কি নকশাটুকু টানা হয়? এর কোনো উত্তর আসে না ভেতর থেকে। একটা সময়ে সন্ধ্যা নামে, আকাশকে পরিচ্ছন্ন করে। মেঘগুলো সরে সরে যায়, দু'মেরুর দু'পানে। আকাশের মাঝে একচিলতে সন্ধ্যার বিবর্ণ পানসে আলোর পাওয়া যায় দেখা। নগরীর দালানে বাস করা কত কিশোরী, প্রেয়সী, গৃহিণীর পানসে অনুভূতির সাথে পাল্লা দিয়েই যেন সন্ধ্যাটুকু ধীরে ধীরে মিলিয়ে যেতে থাকে। ছাদে বসে থাকে কোনো দুঃখবিলাসী। আকাশের পানে চেয়ে থাকে সে। তখনও পুরোপুরি মেঘ কেটে যায়নি আকাশ থেকে। মেঘের ছেড়ে যাওয়া অংশের মাঝে সে তাকায়। একটি উজ্জ্বল নক্ষত্রকে সে জ্বলজ্বল করতে দেখে। যেন বাতিঘরের আলো, যেন ঝাড়বাতি, যেন ল্যাম্পপোস্টের টিমটিমানো সোডিয়াম লাইট, যেন দূর দেশের পানে ছুটে চলা চোরাই বিমান; তবে সেটি আকাশে ভেসে আছে, যেমনটি প্রতি সন্ধ্যাতেই থাকে ভেসে। সেই তারা, শুকতারা। একাকী, নিভৃতে থাকা সেই নক্ষত্র। আশেপাশে যার কোনো সখী নেই। খুব একাকীত্বের মাঝেই নিজের সমস্ত উজ্জ্বলতার অস্তিত্বকে ঘিরে নিয়েই সে ভেসে আছে পশ্চিমের ওই আকাশে। দুঃখবিলাসীর মনে হতে থাকে, সেই শুকতারা যেন তার মতই একাকীত্বে ভুগছে। তাই সে দু'ফোঁটা চোখের পানির ধারা বইয়ে দেয়। মানুষ নামক দু'পেয়ে প্রাণীটা বেশ অদ্ভুত। নিজের গোপন দুঃখ, গোপন বিষাদ, গোপন কষ্টকে সে প্রকৃতির পারিপার্শ্বিকতার সাথে মিলিয়ে নিয়েই যেন এক দুঃখবিলাসী আনন্দ পায়। উপযোগিতাহীন আনন্দ। এতে কোনো তৃপ্তিবোধ নেই, কোনো নতুন ভাবনার উদয়ও নেই। আছে পুরো স্বার্থোদ্ধত ভাবাবেগ। "আমি বিষণ্ণ, প্রকৃতিও বিষণ্ণ। আমি একাকী, শুকতারাও একাকী।" বিষাদযন্ত্রণা তাতে বেড়েই ওঠে। সেই দুঃখবিলাসীর স্থূলদৃষ্টিতে এটি লক্ষে আসে না যে সেই শুকতারা একাকী হলেও তা উজ্জ্বল। দুঃখবিলাসীর পানসে মুখের মত সেটি চিমসে মেরে যায়নি, কখনও যাবেও না। সে একা থেকেও দীপ্তিমতী। তার স্রষ্টা তাকে এভাবেই যে গড়েছেন। সৃষ্টির মাঝে সেরা হয়েও সেই খাটো বুদ্ধির দুঃখবিলাসী একাকীত্বের জালে পড়লেই আকাশের পানে চেয়ে তারা গোনে। শুকতারাকে নিজের সখী ভাবে। সেটির একাকীত্বকেই শুধু সে লক্ষ করে, অথচ সেটির দীপ্তিময়তা থেকে প্রেষণাটুকু নিয়ে নেয় না। সে তাই কবিতা লেখে, রোদন করে গাল বেয়ে অশ্রুও ঝরায়। এসব তার মনের বিষাদকে ইন্ধনই জোগায় শুধু, তাকে সাহসী করে তোলে না। সন্ধ্যের পর রাত পেরিয়ে যায়। আকাশের শুকতারার উজ্জ্বলতাটুকুও ক্ষীণ হয়ে আসে সময়ের আবহে। প্রবাহধর্মেই জীবন এগোয়। সুখী-অসুখী সব মানুষের অস্তিত্বই শেষ অধ্যায়ে আসবে ক্ষীণ হয়ে। বিষাদবিলাসে তাই অযথা সময়ক্ষেপণ কেন? (জুলাই ৩১, ২০১৮)
বৃষ্টি মানেই ঘুম বিছানায় চাদর টানা গায়ে, শীতল অনুভবেই ভাসা রঙিন স্মৃতির নায়ে। বৃষ্টি মানেই রবী, নজরুল নচি-সুমনের গান, আলসে ভীষণ লাগেই, তাই তো অসুখ হওয়ার ভান। বৃষ্টি মানে আকাশপানে বিষাদ দৃষ্টি ফেলা, বৃষ্টি মানেই কাজের প্রতি দারুণ অবহেলা। #বৃষ্টিকথা #তানসীর_আলম (অক্টোবর ২৩, ২০২০)
একটা চিঠি লিখব বলেই তোমায় দিলাম যন্ত্রণা অপেক্ষারই যন্ত্রণা, সপ্তাহ দুই কেটেই গেল, আমি বড়ই ভুলোমনা মানুষ আমি, যন্ত্র না। . কলম হাতেই কাগজ ধরে ঘষব কলম তার উপরে, কাগজের ওই সাদা বুকেই লিখব কাজে, অবসরে; কেমন তোমায় ভালোবাসি কেমন তোমায় খুব করে চাই, ইচ্ছে তো হয় সারাদিন ধরে তার গল্পই লিখে শুধু যাই। . তবু তুমি গাল ফুলিয়ে, নাক ফুলিয়ে বলবে আমায় "তুমি মানুষটা ভালো না, ভালো না, ভালো না!" অভিমানের পালা যখন সাঙ্গ হবে রাত্রিবেলায়, চিঠি তুমি পাবে সাদামাটাই, জমকালো না।
দুধের শিশু থেকে ২-৩ বছর বয়েসী শিশুদের দেখলে বুকে একটা 'সুখের মত ব্যথা' অনুভব করি। এই ব্যথা আরও তীব্র হয় কন্যাশিশুদের দেখলে। ধীরে ধীরে এটি তীব্র থেকে আরও তীব্রতর হয়ে ওঠে, যখন দেখি কাছাকাছি বয়সের কোনো বন্ধু নিজের ফুটফুটে কন্যাসন্তান নিয়ে ঘুরে বেড়াচ্ছে। কন্যাশিশুর প্রতি এই ফ্যাসিনেশন আমার একার নয়, বরং আমি বিশ্বাস করি, আমার বয়েসী প্রায় সকল যুবকেরই এই ফ্যাসিনেশনটি রয়েছে। মূল কথা সেটা নয়। মূল কথা হলো, আগে যেখানে বুকে কোনো প্রিয়তমার বুকে প্রিয়তম হিসেবে ঠাই পাওয়ার আকাঙ্ক্ষা জাগত, সেখানে এখন পিতা হওয়ার আকাঙ্ক্ষা জাগে। একে 'অল্প বয়সে পেকে যাওয়া' বললে সেটা ভুল হবে। আমার বয়সে অনেককেই আমি পিতা হতে দেখেছি। ভাবতে খুব ভালো লাগে, একটা ছোট্ট পুতুলসম কন্যাশিশু আমার হাতের একটিমাত্র আঙ্গুল আঁকড়ে রাখবে, আর তাকে নিয়ে আমি এখানেওখানে ঘুরব। কন্যা ক্লান্ত হয়ে পড়লে তাকে কোলে তুলে নিব। কাঠবিড়ালের মতো সে পুটুসপাটুস চাইবে। মুখে ফুটবে অস্পষ্ট বোল। তবু তা বুঝে নেব। গল্প করব; কিছুটা নিজের ভাষায় আর কিছুটা তার ভাষায়। একসময় আমার ঘাড়ে মাথা নুইয়ে সে ঘুমিয়ে যাবে। আমি তাকে আঁকড়ে রাখব। বুকটা ভরে ওঠবে কারো নির্ভরতার অংশ হতে পেরে। এসব আবেগাত্মক উচ্ছ্বাস বেশি প্রকাশ করতে দেখা যায় নারীদেরই। তখন মনে হয়, পুরুষের মাঝে যেন এসব আবেগ একেবারেই নেই। আসলে তো তা নয়। নারী স্বাভাবিকভাবেই নারী। তাকে আলাদা করে নারী হয়েও ওঠতে হয় না। একইসাথে সে তার সন্তানেরও বন্ধু। প্রতিটা সন্তানের প্রথম আবেগের জায়গা দখল করে নেয় নারী, খুব দ্রুতই। নারীই তার সন্তানের প্রথম ও খুব কাছের বন্ধু। কিন্তু পুরুষকে পুরুষ হয়ে ওঠতে হয়। সেটা নিজের কামপ্রবৃত্তির প্রকাশ দিয়ে নয়, বরং দায়িত্বশীল আচরণের মাধ্যমে। একইসাথে তাকে সন্তানের বন্ধুও হয়ে ওঠতে হয়। নারীর মত প্রাকৃতিকভাবে এটি ঘটে না। এ বন্ধুত্ব তৈরির কাজটা খুব সহজও নয়, আবার জটিলও নয়। কিন্তু তবুও অনেকে পেরে ওঠে না। অথচ সেই পুরুষও কিন্তু দায়িত্বশীল। কিন্তু পরিবারের জন্যে দায়িত্ব পালন করতে গিয়েই তার আর সন্তানের বন্ধু হয়ে ওঠা হয় না। কিন্তু পুরুষের বুকে সেই আকাঙ্ক্ষাটুকু জাগরুক থাকেই। সমস্যা হলো, এসব সে প্রকাশ করে না। তাই তাকে নীরস, একঘেয়ে বলে মনে হতে থাকে আমাদের। সবাই উচ্ছ্বাস প্রকাশ করে না, আবার অনেকেই আছে এ কাজটা পারে না। তবে আমাদের কর্তব্য হলো সেই লুকিয়ে রাখা আবেগটাকে অনুমান করেই অনুভব করা। আমি অন্তত বিশ্বাস করি, প্রায় প্রতিটা সুশিক্ষিত পরিবারের পিতা তাদের কন্যার সাথে সহজ না হলেও কন্যার প্রতি তাদের ভালোবাসা এতটুকু কম নয়। কন্যারা বোধকরি এটা বুঝতে পারে। তাই তো যে বাবার সামনে গিয়ে চোখ তুলে তাকিয়ে কথা বলার সাহস যার ছিল না, বিয়ের সময়ে সবার আগে সেই বাবার বুকেই ঝাঁপিয়ে পড়ে তারা অঝোরে কেঁদে ফেলে। যাহোক, আমার এ লেখাটির কোনো নির্দিষ্ট আলোচনা গোছানো নেই। আমি এখনও পিতা নই, সে পর্যায় আসতে হয়ত আরও ঢের দেরি। কিন্তু আমার বুকের মাঝে যে সেই আবেগটা ধীরে ধীরে জেগে ওঠছে, এটি টের পাচ্ছি। সেটাই তুলে ধরলাম তাৎক্ষণিকভাবে। সবাই একমত হবেন, এমনটাও জরুরী নয়। শুধু এই আবেগের প্রতি সকলের শ্রদ্ধা থাকাটা বেশ জরুরী।
- ভাবছি খুব - (তানসীর আলম) শুভ-অশুভর চর্চাটুকু কি বুক থেকে কভু মুছে যাবে? শীত সে তো আজ আসি আসি করে, তপ্ত ভাবকে সে কি খাবে? আজ তো পবন স্নিগ্ধ-শীতল, কাল সে কি হবে তপ্ত খুব? ধুর ছাই, অত পারি না ভাবতে, কাজে ও পড়ায় দিচ্ছি ডুব।
নিজের যত্ন নেয়া বলতে শুধু পর্যাপ্ত পরিমাণ খাওয়াদাওয়া ও শারীরিক ব্যয়ামটাই বুঝায় না। বাহ্যিক কাঠামোর যত্ন তো পৃথিবীর সিংহভাগ মানুষই নিচ্ছে। এমনকি জিমনেসিয়ামগুলোতেও প্রতিনিয়ত সদস্যের সংখ্যা বাড়ছে। যারা আরো বেশি পরিমাণে সচেতন, তারা জিমকে নিয়ে আনছে ঘরে। নানা রকম ডায়েটের শরণাপন্ন হচ্ছে। কিন্তু এসব করেও কি এই সিংহভাগ মানুষেরা স্বস্তিবোধে নিজেদের আটকে নিতে পারছে? অবশ্যই না। বাহ্যিক কাঠামোর যত্ন, ট্রান্সফরমেশন- এসব অবশ্যই একটা গোল সেট করে সেটা ফিল-আপ করবার মত দারুণ কাজ। এগুলো নিজেকে মোটিভেট করে, সাহস দেয়, চিয়ারড রাখে। কিন্তু এসবের বাইরেও আরো নানাবিধ উপায় অবলম্বন করে নিজের যত্ন নেয়া যায় খুব সহজেই। ধরুন, আপনার পারিবারিক কিংবা কর্মক্ষেত্রের দায়িত্বের অত্যাধিক চাপ আপনার ঘাড়ে এসে পড়ছে। একটানা দিবারাত্রি এসব করে গেলে স্বাভাবিকভাবেই জীবনটাকে একঘেয়ে বলে মনে হবে। তাই এই দায়িত্ব পালনের বেলায় কিছুক্ষণ কিংবা কিছুদিন ব্রেক নিতে পারেন। পুরুষদের বেলায় সপ্তাহের ছুটির দিনটায় আপনারা বাড়ির মানুষকে সময় দিন। জরুরী নয় যে ঘরের বাইরে বেরোতেই হবে। সচেতনতার বিধি মেনে বের হতে পারলে ভালো, তা না হলে বাড়ির ছাদে, কিংবা উঠোনে, কিংবা ডাইনিং রুমেই আপনি পরিবারের সকলকে নিয়ে একটা দারুণ সময় কাটাতে পারেন। হোম মেকার নারীদের বেলায় সপ্তাহের অন্তত একটা দিন আপনি ছুটি নিন। সমস্ত কাজ থেকে ছুটি নিতে হবে, এমনটি নয়। কারণ, আপনি রান্না থেকে ছুটি নিলে আপনার স্বামী-পুত্ররা এ কাজ হঠাৎই করে ওঠতে পারবে না। আকস্মিক ঘটনা সিনেমা-নাটকে হয়। আর বাস্তবে হলেও তা হয় রেয়ার কেস। নিজেকে রেয়ার কেস মনে করা যাবে না। তবে ঘরে আপনার পুত্র-কন্যাকে অবশ্যই রান্নার প্রাথমিক পাঠটুকু শিখিয়ে রাখতে পারেন। তাতে আপনি রান্নার কাজ থেকেও ছুটি নিতে পারবেন অন্তত একদিন। নিজের জন্যে দিনটাকে বেছে নিন। পুত্র-কন্যাকে সহ বাইরে থেকে ঘুরে আসতেই পারেন। আর পুত্র-কন্যা প্রাপ্তবয়স্ক হলে প্রিয়তম স্বামীকে নিয়েই না হয় নিকট জগিং পার্কে একদিন বিকেলটা কাটিয়েই আসুন। পুরনো স্মৃতির নতুন চারণ তাতে সম্ভব হবেই। ঘরে থাকলে বিকেলে বা সন্ধ্যার পর, কিংবা রাতের খাবারের পর একটা গল্পের বই নিয়ে বসে যান। না, নিজে বিছানায় শুয়ে একা একা মনে মনে পড়বেন না। বরং ডাইনিং টেবিলে কিংবা সোফায় বসে সবাইকে পড়ে শোনাবেন। এই যে ইউটিউবে এখন এত বাংলা অডিও গল্প ছড়িয়েছিটিয়ে আছে, এসব তো তাদের জন্যে, যারা নেটেই ডুবে থাকে। আপনার যদি পড়ার দক্ষতা থাকে, আর মোটামুটি রকমের একটা কণ্ঠ থাকে, তাহলে তো আপনিই সেসব গল্প পড়ে যেতে পারবেন। ব্যাপারটা বেশ উপভোগ্যও হবে। যে কাজগুলো আপনি অপছন্দ করেন, এমন কিছু কাজ সম্ভব হলে এড়িয়ে যাবেন। ঘর ঝাড়ু দেয়া, ময়লা ফেলে আসা, কাপড় ধোয়া, এসব কিন্তু এই অপছন্দের কাজের আওতায় পড়ে না। বরং ঠিক অন্য ধরনের অপছন্দের কাজ, যেগুলোর মুখোমুখি আপনি একেবারেই হতে চান না, সেগুলোকেই পাশ কেটে যাবেন। ভেবে বের করুন কাজগুলো। এ বেলায় আর ভেঙে বলছি না। মানুষ হিসেবে আমাদের মাঝে প্রায় সমস্ত রকমের আবেগের আসা-যাওয়ার খুব প্রয়োজন আছে। প্রকৃতির দিকে চেয়ে দেখুন। রোদ-বৃষ্টি-কুয়াশা-মেঘমেদুর সবরকম অবস্থাই কিন্তু ঘুরেফিরে ধরা দেয় এর মাঝে। এতেই তো প্রকৃতিটা কখনও রুক্ষ, কখনও শীতল, কখনও স্নিগ্ধতায় মেখে থাকে। আবেগের আসা-যাওয়াগুলোও মানুষকে ঠিক তেমনই স্বাভাবিক রাখে। বেদনা আছে বলেই যেমন আনন্দ এত আকাঙ্ক্ষিত, তেমনি কান্না আছে বলেই হাসি এমন উজ্জ্বল ও প্রস্ফুটিত। তবে শুধু হেসেই যাবেন না। মাঝেমাঝে অবশ্যই কাঁদবেন। এটি দুঃখবিলাস নয়। তাছাড়া মাঝেমাঝে কাঁদতে বলায় আবার সত্যিকার দুঃখবিলাসকেও যেন আঁকড়ে না ধরেন। তাহলে কাঁদবেন কীভাবে? দেখুন, দুঃখবিলাস ছাড়াও তো কান্নার উপায় আছে। আল্লাহর সামনে মাথা নত করে কি কান্না করা যায় না? আমরা তো পাপহীন জীবনযাপন করছি না। আমাদের পাপের জন্যে তো তাঁর কাছে ক্ষমাপ্রার্থনা করাটা অতি আবশ্যক। সেগুলোকে সামনে এনেই কাঁদবেন। ব্যক্তিগত দুঃখ-কষ্টও আমাদের কম নয়। জীবনের কোনো পর্যায়ে কোনো মানুষের পক্ষ থেকে আসা আঘাত আমাদের প্রায়ই ভাবালুতায় ডুবিয়ে নেয়। সেসব ভেবেও খানিক কাঁদবেন। এটা বেশ জরুরী। যেটা করবেন না, তা হলো ভেঙে পড়া। কান্নার ব্যাপারে অবশ্য নারীরা পুরুষের চেয়ে এগিয়েই আছেন। কিন্তু লোকলজ্জার ভয়ে পুরুষেরা কাঁদেন না তেমন। তাতেও সমস্যা নেই। সবার আড়াল হয়েই না হয় কাঁদুন। কিন্তু অন্তত কাঁদুন। কান্নার উপকারিতা নিয়ে বৈজ্ঞানিক জার্নালগুলোয় অনেক পিয়ার-রিভিউড আর্টিকেল পাবেন। খুঁজে পড়ে নিবেন সেগুলো। আপনি যে কাজটিতে প্যাশনেট, কিংবা যে কাজটি আপনার অফিসিয়াল দায়িত্বের সাথে সম্পর্কযুক্ত, সেটির ব্যাপারে আশেপাশের প্রিয়জনদের কাছ থেকে সাহায্য নিবেন। নিজেকে আইসোলেটেড করে ফেলার কোনো মানে নেই। এমনটি ভাববেন না, আপনি যা করছেন, তা কেউ জেনে ফেললে আপনাকে ডিমোটিভেট করবে বা আপনাকে হাসির পাত্রে পরিণত করবে। ধরুন, আপনি একজন লেখক, এবং আপনি কোনো গল্প, প্রবন্ধ বা উপন্যাস লেখার কথা ভাবছেন। প্লট ফাঁস করে দিতে হবে না, কিন্তু কোন স্টেপগুলো অনুসরণ করলে সেই জনরার লেখাগুলোকে আপনি আরো সমৃদ্ধ এবং যথাসম্ভব ত্রুটিমুক্ত এবং সহজপাঠ্য করে তুলতে পারবেন, এটা নিয়ে আপনি কাছের মানুষদের পরামর্শ নিতে পারেন। এমনকি উপন্যাস লিখতে গেলে প্রতি কিস্তি তাঁদের পড়িয়েও শোনাতে পারেন। মোটকথা, সাহায্য নেয়াটা জরুরী। এতে করে আপনি কিন্তু দুর্বল হয়ে পড়ছেন না, কিন্তু উপরি হিসেবে আপনার নেটওয়ার্কিং ও টিমওয়ার্কটা বাড়বে। সর্বোপরি, এমন কোনো কাজে নিজেকে নিমগ্ন করবেন, যেটা করতে গিয়ে আপনি মনের এক দারুণ আনন্দ অনুভব করেন। আপনার হাতের নিকটে, আশেপাশে তো এমন অনেক উপকরণই ছড়িয়েছিটিয়ে আছে, যা আপনার মনে দারুণ আনন্দের সঞ্চার করে। সেসব থেকে প্রডাক্টিভ কাজগুলোকেই বেছে নিন। আপনি নিশ্চয়ই চিকেন ফ্রাই, পিজ্জা, বিফ বার্গার বা যে কোনো ধরনের ফাস্ট ফুড খাওয়াকে মনের আনন্দের কাজ হিসেবে বেছে নিবেন না। সেটা উচিতও নয়। বরং বাগান করা, হাসিমুখে কারো সাথে কথা বলা, নির্মল সুরের নির্দোষ গান গাওয়া, ভোরের রোদ গায়ে মাখানো, এসবে মনে আনন্দও যেমন আসে, তেমনি বহুবিধ উপকারও এতে লুকোনো আছে। মোটামুটি এসবের অনুসরণেই আপনি প্রকৃত অর্থে নিজের যত্ন নিতে সক্ষম হবেন। আপনার কাছে তখন আপনার সমস্ত কাজকর্মই দারুণ অর্থবহ বলে বিবেচিত হবে। আপনি নির্ভার থাকবেন, সাউন্ড মাইন্ড থাকবেন।
আপনি যে নির্দিষ্ট কাজে ব্যস্ত, তাতেই পূর্ণরূপে মনোযোগী হন। কাজটি দেখে কে কী বলল, কেমন টিটকারি মারল, কেমন ক্রিটিসাইজ করলো, সেসব দিকে মনোযোগী হওয়ার কোনোই দরকার নেই। আপনার কাজটির মূল উদ্দেশ্য যদি হয় দর্শককে দেখানো, কিন্তু কেউ তা দেখলো না, তবুও মন খারাপ করবেন না। কাজটা করে যাবেন। কে দেখলো না দেখলো, এসব কোনো ব্যাপার না। আপনার নিজের লাভবান হওয়াটাই হলো মূল কথা। এ সম্পর্কিত কমপ্লিট মোটিভেশন পেতে বিটিভির সংবাদপাঠকেরা দিনরাত কাজ করে যাচ্ছেন। যারা ইংরেজি বুঝেন না, তারা রাত আটটারটা দেখবেন। আর যারা ইংরেজি শিখতে চান, তারা রাত দশটারটা দেখবেন। অতঃপর ঘুম দিবেন।
ওসমান মাহমুদ, কবি ও গদ্যকার। আজ তাঁর সাথে ফেসবুকে যুক্ত হওয়ার ৩ বছর পূর্তি হলো। না, এম্নিতে মনে ছিল না। জাকারবার্গের ফেসবুক মনে করিয়ে দিল। কিছু র‍্যান্ডম যুগল ছবি দিয়ে একটা রেডিমেড ফ্রেন্ড-অ্যানিভার্সারি ভিডিও দিয়েই সেটি আমাকে মনে করিয়ে দিল ফেসবুক। সেটা শেয়ার দিলেই হয়ত ল্যাটা চুকে যেত। কিন্তু খানিক বাদেই মনে হলো, এই রেডিমেড ভিডিও শেয়ার দেয়াটাই যথার্থ নয়। এতে ভালোবাসাটুকু ঠিকঠাক প্রকাশ তো হয়ই না, সাথে এই বন্ধুত্বটুকুকে অনেকটা খাটোই করা হয়। মনে আছে, পরিচয়ের প্রথম রাতেই ওসমান ভাইয়ের সাথে ফেসবুকে যুক্ত হয়েছিলাম। মাঝখানে সেতু হিসেবে ছিলেন আরেক প্রিয় বড় ভাই আলী হায়দার তানশীর। আগ্রাবাদের শেখ মুজিব রোডের হাসান আলী জামে মসজিদের পশ্চিমের নীলিমা ফ্ল্যাটের পঞ্চম তলার সিঁড়িতেই তাঁর সাথে প্রথম দেখা। একটা গোলাপী পাঞ্জাবি পরা ছিলেন সেদিন তিনি। আমরা উপরে ওঠছিলাম, তিনি নামছিলেন। এটা বলব না, "কীভাবে কীভাবে যেন তিনটা বছর কেটে গেল।" সাধারণভাবে অবশ্য সেটাই মনে হয়। কিন্তু একটু সময় নিয়ে গভীরভাবে একটার পর একটা ঘটনা ভাবতে গেলে কিন্তু সময়ের দীর্ঘতাটুকু টের পাওয়া যায়। কত ঘটনা-দুর্ঘটনাই না এর মাঝে আমাদের উপর দিয়ে বয়ে গেল। সেই গল্প এখানে আসবে না। সত্যি বলতে, গত তিন বছরে অনেক নতুন বন্ধু যেমন এসেছেন, তেমনি অনেক বন্ধু বিয়োজিতও হয়েছেন। সাময়িক সম্পর্কের বেশ কিছু মানুষও এসেছেন এ সময়টায়। সাথে এসেছিল হৃদয় ও চিন্তাভাবনাকে এফোঁড়-ওফোঁড় করে দেয়া কিছু কুটিল মানুষও। রক্তের সম্পর্কের বাইরে অল্প যে ক'টি বন্ধুত্বের সম্পর্ক এই গত হয়ে যাওয়া সময়ে আরো দৃঢ় থেকে দৃঢ়তর হয়ে ওঠেছে, যে সম্পর্কগুলো থেকে উৎসারিত ভালোবাসা সেই এফোঁড়-ওফোঁড়ে ক্ষতবিক্ষত হয়ে পড়া হৃদয়কে সজীবতায় ছেয়ে ফেলেছে, যাদের টানে ও তাগিদে এখনও জীবনটাকে গুছিয়ে নেয়ার সাহসটুকু বারবার সুইচ করি; তাঁদের মাঝে কবি ওসমান মাহমুদ প্রথম সারিতেই থাকবেন। সমস্যাটা হলো, তিনি গত দেড় বছর ধরে ফেসবুকে নিস্ক্রিয়। তাই তাঁর সাথে যোগাযোগের দু'টি মাধ্যম, মোবাইল ফোন এবং সরাসরি তাঁর কাছে চলে যাওয়া। এ দু'টো মাধ্যমের আশ্রয়ই নিচ্ছি। আমার জীবনের প্রথমবার রাঙামাটি ও খাগড়াছড়ি সফরে আমার সঙ্গী ছিলেন কবি ওসমান। আমার প্রথম লেখা বুক রিভিউটি তাঁরই এক ছড়াগ্রন্থের। অফলাইনে আমার প্রথম সাহিত্যিক বন্ধুও তিনিই। একইসাথে অফলাইনে আমার সাহিত্য আড্ডার আপাতত একমাত্র সঙ্গী এই মানুষটিই। পৃথকভাবে এ পোস্টটি দেয়া শুধু নিছক কোনো স্মৃতিচারণের জন্যেই নয়। বরং স্মৃতিচারণের সাথেসাথে আমাদের এ দু'জনের জন্যে সকল সুহৃদের নিকট থেকে দু'আ প্রার্থনার জন্যেও এই পোস্টের অবতারণা। বিশেষ করে দু'আটুকু চাই কবি ওসমানের জন্যে। তাঁর কলমের গতি থেমে যাক, এটা তাঁর পাঠক ও সতীর্থগণের কেউই কামনা করবেন না-জানা কথা। তাঁর কলমের গতির সাবলীলতা যেন আবারও ফিরে আসে, তিনি যেন আবারও দারুণ ও চমৎকার সব কবিতা-ছড়া, প্রবন্ধ রচনায় ফিরে আসেন, এই দু'আটুকুই চাই সকলের কাছেই। কবি ওসমান আবারও সাহিত্যপাঠে মনোযোগী হচ্ছেন, এটা আশার কথা। আমাদের দেশে জাগতিক সমস্ত সমস্যাকে পাশে রেখে সাহিত্যপাঠ ও সাহিত্যচর্চা করে যাওয়াটা বেশ কঠিন ব্যাপার। পেশার সাথে নেশার সামঞ্জস্য ব্যতীত এই চর্চা চালিয়ে যাওয়া সম্ভব না। যারা পেশাগতভাবে শিক্ষক, যাদেরকে বিভিন্ন প্রয়োজনে বিভিন্ন মৌলিক প্রবন্ধ লিখতে হয় বা ভিনভাষার প্রবন্ধ অনুবাদ করতে হয় এবং বিভিন্ন পত্রিকায় নিয়মিতভাবে লেখা পাঠাতে হয়, তাদের জন্যে এই সাহিত্যচর্চা চালিয়ে যাওয়াটা তুলনামূলক সহজ। কারণ সেটাই তাদের কাজের অংশ। কবি ওসমান এই সংকটেই পড়ে আছেন। তবু তিনি যে এই সংকটে পড়েও একটুআধটু লিখে যাচ্ছেন, এটাই আশার কথা। প্রথমে ভেবেছিলাম, এ যাবতকালে তাঁর সাথে যত ছবি তোলা হয়েছে, সবগুলোই একসাথে পোস্টের সাথে যুক্ত করি। পরে সে ভাবনা ফেলে দিলাম। দু'টি ছবি দিলাম। বই হাতে ছবিটা কবি ওসমানের সাথে তোলা আমার প্রথম ছবি, ২০১৮ সালের চট্টগ্রাম বইমেলায়। এবং অবশিষ্ট উজ্জ্বল হাসির ছবি লকডাউনের দীর্ঘ গৃহবন্দির পর তোলা প্রথম ছবি, জুনের প্রথম সপ্তাহে, নীলিমা ফ্ল্যাটের পঞ্চম তলায়, যেখানে তাঁর সাথে প্রথম সাক্ষাত হয়েছিল। ❤ দুঃখ প্রকাশ করছি লেখাটিকে অকারণে দীর্ঘ করে ফেলার ত্রুটির জন্যে।
#ভোর_নেই এমন স্নিগ্ধ সকাল তো পেয়েছি বহু বাদে। মেঘহীন, পাখিঘেরা, মুক্ত নীল আকাশ, সাথে বয়ে চলা মৃদুমন্দ শীতল পবন, আরেকটু সকাল বেড়ে ডেকে আনা যেন হেমন্তের মিষ্টি রোদ, একমুঠো সজীব ভাব সমস্ত তনুমনে; এই তো ঢের পাওয়া। ভোরের ফেরেশতাকে দেখে ডেকে ওঠা সেই রঙিন মোরগ ইতিউতি চায় সতর্ক ভঙ্গিতে, যেন সর্বদা তটস্থ কোনো বিপদের আঁচ পেয়ে। সূচলো দ্বিখণ্ডিত লেজ নাড়ানো কর্কশকণ্ঠী ফিঙের কাছে হার মানে নাগরিক কাক। অথচ যত ভোরকে আমরা ডাকি 'কাকডাকা ভোর', 'ফিঙেডাকা ভোর' কেন ডাকি না, এ ঈর্ষাতেই কি ফিঙে এত চেঁচায়? তা তো ফিঙেই জানে। ওদিকে 'মিনি' ডেকে ওঠছে খাঁচার বন্ধন থেকে, তার মিউমিউ ডাকে সাড়া দিয়ে এক মুক্ত মার্জার চেয়ে আছে তার দিকে, ভীষণ সন্দেহপূর্ণ নজরে। তার বিবেচনায় মানুষ বড়ই অদ্ভুত, পোষ মানাতেও তারা খাঁচার আশ্রয় নেয়। এজন্যেই কি যত কারাগারের সৃষ্টি? পাড়ার একমাত্র চায়ের দোকানদার বদি মিয়াঁ বিসমিল্লাহ করছে আজকের দিনের। মগভর্তি পানি নিয়ে কাঁচাপাকা পথটায় পানি ছিটোচ্ছে, ধুলোকে ঘুম পাড়াতে। সামনেই বসে ঝিমোচ্ছে পাড়ার 'বাঘা' নামধারী লেজকাটা কুকুরটি। ঘুমকে সে ভয় পায়। গত কিছু স্বপ্নে সে দেখেছে, তার শহুরে বন্ধুগুলোকে টেঁটা দিয়ে কিছু দানব পেঁচিয়ে মেরে ফেলছে, ভয়ে তাই সে নিকট সদরেও যেতে চায় না। তবু তো ভোর হয় স্নিগ্ধতা নিয়ে, আলোর পরশ মেখে গাছের পাতারাও ওঠে জেগে। ফুলের কলি প্রস্ফুটন পায় সেই আলোতেই। প্রকৃতির নিয়ম তো পালটে যায় না, সূর্যটা শুধু শেষ দিনের অপেক্ষায় আছে, কবে সে নিয়ম ভেঙে পশ্চিম থেকেই ভোরকে ডাকবে। পাহাড়ও তাই, উড়ে বেড়াবে সে আকাশে, পাখির মত করে। মাটিও তাই, ধসে পড়বে নিজের মাঝে, নিজের বুক চিরে। মানুষের তো বড়ই তাড়াহুড়ো, তাই তো সে এখন থেকেই নিজের প্রকৃতি থেকে বেরিয়ে আসছে। শেষ দিনবধি অপেক্ষার তার ধৈর্য নেই। অথচ, এই মানুষেরাই ভোর এনেছিল, মেঘহীন, উজ্জ্বল, পাখিঘেরা, মুক্ত নীল আকাশের ভোর। আজ সেই ভোর শুধুই কবির কল্পনায়, মেটাফরিক সাহিত্যে, অথবা হাল আমলের গ্রাফিক্স মোশনে। ভোর নেই, ভোর নেই, ভোর নেই।
উড়িয়ে দাও ভালোবাসাগুলো, সহমর্মিতাগুলো। ওগুলোর কোনো মূল্য নেই এই ব্যস্ত জীবনে। এক টুকরো সমালোচনার ভার বইতে না পারা মানুষগুলো খুব কষ্টে আছে। তাদের আর কষ্ট দিও না। তারা হরহামেশাই ডুবে থাকে রসিকতায়। তাদের রসিকতাগুলো রসময় গুপ্ত নিয়েই। তারা মিলিয়ে ফেলে একে অপরকে সেই গুপ্তরসের বিষয় নিয়ে। অতঃপর ঠা ঠা করে হাসি। যার শব্দ পৌঁছে যায় দিগ্বিদিক। কাজগুলো পড়ে থাকে অবহেলায়। . যারা তাদের রসিকতায় অংশ না নিয়ে নিজেদের কাজে মনোযোগী, তাদের এরা 'ব্যর্থ' জ্ঞান করে। -"তার তো আর কোথাও উপায় নাই, সেজন্যেই এখানে পইড়া আছে, আর ডেডিকেশন দেখাইতেসে।" এক ঝটকায় ভবিষ্যদ্বাণী করে দিল। অথচ ফুটপাতের সেই উজবুক জ্যোতিষীও মুহূর্তখানেক হাতটা দেখে এরপর কিছু জানায়। এরা তো তাও করে না। . নিভৃতে কাজ করে যাওয়া মানুষেরা কখনও মুখ ফুটে সকলের সামনে কাউকে ছোট করে না। তারা অপরাধ করলে নিজেদের ছোট করে ক্ষমা চায়। তারাও রাগ করে, তবে তা স্বল্পক্ষণের জন্যে। তারা একে অপরকে উপহার দেয়, সেটা এক টাকা মূল্যের ক্যান্ডিই হোক না কেন। তারা কাজের পাশাপাশি শ্রদ্ধা করতে জানে, ভালোবাসতে জানে। তারা শুধু এটা জানে না, এই পৃথিবীতে স্বার্থপরেরাই জয়ী হয়। তবে তারা জানে, পরের জগতে অবিশ্বাসীরাই হেরে যাবে। . তাই তারা কাজ করে যায়। ছায়া-মোহমায়ার ঘুট দূর করে সূর্যটাকে লুট করে আনতেই তাদের যত প্রচেষ্টা। কারো ভিত্তিহীন কটাক্ষ দৃষ্টিতে তাদের এ প্রচেষ্টা বিফলে কখনোই যাবে না।
বজরার সাথে আজ যুক্ত আছে দেড় মাস হলো। সম্পাদনার কাজটা যেমন জটিল, তেমনি উপভোগ্যও। এই দেড় মাসে অনেক নতুন লেখক-লেখিকা-কবি'র সাথে পরিচয় যেমন গড়ে ওঠেছে, তেমনি গড়ে ওঠেছে সখ্যও। অনেকের ভালোবাসা যেমন পাচ্ছি, সহযোগিতাও পাচ্ছি। সবচেয়ে গুরুত্বপূর্ণ যেটি, তা হলো প্রচুর বই পড়তে হচ্ছে এখন। এটা আমার জন্যেই কল্যাণ বয়ে এনেছে। নানামুখী জ্ঞানের শাখার সাথে পরিচিত হতে পারছি। বজরা'র প্রথম বিশেষ সংখ্যার বিষয়ে জাতীয় কবি কাজী নজরুল ইসলামকেই বেছে নেয়া হয়েছিল। খুব অল্পদিনের মাঝেই আমরা প্রচুর লেখা পাই। সেগুলো বেছে নেয়া, লেখকদের সাথে আলথচনা, সম্পাদনা এবং অন্যান্য কাজেই বেশ ব্যস্ত সময় কাটিয়েছি গত কয়েকটি দিন। এ সংখ্যাটির নাম দেয়া হয়েছে 'যদি আর বাঁশি না বাজে।' কবির শেষ অভিভাষণে ওঠে আসা এ উক্তিটি ম্যাগাজিনের শিরোনাম হিসেবে বেছে নিয়ে কবির মৃত্যুবার্ষিকীর শ্রদ্ধাঞ্জলীস্বরূপ নিবেদন করা হলো। গল্প, কবিতা, প্রবন্ধসহ মোট ৩৫জন লেখকের ৩৫টি রচনা এতে ঠাঁই পেয়েছে। সাথে ছিল নজরুলের তিনটি রচনার পুনর্পাঠ। যাঁরা অংশ নিয়েছেন এ আয়োজনে, তাঁদের প্রতি সবিশেষ কৃতজ্ঞ ও ভালোবাসা। আশা করছি আমাদের ভবিষ্যতের আয়োজনেও এভাবেই তাঁদের সহযোগিতা পেয়ে যাব। বজরার সর্বাঙ্গীন সফলতা কামনায় আপনাদের পাশে পাব তো? ❤ ইনশা'আল্লাহ, পাবই।
আহমদ ছফার মতে, বাঙালিদের মাঝে শুধু দু'জন মানুষই পশ্চিমকে অনুধাবনে সক্ষম হয়েছিলেন। সেই দু'জন হলেন, রবীন্দ্রনাথ ঠাকুর ও সত্যজিৎ রায়। আর বাদ বাকিদের অধিকাংশ শুধু পশ্চিমকে গ্রহণ করেছেন, গিলেছেন, কিন্তু অনুধাবন করেননি। পশ্চিমের দেশগুলোর ব্যাপারে আমাদের কিছু গৎবাঁধা রূপকথাময় ধারণা আছে। বিশেষ করে টেলিভিশন-পত্রপত্রিকায় আমরা পশ্চিমের যে চিত্র দেখি, তাতে আমাদের নিকট সেসব দেশগুলোকে খুব পরিচ্ছন্ন, স্বপ্নপুরীর মত বলেই মনে হয়। অথচ সেসব দেশও কোনো অংশে আমাদের দেশের চেয়ে ব্যতিক্রম নয়। সত্যজিতের আগন্তুক সিনেমার মূল চরিত্র মনমোহন মিত্রের জবানিতে এভাবে ফুটে ওঠেছে ব্যাপারটি, "নিউইয়র্কের মেইন সার্ফে অর্থাৎ পেইভমেন্টে (ফুটপাথে) ফ্যামিলির পর ফ্যামিলি বসে আছে বেজার মুখ নিয়ে। সামনে প্ল্যাকার্ড, তাতে লেখা 'WE ARE HOMELESS." সত্যজিত তাঁর সিনেমা সৃজনে অনুপ্রাণিত হয়েছেন পশ্চিমের চলচ্চিত্র দ্বারা। কিন্তু সেগুলোকে অনুকরণ করেননি। রবীন্দ্রনাথ যেমন তাঁর সাহিত্যে পশ্চিমা স্টাইল নিয়ে এনেছিলেন (অর্থাৎ, উপন্যাসের কোনো চরিত্রের গভীরে ডুব দিয়ে একাধিক দিকের বর্ণনা তুলে ধরা এবং আনএক্সপেক্টেড ট্র্যাজেডি দিয়ে এন্ডিং এনে দেয়া), সত্যজিতও অনেক ক্ষেত্রে তাঁর সিনেমায় এসব এনেছিলেন। পথের পাঁচালী, অপরাজিত, অপুর সংসার এসব সিনেমা নিও-রিয়ালিজমেরই একটা প্রভাব হতে তৈরি। এছাড়া কলকাতা ট্রিলজি সীমাবদ্ধ, জন-অরণ্য, প্রতিন্দ্বন্দী -এসব সিনেমাতে কলকাতার সে সময়কার অস্থির রাজনীতির প্রভাব যুবকদের উপর কেমন বিরূপ প্রভাব ফেলেছে, সেসবই তিনি ফুটিয়ে তুলেছেন। তাছাড়া হীরক রাজার দেশে'র মত চলচ্চিত্র তো সর্বজনবিদিত। বলা চলে, সত্যজিতের প্রায় সবকটা সিনেমাই একেকটা এক্সপেরিমেন্ট এবং কোনোটির সাথে কোনোটির সাদৃশ্য তেমন একটা খুঁজে পাওয়া যায় না। সত্যজিতের সব সিনেমা ইউটিউবে পাওয়া যায় না। কেউ আপলোড করলে কপিরাইট ইস্যু দেখিয়ে কয়েকদিনের মাঝেই সেটি সরিয়ে ফেলা হয়। তাছাড়া ভালো মানের কপিও এভেইলেবল নেই। তবে আজ দু'টো ড্রাইভ ফোল্ডার আপনাদের সবার সাথে এখানে শেয়ার করছি। এখানে সত্যজিতের অনেকগুলো সিনেমার বেশ ভালো কপি পাওয়া যাবে। কিছু কিছু সিনেমার মান অবশ্য ভালো নেই। দু-একটি সিনেমা এই তালিকাতে নেইও। তবে এই উদ্যোগটুকু যাঁর ইচ্ছে থেকে বেরিয়ে এসেছে, তাঁর প্রতি কৃতজ্ঞ। আমি নিজেই সত্যজিতের সিনেমাগুলো দেখতে শুরু করেছি এই ড্রাইভ থেকে নামিয়েই। তাই এর প্রতি আমি কৃতজ্ঞ। সিনেমা দেখাকে আমি সেভাবে প্রমোট করি না। তবে যে সিনেমাগুলো একেকটা আর্ট হয়ে ওঠেছে, এবং যে সিনেমাগুলো মানুষকে ভাবতে শেখায়, দৃষ্টিভঙ্গি পাল্টাতে শেখায়, নতুন কিছু উদ্ভাবনের পথ দেখিয়ে দেয়, সেই সিনেমা প্রমোট করাতে আমি আপত্তি করি না। মারদাঙ্গা সিনেমা তো অনেক দেখলাম শৈশব-কৈশোরে। এখন বেছে বেছে ভালো সিনেমাগুলো দেখে যেতে পারি। সিনেমাফ্রিক হয়ে কাজ নেই, তবে ভালো সিনেমার বুঝদার হতে পারলে সেটা একটা অ্যাচিভমেন্ট হতে পারে। সকলের জন্যে শুভ কামনা রইল।
- আহা প্রেম- চুপটি করেই দাঁড়াও তুমি জীর্ণ গৃহের দ্বারে, চুপটি করেই অশ্রু তুমি ঝরাও বারেবারে। পাঠাও চিঠি আবেদনময়ী প্রেমের হলুদ খামে প্রেম না নেয়ায় সেই আমাকেই পাঠাও জাহান্নামে। অন্ধপ্রেমে মজলে যখন, আমার উপায় কী? কণ্ঠ চেপে ধরল তোমার হাত, তা কি চাইছি? বলছ, "ভালোবাসি, সাথেই থাকব জীবন সারা!" প্রেম না নেয়ায় তোমার হাতেই পড়ছি কেন মারা? অন্ধপ্রেমের খুনমাখা হাত রাঙাও আমার মুখে, অট্টহাস্যে ফেটেই পড়ো দারুণ পিশাচ সুখে। জিদ-রাগ আর অন্ধ ক্রোধটা নামবে যখন খাদে, সে ক্ষণেই তুমি কোরো আক্ষেপ, এই মুহূর্ত বাদে। প্রেমের নামে গোস্তাকি হায় করি না তাই যে সচেতনে, গ্রাস করে খাওয়া অন্ধপ্রেমের ত্রাস ঢুকে পড়ে কাঁচা মনে। প্রেমের নই তো পাকা বীর যে কি তোমা বিপরীতে লড়ব খুব, বলব কবির মতই, "একাকী পুড়িব গন্ধবিধুর ধূপ!"
মনের মত স্পর্শকাতর কোনোকিছু আর বোধহয় এ পৃথিবীতে অস্তিত্বশীল নয়। কিন্তু আমরা মানুষেরা এমনই হতভাগা যে, এই অতি স্পর্শকাতর অনুভূতিসম্পন্ন মনকে আমরা যেনতেন ঘটনা, কিংবা ব্যক্তির কারণে ভয়ঙ্করভাবে ক্ষতবিক্ষত করি। ওই যে বলে না, দেহের রক্তপাত দেখা যায় কিন্তু মনের রক্তপাত দেখা যায় না। নচিকেতার মত শিল্পীরা অবশ্য এ সময়টায় নতুন দিনের স্বপ্ন বাঁধে। তিনিই তো গেয়েছেন, "যখন আমার ক্লান্ত চরণ, অবিরত বুকে রক্তক্ষরণ, খুঁজে নিয়ে মন নির্জন কোণ, কী আর করে তখন? স্বপ্ন দেখে মন!" কিন্তু স্বপ্ন দেখে যাওয়া ও সেই স্বপ্নকে তিলে তিলে চোখের সামনে গড়ে তোলার পথে পা বাড়ানো কিছু মুষ্টিমেয় যুবক-যুবতীরাও কিন্তু কম অবিবেচক নন। তারা এ সময়ে স্বপ্নের পথেই চলে, কিন্তু নিজেদের হৃদয় বা মন যা-ই বলি না কেন, সেটাকে তুলে দেয় অন্যের হাতে। বিপদটা বাঁধে তখনই। হৃদয়টুকু অন্যের হাতে তুলে দেয়া মানে নিজের স্বকীয়তাকে অস্বীকার করে যাওয়া। অন্যের হাতে হৃদয় তুলে দিলে সেই মানুষটা সেই হৃদয় নিয়ে যে ছিনিমিনি খেলবে না, এরও তো কোনো নিশ্চয়তা নেই। তাছাড়া এর উপরে বাড়তি হিসেবে যদি আপনি অতি আবেগপ্রবণ হন, তাহলে তো খাপে খাপেই সমস্ত নেতিবাচকতা মিলে যাবে। সত্যি বলতে মানুষের হৃদয়টুকু মানুষের স্বভাবদোষেই তার নিজের হাতেও নিরাপদ নয়। হৃদয় নিয়ন্ত্রণের দায়িত্ব তুলে দিতে হয় সেই মহান স্রষ্টার হাতেই। তিনি তো আমার সৃজনশিল্পী। এমনকি আমার বাবা-মায়ের চেয়েও তিনি আরো অনেক বেশি আপন। আমার বাবা-মা আমাকে সবসময় হয়ত বুঝে ওঠবে না। কিন্তু সেই মহান স্রষ্টা আমাকে ঠিকই বুঝবেন। কারো সাথে সম্পর্কে জড়িয়ে পড়াটা কতটুকু উচিত আর অনুচিত, এর পেছনে কতটুকু জোরালো যুক্তি নিহিত আছে কি নেই, সেই তর্কে এখন যেতে ইচ্ছে হচ্ছে না। প্রেম কিংবা প্রেমের মোড়কে তথাকথিত 'ভালোবাসা' এখন সকল মানুষকেই কোনো না কোনোভাবে স্পর্শ করে যাচ্ছেই। খুব সৌভাগ্যবানেরাই এর প্রভাব হতে মুক্ত। কিন্তু এর প্রভাব যাদেরকে স্পর্শ করছে, তারা কতটুকু বিবেচনাপ্রসূত সিদ্ধান্ত নিচ্ছে? খোলামেলাভাবেই বলি। স্কুল-কলেজ কিংবা কর্মজীবনে অনেকগুলো মেয়ের প্রেমেই একপাক্ষিকভাবে পড়েছি। কারো কারো প্রতি তো ভীষণভাবে দুর্বলও হয়ে পড়েছিলাম। কিন্তু জানাইনি কাউকেই। তখন চিন্তাগত অপরিপক্বতার কারণে মনে হত, সেই কাঙ্ক্ষিত মেয়েটিকে পাইনি বলে হয়ত আর কোনো মেয়েকেই পাব না। কিন্তু একসময় সেই বেদনা শুকিয়ে আসলো সময়ের পরিক্রমায়। নিজের পৃথিবীটাও ধীরে ধীরে বিস্তৃতি পেল। অনুধাবন করলাম, পৃথিবীতে প্রেমই একমাত্র গুরুত্বের দাবীদার বিষয় নয়। আরো অনেক বিষয়ই ছড়িয়েছিটিয়ে আছে গুরুত্ব দেয়ার মত। আর বাকি নয়জন প্রেমের পথে পা বাড়াচ্ছে বলে এটা প্রমাণিত হয় না যে প্রেম ছাড়া বিশ্ব অচল। অন্তত আমাকে আমার স্রষ্টা এসবের জন্যে তো এই পৃথিবীতে পাঠাননি। অন্তত এই চিন্তাগত পরিপক্বতায় তো এখন পৌঁছাতে পেরেছি, নাকি? না, ভুল বুঝবেন না। আমি মারজুক রাসেল গং-দের পথ ধরিনি। তাদের মত নব্য সন্ন্যাসবাদের পথ ধরিনি যারা নিজেদের চিরকুমার দাবী করে নিজেদের টিশার্ট ও বইয়ের মধ্যে নিজেদের সেক্সুয়াল ফ্রাস্ট্রেশনগুলো ছাপার অক্ষরে ফুটিয়ে তোলে। আমি যৌনতাকে স্বীকার করি, বৈবাহিক সম্পর্কে দারুণ বিশ্বাস করি। কিন্তু এ লেখার কনসেন্ট্রেশন ভিন্ন দিকে প্রবাহ পাওয়ার আগে এটা স্পষ্ট করে দিতে চাই যে, নিজেকে কখনও অন্যের নিকট সস্তা করে তুলবেন না। আপনার যদি প্রিয় মানুষ জুটেই যায় কোনো ঘটনাচক্রে, তাহলে যাচাই করবেন তিনি সম্পর্কের ব্যাপারে সিরিয়াস কি না। চেষ্টা করবেন দ্রুত বিয়ে সেরে নিতে। আর এসবের ঝামেলা পরিবারের দায়িত্বে ফেলতে চাইলে চোখকান সব নিয়ন্ত্রণে রেখে নিজের কাজেই বেশি বেশি মনোযোগ দিন। আপনি সফল হলে আপনার জন্যে পাত্রীর অভাব হবে না। কিন্তু নিজের জেদে কোনো ছেলে বা মেয়েকে পাওয়ার জন্যে নিজের মনপ্রাণ সবটাই সেই মানুষটার হাতে তুলে দিলে শেষে যখন আপনি চলার পথে ব্যর্থ হবেন, তখন সেই মানুষটাও আপনার হাত ছেড়ে চলে যেতে পারে। আপনার বড় হওয়ার স্বপ্নের বাস্তবায়নের পথটুকু দীর্ঘ হতে পারে। এর জন্যে কোনো মেয়ে অপেক্ষা করতে কিন্তু বাধ্য নয় একেবারেই। ভাইদের বলছি, আপনাকে যদি আপনার বেকারত্বের সময়ে পরিবার থেকে ছোটখাট আয়োজনে বিয়ে করিয়ে দেয়া হয়, তাহলে রেগেমেগে ওঠবেন না। এটাকে সমর্থন করুন। সম্পর্কহীন প্রেয়সী আপনার জন্যে অপেক্ষা না করলেও সম্পর্কযুক্ত স্ত্রী সবসময়ই আপনার পাশে থাকবে। আর স্ত্রীকে পাশে পেলে আপনিও নিজের মধ্যে জোর তাগিদ অনুভব করবেন আরো বেশি করে কাজ করে যাওয়ার। যত কাজ করবেন, তত নেটওয়ার্কিং বাড়বে, তত বড় কাজের সম্ভাবনাও বাড়বে। রিযিক কিন্তু স্রষ্টা ছড়িয়েই রেখেছেন। আপনি সেগুলো কুড়িয়ে না নেয়া পর্যন্ত মারা যাবেন না, এই কথাও কিন্তু দেয়া আছে তাঁর পক্ষ থেকে। সর্বোপরি, যে স্বপ্নের পথেই আগান, পাশে সবসময় স্রষ্টাকে রাখবেন। আপনার বাবা-মা, আপনার খুব কাছের বন্ধু কিংবা নিবেদিতপ্রাণ সিনিয়র ভাইয়া সবসময় অস্তিত্বশীল থাকবেন না। কিন্তু স্রষ্টা আছেন, তিনি থাকবেন। তাঁকেই বন্ধু করুন। আরেকটা ব্যাপার জানেন তো? স্রষ্টার বন্ধুত্বে কখনও সেই অতি স্পর্শকাতর মনের উপর কোনো আঘাত আসে না। বরং সেই স্পর্শকাতর মন আরো দৃঢ় ও সুরভিত হয়ে ওঠে। 
স্কুলজীবন থেকেই জহির রায়হানকে চিনি। তবে সেই চেনাটুকু ছিল একজন চলচ্চিত্রকার হিসেবে। নবম শ্রেণিতে উন্নীতের আগ পর্যন্ত জানতাম না যে তিনি একজন ঔপন্যাসিক, সাথে গল্পকারও। নবম শ্রেণিতে তাঁর দু'টো রচনা আমাদের পাঠ্য ছিল। একটি ছিল 'হাজার বছর ধরে', যা তাঁর সেরা উপন্যাসগুলোর মাঝে অন্যতম। অন্যটি ছিল, 'সময়ের প্রয়োজনে', বেশ দারুণ একটি ছোটগল্প। পাঠ্যবইয়ে এ ছোটগল্পটি অনেক সংক্ষেপিত ও পরিমার্জিত আকারে ছিল। সে বয়েসে তেমন সাহিত্যরসিক না হলে সে সময়ের পাঠেই এটি আমাকে মুগ্ধ করে নিয়েছিল। বিশেষ করে এই অংশটুকুতে, "কীসের জন্য লড়ছি আমরা? এত প্রাণ দিচ্ছি, এত রক্তক্ষয় করছি? হয়তো সুখের জন্য। শান্তির জন্য। নিজের কামনা-বাসনাগুলোকে পরিপূর্ণতা দেওয়ার জন্য। কিংবা শুধু বেঁচে থাকার তাগিদে। নিজের অস্তিত্ব রক্ষার জন্য। অথবা সময়ের প্রয়োজনে। সময়ের প্রয়োজন মেটানোর জন্য লড়ছি আমরা।" এই যে যুদ্ধে অংশ নেয়ার নেপথ্যে এই দারুণ ভাবনা, এই ভাবনাটুকুই খুব বিরল আমাদের মুক্তিযুদ্ধভিত্তিক সাহিত্যকর্মগুলোর মাঝে। সময়ের প্রয়োজনেই যে আমরা লড়ে গিয়েছি, এই দারুণ ভাবনা তো জহির রায়হানের রচনার বাইরে আমি এদেশীয় আর কারো রচনাতেই খুঁজে পাই না। ঠিক সেই বয়েস থেকেই এই মানুষটাকে আমি ভালোবাসি। জহির রায়হানের অন্তিম পরিণতির ইতিহাস বেশ করুণ, তা অনেকেই জানি। তিনি এক সত্যকে তুলে ধরতে গিয়েই সে সময়ের রাজনীতিবিদদের চরম জঘন্যতার বলি হয়েছিলেন। এখনও তাঁকে সেভাবে স্মরণ করা হয় না জাতীয়ভাবে। অথচ সবার আগে তাঁর আলোচনা ও স্মরণই বেশি বেশি হওয়া উচিত। বেশি আলোচনার সুযোগ নেই বলেই অনেক কিছুই রাখঢাক করে বলা লাগে জহিরের প্রসঙ্গে আলোচনা করতে গেলে। অনেকদিন বাদে তাঁর সেই 'সময়ের প্রয়োজনে' গল্পটি আবার পড়তে ইচ্ছে হলো। পরিমার্জিত সংস্করণের বাইরের পুরো গল্পটিই। আবারও তৃপ্ত হলাম। আগ্রহীদের জন্যে লেখাটির লিঙ্ক দিলাম প্রথম কমেন্টে। পড়ে নিতে পারেন সময় করেই। শ্রদ্ধা রইল জহির রায়হানের প্রতি। আজ তিনি বেঁচে থাকলে পঁচাশি বছর বয়েস পূর্ণ হতেন।
আমার কণ্ঠের ঔদ্ধত্য তোমাদের আহত করে কি? কণ্ঠমাঝের অহং ঝাঁজ, তোমাদের বিতৃষ্ণ করে কি? বিষিয়ে পড়া খটখটে মেজাজ বুকে আনে পানসে করুণ তিক্ত স্বাদ। ক্লান্ত প্রাণ ব্যাঘাত হানে কর্মধ্যানে। বাক্যগঠনে পাই না প্রেরণা, আসে না কোনো অন্ত্যমিল কবিতাও, দেখা হয় সুহৃদের মুখগুলোও। তবু স্বস্তি মেলে না যেন। কেন? উত্তর বুকে থেকেও নেই। উত্তর স্বীকারে সাহস নেই। শুধু চেয়ে চেয়ে থাকা, অস্পষ্ট সম্মুখপথে, হয়ত সঙ্গীহীন একা, কিবা সঙ্গীর সাথেই হবে দেখা। পাগলামি লেখা, অবিন্যস্ত পদাবলি, ছড়ানোছিটানো ইতস্ততবিক্ষিপ্ত অর্থহীন পদ মেজাজের হযবরলতাই তুলছে ফুটিয়ে। ইতি টানি, ইতি টানি, ইতি টানি এই প্রগলভ কাব্যচর্চার। #অকারণ_পদাবলি
সাহিত্য পত্রিকার সম্পাদকেরা যখন কোনো লেখার মানকে উন্নীত করতে তাঁদের হাতে ওঠে আসা কোনো গল্প-কবিতার অনেক বর্ণনাগত অংশের সামান্য পরিবর্তন করেন, তখন অনেকেই এতে ঘোর আপত্তি তোলেন। অথচ সব সম্পাদককে একই পাল্লায় মাপা তো উচিতও নয়। সম্পাদকেরা নিজেরা গল্প-কবিতা হয়ত নাও লিখতে পারেন, কিন্তু তাঁদের সাহিত্যপাঠকে খাটো করে দেখা কেন? সহকারী সম্পাদক হিসেবে তো এই প্রথম বজরায় কাজ করছি। কিন্তু আনঅফিসিয়ালি সম্পাদনার কাজ বহু আগ থেকেই করে এসেছি। তাই কম মানুষের অপ্রিয়ভাজন হইনি। কখনও কখনও তো কিছু স্পষ্ট কথাবার্তার জন্যে অনেকেই মুখ দেখা পর্যন্ত বন্ধ করে দিয়েছিলেন। অনেকে মনে করেন, দৈনিকের সাহিত্যপাতার কাছে প্রত্যাশার কিছু নেই। শুধু উপরি কাঠামোগত মন্তব্য বা আলোচনা করে সমস্যা আবিষ্কার করা যাবে না। এক্ষেত্রে প্রশ্ন হতে পারে, সমস্যাটি কোথায়? সংক্ষিপ্ত আলোচনার মাঝে বেশ সাবলীল ও প্রাঞ্জল বর্ণনার মাঝে প্রবন্ধটি সাজিয়েছেন কবি ও প্রাবন্ধিক বীরেন মূখার্জী। পড়ে নিতে পারেন বজরা থেকে। 
কবিতা লেখার একটা হুজুগে পড়েছিলাম বছর দুই আগে। কিন্তু কবিতার পাঠ তখনও ছিল শূন্যের কোঠায়। পাঠ্যবই ছাড়া তেমন কোনো কাব্যগ্রন্থ তখন অবধি পড়া হয়ে ওঠেনি। একসময় অল্পবিস্তর পড়া শুরু করলাম। এবং একে একে প্রেমে পড়ে গেলাম কাজী নজরুল ইসলাম, বুদ্ধদেব বসু, জীবনানন্দ দাশ, ফররুখ আহমদ প্রমুখের কাব্যে। এখন সে অর্থে কবিতা লেখা হয় না। তবে কাব্যপাঠ চলমান রয়েছে। সেই কাব্যপাঠেরই একটা প্রতিফলিত রূপ এই কবিতা রিভিউ। এটিই অবশ্য প্রথম রিভিউ নয়। প্রথম লিখেছিলাম জীবনবাবুর 'বেড়াল' কবিতার রিভিউ। বছর দুই আগে। এটি লিখেছি মার্চে। এবং বেশ কিছু সাহিত্যগ্রুপে পোস্টও করেছিলাম। আজ তা বজরায় এলো। এখানে দেয়ার আগে অবশ্য হালকা ঘষামাজার কাজ হয়েছে। জানি না, সেটা কতটুকু সমৃদ্ধি নিয়ে এনেছে আমার লেখাটিতে। ছোট্ট এ লেখাটি পড়ে নিতে পারেন। ❤
প্রথম প্যারায় লেখা হবে 'ঈদ মুবারাক'। এরপর একটা প্যারা ভেঙ্গে সকল দেশবাসী যেন চমৎকার ঈদ কাটায়, এ মর্মে টেলিভিশন চ্যানেলগুলোর মত এক বাক্যের সেক্যুলারি দু'আ করা হবে। অতঃপর কবি নজরুলের "মনের পশু করো জবাই..." কবিতাংশটি quote করে একটা মানবিকতার আবহ তৈরি করা হবে। অতঃপর এই মানবিকতার পক্ষে ধর্মীয় প্রমাণ আনতে দলিল হিসেবে ক্বুর'আনের সূরা হজের ৩৭নং আয়াতের উল্লেখ করা হবে 'তাক্বওয়া'র অংশটির প্রকৃত ব্যাখ্যা ছাড়াই। অতঃপর ঈদের দিনসহ বাকি দিনগুলোয় এরা পশুর জবাইকৃত বিচ্ছিন্ন মাথার ছবি ফেসবুকে দেখলে তা রিপোর্ট দিবে। পোস্টদাতার নিষ্ঠুরতা নিয়ে লম্বা লম্বা স্ট্যাটাস দিয়ে মুখে ফেনা তুলে ফেলবে। নিরামিশাষীদের জন্যে সিম্প্যাথির আহ্বান করবে। একসময় কুরবানীর এই আবহ শেষ হবে। ওদিকে সারা বছর ধরে কসাইখানা, বিয়েবাড়ি, মেজবানী উপলক্ষ্যে আয়োজিত 'গোহত্যা'টুকু নিয়ে তারা কোনো আপত্তি করবে না, কোনো সেন্টিমেন্টাল ছবিও শেয়ার দিবে না। করোনা পরিস্থিতি কেটে যাওয়া উপলক্ষ্যে পারলে বন্ধুর বাড়ির ছাদে বারবিকিউ পার্টি দিবে, প্রতি সপ্তাহে ট্রিট দেয়াকালীন চিকেন বার্গারের বদলে বিফ বার্গার খাবে। এভাবেই পরের বছর ঘনিয়ে আসবে, আর এদের পশুপ্রেমের এই চক্রে এরা আবার ঘুরতে থাকবে হ্যামস্টার ইঁদুরের মত। চলতে থাকবে হিপোক্রেসির চর্চা। এই হিপোক্রেসি শব্দটার আরবীই হলো 'নিফাক'। আর হিপোক্রিটকেই আরবীতে বলা হয় 'মুনাফিক'। আমি অন্তত মুনাফিক হতে চাই না। মানুষের জন্যেই পার্থিব সমস্ত কিছু সৃষ্টি করা হয়েছে একটা বিধিনিষেধের সীমারেখা বেঁধে দিয়ে। খাওয়ার উপযোগী ও দ্রুত রিপ্রডাকটিভ প্রাণীগুলোকে বছরের পর বছর বাঁচিয়ে রাখার পেছনে কোনো লজিক পাই না। আল্লাহর বিধান, কায়মনোবাক্যে তাই গ্রহণ করি। কারো মাংসে রুচি না থাকলে সেটা ভিন্ন কথা। কিন্তু সারাবছর প্রাণীর মাংস খেয়ে কুরবানী উপলক্ষ্যে আলগা মানবতা দেখালে তাদের ভাবনাকে তো মুনাফিকিই বলব, তাই না? মনের পশু জবাইয়ের জন্যে আলাদা করে কুরবানীর ঈদ লাগে না। গাঢ় বিশ্বাস নিয়ে 'আউযুবিল্লাহি মিনাশ শাইত্বানির রাজীম' বললেই পশুর চেয়েও নিকৃষ্ট ভাবনা ও দর্শনগুলো মন থেকে দূরে সরেই যাবে। এইসব আলগা দরদ বাদ দিয়া ফেসবুক কয়েকদিনের জন্যে বন্ধ রাখেন। খাওয়াদাওয়া তো কম হইবে না, তাই না! 😛 তয় লিমিটের মইধ্যেই রাইখেন।
পানসে যখন তোমার বুকের জগত, অভিমানে, ভুলবে কি সেই টক অভিমান আমার গলার গানে? সুর যদি সেই ঢেঁকি চেপেই খুশিরই ধান ভানে, বলবে, "দারুণ গাইলে প্রিয়" আমার কানে কানে। #সুর - তানসীর আলম ৩০শে জুলাই, ২০২০।
একজন মানুষ কেন লেখে? এর একটা চমৎকার উত্তর দিয়েছিলেন মানিক বন্দ্যোপাধ্যায়। তিনি বলেছিলেন, "লেখা ছাড়া অন্য কোনো উপায়েই যেসব কথা জানানো যায় না, সেই কথাগুলি জানাবার জন্যই আমি লিখি। অন্য লেখকেরা যাই বলুন, আমার এ বিষয়ে কোনো সন্দেহই নেই যে, তাঁরা কেন লেখেন, সে প্রশ্নের জবাবও এটাই।" আমি লিখি, কারণ দীর্ঘ কোনো কিছু লিখতে গিয়েই আমি মনের অতল গভীরে ডুব দিয়ে আসার সুযোগটুকু পাই। যে কোনো প্রডাক্টিভ কাজে ডুবে যাওয়াটা ডুবন্ত ব্যক্তির জন্যেই উপকারী। লিখতে গিয়ে মনের গভীরে ডুবে যাওয়ার এই মুহূর্তটুকু আমি বেশ উপভোগ করি। নিজেকে 'গল্পকার' বললেও সে অর্থে গল্প লেখা হয়ে ওঠেনি। কবিতা তো আমার চর্চার ক্ষেত্রও নয়, তবুও লিখেছি অল্প ক'টি। তবে বুকে হাত রেখে যদি বলতে হয়, তাহলে আত্মবিশ্বাসের সাথেই বলব, আমি দীর্ঘ চিঠি লিখতে পারি। চিঠিতে নিজের কথার আধিক্য তো থাকেই, একই সাথে চিঠিতে নানা বিষয়ে আলোচনার একটা সুযোগও আমি পাই। তাই চিঠি রচনাতেও বেশ আনন্দ পাই। লেখালেখির এই একটা নেপথ্য উপকারিতার উল্লেখের পরেও আমি সমবয়েসী ও অনুজদের সবসময়ই পরামর্শ দিয়ে থাকি, তারা যেন তাদের লেখার আগে নিজেদের পাঠ বাড়ায়। সব বই-ই যে পড়ে যেতে হবে তা নয়। বেছে বেছে পড়ুন। প্রকৃত পড়ুয়াদের সান্নিধ্যে থাকুন। যিনি হুমায়ূনখোর, তার সান্নিধ্যেও থাকুন; যিনি ছফাখোর, এমনকি যিনি ক্ল্যাসিক সাহিত্যখোর, তার সান্নিধ্যেও থাকুন। সমসাময়িকদের লেখা অবশ্যই পড়বেন। এখনও অনেক ভালো লেখক তৈরি হচ্ছেন, যাদের অনেকেই আন্ডাররেটেড। তবে লেখালেখির এ জগতে যারা সেলিব্রিটিজমকে প্রমোট করেছেন, তাদের কাছ থেকে দূরত্ব বজায় রাখতে পারলে সেটা ভালো। কিন্তু ইতোমধ্যে আপনি কোনো সেলিব্রিটি লেখকের কাছের মানুষে পরিণত হয়ে থাকলে দূরত্ব সৃষ্টির প্রয়োজন নেই। গান, নৃত্য- এসবকে বলা হয় গুরুমুখী বিদ্যা। কাউকে গাইতে বললেই সে গেয়ে ওঠতে পারে না। গলায় সুর না থাকলে, চর্চা না থাকলে কেউ গাইবে কী করে? কিন্তু লেখালেখির ব্যাপারটাকে মানুষ এমনই অবহেলার চোখে দেখে যে, তারা ভেবে বসে, যে কেউই চাইলে লিখে যেতে পারবে। তাদের ধারণা, কোনো এক নির্মল, পাখপাখালি-গাছগাছালিময় পরিবেশে কাউকে বসিয়ে দিলেই সে যেন তরতর করে নৈসর্গিক গল্প-কবিতা লিখে যেতে পারবে। এই ভুল ধারণা নিয়েই তো অনেকে লেখালেখিকে সস্তা মনে করে বসছে। অথচ লেখাটাও একটা গুরুমুখী বিদ্যার চেয়ে কোনো অংশে কম নয়। এর জন্যেও নিবিড় চর্চার বিকল্প নেই। আজ একটা বই পড়ে কাল লিখতে বসে গিয়ে পরশু একটা মাসিক পত্রিকা শুরু করে দেয়া লোকও আমি দেখেছি। এরা নিজেদের সাহিত্যমনা দাবী করে। কিন্তু সাহিত্যে যে তাড়াহুড়ো করতে নেই, এই ছবক তারা পায়নি। কীভাবে পাবে? তারা যে সাহিত্যপাঠেই নিজেদের ডোবায়নি। কয়েকটা কাব্যগ্রন্থ আর উপন্যাস পড়লেই কি সাহিত্যের স্বাদ আস্বাদন সম্ভব? প্রবন্ধ তাহলে কোন প্রয়োজনে লেখা হয়েছে? আত্মজীবনীর কাজ কী তাহলে? পড়বেন, চিন্তা করবেন, আবারও পড়বেন, এবং অতঃপর লিখবেন। লেখালেখিকে ভয় পাওয়ার যেমন কিছু নেই, তেমনি একে পুতুলখেলাও ভাবতে নেই। লিখবেন নিজের সহজাত রীতিতে। লিখতে লিখতেই দেখবেন আপনার নিজস্ব একটি লেখনশৈলী তৈরি হয়ে গিয়েছে। তখন নিজেই উপভোগ করবেন নিজের লেখা। প্রতিবার লিখতে গিয়েই বারবার নিজেকে প্রশ্ন করুন, যে লেখাটি লিখছেন (গল্প, কবিতা, প্রবন্ধ), সেটি কেন লিখছেন? সেটি থেকে একেক পাঠক কেমনভাবে প্রভাবিত হবেন? প্রবন্ধ হলে পাঠক কি তা থেকে কোনো তথ্য পাবেন? কবিতা হলে পাঠক কি সেই কাব্যের রসে সিক্ত হবেন? গল্প হলে কি সেটির কাহিনী ও বাক্যবিন্যাসে স্বাতন্ত্র বজায় রাখা হবে? এরপরেই লিখবেন। লেখা শেষে নিজের লেখার প্রথম পাঠক নিজেই হবেন, সাথে বিশ্লেষকও। "দারুণ লিখেছেন" টাইপ পাঠক কিংবা 'অনবদ্য সাহিত্য' টাইপ বিশ্লেষকদের মত হবেন না। বরং চুলচেরা বিশ্লেষণী পাঠকের মতই নিজের লেখাকে ব্যবচ্ছেদ করুন। ('অনবদ্য' শব্দের অর্থ নিখুঁত, ত্রুটিহীন। কোনো সাহিত্যই ত্রুটিহীন নয়)। এভাবেই নিজেকে গড়ে তুলতে থাকবেন। শুধু একজন লেখক হওয়ার জন্যে তো আর লেখালেখি শেখা নয়। লিখতে জানলে সেটা আপনার কর্মক্ষেত্রেও অনেকভাবে ভূমিকা রাখবে। এটা একটা বাড়তি গুণ। প্রায় সকল গুণের মত এই গুণও আয়ত্ত্বে আনতে হয়। আপনি কি এই চর্চায় নিজেকে নিবেদন করতে রাজি? তাহলে লেগে পড়ুন পাঠে, অংশ নিন সেসবের আলোচনায়। নিজে সমৃদ্ধ হোন। তাতে আপনার কাছের ও আশেপাশের মানুষেরাও আলোকিত হওয়ার সমূহ সুযোগ পাবে। 
- ছোট্ট প্রাণ - (তানসীর আলম) বিস্তৃত ওই আকাশমাঝে টুকরো মেঘের ছটা, রোদের পরশ নেই এখনও, বাজল দেখি ক'টা? ঘড়ির কাঁটা পাঁচের ঘরেই দিচ্ছে সময় জানান, স্নিগ্ধ পবন বয়েই বলে, "বিষাদ তো বেমানান।" চোখ যতদূর দৃষ্টি ফেলে, সবুজ সারির গাছ প্রাণবায়ু দেয় খুব বিলিয়ে, সকাল থেকে সাঁঝ। বিজলি তারে পাশাপাশি দুইটি ফিঙের জুটি, চুটিয়ে বসে প্রেম করছে, আজ কি তাদের ছুটি? থামের বাতি নিভেনি এখনও, সারা রাতভর জ্বলে, নিভবে সেটিও, আবার জ্বলবে, জ্বলার সময় হলে। অদূর মাঠের ঝিলের ধারে সাবধানী পায়ে বক, হয়ত সাজাতে ব্যস্ত, শিকার ধরার দক্ষ ছক। সুপুরি গাছের শরীর বেয়ে দ্রুত চঞ্চল বেগে ওঠে গেল পাজি কাঠবিড়ালী, ফল খেয়ে পড়ে লেগে। কাকগুলো ডাকে ভোরকে, তাদের 'কাকডাকা' সুর তুলে, শুনে সেই ডাক, ঘুমন্ত চোখ গেছে কি এখন খুলে? এমন স্নিগ্ধ আবহে হঠাৎ ঝিরঝির বারি নামে, পাখিসব গিয়ে নীড়েই ফিরল, শূন্যতা নামে গ্রামে। আকাশের ওই দখিন পাশ তো ছেয়েই আছে নীলে, বৃষ্টিফোঁটা বৃত্ত আঁকে অদূর মাঠের ঝিলে। চোখ টানি ঘরে, বুকের মাঝে আবদ্ধতার গ্লানি, আমার আবেগ নাড়াতেই যেন প্রকৃতির হাতছানি। ছোট্ট প্রাণটা গতি থামালো বৃহৎ এ জগতের, আটক সকলে, ভিন্ন মেজাজ, ভিন্ন যত মতের। গাছ-পাখি-ফুল-ঝিলের মৎস্য, সব তো স্বাধীন বেশ, রুদ্ধ শুধুই মানব-পৃথিবী, রুদ্ধ সকল দেশ। নির্বিচারে, মনের খায়েশ পূরণে মেরেছি যাদের, বুঝি আবদ্ধ আজ সকলেই, অভিশাপ নিয়ে তাদের। আশা আছে বুকে, একদিন এই ঝড় বুঝি যাবে থেমে, আবার জড়াব প্রেয়সীকে বুকে, ফিঙেদের মত প্রেমে। আবার মাতব আড্ডা-গানে সখাসখীদের ভীড়ে, বিশ্বাস বুকে, তাই তো আজও আবদ্ধ আছি নীড়ে। (জুন ৬, ২০২০)
শারীরিক সুস্থতাই হলো যাবতীয় শারীরিক ব্যয়ামের উদ্দেশ্য ও বিধেয়, উভয়ই। ফ্রি-হ্যান্ড কিংবা ইনস্ট্রুমেন্টাল এক্সারসাইজ, যেটাই বলা হোক না কেন, দু'টোতেই বেশ বিরক্তি এবং সাথে কষ্টও আছে। তবু বডি বিল্ড করতে ইচ্ছুক প্রত্যেক পুরুষই এই বিরক্ত ও কষ্টটুকু হাসিমুখে না হলেও বেশ কঠিন মুখে স্বীকার করে নেয়। . এরই সাথে কিন্তু প্রয়োজন মনের ব্যয়াম। মনের সুস্থতাই যার প্রধান উদ্দেশ্য। আমাদের মত যারা পিচ্চিপাচ্চা যুবক আছেন, যাদের অনেকেই শারীরিকভাবে বয়ঃসন্ধি পেরিয়ে এলেও মানসিকভাবে এখনও সেই কিশোরই থেকে গিয়েছেন, তাদের প্রধান-অপ্রধান সমস্যাগুলোর মধ্যে যে সমস্যাটি সবচেয়ে তীব্র , তা হলো মানসিক বিষণ্ণতা। নানান কারণে মন খারাপ আমাদের থাকবেই। প্র্যাকটিসিং ভাইয়েরা অবশ্য এক্ষেত্রে সামান্য পিছিয়ে আছেন। অর্থাৎ, তাদের মন খারাপটুকু ততটা তীব্র নয়, যতটা নন-প্র্যাকটিসিং ভাইদের। . বিষণ্ণতা ভুলতে নন-প্র্যাকটিসিং, কিংবা সেমি-প্র্যাকটিসিং (অর্থাৎ, যারা শুধু পাঁচ ওয়াক্ত নামাজের প্র্যাকটিসেই আপাতত রত) ভাইয়েরা অনেক সময়েই গান শোনেন, একটু সচেতনেরা বডি বিল্ড করেন। . এবার নিজের একটা অভিজ্ঞতা শেয়ার করি ভাইয়াদের সাথে। আমি একটি আইটি ফার্মে ছিলাম, যেখানে আমরা টিম হিসেবেই কাজ করতাম। আমি যতবারই অফিসে যেতাম, এর আগের রাতে আমার কোনো কারণে মন খারাপ থাকলে সেটি আমার মুখে ফুটে ওঠে, এবং আমার টিম-লিডার ব্যাপারটি ধরে ফেলতেন। শারীরিক অসুস্থতার মত মানসিক অস্থিরতাও যে কাজের উপর বিরূপ প্রভাব ফেলে, সেটা তিনি বারবার আমাকে বলতেন। গত বছরের মে মাসের একটি ঘটনা একটু ভিন্ন হলো। যেদিনের ঘটনা, তার আগের রাতে একটি ব্যক্তিগত কারণে আমি বেশ বিষণ্ণ ছিলাম। বিশেষ করে ঘুমের আগে কোনো বিষণ্ণতার দুর্ঘটনা ঘটলে সেটার প্রভাব ঘুমের মধ্যে গিয়ে পড়ে। যাহোক, ঘুম কোনো রকম হলো আলহামদুলিল্লাহ। . ভোরে ওঠে আবারও সেই একই বিষয় মনে পড়ায় আবারও আপসেট হয়ে পড়ি। মনে মনে আশঙ্কা করতে থাকি, সেদিন বোধহয় কাজের আউটপুট একেবারেই কমে যাবে, আর বস (মানে টিম লিডার) আমার মুখ দেখেই বুঝে যাবেন। . আমি অফিসে এলাম, বস আসার পর আমাকে দেখে একটি কথাই বললেন, "কী ব্যাপার, আজ তোমাকে বেশ উৎফুল্ল লাগছে! বেশ সতেজ সতেজ একটা ভাব এসে গেছে মুখের মধ্যে! কিপ ইট আপ। এমনই তো চাই।" প্রথমে ভাবলাম তিনি রসিকতা করে বলেছেন কথাটি। পরে আবার জিজ্ঞাসা করায় বুঝলাম, তিনি অত্যন্ত গুরুত্বের সাথেই কথাটি বলেছেন। মানে একেবারে তার তাজা পর্যবেক্ষণ থেকেই বলে ফেলা কথাটি। . বাসা থেকে অফিসে যাওয়ার পথে আমি কী এমন করেছি, যা আমার মুখটাকে পানসে ভাব থেকে সতেজতায় ফিরিয়ে এনেছে? . আমি কি বাসা থেকে বেরোনোর আগে ফেশওয়াশ দিয়ে মুখ ডলেছিলাম? আমি কি গাড়িতে চড়তে চড়তে কোনো গান শুনছিলাম? . উত্তর হলো, আমার ফেশওয়াশ নেই, মোবাইলে গান নেই। 😃 . আমি যা করেছি, আমি অফিসে যেতে যেতে, হাঁটতে হাঁটতে, টেম্পোতে বসে বসে, মুখের মাস্কের আড়ালে যিকর করছিলাম। কোন যিকর? খুব সাধারণ যিকর! সুবহানাল্লাহ, আলহামদুলিল্লাহ, লা ইলাহা ইল্লাল্লাহ, আল্লাহু আকবার। আস্তাগফিরুল্লাহ, লা হাওলা ওয়ালা কু'আতা ইল্লা বিল্লাহ। সুবহানাল্লাহি ওয়া বিহামদিহী, আস্তাগফিরুল্লাহ ওয়া আতুবু ইলাইহি। . আর এতেই আমার রাত্রিকালীন এবং ভোরে আবার জেগে ওঠা বিষণ্ণতা কীভাবে কীভাবে যেন কেটে গেল। . হাতের পেশীবৃদ্ধিতে, অ্যাবডমিনাল পার্ট দৃঢ় করতে আমরা কয়েক ধরনের ব্যয়াম কয়েকভাবে কয়েকবারে করে থাকি। হয়ত পুশ আপ একটা নির্দিষ্ট সংখ্যক, কিংবা স্কোয়াট, অথবা অ্যাবডমিনাল ক্রাঞ্চ, কিংবা হাই স্কিপ, সবই আলাদা সংখ্যক। ফরজ কিংবা মাসনুন যিকর ছাড়া (মাসনুন বলতে যা জানি, যেটি রাসূল সাল্লাল্লাহু আলাইহি ওয়া সাল্লাম নিজে সরাসরি করতেন) বাকি যে নফল যিকর-আযগার আছে, তার কোনো নির্দিষ্ট সংখ্যা নেই। যত ইচ্ছেমত করা যায়। কারণ, এতে লাভ ছাড়া ক্ষতি নেই। . আর যিকরের একটি চমৎকার আউটপুট হলো, এটি শুধু আমাদের আখিরাতের কল্যাণই নিয়ে আনে না, বরং এই দুনিয়াতেই প্রভূত প্রশান্তি বয়ে আনে। যার ছোট্ট তবে গুরুত্বপূর্ণ একটি নমুনা হলো আমার আজকের মানসিক প্রফুল্লতা। . আমি গুছিয়ে সেভাবে লিখতে পারিনি। অনেক কিছু লিখতে চেয়েছি, তবে সেসব মাথায় আসছে না এখনই। ভাইদের প্রতি অনুরোধ, আপনারা যারা এখনও প্রশান্তির সন্ধানে গান কিংবা মুভির দিকে ঝুঁকছেন, কিংবা একতরফাভাবে শুধু এক্সারসাইজই করছেন, তারা অন্তত একটিবারের জন্যে হলেও পূর্ণ বিশ্বাসের সাথে যিকর-আসগার, ক্বুর'আনের কোনো অংশবিশেষ মনে মনে পাঠ, ইত্যাদি কাজগুলো ট্রাই করে দেখুন। আমি নিশ্চিত, আপনার অশান্ত মন প্রশান্ত হবেই।
বাবার এখনও রাতের খাওয়া হয়নি। মাত্রই হাত ধুয়ে টেবিলে বসলেন।তখনই তাঁর সামনে দাঁড়িয়ে কাঁচুমাচু ভঙ্গিতে সুপুত্র বলেই ফেলে, "বাবা, আমার একটা অ্যান্ড্রয়েড ফোন লাগবে!" খেতে শুরু করতে যাওয়া বাবার জিজ্ঞাসা, "দাম কত?" সুপুত্রের সরল উত্তর, "এই তো, পনের-বিশ হাজারের মতো!" . দাম শুনে বড় একটা ধাক্কা খান বাবা। খাবার টেবিলে খাওয়ার স্বাদ মুছে যায়। তবুও পুত্রকে তা বুঝতে দেন না বাবা। তবু ছেলে খুশি থাক। ছেলেকে জাতে উঠাতে গিয়ে নিজে সেধে খাদে নামেন বাবা। . মধ্যবিত্ত বাবাদের জুতোর তলা সবসময় ইতিহাসের সাক্ষ্য দেয়। ক্ষয়ে ক্ষয়ে...সয়ে সয়ে...। . প্রতিদিন অফিসে যাওয়ার পথে জুতোর দোকানের সামনে দিয়ে যাওয়ার সময় নিজেকে স্মরণ করিয়ে দেন বাবা, "চার বছর হয়ে গেল, এ জুতাজোড়ােকে এবার মাফ করা দরকার।" . জুতো কিনব কিনব করে ছোট ছেলের সেমিস্টার ফাইনাল চলে আসে, তিরিশ পঁয়ত্রিশ হাজার টাকার ব্যাপার। কিংবা ভার্সিটির ভর্তি কোচিং। নিজেকে বলেন, "ছেলের ক্যারিয়ার সবকিছুর আগে!" . অতঃপর আরও একবার প্রাগৈতিহাসিক জুতোজোড়া নিয়ে জুতোর ডাক্তারের কাছে দৌড়ায় মধ্যবিত্ত বাবা। সে জুতো দেখে মুচিও নাকমুখ কুঁচকে বলে, "এ জোড়ায় আর কত দিন যাইব, স্যার ? পকেটখান এইবার খুলেন!" . শুনে যায় বাবা। কিছু বলে না। ছেলেটা সকালে টাকা নিয়ে গেল, শীত এসেছে, জুতো কিনবে বলে। কী যেন নাম! কনভাস না ক্যানভাস। যে ক্যানভাসে ছবি আঁকে, সে ক্যানভাস আবার কখন মানুষের পায়ের কাছে পৌঁছে গেল, ভেবে পান না বাবা। . মধ্যবিত্ত বাবাদের অবশ্য বুঝতে হয় না কখনো। একটু-আধটু বুঝতে গেলে বৌ, ছেলে কিংবা মেয়ের ধমক জোটে কপালে "তুমি আমার চেয়ে বেশি বোঝো?" . মধ্যবিত্ত বাবারা তাই অবুঝের মতো কোনো প্রশ্ন না করে দিয়েই যান। এভাবে দিতে দিতে একদিন বুকের বামপাশের ব্যথাটা জেগে উঠে। অবহেলায় অবহেলায় একদিন এনজিওগ্রাম করান বাবা। ধরা পড়ে, হার্টে নাকি জ্যাম, ব্লক-টক! . রিং পড়াতে হবে। সারাজীবন জ্যাম ঠেলে বাসে ঝুলে হার্টেও জ্যাম লেগে যায় মধ্যবিত্ত বাবার। ঠিক যে মুহূর্তে নিজের হার্টে রিং পড়ানো নিয়ে টেনশন করা দরকার, বাবার টেনশন লাগে মেয়ের হাতের অনামিকায় 'রিং' পড়ানো নিয়ে। তিনি মারা গেলে মেয়েটার বিয়ে দেবে কে? . রাজকন্যা ধরে আনে এক রাজপুত্রকে। সে রাজপুত্রের আবার ভীষণ ক্ষিদে। ঘর সাজানোর পাশাপাশি রাজপুত্র টুয়েন্টি টু ক্যারেটের ডায়মন্ডের আংটি আবদার করে। মেয়েও বলে, "দাও না, বাবা! একটাই তো মেয়ে জামাই তোমার!" . রাজকন্যার রাজপুত্রকে ডায়মন্ডের রিং পড়াতে গিয়ে নিজের হার্টের রিং পড়ানোকে শিকেয় তুলে রাখেন মধ্যবিত্ত বাবা। ঠিকই তো, একটাই তো জামাই। বিয়ে হয় মহা ধুমধামে। হাজার মানুষ মিলে গলা পর্যন্ত খায়, হলুদে ব্যান্ড পার্টি আসে, লাল সুতো বের হয় বাবার। তবু হাসিটা ধরে রাখেন! . তারপর একদিন, সেই চরম মুহূর্ত আসে। ব্যথাটা জেগে উঠে। অবাক হন না বাবা। জানতেন, অবহেলার শোধ নেয়া হবে। বেশিরভাগ সময় হাসপাতালের পথে থাকতে চোখ বন্ধ করেন বাবা। আর না হলে আইসিইউতে নিভে যায় সূর্যটা, কিছু বুঝে ওঠার আগেই। আশেপাশে বসে-দাঁড়িয়ে থাকা ছেলেমেয়ে আর স্বার্থজনদের মায়াকান্নাও তিনি আর শুনতে পান না। . মধ্যবিত্ত বাবাদের হয়ত আলাদাভাবে শিখতে হয় না যে, তাদের কাজ হলো শুধুই দিয়ে যাওয়া। এই বাবারা হলেন চলমান সুপার শপ। মীনা বাজার, আগোরাসহ যাবতীয় সুপার শপের জায়গায় এসব বাবাদের বসিয়ে দিলেই হয়। . এসব বাবাদের আমরা খুব শখ করে ডাকি 'ইমোশনাল ফুল'। নিও-রিয়্যালিজমের পাঠ নেয়া আমরা সবকিছুতেই তো রিয়্যালিটি খুঁজে বেড়াতে থাকি। সেই রিয়্যালিজম বুঝা পুলাপানগুলো বুঝতেই পারে না যে, এসব বাবারা আমাদের সূর্য হোন, রোদ দেন। গাছকে টেনে তুলে ছায়া দেন, অক্সিজেন দেন। আমরা সেই সূর্যের খেয়ে-পড়ে চোখে একটা রোদচশমা লাগাই সূর্যের নজর থেকে পালাবার জন্য। . এসব তো সাদা চোখে বোঝা সম্ভব না। কিন্তু যেদিন দপ করে সূর্যটা নিভে যায়, সেদিন বোঝা যায় সূর্যগ্রহণ কাকে বলে!
পুরো গ্রীষ্মটা ঘরবন্দি হয়ে কাটলাম। রমজান-ঈদে তো ঘরেই ছিলাম। স্বস্তি ছিল ফেসবুক মেসেঞ্জার। তাতেই মেসেজ এবং অডিও-ভিডিও কলে সবার খোঁজ নেয়া হত। গতকাল এক প্রিয় মানুষের লাইভ সাইক্লিং-এর ভিডিও দেখে আর সহ্য হলো না। ফোন দিলাম কবি ওসমানকে। তিনি শহরে ফিরেছেন গত মাসে। ব্যস, তাঁর আর কোনো অনুমতি-আপত্তির কথা না শুনেই বেরিয়ে পড়লাম গামছা-লুঙ্গি নিয়ে। কারণ, এক রাত থাকা হবে, সেরকম পরিকল্পনাই মাথায় ছিল। সত্যি বলতে, বাইরে কোথাও বের হইনি। 'সীমিত পরিসরে' আনন্দ পেতে কবির বাসার ছাদেই বিকেলে ওঠে গেলাম। আর সামান্য ফটোশ্যুট (সেগুলো সময় করেই দেয়া হবে)। 
"তুমি যদি বলো আমি ইস্কুলে যাব পড়াশোনা শেষে যদি চাকরি না জোটে, অলিগলি রাজপথে ঘাস বুনে দেব জীবনটা কেটে যাবে ঘাস কেটে কেটে।"
অনেক সিরিয়াস মুহূর্তেও যারা হেসে ফেলে, তারা আসলে নিজ থেকে হাসে না। তাদের ঠোঁটের কাটাটা বড় তো, তাই মনে হয় যে হাসছে। তাদের উচিত হবে ঠোঁট চিপা দিয়ে বসা। এই ইমোজির মত আর কি 🤐। 
পৃথিবীর কোনো বস্তুই নিঁখুত নয়, নিন্দার ঊর্ধ্বেও নয়। তেমনি সাহিত্যও নিখুঁত হয় না কখনও। মনুষ্যলিখিত কোনো সাহিত্যই নিখুঁত নয়। যা থাকে, তা হলো আমাদের বিশ্লেষণ করে খুঁত বের করার অক্ষমতা। আমি শেক্সপিয়র, গ্যোটে, রবীন্দ্রনাথ, নজরুলকে ঢালাওভাবে ত্রুটিপূর্ণ বলছি না। তবে তাঁরা এমন মহাপুরুষও নন যে তাঁদের সমস্ত সাহিত্যই ত্রুটিহীন হবে। আমাদের জ্ঞানের দীনতাই হলো এখানে মূল প্রতিবন্ধকতা। যেখানে আমাদের সাহিত্যিক পূর্বপুরুষেরাই ত্রুটিমুক্ত নন, সেখানে আমার-আপনার লেখা তো কোন ছাড়! তাই যারা আমার-আপনার গল্প-কবিতা-প্রবন্ধের লেখনশৈলীকে 'অনিন্দ্য' ও 'অনবদ্য' বলে প্রশংসায় ভাসিয়ে দিচ্ছেন, তাদেরকে একটু প্রশ্ন করবেন, তারা কি তেল দিয়েছেন না আসলেই মন থেকে বলেছেন। যারা এ দু'টো শব্দের অর্থ জানেন না, তাদের জানিয়ে দিচ্ছি। 'অনিন্দ্য' শব্দের অর্থ যা নিন্দারও ঊর্ধ্বে। 'অনবদ্য' শব্দের অর্থ যা ত্রুটিহীন, নিখুঁত। বোধহয় এসব মন্তব্যকারীও এসবের সঠিক অর্থটা জানেন না। এ শব্দ দু'টো কিন্তু কোনোভাবেই 'চমৎকার' শব্দের প্রতিশব্দ নয়। 
আপনি যাদের খোঁজ নিতে পারছেন না বলে তাদের অভিমানের পাত্র হয়ে যাচ্ছেন, তাদেরকে রবীন্দ্রনাথের ভাষায় জবাব দিন, "তুমি রবে নীরবে, হৃদয়ে মম!" 😃 ব্যস, গলে যাবে দেখবেন।
'নিঃসঙ্গ নক্ষত্র'র প্রচুর পাঠক আমার ফ্রেন্ডলিস্টেই আছে। সে তুলনায় 'নিহত নক্ষত্র'র ক'জন পাঠক আছে? অথচ প্রথমটি উপন্যাস, পরেরটি ছোটগল্প। দিনশেষে ব্র্যান্ডিং-এরই জয় হলো। 🙂
বাহিরের পরিবেশটা একেক মুহূর্তে একেক চিত্র ধারণ করে। গল্পকারের এই অস্বস্তিকর স্তব্ধ হয়ে পড়ার মুহূর্তগুলোয় বাহিরের পরিবেশ কখনও থাকে উত্তপ্ত, কখনও আর্দ্র, কখনও বা বর্ষমান। প্রকৃতির উপাদানের প্রতি ফাঁকে-ফোকরে চলতে থাকে পবনের গদ্য লেখা। গাছের পাতাময় ডালের নেচে ওঠার ছন্দে সেই পবন হয়ত কোনো কাব্যও রচনা করে বসে। বজ্রধ্বনির মাঝে কোনো দৃঢ় কণ্ঠস্বরে হয়ত সে কোনো প্রতিবাদের গল্প শোনায়। অথচ এর কোনোটিই স্পর্শ করে যায় না গল্পকারকে। সে নিস্তব্ধতার সাথে কাটিয়ে দেয় তার অস্বস্তিকর মুহূর্তগুলো। পড়ে নিতে পারেন এক গল্পকারের গল্প।
