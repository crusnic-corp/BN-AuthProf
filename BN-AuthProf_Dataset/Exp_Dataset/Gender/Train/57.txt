লকডাউনের কারনে পয়ষট্টি বছর বয়সী একজন মানুষ, সাভারের হেমায়েতপুর থেকে প্রতিদিন প্রায় তিন ঘন্টা হেটে লালমাটিয়ার একটা বাসায় কাজ করতে যান! কাজ করে আবার তিন ঘন্টা হেটে বাড়ি ফিরেন! আমার সকল মন খারাপের উৎস আমার দরিদ্র দেশটা। আমার অতি আপন বাংলাদেশ নামের একটা জায়গা। আমি এই এই ইংল্যান্ডে ডাক্তারি করি, ভালো মন্দ খাই, পিঠে রোদ ফেলে, দেশে ফেরার ফন্দি ফিকির করি, আমার মেয়েটা নিজেদের প্রাইভেট গার্ডেনে বাটারফ্লাই এর পেছনে হৈ রৈ করে দৌড়ায়। আমি জানি, সে সময় কোন মা, মাত্র এক দু হাজার টাকার অভাবে, তার নিজের মেয়েকে এক অচেনা অজানা বাড়িতে কাজ করতে পাঠিয়ে দিচ্ছে! কেউ জানেনা মেয়েটাকে কেউ আদর করে একবেলা খেতে দিচ্ছে কিনা! কেউ জানেনা, গভীর রাতে,অচিন বাসার অন্ধকারে মেয়েটা ভয় পেলে, কেউ এসে তার কপালে একটু হাত রাখছে কিনা! আমি ঝা চকচকে ব্র‍্যান্ডের শো রুমে হাটি, গোলাপের বাগানে হাটি, দিগন্ত জোড়া সবুজে চোখ মুদে দাঁড়িয়ে থাকি। তখন বঙ্গোপসাগরের তিরের একটা শ্যামল বরন জায়গায় আছিয়া বেগম নামের এক বৃদ্ধা তিন ঘন্টা হেটে কোন বাড়ির ঘর মুছতে যান! কারো উপার্জনের এক মাত্র অবলম্বন, অটো রিকশাটা, হলুদ রঙের বুলডোজার এসে গুড়িয়ে দেয়। রিকশা চালক দরিদ্র পিতা বাজার করে ফিরবে, এমন অলিক স্বপ্ন নিয়ে পথ চেয়ে দাঁড়িয়ে থাকা পুত্রের অপেক্ষা ফুরায় না। এক আশ্চর্য দেশ আমার জন্য অপেক্ষা করে। এক নির্মম বাস্তবতার দেশ আমার মন টেনে রাখে। যে কোন সিদ্ধান্তে, পলিসিতে, গরিবের কথা একবারো না ভাবা , বড় লোক আর সরকারী মানুষ মিলে দখল করে ফেলা একটা দেশ আমার পথ চেয়ে থাকে।
স্মৃতি গড়ে উঠবার আগেই কোন এক মানব শিশুকে যদি আপনি জনমানবহীন একটা বিচ্ছিন্ন দ্বীপে ছেড়ে দেন, সে যদি কোনভাবে সার্ভাইভ করাটা শিখে ফেলে, সে হবে পৃথিবীর সবচেয়ে সুখি মানুষ। বড় হতে হতে সে একবারো নিজের চেহারার দিকে তাকাবেনা। চেহারার ভালো মন্দতো আসলে মামুলি এক কম্পারিজনের অসুখ, সে যেহেতু তার আশেপাশে আর কোন মানুষের চেহারা দেখবেনা, সেই অসভ্যতা থেকে সে মুক্ত থাকবে। চুল পড়ে গেলে তার মন খারাপ হবেনা। শরীরের গঠন, কোন অর্গানের সাইজ, রঙ, কোন কিছুই তাকে স্পর্শ করবেনা! সফলতা ব্যর্থতা বলে তার জীবনে কিছু থাকবেনা। কোন কিছু কেনবার তাড়া থাকবেনা। সম বয়সীদের মধ্যে এ এটা করে ফেললো, সে সেটা করলো, এই ধরনের বোধ এসে স্ট্রেসে ডুবাবেনা তাকে! বর্তমান মানব সমাজ সত্যিকার অর্থে একটা আন হ্যাপি সমাজ। আন হ্যাপিনেস হচ্ছে আমাদের বাজারের মূল চালিকা শক্তি। ক্যাপিটালিজম একেবারে হিসাব কষে, আপনার মনের মধ্যে অনবরত আন হ্যাপিনেস তৈরি করে। আপনাকে চকমকে মডেল, ফোটোশপড বাস্তবতা, গান বাজনার কেচাপ লাগানো নানা ছোট বড় মিথ্যা দিয়ে আপনাকে জানায়, তুমি সুন্দর না। তোমার থেকে ঢের সুন্দর মানুষ আছে দুনিয়ায়! তোমার চুল এই রং এর হইতে পারতো! তোমার ভালো একটা বাড়ি থাকতে পারতো! কি গাড়ি চালাও তুমি মিয়া! দেখো কি গাড়ি আমি আনছি বাজারে! দৌড়ে গিয়ে সে গাড়ি কিনে নিয়ে এলেন, ( দু মাস পর আবার সেই একই বিজ্ঞাপন, কি চালাইতেছো মিয়া, এই দেখো আরো নতুন জিনিস আসছে! আন হ্যাপি হও! লোভ জাগাও! ) ধরেন আপনার এই মুহূর্তে কোন প্রয়োজন নাই, কোন কিছু কেনার নাই, বাসায় কিচ্ছু লাগবেনা, আপনি হাটতে হাটতে এমনিতেই একটা সুপারশপে ঢুকেন, দেখেন কি ম্যাজিকের মতন প্রয়োজন তৈরি হয়েছে! একেকটা প্রোডাক্ট সামনে আসছে আর কত ধীরে কত সন্তর্পণে আপনার মনে ছোট ছোট স্ট্রেস তৈরি হচ্ছে। কিনতে না পারার স্ট্রেস। কিনবেন না কিনবেননা এই দ্বিমুখী আচরণের স্ট্রেস। ঢুকবার সময় যে মানু্ষটা সুপারশপে ঢুকেছিলো, বের হওয়া সেই একই মানুষটা কিন্তু একটু কম হ্যাপি! একটু স্ট্রেসে আক্রান্ত। আমাদের মুদি দোকানগুলোর প্রডাক্ট কম ছিলো। আপনি দোকানে গিয়ে আপনার প্রয়োজনটা জানাইতেন, দোকানি জিনিসটা বের করে দিতো। সে ছিলো ছোট একটা কন্ট্রোল্ড সুখের পায়রা। ক্যাপিটালিস্টরা এসে সুপারশপ নামের একটা বিকট আকারের রাক্ষস তৈরি করলো! নানা রঙের পদের জিনিস এসে ভরলো আপনার সম্মুখে। আপনাকে দোকানে টেনে এনে জানালো প্রয়োজনের কোন সীমানা আছে নাকি মিয়া! আপনার প্রয়োজন এখন থেকে আমরা তৈরি করে দিবো! এক সমুদ্র প্রোডাক্টের মধ্যে আমরা আপনাকে ছেড়ে দিবো। আপনাকে আমরা ক্রেতা বানাবো! আপনার মনে চাহিদা তৈরি হতেই থাকবে, হতেই থাকবে! এ এক অদ্ভুত জগত। অদ্ভুত আনস্যাটিস্ফাইড স্যাটানিক জগত। এ এক অসুখের ইকোনমি। নিত্য কম্পারিজনের সাথে বাস করা, লোভ জাগানো এক তীব্র অসুখের জীবন। ( পরের উপন্যাস থেকে)
মেডিকেল কলেজের স্টুডেন্টদের পরীক্ষা নেয়ার জন্য লেস্টার ইউনিভার্সিটিতে এসেছি। পুরোটাই অসকি পরীক্ষা। মানে, প্রায় পনেরো ষোলটার মতন স্টেশন আছে হলে। প্রত্যেকটা স্টেশন পার্টিশন দিয়ে আলাদা করা, স্টেশনে ক্লিনিকাল সিনারিয়ো দেয়া আছে , প্রত্যেকটা স্টেশনে রোগী থাকে একজন। স্টুডেন্ট স্টেশনে ঢুকে, দুই মিনিট সিনারিও পড়ে রোগীকে একজামিন করে, এর পর একজামিনারের কাছে তার ফাইন্ডিং, কি ইনভেস্টিগেশন করা যায় এবং ট্রিটমেন্ট অপশন কি হবে এই ধরনের প্রশ্নের উত্তর দেয়। মার্কিং অপশন গুলো বলি, রোগীর প্রতি তার এপ্রোচ কেমন, রোগীকে সে প্রয়োজনীয় প্রশ্ন জিজ্ঞেস করেছে কিনা, একজামিনেশনের সময় তার প্রতি সহানুভূতিশীল ছিলো কিনা, রোগীর সাথে কমিউনিকেশন কেমন, এসবের সাথে সাথে ডায়গনসিসটাও ঠিক মতন করতে পারছে কিনা। ইনভেস্টিগেশন এবং ট্রিটমেন্ট অপশন ঠিক আছে কিনা। সব কিছুতেই একই রকম মার্ক্স। কোথাও কম কোথাও বেশি না। মানে, আপনি যদি রোগীর প্রতি আপনার এপ্রোচটা ঠিক রাখেন, আপনি ডায়গনসিস আর ইনভেস্টেগেশনে একটু এদিক সেদিক হলেও পাশ করে যাবেন। এখানে ডেফিনেশন ধরে ছাত্রকে নাকানি চুবানি খাওয়ানোর কোন সুযোগ নাই। একজামিনারের ব্যক্তিগত পছন্দ অপছন্দের এলেবেলে প্রশ্ন করার কোন সুযোগ নাই। একদুইটা ভুল করলেই ফেইল করিয়ে, গ্রস জিনিস পারোনাই এই জন্য ফেইল করাইছি এমন আহাম্মক দেবতা সাজার সুযোগ নাই। একাবারেই ফেয়ার, সেন্সেটিভ এবং পরীক্ষকের ব্যক্তিগত নাক গলানো নির্ভরতাহীন পরীক্ষা। আমার স্টেশনে রোগী নেই। আমার হাতে একটা আইপ্যাড ধরিয়ে দেয়া হয়েছে। তাতে ক্লিনিকাল সিনিয়ারিও অনুযায়ী নানা রকম ভিডিও। স্টুডেন্ট এসে যখনই বলছে, আমি রোগীর উপর এই পরীক্ষাটা করতে চাই, আমি তাকে আইপ্যাডে ভিডিও দেখাচ্ছি, এই যে তোমার পরীক্ষা। ভিডিও তে রোগটার স্পষ্ট সাইন দেখা যাচ্ছে। পুরো ব্যাপারটা আসলে কোভিড এর কারনে করা এডাপটেশন। পরীক্ষার কোথাও কোন জটিলতা হচ্ছেনা। স্টুডেন্ট জিনিসটা জানে কিনা , এইটা তার ভিডিও দেখে রোগ নির্নয় করা দেখে ঠিকই ধরে ফেলা যাচ্ছে। কোভিড এর জটিলতায় সব তো থামিয়ে দিলে চলবেনা। আপনাকে এডাপ্ট করতেই হবে। পরীক্ষা নানা ভাবে নেয়া সম্ভব। অনলাইনেও সম্ভব। এমারসিএস পরীক্ষা দেখলাম অনলাইনে হয়েছে। আমাদের দেশে মেডিকেল পরীক্ষাগুলো সব বন্ধ করে দেয়া হয়েছে, পিছিয়ে দেয়া হয়েছে। আমরা কোন ভাবেই কোনরম এডাপটেশন এর মধ্যে নাই। কোভিডের মধ্যে আমাদের হাসপাতাল খোলা আছে, ডাক্তাররা নিয়মিত হাসপাতালে যাচ্ছে, রোগী দেখছে, রাউন্ড হচ্ছে, সেখানে মেডিকেল স্টুডেন্টদের পরীক্ষা কেন নেয়া যাবেনা ? সমস্যাটা কোথায় আসলে!
ফেইসবুকে , রাস্তায়, কাউকে দেখেই প্রেম পরে গেলেন । মনে হতে থাকলো, নব আলোয় উদ্ভাসিত হলো জগত । পুষ্পে কুসুমে নরম বাতাসে ফাগুন এলো মনে ! মনে হতে থাকলো একে ছাড়া চলবেই না, একে না পেলে বেঁচে থাকার কোন অর্থই নাই ! মুশকিল হচ্ছে , যাকে দেখলেন তার সাথে আপনার একদিনও কথা হয়নাই, মিশে টিশে দেখেন নাই । তার ঠিকুজিও জানেন না । জানেন না , সে কোথাও চুরি করে ধরা পরেছিলো কিনা , পেডোফাইল কিনা , সেক্সুয়াল অফেন্ডার কিনা , সারাক্ষণ মানুষ সম্পর্কে বাজে কথা বলে কিনা , মিথ্যা বলে কিনা , ভয়ংকর মাত্রার কিপটা কিনা, কারো কাছ থেকে পয়শা ধাঁর করে উধাও হয়ে যায় কিনা , সিনেমা টিনেমায় তার রুচি কেমন , ইয়াবার ব্যবসা করে কিনা ! মানে, নানা রকম সম্ভাবনা তো ! মাঝ খানে আমার এক ছোট ভাই এক মেয়ের ছবি দেখে পাগল প্রায় ! প্রেমে টেমে পড়ে যা তা অবস্থা আরকি । আমাকে ফোন দিয়ে বলতেছে , ভাই মেয়েটাকে এত ভাল্লাগছে ! আমি বললাম আলহামদুলিল্লাহ । কি ভাল্লগেছে ভাই জানেন ? কি ? চোখে এমন সারল্য ভাই । মানে চোখ দেখেই বোঝা যায় এই মেয়ে জীবনে কোন দিন একটা মিথ্যাও বলেনাই ! আমি দীর্ঘশ্বাস ফেললাম । ২৬ / ২৭ বছরের ছেলেটা কোনদিন ঠিক করে মেয়েদের সাথে না মিশে মিশে এক ধরনের ফ্যান্টাসির জগতে চলে গেছে । নানা রকম অতি সরল মুভি দেখে সে চোখের ভাষা , আঙুলের সৌন্দর্য্য দেখে বিভিন্ন সাইন পাওয়ার বায়বীয় রোগে আক্রান্ত । মানুষের চোখে অত কিছু পড়বার চেষ্টা করার দরকার নাই। দু চারদিন মিশ । আলাপ সালাপ কর। যদি মনে হয় দুই দুজন দুই জনরে পছন্দ করস, তাইলে আগা । বলেন কি ভাই , চোখ দেইখা বোঝা যায়না ? নাহ । কোন ছবি দেখছস, সেই সময় কেমন আলো ছিলো, কেমন পরিবেশ ছিলো, কেমন এংগেলে ছবি তুলছে , নানা ভাবে মানুষকে নানা রকম লাগে । বছর খানেক না মিশলে কোন মানুষকেই ঠিক করে পড়া যায়না । মানুষ অত্যন্ত বুদ্ধিমান প্রাণী । তার সার্ভাইভাল ইন্সটিঙট অত্যন্ত কড়া। নিজের দুর্বলতা, নিজের বাজে দিক তোকে সে কেন দেখাবে! পরিচয়ের শুরুতেই তোর সামনে নিজের পুরোটা, পুরোটা কি অর্ধেকটাও সে কখনো দেখাবেনা! ধীরে ধীরে মানুষটাকে বুঝতে শিখবি । তোর ফ্যান্টাসি ভাঙবে , মেয়েরা এমন হয়, এসব হাবিজাবি গাধা ধরনের আইডিয়া মুছে যাবে। কেউ এইভাবে তাকাইছে মানে সে এইভাবে চিন্তা করে , এই ধরনের লো আইকিউ ডিডাকশন মুক্ত হবি । কিছু দিন একসাথে থাকবি , ঝগড়া ঝাটি হবে, কাক পক্ষি বাড়িতে বসবেনা, জ্বর টর হবে , ফুপা কাকা মামা মামি নিয়ে প্যাচাল হবে, বাসা বদলাবি, মুখ দেখা দেখা বন্ধ হবে , মাঝে একদিন হুট করে ভোর বেলা মুখোমুখি বসে এমনিতেই হেসে উঠবি । তারপর একটা ছোট মানুষ এসে জড়িয়ে ধরবে দুই জনকে । তারপর এসে বুঝবি, চোখ কি বলছিলো, ভালোবাসা কারে কয়, আসলেই মানুষটার সাথে থাকা যায় নাকি! নাকি জীবন আগুনে পুড়িয়া গেলো ! সুতরাং বৎস , এইসব , নাক চোখ দেইখা , মানুষকে পইড়া ফেলার নিনজা টেকনিক ছাড়ো । মিশো । মিশে প্রেম হইলে ভালো । না হইলো, প্লিজ মইরা যাইয়োনা । জীবন বলিউডের সস্তা প্রডাকশন না । জীবন গড লেভেলের প্রোডাকশন । ঈশ্বরের নিজের হাতে বোনা শরীর ব্যাটা। নিজের হাতে বানানো এই অরুপ মস্তিষ্ক। ভালোবাসা এক দুইদিনের মামুলি জিনিস না । রাস্তার মোড়ে কাউরে দেইখা আকর্ষণ হইতে পারে , সেইটা ঠিক আছে । কিন্তু এই ভাবে ভালোবাসা হয়না । দুইজনের সম্পর্ক ধীরে গড়ে উঠে । প্রাচীন বৃক্ষের মতন ধীরে তাতে ভালোবাসা বাড়ে , ডালপালা মেলে , ছায়া হয়ে জন্মায় একটা নরম জীবন ।
বয়স হওয়ার সাইন কি জানেন? ফুটবল মাঠে আন্ডারডগদের সাপোর্ট করা শুরু করা। হেরে যেতে থাকা দলের প্রতি গভীর সমবেদনা তৈরি হতে থাকা! ইদানিং গোল খেয়ে কোন দল পিছিয়ে আছে দেখলেই, দলটার জন্য একটা সফট কর্নার তৈরি হচ্ছে মনের মধ্যে! খেলা দেখতে দেখতে মনে মনে বলছি, দৌড়া ব্যাটা, দৌড়া। গোল দে। একটা গোল দিলেই দেখবি কি করে সব বদলে যাচ্ছে। হাল ছাড়িস না। হারার আগেই হেরে বসে থাকিস না! নিজেকে এখন আর জেতা দলে দেখতে আরাম লাগেনা। ফুটবলে নিজের আর ঐ রকম প্রিয় দলই নাই আসলে। আমি আসলে হারার দলে এখন। এখন দুর্বলদের দল ভালোলাগে। দুর্বলের ডিটারমিনেশন আর যুদ্ধ, এখন ভালো দলের জয়ের থেকে অনেক বেশি তৃপ্তি দেয়।
হাসপাতালে ডেথ বেডে শুয়ে শ্বাস কষ্টে কাতরাচ্ছে মানুষ । মানুষটাকে ঘিরে রেখেছে শোকে, দুঃখে, কষ্ট আর আশঙ্কায় ভেঙে যেতে থাকা হতভম্ব ছেলে মেয়ে আর স্বজনের ছোট্ট ভিড়। আর এই ব্যক্তিগত, পারিবারিক শোকের সময়টা ভিডিও করে বেড়াচ্ছে আমাদের হাসপাতালে চাকরি করা কিছু ভাইরাল হতে চাওয়া, নকল বেদনার অভিনয়ে পটু বদমাইশের দল। বিশ্বাস করেন, এমন অসভ্য কোন দেশ হইতে পারেনা। এমন অসভ্য মানুষ কোথাও থাকতে পারেনা। পৃথিবীর যে কোন দেশে এসব দৃশ্যের ভিডিও করা, ছবি তোলা চুড়ান্ত পর্যায়ের অনৈতিক এবং বেআইনী কাজ। আমাদের দেশে? এসব দেখবার কেউ নেই। এসব আমরা শেয়ার দিই। দল বেঁধে দেখি। ছড়াই। মানুষের প্রতি ন্যুনতম শ্রদ্ধাবোধ রাখা , প্রাইভেসি দেয়া, সম্মান দেয়া এসব আমাদের সংস্কৃতিতে কবে আসবে কে জানে!
ব্যাটারিচালিত রিকশার অনুমতি আপনারা কেন দিয়েছিলেন? এই যে জিনিসটা এতদিন ধরে চললো, সারা বাংলাদেশের সমস্ত জেলা উপজেলায় ছড়ালো, এর উৎপাদন, বিক্রি, কমান নাই কেন! এর বিক্রি বন্ধ করে, পার্টস, ব্যাটারি আমদানী বন্ধ করে খুব সহজেই তো আপনারা এর প্রসারটা নিয়ন্ত্রণ করতে পারতেন! ওয়ান ফাইন মর্নিং এ এসে তো আপনি বলতে পারেন না, কাল থেকে ব্যাটারিচালিত রিকশা নিষিদ্ধ! এতদিন ধরে এর উপর নীর্ভরশীল মানুষগুলো কোথায় যাবে? তারা কি খাবে! তাদের সন্তানরা কি খাবে! তারা তো গরীব মানুষ। তাদেরতো দ্বিতীয় কোন ইনকাম সোর্স নাই! এইভাবে একটা দেশ চলবে কেন! সরকার মানে শুধু ক্ষমতা বুঝেন, আর দায়িত্ব টুকু বুঝেন না! ভুমিদস্যুর দখল করা ভূমিতো আপনাদের কোন দিন কেড়ে নিতে দেখলাম না। আজীবন দেখলাম রিকশাওয়ালা, ভ্যান গাড়িওয়ালা, ফুটপাথের হকার, ভেন্ডর এদের দিকে তেড়ে যেতে! এই যে গন পরিবহন বন্ধ করে দিচ্ছেন, ডাক্তার, নার্স, ক্লিনার এরা হাসপাতালে কিভাবে যাবে? যে মেয়েটা / ছেলেটা উত্তরা থাকে তার পোস্টিং ঢাকা মেডিকেলে, সে যাবে কিভাবে? তাদের জন্য একটা আলাদা পরিবহন ব্যবস্থা চালু করা কি খুব কঠিন কিছু? রাজধানীর কয়েকটা পয়েন্ট দু বেলা বেশ কিছু বাস রাখলেই কিন্তু হয়! আপনারা যারা মিটিং করেন, এই সিদ্ধান্ত গুলো নেন, তাদের বোকামি পৃথিবীর ইতিহাসে লিখে রাখবার মতন বোকামি। অদূর ভবিষ্যতে কোন এক দিন এসব নিয়ে আলাপ হবে, ক্লাস হবে, ডিসকোর্স হবে, গবেষণা হবে, যে বাংলাদেশ নামের দেশটাতে সরকার আমলা লেভেলে এমন ইনসেন্সেটিভ, বেকুব লেভেলের কাজ গুলো কি আসলেই হইতো নাকি এইসব আসলে মিথ? 
আমি রাষ্ট্র্ব্র প্রোপাগান্ডার দাস। রাষ্ট্রের আইডিয়া ছড়ানোর প্রচারনা বিশ্বাস করে করে আমি আমার জীবন দর্শন গড়েছি। লেখাপড়া শিখেননি! করেছেন কি! আপনি তো মূর্খ মশাই। রাগী শ্রমিক মৌমাছির মতন সগর্বে বলতে শিখেছি। এত গুলো বাচ্চা! দুটোই তো যথেষ্ঠ ছিল, রাষ্ট্রের চাল ডাল ভূমির সমস্যায় আমি একাত্বতা প্রকাশ করে, পিতা মাতার মুখের উপর রাগ ঝেড়ে এসেছি! যুদ্ধে যায়নি যে কবি, তাকে দেশদ্রোহী বলে ছিড়ে খেয়েছি। দেশের মানে, আমি শিখেছি রাষ্ট্রিয় পুস্তিকা থেকে। আমার বাড়িতে দেশের ম্যাপ পাঠিয়েছে মন্ত্রনালয়! ঐ নীল পাহাড় গুলো শত্রু দেশের। ওখানে শত্রু বাবুই পাখি থাকে, এখানকার গন্ডারগুলো তোমার বন্ধু। স্কুলে শিখিয়েছে আমার তোতা পাখি মাস্টার মশাই। রাষ্ট্র আমাকে জল দিয়েছে দাবী করে। দাবী করে আকাশের ভাগ তার দেয়া। ভুমি, নদী, বৃক্ষ জড়িয়ে আসা বাতাসের দল, রাষ্ট্রের করুনায় পাওয়া! কবে এসব ভাগ বাটোয়ারা হলো? কবে মালিকানা এলো মানুষের হাতে! মাঝরাতে দরিদ্র তক্ষক এসে দাড়ায় জানলায়, মাঝ রাতে আসে ঘরছাড়া শালিক। আসে শেষ জ্বোনাক পাখির দল! সব কেড়ে নিয়ে সব ভেঙে চুড়ে, শহর ঘিরে কে বসালো এত বন্দুকের নল! কাকে রক্ষায় কাকে মারো প্রিয় রাষ্ট্র আমার! কোন ফড়িং উড়ে গেলো কোন বাইসনের ভয়ে! কত পীপিলিকা ঘর হারালো, দুটো রাষ্ট্রীয় মানুষের লোভে! সে দূর্বল খবর কে রাখে! ...... আমি প্রিয় দাস তোমার, হে রাষ্ট্র। জুন ২৬ / ২০২১ 
কি একটা যেন হয়েছে দেশের! কি একটা অস্থিরতা এসেছে, এসেছে উগ্রতা! আমাদের ছেলেবেলায় বাংলাদেশটা বড্ড কোমল ছিলো। মানে নব্বই এর দিকে। আমাদের টাঙ্গাইলে তখন ভাঙা ব্রিজ থেকে ছেলে পেলেরা লাফিয়ে পড়ছে নতুন বর্ষার জল ভরে থাকা স্বচ্ছ খালে! দুই চারটা বাস আয়োজন করে ঢাকার দিকে রওনা দেয়। এখানে ওখানে থামে। পথের মাঝে ড্রাইভারের স্ত্রী পুত্র কন্যারা দৌড়ে এসে দীর্ঘ যাত্রাপথের জন্য টিফিন ক্যারিয়্যার ভর্তি খাবার দিয়ে যায়! হৈ রৈ করতে করতে সব ছুটছি মাঠে! কারো ফোন নেই, ম্যাসেজ নেই, নেই ম্যাসেঞ্জার ওয়াটস এপ গ্রুপ, তবু শুক্রবার সকাল বেলা ঠিক সময়মতন মাঠ ভর্তি ছেলেপেলে! পাশের পাড়ার সাথে ক্রিকেট ম্যাচ! কি তীব্র উত্তেজনা পাড়া জুড়ে! দুর্গাপূজা এলে কি উৎসব যে আসতো। পূজার গেট, রঙিন আলো, কলকাতার সিনেমার কঠিন বিরহ সংগিত! শাড়িতে সাজতো কি লাজুক কিশোরীর দল! বাতাসে কত গান, কত প্রেম, কত না বলা দীর্ঘ বাক্য, না পাঠানো চিঠি খাতা জুড়ে! কত স্নিগ্ধ ছিলো ভোরবেলা সে সময়! ফজরের নামাজ পড়ে বাড়ি ফিরছে হুজুর , ডিস্ট্রিক লেকে সদ্য স্নান সেরে আসা গায়ে পৈতা জড়ানো ঠাকুরের সাথে গল্প করতে করতে! কেউ কাউকে বলছেনা, তুই ধার্মিক, তুই অধার্মিক, তুই জান্নাতি, তুই জাহান্নামি! সে সময়ের বাংলাদেশে নরম শিউলি ফুল ফুটে। মিলি আপু কার হাত ধরে যেন ঘর ছাড়ে সবার অগোচরে, কে যেন সারা বেলা রেডিওর গান শুনে কাঁদে! মিলাদ এর সুর ভাসে বাতাসে, ভাসে নতুন বউ বরন করে নেয়ার উলু ধ্বনি! বড্ড কোমল সে সময়। হারমনিয়াম কুষি কাটা কাপড়ে ঢেকে রাখবার সময়। পেট ভরে চাপকলের পানি খাবার সময়। একটা বল দশ জন মিলে কিনবার সময়। তোমার স্কুল আমার স্কুল, ছুটির বেলায় মুখোমুখি হলে কি লাজুক একটা সময় তখন!
ইংল্যান্ডে হাসপাতালের আউটডোরকে আমরা বলি ক্লিনিক। ইউজুয়ালি সার্জারি ক্লিনিকে একজন কনসাল্টেন্ট আর তার সাথে একজন রেজিস্ট্রার থাকে। এই হাসপাতালে প্রথমদিন ক্লিনিকে গেছি রোগী দেখতে, কনসালটেন্ট আমাকে দেখে নিজেই এগিয়ে এসে হাত মিলিয়ে বললো, ওয়েলকাম ইমরান। এর আগে ক্লিনিক করছো । জানাইলাম চেলসিতে ব্রেস্ট সার্জারিতে ক্লিনিক করে করে টায়ার্ড হয়ে গেছিলাম! এখানে রোগী দেখেই প্রত্যেক রোগীর জন্য একটা লেটার ডিক্টেট করতে হয়। রোগী কি নিয়ে আসছিলো, তার ফাইন্ডিং কি পাওয়া গেলো, তাকে কি চিকিৎসা দিলেন, কি ফলোয়াপ প্ল্যান দিলেন বিস্তারিত একটা ডিক্টেটর মেশিনে বলে বলে রেকর্ড করা লাগে। হাসপাতাল অফিস থেকে ভার্বাল লেটারটা রিটেন ফর্মে রোগীর নির্ধারিত জিপির কাছে আর এক কপি রোগীর কাছে পোস্ট করে পাঠিয়ে দেয়। প্রথম দিন কনসাল্টেন্ট বললেন, আমি আজকে কোন রোগী দেখবোনা। আমি আজকে তোমার এসিস্টেন্ট। তুমি রোগী দেখবা, তুমি লেটার ডিক্টেক্ট করবা বলে আমাকে তার নিজের চেয়ার, নিজের কম্পিউটার ছেড়ে দিলো! ডিক্টেটর মেশিন একেক হাসপাতাল একেকটা ইউজ করে। লন্ডনে যে হাসপাতালে কাজ করতাম সেইটার সাথে এদের ডিক্টেটর মেশিনের কোন মিলই নাই! ভদ্রলোক আমাকে বললেন, জাস্ট প্লে উইথ উট। আমার একাউন্টেই করো। কোথাও কোন গন্ডগোল হলে আমি ঠিক করে নিবোনে পরে! মাঝে আমাকে কে যেন জিজ্ঞেস করেছিলো, বাংলাদেশের সাথে ইংল্যান্ডের স্বাস্থ্য ব্যবস্থাটার পার্থক্য কোথায়। যে এইখানে কাজ করেনাই তাকে আসলে জিনিসটা বোঝানো ডিফিকাল্ট। রোগীর সংখ্যা, অর্থনৈতিক সক্ষমতা এসব মিলিয়ে দুই দেশেরতো আসলে ঐভাবে কম্পারিজন করা যায়না। তবে বাংলাদেশের পক্ষে এচিভেবল এমন কিছু বিষয়ে কিছু কম্পারিজন করা যায়। যেমন ধরেন আমার হাসপাতালের কন্সাল্টেন্ট দের আচরণ। এইখানে বস হবার কারো কোন খায়েশ নাই। সবাই এপ্রোচেবল এবং সবার সাথে সিভিলাইজড একটা সম্পর্ক। হাউ কাউ রাগারাগি নাই কোথাও। কাউকে ছোট করে, খোচা দিয়ে ওস্তাদি করার সুযোগ নাই! ওরকম করলে, কেউ যদি অভিযোগ করে ডাক্তারি করার লাইসেন্সই থাকবেনা! একটা উদাহরণ দিই, তাহলে ধরতে পারবেন, কতটা এপ্রোচেবল এবং কতটা অন্যরকম পরিবেশ এখানে। মাঝে আমাদের এক এফওয়ান ডাক্তার, মানে ফার্স্ট ইয়ার জুনিয়র ডাক্তার, ওটিতে ওয়াশ নিতে গেছে, সে সময় কনসাল্টেন্ট এসে ওর গ্লাভস পরা দেখে বলতেছে, এইভাবে গ্লাভস পরতেছো কেন! ছেলেটে গ্লাভস পরা ছেরে দিয়ে বললো, তুমি আমার সামনে দাড়িয়ে থেকে আমার স্ট্রেস বাড়াইতেছো আরো! আমি আরো ভজঘট করতেছি তোমার কারনে! কনসাল্টেন্ট সরি টরি বলে লজ্জা পেয়ে চলে যাওয়ার আগে আমাকে বললো, ইমরান ওরে একটু দেখায়া দিয়ো! পেশেন্ট ট্রিটমেন্ট তো আসলে একটা টিম ওয়ার্কের মতন। আমরা বড্ড ইন্ডিভিজুয়ালিস্ট আমাদের বাংলাদেশে। এইখানে ডাক্তারিটা ইন্ডিভিজুয়াল কিছু মনে করা হয়না। মনে করা হয় একটা রোগীর জন্য আমরা একটা টিম। সবার নির্দিষ্ট কাজ আছে। টিমের সবাই গুরুত্বপূর্ণ। সবার সাথে সবার ভালো সম্পর্ক, ভালো ব্যাবহার, প্রফেশনাল যোগাযোগ খুব জরুরি। ট্রিটমেন্ট দেয়া সে টিমে কিন্তু পেশেন্ট নিজেও একজন অতি গুরুত্বপূর্ণ সদস্য। এখানে পেশেন্টকে না জানিয়ে কিছু করা যায়না। সকল সিদ্ধান্তে পেশেন্টের এক্টিভ অংশগ্রহণ লাগে। তোমার এই রোগে, আমরা এইটা করতে চাইতেছি, তুমি কি বলো, আমাদের কাছে তোমার এক্সপেক্টেশন কি! এইরকম সিরিয়াস ডিসকাশন হয়। আমাদের দেশে বেশি রোগীর কারনে ঐ রকম ডিস্কাশন অনেক সময় করা যায়না। আবার অনেক ক্ষেত্রে সুযোগ পেলেও আমরা রোগীর সাথে ঠিক করে কথা বলতে চাইনা। অনেকেই তীব্র উন্নাসিক আচরণ করেন। সেইটা একেবারেই আনএক্সেপটেবল। রোগীকে অবশ্যই তার রোগ, ট্রিটমেন্ট অপশন, বুঝিয়ে বলা ডাক্তারের দায়িত্ব। রোগী বুঝবেনা বা বেশি বুঝে দুই স্পেক্ট্রামই আমাদের মাথা থেকে দূর করা লাগবে। এইখানকার ডাক্তার বাংলাদেশের ডাক্তারদের থেকে বেশি জানে ঘটনা কিন্তু তা না। এইখানে যা হয়, টিম ওয়ার্কে হয়। যা হয়, ডকুমেন্টেড হয়৷। এইখাকার সিস্টেমটা মারাত্নক রকমের জবাবদিহি মূলক। এখানে কেউ বিদ্যান ডাক্তার, সব বই মুখস্ত করে ফেলা, পরীক্ষায় হায়েস্ট নাম্বার পাওয়া ডাক্তার চায়না। এখানে চায় নিজের কাজটা ফাকিঝুকি না দিয়ে কাজ করা ডাক্তার। সেন্সেটিভ, মানুষের কথা শুনতে আগ্রহী, রোগীর সাথে রোগীর লোকের সাথে ভালো কমিউনিকেশন জানা, ফেলো কলিগদের সাথে ভালো আচরণ করা সেফ ডাক্তার। আগেও একবার লিখেছিলাম, ইংল্যান্ডের প্রত্যেকটা ক্যান্সার রোগীর ট্রিটমেন্ট হয় মাল্টিডিসিপ্লিনারি টিম এপ্রোচে। কোন সার্জন একা কিছু নির্ধারন করতে পারেনা। এখানে প্রত্যেকটা রোগী ইংল্যান্ডের সকল কর্নারে সকল জায়গায় একই রোগে একই ট্রিটমেন্ট পায়। সব রোগের প্রটোকল করা আছে। প্রটোকল দেখে দেখে ট্রিটমেন্ট করা লাগে। বিদ্যার জাহাজ হওয়ার দরকার পরেনা আসলে। এই দেশে ভালো ডাক্তার খারাপ ডাক্তার নাম করা ডাক্তার এইসব কিছুই নাই। সবাই সমান। সবাই একটা সেন্সেটিভ সিস্টেমের অংশ। এখানে রোগীকে ডাক্তার ট্রিট করেনা, করে সিস্টেম। সবচেয়ে গুরুত্বপূর্ণ হচ্ছে, সবাইকে সবাই সম্মান করে। নার্স ডাক্তার ক্লিনার সবাই একই রুমে বসে নাস্তা করে। টাকা পয়শাতেও যে খুব একটা পার্থক্য আছে তাও না। পুরো সমাজ থেকেই বেতনের তারতম্য কমিয়ে এনে, ট্যাক্স বাড়িয়ে শ্রেণী বৈষম্যটা ইচ্ছা করে কমিয়ে আনা হয়েছে। তাই এখানে কারো অহেতুক ডাক্তার সাজার ইচ্ছা হয়না। তাতে তেমন একটা অর্থনৈতিক লাভ নাই। আবার ক্লিনার হোক, যাই হোক অন্যকে ছুড়ে ফেলে দেয়ার সুযোগও নাই। এদের সোশালিস্ট ইকোনমিক্যাল সিস্টেমের প্রভাব স্বাস্থ্যব্যবস্থাতেও পরেছে।
ভদ্রলোক, পিঠের মধ্যে এত বড় একটা এবসেস নিয়ে এসেছেন। ইনফেকটেড সেবাশিয়াস সিস্ট। মানে তার সেবম গ্ল্যান্ড বন্ধ হয়ে ইনফেকটেড হয়ে আছে। ডাক্তাররা সাধারনত অডাক্তারদের সুযোগ পেলেই জ্ঞান দিতে পছন্দ করে, আমিও স্বজাতির মান রক্ষার্থে সুযোগ বুঝে একটু জ্ঞান দিই আপনাদের। আমাদের শরীরের হেয়ারফলিকল গুলোর গোড়ায় বেশ ক্ষুদ্র ক্ষুদ্র কিছু গ্ল্যান্ড আছে। এত ক্ষুদ্র যে খালি চোখে দেখা যায়না! একটা গ্ল্যান্ডের নাম সেবাসিয়াশ গ্ল্যান্ড। আরেকটা সোয়েট গ্ল্যান্ড। সেবাশিয়াস গ্ল্যান্ড সেবাম বা ওয়াক্স নিঃসরণ করে, আমাদের স্কিন সব সময় কিছুটা শাইনি আর হেলদি রাখে আরকি। জ্ঞান শেষ, মূল কথায় যাই। লোকাল এনেস্থেশিয়া দিয়ে ভদ্রলোকের ইনফেকশনে এবসেস হয়ে যাওয়া সেবাশিয়াস গ্ল্যান্ডটা রিমোভ করার চেষ্টা করছি। এসব ক্ষেত্রে বয়স্ক মানুষ প্রায়ই ব্যাথায়, দুশ্চিন্তায় শকে চলে যায়! এদেরকে লোকাল এনেস্থেশিয়া দিয়ে অপারেশন করার সময় আমি সাধারনত নানা রকম গল্প করার চেষ্টা করি। সাধারনত তাদেরকে জিজ্ঞেস করি, আপনি কাকে সবচেয়ে বেশি ভালোবাসেন বলেন তো? অথবা, আপনার জীবনের সবচেয়ে অসাধারন ঘটনা বলেন দেখি একটা? মানুষ অত্যন্ত ইমোশনাল প্রাণী। সাধারনত, নিজের ভালোবাসার গল্প, আর নিজ জীবনের অদ্ভুত অভিজ্ঞতা বলবার সময় অন্য সব কিছু থেকে সে ডিস এনগেজড হয়ে যায়। ব্যাথা, অপারেশন এসব আর তখন খুব একটা গুরুত্বপূর্ণ থাকেনা! ভদ্রলোক পুলিশে চাকরি করতেন। এখন রিটায়ার্ড। আমি সার্জিকাল নাইফ হাতে নিয়ে পুলিশ হিসেবে তার জীবনের সবচেয়ে ইন্টারেস্টিং গল্প বলতে বললাম, সে বললো, এক বার মনে আছে, রবিবারের এক সকাল বেলা, গাড়ি নিয়ে পেট্রোলে বের হইছি, এদিক সেদিক ঘুরছি, হুট করে শুনলাম, লেস্টারের একটা সুপারশপে এক ডাকাত এসে সবাইকে বন্দুকের নলের উপর জিম্মি করে পয়শা চাইতেছে! দোকানে একটা এলার্ম সিস্টেম ছিলো। আমরা এলার্ম পেয়ে ছুটে গেলাম। তখনতো লেস্টার একেবারে শান্ত শিষ্ঠ ছিমছাম শহর। সবাই সবাইরে চিনে। কোথাও কোন গন্ডগোল নাই! পুলিশ ডিপার্টমেন্টে তেমন কোন কাজই নাই, বুঝছো! তো আমরা দল বেঁধে হৈ রৈ করতে করতে সেই স্টোরটা ঘিরে ফেললাম। যার কাজ টাজ নাই, সেও চলে এসেছে! এরকম উত্তেজনাতো সচরাচর হয়না! যাই হোক, সবাই মিলে হুরমুর করে ঢুকলাম! এতগুলো আর্মড পুলিশ দেখে, রবার গেলো ঘাবড়ে! একটা পিস্তল ছিলো হাতে। সেটা ফেলে দিয়ে হাত উপরে তুলে কাঁদো কাঁদো চোখে তাকিয়ে রইলো! আই ক্যান স্টিল রিমেমবার দ্যাট চ্যাপ । কম বয়সী একটা ছেলে। বাইশ তেইশ হবে বোধ হয়! ঐ রকম ঘাগু ক্রিমিনাল ধরনের চেহারা না। তারে ধরে হ্যান্ড কাফ লাগিয়ে গাড়িতে উঠালাম, যাওয়ার পথে তাকে জিজ্ঞেস করলাম, ঘটনা কি মিয়া! হুট করে এইরকম একটা সুপারশপের পয়শা পাতি কেড়ে নিতে আসছো কেন! সে কি বললো জানো? আমার গার্লফ্রেন্ড প্রেগনেন্ট! সে এবরশন করে ফেলবে! দুই জনের কারো কাছেই ঐরকম টাকা পয়শা নাই! ডাকাতি করবোনা তো কি করবো ! ছেলেটা এমনিতে ইউনিতে পড়ে। অত্যন্ত ভালো, ভদ্র ক্লিন একটা ছেলে! বলো কি! ইন্টারেস্টিংতো! ডাকাতি করছে খারাপ করেনাই! আই সাপোর্ট হিম! হা হা,তা আর বলতে! ভদ্রলোক অপারেশন টপারেশন ভুলে, ঠা ঠা করে হেসে উঠলো!
ডেনমার্কে কিছু ছেলে মেয়ে মিলে ২০০০ সালের দিকে সাধারন লোকজনের বিভিন্ন স্টিগমা, প্রিজুডিস ভাঙার জন্য একটা চমৎকার উদ্যোগ নিয়েছিলো । লাইব্রেরি বানানোর উদ্যোগ । সচরাচর মামুলি লাইব্রেরি না। হিউম্যান লাইব্রেরি! এই লাইব্রেরিতে বই পাওয়া যায়না। পাওয়া যায় মানুষ৷ আপনি এই লাইব্রেরির সদস্য হলে মানুষ ধার নিতে পারবেন! ওপেন বুক হতে ইচ্ছুক এরকম বেশ কিছু মানু্ষের প্রোফাইল থাকে এখানে। আপনি তাদের গল্প শুনতে পারবেন। যে কোন কিছু জিজ্ঞেস করতে পারবেন! তারা সৎ ভাবে আপনার প্রশ্নের উত্তর দিবে! এই যে ছবিতে দেখছেন, একজন adhd ( attention deficit hyperactive disorder এ আক্রান্ত) , একজন এলকোহলিক, একজন অটিজম, একজন বাইপোলার ডিজঅর্ডারে আক্রান্ত! এরা এই লাইব্রেরির বই! আপনি এদেরকে কিছু সময়ের জন্য ধার নিতে পারবেন! এলকোহলিক মানুষটাকে আপনি ধার নিয়ে তার সাথে বসে বসে নানা বিষয় নিয়ে একটা সহজ সত্য ওপেন আলাপ করতে পারবেন! এলকোহলিকদের নিয়ে আপনার যে সমস্ত আগে ঠিক করা ধারনা আছে, সমাজ থেকে নেয়া বস্তাপঁচা আইডিয়া আছে, সে সব দেখবেন কিভাবে কিভাবে কেটে যাচ্ছে! দেখবেন ধীরে ধীরে বুঝতে শিখছেন, মানুষ কি চমৎকার ভাবে আলাদা আলাদা অস্তিত্ব! দেখবেন, কোনদিন মানু্ষকে জেনারালাইজড করে, সুপারফিশয়াল ভাবে ঠিক করে পড়া যায়না! প্রত্যেকটা মানুষ আলাদা, তাদের গল্প আলাদা, বাস্তবতা আলাদা! আপনার বোকামি কমে আসবে। মানু্ষকে ছোট ভাবার আগ্রহ কমে আসবে, মানু্ষকে সহজে ছুড়ে ফেলে দেয়ার খেলাটা আর জমবেনা। আপনি আরো সেন্সেটিভ হয়ে উঠবেন! মানুষকে শিক্ষিত এবং অনুভূতিপ্রবণ করে আনার এই উদ্যোগটা চমৎকার না? ওদের ট্যাগ লাইন হচ্ছে আনজাজ সামওয়ান। কাউকে দূর থেকে দেখেই তারা পোশাক, নাম, পরিচয় জেনে আমরা একধরনের জাজমেন্ট শুরু করে দিইতো , সেইটা ওরা ভাঙতে চাইছে আরকি! এদের প্রায় আশিটা দেশে ব্রাঞ্চ আছে এখন। লাখ লাখ ওপেন বুক। লাখ লাখ অবিশ্বাস্য গল্প। চমকে দেয়া বাস্তবতা! খোজ নিয়ে দেখলাম, কলকাতায় একটা ব্রাঞ্চ আছে! আমাদের দেশে নাই। আমাদের দেশে এইরকম একটা উদ্যোগ হলে কিন্তু খারাপ হয়না! মানুষকে আমরা বড্ড সহজে পড়ে ফেলতে চাই। বড্ড সহজে জাজ করে ফেলি। জিনিসটার বোকামিটা এই জাতিকে ধরিয়ে দেয়ার দরকার আছে। আছে, আরেকটু ক্রিটিক্যাল এনালাইসিসে উদ্বুদ্ধ করতে। আরেকটু অনুভুতি প্রবণ করে আনতে। 
আমাদের দেশে অনলাইনে ইদানিং বড্ড মোটিভেশনাল স্পিকার নামের ক্যানভাসারদের আনাগোনা বেড়েছে। শোনেন, প্রত্যেকটা মানুষ ইউনিক। মানব জাতি নামের পূর্ণ চিত্রের, অসাধারন একটা ডট। একটা নিজস্ব কালার। নিজস্ব নক্ষত্র। মানুষকে রেইস হর্স মনে করার জন্য, মানু্ষকে হিংস্র ক্যাপিটালিস্ট কম্পারিজিনের আনহ্যাপিনেসে ডোবানোর জন্য, দাত কেলানো এই সব মোটিভেশনাল স্পিকারদের সিরিয়াস ধরনের শাস্তি হওয়া উচিৎ! সাফল্যের তো কোন ধরা বাধা নিয়ম হয়না! সব মানু্ষ তো এক না। সবাই তো একই জীবন চায়না। একই রকম জীবনে সবাই তো সুখি হবেনা! বাবার সাথে দুপুরের রোদে পুড়ে নিজেদের ক্ষেতের ধান কাটা কারো জন্য স্বর্গসুখ হইতে পারে। কারো জন্য যাত্রাপালার অভিনয়! কেউ দিনরাত গানের দলে ভিড়ে জীবন কাটিয়ে দেয়ার কথা ভাবতে পারে! পয়শা কামানোর মতন জটিলতায় সবাইকে আপনি কেন আগ্রহী করে তুলবেন! কেন তার সরল সচ্ছন্দ পুকুরের মতন হ্যাপি সোলে আপনি প্রতিযোগীতার মতন স্ট্রেস নিয়ে আসবেন! তুমিও পারবে মানে কি? পারা মানে কি? কারো সারা বেলা নৌকা বাইতে ইচ্ছা হইতে পারে। বুদ্ধের মতন সংসার ছাড়তে ইচ্ছা হইতে পারে। জগতের সকলে এ পরীক্ষায় সে পরীক্ষায় ফার্স্ট হয়ে গেলো তুমি কই, তুমিও পারবা আসো! এইটা বলে তাকে আপনি একই ছাচে ঢেলে সাজাবেন কেন! প্রবল যুদ্ধের এই প্রতিযোগিতায় নিয়ে আসবেন কেন! আপনারা কি জানেন জীবন আসলে কি? জীবনে তো কোথাও যাবার নেই! জীবন তো রেইস না। প্রতিযোগীতা না! একটা অমূল্য মানব জনম, অথচ এখানে কিছু করলেই তুমি অসাধারন তার মানে, কিছু করতে না পারলেই তুমি ব্যর্থ এই ভয়ংকর অসুখটা আপনারা ছড়াচ্ছেন কেন! এই যে দাত কেলানো শিশু বক্তারা, অতি কনফিডেন্ট জগত উদ্ধারকারী বোকা মানুষরা, আপনারা যে এই ক্যাপিটালিস্ট সময়ের আনহ্যাপিনেসের ক্যানভ্যাসার তা কি আপনারা জানেন? 
রুমির সাথে শামসি তাবরিজির যখন দেখা হলো, শামসি তাবরিজি রুমিকে বললেন, রুমি, আমার জীবন কেটে গেছে একটা সত্যিকার সঙ্গীর অভাবে! আত্নার সাথে আত্নার বন্ধনের লোভে আমি পুরো দুনিয়া ঘুরে বেরিয়েছি! কেউ নেই কোথাও! অলিক হিরার লোভে, আমার জীবন কেটেছে আবর্জনার সাথে মিশে । নিজেকে কষ্ট দিয়ে। আত্নার বিলাপে! আত্নার সাথে আত্নার মিলন হয়না আসলেই । আমরা আমাদের জীবন কাটিয়ে দিই, বন্ধুত্বের অভিনয়ে, সুখে থাকবার চেষ্টায়, সুপারফিশিয়াল জগতের সহজ বন্ধনে। গভীরে আর মেশা হয় কই! কোথায় সেই তৃপ্তি। সেই নির্জলা ইগোহীন সত্য সম্পর্ক! কোথায় দুই জন এক হয়ে যাওয়া! ভালোবাসা, বন্ধুত্ব যে নামই দিন, কোথায় সে ধুলামাটি হয়ে যাওয়া মন ! একটা জীবন কেটে যায়, আমাদের আর মেশা হয়না । আমাদের নিজকে বিলিয়ে, নিজেকে সম্পূর্ণ সপে দিয়ে, আত্নার বন্ধনে আর জড়ানোই হয়না। আমরা বিচ্ছিন্ন থাকি। কষ্টে থাকি। আমাদের মন নিঃসঙ্গতায় ডুবে থাকে। গৌতম বুদ্ধ বলতেছে, তোমার সবকিছু জেনে যে তোমার কাছে এসে দাঁড়াবে, তাকেই বন্ধু বলে। সব কিছু বলবার অভ্যাস আমরা কি করে অর্জন করি বলেনতো ডিয়ার বুদ্ধ! কি করে ভাঙি পাহাড় সমান ইগো! মনের বিপদজনক জায়গার নোংড়া খুড়ে খুড়ে কি করে জানাই আরেকজনকে! সবটুকু আসলে কতটুকু, বুদ্ধ!
সত্য আর মিথ্যার পার্থক্য কি? আপনি সত্যের বাহক মাত্র! আর মিথ্যার ঈশ্বর!
আমি আসলে হারিয়ে গেছি নিহারীকা সময়ের পাকে পড়ে কি একটা দ্বিপে গিয়ে পড়লাম ! জীবনের মাঝপথে শূণ্যে মিলিয়ে দেখি , একটা শড়ির আচল ছেড়ে যাচ্ছি ! এক খন্ড মেঘ ভেসে গেলো পায়ের নীচে কাচের মাটিতে প্রতিবিম্বের হাতে কি এক অজানা দেশের টিকিট ! হারিয়ে গেলাম নরম সময়ের অন্ধকারে । এত রাত এত রাত নিহারীকা। এত ঘন অন্ধকার। একটা মানুষ নেই পাশে । একটা নিশ্বাস নেই কোথাও । একফোটা ঘ্রাণ নেই । একটা ছোট ফুল চলে গেলো নিহারীকা। একটা ভাঙা চায়ের কাপ। একটা নীল রঙের সন্ধ্যা। একটা লাজুক স্বর্ণলতা, বাহু বেয়ে উঠে হারিয়ে গেছে মহাশূন্যে। আমি আসলে চোখ মুদেছি নিহারীকা। মানুষের জঙ্গলে আমি বৃক্ষ হয়েছি। হয়েছি একফোটা জল। তাতে এত বিষাদ, এত স্মৃতির জাহাজ, এত মনক্লান্ত দিন! এত ঋণ নিহারীকা এত ঋণ! .... নিহারীকা কাউকে খুঁজে পাচ্ছিনা। বিশ জুন ২০২১ 
ইউসরার তিন বছর হয়ে গেছে, তেমন কিছু একটা সে আসলে পারেনা। মানে ছড়া, কবিতা, নামতা, এ ফর এপল, ওয়ান টু থ্রি লেখার প্র‍্যাকটিস এসব আরকি! আমরা, শেখানোর জন্য তেমন একটা আগ্রহ পাইনি! শিখবেই তো একসময়! ধীরে আগাক। জীবনটা, ইনফরমেশনে মাস্টার হওয়ার থেকেও অনেক বেশি গুরুত্বপূর্ণ। যেটা সচেতন ভাবে করি, ফ্যান্সি খেলনা টেলনা দিইনা। এ দেশের খেলনার কোন শেষ নাই। বাচ্চাদের এমন অসাধারন জিনিস পত্র পাওয়া যায়! আমার নিজেরই মনে হয়, খেলে টেলে দেখিতো! আগে ও দোকানে গিয়ে বায়না করতো, না দিতে দিতে বুঝে গেছে, পাবেনা, এখন আর তেমন কিছু বলেনা। ওর সাথে, কয়েকটা জিনিস করা যেতে পারে বলে আমরা ঠিক করেছি। আমি বড়লোক, পয়শা টয়শা আছে, আমি বেশ উচ্চ শ্রেনীর মানুষ, এমন ধরনের ক্ষুদ্র মানসিকতা যাতে ডেভলপ না করে, সেদিকে খেয়াল রাখা দরকার। ওর সামনে পয়শা, গাড়ির দাম, কে কি কিনছে, এসব আলাপ সচেতন ভাবেই এড়িয়ে যাওয়া ( এম্নিতেই আমাদের বাসায় আসলে এইধরনের আলাপগুলা হয়না। আমাদের দুজনেরই আকর্ষণ, পলিটিক্স, সিনেমার আইএমডিবি রেটিং, লেখালাখি, আর দেশের নানারকম ইন্সিডেন্সে। ) ওর পরিবারের পরিচয় দেয়ার অভ্যাস ডেভলপ না করতে দেয়া। বাবা কি করে, মা কি করে, সেসব কোনভাবেই মাথায় থাকার দরকার নাই। পৃথিবীর প্রত্যেকটা প্রফেশন গুরুত্বপূর্ণ। পৃথিবীর প্রত্যেকটা কর্মজীবী মানুষ সমান গুরুত্বপূর্ণ। আলাদা করে কোন প্রফেশন ধরে অহমিকায় ভোগার কিছু নাই। বড় হতে হতে ওর জানা উচিৎ, জীবন অত্যন্ত অনিশ্চিত। যে কোন সময় যে কোন কিছু ঘটতে পারে। যে কোন দূর্ঘটনায় সব কিছু এলোমেলো হয়ে যেতে পারে! জীবন একেবারে ওলট পালট হয়ে যেতে পারে। নাথিং ইজ পার্মানেন্ট। অবস্থান, টাকা, পরিচয় কোন কিছুই সব সময়ের জন্য নিশ্চিত না। ওর জানা উচিৎ জীবন নিজের। অন্য সব কিছুর থেকে জীবন গুরুত্বপূর্ণ। ইন্ডিভিজুয়াল হিসেবে নিজেকে গড়বার, বাঁচিয়ে রাখবার জ্ঞানটা গুরুত্বপূর্ণ। ওর জানা উচিৎ, পৃথিবীর সবচেয়ে গুরুত্বপূর্ণ জীবন হচ্ছে সরল জীবন। পৃথিবীর সবচেয়ে গুরুত্বপূর্ণ জ্ঞান হচ্ছে সুখি থাকবার জ্ঞান। বেসিক নিড ফিল আপ হয়ে গেলে, কোন বস্তু আর হ্যাপিনেস এড করেনা। সুখি বানায়না। অল্প একটু সময়ের জন্য কম্পারিজনের আনহ্যাপিনেস কমায়। কারো সাথে কম্পেয়ার না করলেই জীবন সুখি হয়ে উঠে। জীবন যুদ্ধক্ষেত্র না। মানুষকে হারানোতে আনন্দ পাওয়ার কিছু নেই। বড় হতে হতে ওর জানা দরকার, জীবন ক্ষুদ্র। ভীষণ ক্ষুদ্র। এই অল্প কটা দিনের আয়োজন। জীবনের সবচেয়ে ভালোবাসার মানুষটাও একদিন ছেড়ে চলে যাবে। সত্য মানতে হবে। বিদায় মেনে নেয়া শিখতে হবে। কষ্ট হবে, সব কিছু ভেঙে পড়তে থাকবে। তবু, মেনে নেয়া জানতে হবে। জানতে হবে, কিছুতেই আসলে কিছু যায় আসেনা। প্রেম ভেঙে গেলেও মরে যাওয়ার কিছু নেই। পিছিয়ে পড়লেও ভেঙে যাওয়ার কিছু নাই। সাফল্য না এলেও নিজেকে ক্ষুদ্র ভাবার কিছু নেই। মানুষ একটা নক্ষত্রপূঞ্জের মতন বিষ্ময়কর প্রাণী! অসীম সম্ভাবনার এক অদ্ভুত মস্তিষ্ক নিয়ে সে ঘুরে বেড়াচ্ছে। যে কোন পরিস্থিতি থেকে সে ঘুরে দাড়াতে জানে। যে কোন পরিস্থিতি সে জয় করে আসতে পারে। ইউসরা দুনিয়াদারির বই মুখস্ত করে ফেলার থেকেও এই ছোট্ট সত্যটা মাথায় ঢুকিয়ে ফেলতে পারলে আমি বাবা হিসেবে বেশি আনন্দিত হবো! 
কন্টেম্পোরারি ভালো বাংলা গানের সাজেশনের জন্য ফেইসবুকে একটা পোস্ট দিয়েছিলাম। প্রথমেই বলে নিই, আপনাদের সাজেশনের জন্য অসংখ্য ধন্যবাদ। কে কাকে মনে রাখে! কে কাকে পছন্দ করে বলা খুব মুশকিল, কেন অল্প কিছু মানু্ষ আমাকে না জেনে, মুখোমুখি না বসে আমাকে কাছাকাছি ভাবছেন, কে জানে! কৃতজ্ঞতা জানবেন প্রিয়। জানবেন ভালোবাসা। এত এত চমৎকার গান নিয়মিত আমাদের দেশে হচ্ছে, ভাবাই যায়না! ( আমাদের দেশের সবচেয়ে ভালো গানগুলো লিখেছে আমাদের বাউলরা। পৃথিবীর কোন দেশে প্রান্তিক অঞ্চলে এত সংখ্যায় এমন শিক্ষিত লিরিসিস্ট/ ফিলোসফার খুঁজে পাবেন না । আমাদের বাউলরা আমাদের বিষ্ময়! তারা আমাদের সত্যিকারের বাংলাদেশের ভয়েস) ইংল্যান্ডের সামারের মহোনীয় সবুজে, আর ধীর শীতল বাতাসে, পোস্টটার নিচে আপনাদের দেয়া গান গুলো শুনতে শুনতে কানের মধ্যে বাংলাদেশ নিয়ে আজকে হাসপাতালে ডিউটি কর‍তে এসেছি। আমার কাছে, না শোনা একটা ভালো গান, না দেখা ভালো একটা সিনেমার মতন অসাধারন কোন ড্রাগ হয়না! আপনাদের দেয়া, কফিল আহেমদ, শক্তির কবিতা থেকে করা তুহিনের গানটা , লোকায়তের গান, সায়ানের আমি মুসলমানের মেয়ে, সোহান আলী নামে একজনের চল দ্যোতং পাহাড়! রিতম সেন নামের একজনের গান! কি চমৎকার গান গুলো! আমাদের কি করা উচিৎ জানেন, শ্রোতা হিসেবে, পাঠক হিসেবে, দর্শক হিসেবে স্পষ্টবাদী হওয়া দরকার। এই যে এই গান গুলো এইগুলা ভালো গান, এইটা নিয়মিত বলা দরকার। এই গানগুলো ছড়ানোও দরকার। হিরো আলম, নানা রকম অশ্লীল ইউটিউব গীতি, এলেবেলে শিল্পীরা যে আসলে গানটা গাইতেই পারেনা , এইটা আমাদের জানানো দরকার আছে। মধ্যবিত্ত ইন্টেলেকচুয়ালদের শুধু মানুষের পাশে না, সংস্কৃতির পাশেও দাড়াবার দরকার আছে। কেউ আহত হলে, কেউ মার খেলে, কেউ রেইপড হলে যেভাবে আমরা পাশে দাড়াই। সংস্কৃতিকে নানা ভাবে অত্যাচার করা জলুমদের, সুযোগসন্ধানীদের বিরুদ্ধেও কথা বলা দরকার আছে। মাথা উচু করে বলবার দরকার আছে, প্রিয় অনন্ত জলিল আপনি অভিনয় পারেন না। মানুষ ভালো, খারাপ, দানশীল সে সব একেবারেই ভিন্ন প্রসঙ্গ। সেই দোহাই দিয়ে আপনি পর্দায় লোক হাসাতে পারেন না। বিভিন্ন পরিচালকদের বলবার দরকার আছে, ঢাকাই সিনেমায় আপনারা এই দুই হাজার একুশে এসেও যা দেখান, সেসব অত্যন্ত নিম্নবুদ্ধির, অজাত কুজাত কাজ। ফ্রি মার্কেট ইকোনমির মতন। ফ্রি সাংস্কৃতিক স্বেচ্ছাচারিতার বাজার আমরা গড়তে দিতে পারিনা। ভিউ এর সংখ্যার উপর আপনার কোয়ালিটি নির্ভর করেনা। আপনি এখন একটা বিশ্রী অশ্লীল রকমের কাজ করে ভিডিও করলেও তার ভিউ মিলিয়ন ছাড়াবে, তার মানেই আমরা আপনাদেরকে এই জিনিসগুলোতে উৎসাহ দিতে পারিনা। কিছুটা চেক এন্ড ব্যালেন্সের দরকার আছে। মানু্ষ মানে সংস্কৃতি। মানু্ষের ফিলোসফি গঠনে তার ফর্মাল এজুকেশনের থেকেও তার পারিপার্শ্বিক সংস্কৃতি বেশি ভূমিকা রাখে। মানুষের সংস্কার, মানুষের ভাবনার জগৎ দখল করে তার আশেপাশের বিনোদনের ধরন। আমি বিশ্বাস করি আমাদের এখনো মধ্যবিত্ত বুদ্ধিমান শ্রেণীটা টিকে আছে। কোথাও কেউ নেই এর মতন নাটকের দর্শকরাতো হুট করে হারিয়ে যায়নাই! সে সব পরিবারে ছেলেমেয়েগুলো তো এখন বড় হয়েছে, তাদের পরিবার হয়েছে। তাদের রুচি, ভাবনা, চিন্তা হুট করেতো লো আইকিউ এর ভিউ নির্ভর কন্টেন্টে আটকে যাওয়ার কথা না! সিনেমা, নাটক, গান শুধু সরল বিনোদন না। এইটা সৃষ্টিশীল মানুষের কথা বলবার জায়গা। এইটা সাটল ঢং এ, নরম স্বরে জীবনবোধ ছড়াবার জায়গা। সেই দায়িত্বটা যার তার হাতে তুলে দিয়ে বোকার মতন দিন রাত হাত তালি দিতে পারিনা আমরা।।
কন্টেম্পোরারি ভালো বাংলা গান কি আছে? নতুন কি শোনা যায় বলেন দেখি! ( পুরোনো পছন্দের গান শুনতে শুনতে তেতো বানিয়ে ফেলেছি! )
আব্বাকে স্বপ্নে দেখলাম রাতে। কোথাও একটা খাটে শোয়া, শরীরে কম্বল টেনে নেয়ার চেষ্টা করছেন! আমি ঘরে ঢুকে আব্বার দিকে তাকিয়ে মনে হলো, শরীরটা ফোলা ফোলা লাগছে আব্বার! আব্বার কি শরীরে পানি এলো? এসাইটিস? সারা শরীরে ছড়াইলো ক্যানসারটা? আব্বাকে কেউ স্টেরয়েড খেতে বলেছে? স্বপ্নেই এত এত চিন্তা এলো আমার! আমি সামনে গিয়ে শরীরে কম্বলটা টেনে দিলাম আব্বার। আব্বা, হাত দিয়ে পেটের নীচের অংশে দেখালো। বললো, এইখানে ক্যান্সার ছড়াইছে। আমার বুকটা ভেঙে গেলো কষ্টে! আব্বাকে জড়িয়ে ধরে কপালে চুমু দিলাম। আব্বা বেঁচে থাকতে আব্বার কপালে কোনদিন চুমু দিইনাই আমি! কি জানি এক লজ্জায় আক্রান্ত ছিলাম! কোনদিন ঐভাবে জড়ায়াও ধরিনাই লোকটারে! আব্বা কিন্তু তার জেনারেশনের বেশিরভাগ মানুষদের মতন ঐরকম গম্ভীর, রাগী, সন্তানদের সাথে দুরত্ব তৈরি করা বাবা ছিলেন না! তর্কে, আলাপে, খেলায়, ঘোরাঘুরিতে, বেশ মধুর একটা সম্পর্ক আমাদের ছিলো। তবুও। কাছে গিয়ে জড়ায়া ধরবো লোকটারে, কপালে চুমু দিবো, সম্পর্কের এই রকম এক্সপ্রেশনটা আসলে আমাদের বাসায় প্র‍্যাকটিস হয়নাই। আমার মনের গহীন কোঠরে লোকটাকে জড়ায়া ধরার সাধ ছিলো মনে হয়। তার কপালে চুমু দিই, এমন একটা আকাঙখা আমার সাবকনশাসে বুভুক্ষের মতন জমে ছিলো! আমার মস্তিষ্ক, স্বপ্নে সে সব ফিরিয়ে দিচ্ছে এখন! বাবা মা, যাদের আছে তাদের সবাইকে ছুটে গিয়ে বাবা মাকে জড়িয়ে ধরতে হবে তা বলছিনা, সম্পর্ক অনেক রকমের হয়। অনেক বাস্তবতায় অনেক ভাবে এদিক সেদিক চলে যায়! কত পরিবারে কত মানুষ দ্বিপের মতন বিচ্ছিন্ন বেঁচে থাকে এক ছাদের নীচে। কত রকমের ইনসিডেন্স হয়! কত বিশ্রী বাস্তবতা আসে! অন্যকে তার ব্যক্তিগত সম্পর্কের বোঝাপড়ার ব্যাপারে আমি কেন বলতে যাবো! তবে, আমার মাঝে মাঝে মনে হয় বড় হতে হতে, আমরা সহজ সত্য থেকে ক্রমশ দূরে সরে যাই। আমাদের সবচেয়ে আপন মানুষ তো আমাদের বাবা মা। এই সত্য বোধটা অনেক বাবা মা / সন্তান সহজেই ভুলে যায়। দুরত্ব আসে। সম্পর্কে ইগো জমে। লজ্জায় আর ফেরাই হয়না কাছে! সম্পর্ক সহজ হলে, কোন রকম ভয়ংকর জটিলতা যদি না থাকে, নিজের বাবা, নিজের মাকে জড়িয়ে ধরার প্র‍্যাকটিসটা আমরা আমাদের পরিবারে কেন আনিনা! ভালোবেসে চুমু দেয়ার ছোট এক্সপ্রেশনটা প্র‍্যাক্টিস করলে কি হয়! কি হয়, কোন কারন ছাড়াই বললে, বাবা, এই পৃথিবীর সবগুলো মানুষের থেকে, আমি তোমাকে সবচেয়ে বেশি ভালোবাসি! 
কাল রাতে ওয়াটস এপে পাওয়া ম্যাসেজ। পরিচিত ছোট ভাই। মেডিকেলে পড়তে আমরা কয়েকজন মিলে উত্তরবঙ্গের শীত দেখবার লোভে, ডিসেম্বরের ঘন কুয়াশায় দিনাজপুর গেলাম! নদীতে হিমালয়ের বরফ গলা হাটু পানি, মখমল কুয়াশা এসে জমেছে কান্তজিও মন্দিরের টেরাকোটার যুদ্ধক্ষেত্রে, কি অসাধারন সাররিয়াল সব দৃশ্য! আমরা মুগ্ধ হৃৎপিন্ড নিয়ে শখের বিড়ি ধরাচ্ছি, ঠিক সে সময়, আমাদের এক বন্ধু হুট করে একটা ফোন পেয়ে, রীতিমতো ভেঙে পড়ে গেলো! ফোনের সারসংক্ষেপ, তার দীর্ঘদিনের প্রেমটা ভেঙে গেছে। সৎ পাত্র দেখে তার প্রেমিকার বিয়ে হয়ে যাচ্ছে। সে যেন আর কোনদিন তার সাথে যোগাযোগ না করে। আস্তালা ভিস্তা। উত্তরবঙ্গের শীত আরো ঘন হয়ে পরলো সে দিন। আরো করুন হাওয়া বইলো। মাগরিবে আজান আরো বিষাদ নিয়ে এলো পৃথিবীতে! আমরা রাত জেগে ছেলেটাকে পাহাড়া দিলাম। এই প্রবল বেদনার রাতে, মরিবার যদি হয় তার সাধ! কম বয়সে, মানে বিশ বাইশে, মানুষ কতটা শক্তপোক্ত হয়ে উঠে? আমাদের প্রবল মায়া মমতার দেশে আমরা আমাদের সন্তানকে যেভাবে আঁকড়ে রাখি, সে বিশে গিয়েও বড় ইতস্তত পায়ে রৌদ্রে বের হয়। দূর্বল স্বর্ণলতিকার মতন জড়িয়ে থাকে পিতামাতার সংসার। প্রেম ভেঙে যাওয়ার স্ট্রেস সে সামলাবে কি করে! কোন স্ট্রেসটা সে নিজে একা সামলেছে? পরিবার তাকে কোন যুদ্ধটা একা করতে দিয়েছে? পরীক্ষা, ভর্তি যুদ্ধ, বাসা বদলানো, এখানো ওখানে গন্ডগোল! ফ্যামিলি ওয়াজ অলয়েজ দেয়ার! ভালোবাসা আসলে কাকে বলে? কাকে বলে প্রেম! বড্ড ক্লিশে প্রশ্ন। উত্তর কিন্তু সহজ না আসলেই। এত বছর হয়ে গেলো অথচ মানবজাতি, এই সরল এবং বেসিক প্রশ্নের একটা স্বর্বজনস্বীকৃত মোক্ষম উত্তরটাই খুঁজে পেলোনা! আমাদের রবীন্দ্রনাথও কনফিউজড! সখি ভালোবাসা কারে কয়? তিনি চিন্তিত! শেষ মেশ হাল ছেড়ে দিয়ে বলছেন, সুখের লোভে, দুখের এই সম্পর্ককে ভালোবাসা বলে বোধ হয়! পশ্চিমের ফিলোসফারদের এতো কনফিউশন নাই, মহামতি ফ্রয়ড এর ধারনা, ভালোবাসা হচ্ছে ভান। সেক্সুয়াল সম্পর্কের লোভে একাটা সাবকনশনশাস তীব্র আকর্ষণ। ( মানে কপোত কপোতিও জিনিসটা ধরতে পারছেনা, মূল ব্যাপারটা আসলে শারীরিক) মানে সরল সমাধান যেটা দাঁড়ায়, ভালোবাসা আসলে সফটার ভার্শন অব সেক্স! প্লেটো আবার বলছে, শরীর ছাড়াও ভালোবাসা হয়। প্লেটো খেয়াল করে দেখলেন, সক্রেটিস তার ডিসাইপল ( খাটি বাংলায় ছাত্র ছাত্রী) দের প্রতি লেকচার দেয়ার সময় যেভাবে কথা বলেন, এক নির্দিষ্ট রমনী উপস্থিত থাকলে, তার কথা, বক্তব্য আরো মাধুর্যময় হয়ে উঠে! আরো মনোযোগী হয়ে উঠেন! অথচ রমনীর দিকে সক্রেটিস ঠিক করে চোখ তুলে তাকাচ্ছেনও না! প্লেটো বললেন, ইহাই ভালোবাসা! শরীর কোথায় এখানে! ( আমার তো মনে হয়, আছে। তাকাচ্ছেননা তাতে কি! হয়তো সক্রেটিস লাইনটা ক্রস করেননাই। হয়তো জটিলতার ভয়ে একটা লিমিট সে রাখে! আকর্ষণতো বাধ মানেনা! ) প্লেটোর এই অশরীরী ভালোবাসাকে আদর করে আধুনিক জমানায় প্লেটোনিক ভালোবাসা বলে! ( ফ্রয়েড এসব শুনে বহু আগেই মুচকি হেসেছেন।) ভালোবাসা কাকে বলে আসলেই! আমার ধারনা কি জানেন, আমরা আসলে যে বয়সে প্রেমে পড়ি তা ভালোবাসবার বয়সই না! আমরা প্রেমে পড়ি আমাদের আইডিয়ার, আমাদের ইমাজিনিটিভ জগতে, আমাদের কল্পনায়। যার প্রেমে পড়ি তাকে যতটা দেখি, তার থেকে তাকে নিজের মত করে ভাবি বেশি। আমার মনের মাধুরি মিশাই। আমরা প্রেমে পরি মানুষটার না, প্রেমে পড়বার আইডিয়াটার! মিশতে মিশতে আমাদের আইডিয়া ভাঙে, কল্পনার রঙ মিশে যেতে থাকে। মানুষটার সত্যি চেহারা সামনে আসে। আমাদের কল্পনা রাজ্য ভেঙে পরে। মনটা ভেঙে যায়! ভালোবাসা ভেঙে যাওয়ার আইডিয়াটাও আমরা নিতে পারিনা। আমরা ভালোবাসাকে পবিত্র ভাবি যে! আমাদের জগতে, ভালোবাসা মহান পবিত্র, এমন একটা বেসিক আইডিয়া নানাবিধ জায়গা থেকে পুশ করা আছে। যত খারাপ হোক সম্পর্ক, যত ক্ষতিকর হোক, জিনিসটা টেনে বেড়ানোতে আমাদের একধরনের সোশাল স্যাটিস্ফেকশন হয়। আমাদের মস্তিষ্কে আমরা একটা সিগন্যাল দিই, আমি একটা মহান কাজ করছি, আমি অন্য সবার থেকে পিয়োর, বেটার ব্রিড।। জগততো থাকে মস্তিষ্কে, জগত থাকে চিন্তায়, থাকে ভাবনার রাজ্যে। দেখেন, আমি আমার ছাত্র ছাত্রীদের একটা কথা প্রায়ই বলতাম। তোমরা সত্যিকার ভালোবাসার সন্ধান না পেয়েই সম্পর্ক ভেঙে গেলে মরে যাবার আয়োজন করো! ভালোবাসার মানুষের দিকে, আপনি যদি তাকান, আপনার এমনিতেই, কোন কারন ছাড়াই চোখে পানি চলে আসবে! আপনি মরে যেতে পারবেন মানুষটার জন্য, তাতে একফোটা কষ্টও আপনার হবেনা। একফোটা ইগো জড়াবেনা কোথাও। রুমির মতে, মানুষটার ভালোবাসায় ধুলাবালি হয়ে যাবেন আপনি। ইগো হচ্ছে ভালোবাসার বিপরীত শব্দ।। সম্পর্কে ইগো থাকলেই আপনি বুঝবেন, সেখানে পূর্ণ ভালোবাসা নেই। শূন্যস্থান আছে। আছে রাজ্যের দূরত্ব। মানুষে মানুষে এমন ভালোবাসা হয়? সত্যি যদি বলি, এই প্রবল অসুস্থ ধরনের ভালোবাসার সন্ধান আমি পেয়েছি আমার কণ্যার জন্মের পর! মাঝে মাঝে দূর থেকে ওর দিকে তাকিয়ে আমি চোখের জল ফেলি। এমনি ফেলি। কোন কারন নাই। অকারনের এক ব্যখ্যাতিত ভালোবাসা! সে জল আমি ওকে কোনদিন দেখতে দিইনা। ( ও আসলে বুঝবেনা। সন্তানরা পিতামাতার এই তীব্র ভালোবাসাটা বুঝেনা। ধরতে পারেনা। বুদ্ধিমান হলেও পারেনা। এ ভালোবাসা বোধের বাইরের জগতের ভালোবাসা। সন্তান হওয়ার আগ পর্যন্ত আমিও ধরতে পারিনি।) আর একদিন তো চলে যেতেই হবে। জগত বেদনার। জগত মৃত্যুর। জগত ছেড়ে যাবার। সে বেদনা, প্রবল ভালোবাসার এই অনূভুতি দেখিয়ে , আর বাড়িয়ে কি লাভ!
পরিমনির ইনসিডেন্টে তার শিল্পী সমিতি/ সিনেমা নাটকের লোকজন কেউ কোথাও নেই। চারপাশে শুনশান নীরবতা। আজকে যদি হুট করে মাননীয় প্রধানমন্ত্রী বলেন, পরি তুমি চিন্তা করোনা, আমি দেখতেছি জিনিসটা! সংগে সংগে দেখবেন, তার বাসায় মহান প্রতিবাদী শিল্পীদের লাইন লেগে গেছে! তারা ট্রাকে ট্রাকে, বিভিন্ন নামহীন গোত্রহীন ব্যানার নিয়ে, সাংবাদিক ভাড়া করে এনে, কে সামনে দাঁড়াবে এইটা নিয়ে ঘন্টা দুই এক ঝগড়া করে, মাইক কেড়ে নিয়ে বলতেছে, আমরা থাকতে তোর এই অবস্থা হইছে, পরি! জান দিয়ে দিমুনা! সে বিচার প্রার্থী বিদ্রোহী রণ-ক্লান্ত লাইনে সবার আগে কে বা কারা থাকতে পারে বলে আপনাদের ধারনা? 
আমার স্ত্রীর ধারনা, আমাকে কেউ যদি ড্রেনে ফেলে রাখে, আমি এক দুইদিন মোচর টোচর দিয়ে যখন নিশ্চিত হয়ে যাবো, এইখান থেকে কস্মিন কালেও মুক্তি নাই, তৃতীয়দিন থেকেই আমি ড্রেনের পানিতে গা এলিয়ে দিয়ে পা দোলাতে দোলাতে বলবো, দেখো জিনিসটা কিন্তু একেবারে খারাপ না! আল্লাহ খারাপ রাখেনাই, কি বলো! আলহামদুলিল্লাহ। যে কোন জায়গায় সুখি হওয়ার একটা অদ্ভুত অসুখ নিয়ে আমার জন্ম হয়েছে। বউরা স্বামীদের সম্পর্কে সব সময় সত্যি বলে, স্বামীদের সকল সাইকোলোজির গহীনে ঢুকে সত্য উদঘাটন করে নিয়ে আসে, এরকম ভাবার দরকার নাই। তবে, ওর এই অবজার্ভেশনটা ভুল না। আমি স্বল্পে সন্তুষ্ট মানুষ। অল্পে মন উচ্ছাসিত হয়ে উঠে! বান্দরবন গিয়ে চিৎকার করে বলি, সর্বনাশ! এর থেকে অসাধারন কিছু নাই দুনিয়ায়! আবার লেক ডিস্ট্রিক গিয়ে বলি! কিসের বান্দরবন কিসের কি! আল্লাহ মাফ করুক, স্বর্গে চইলা আসলাম নাকি তিশা, ঠিক করে খোঁজ নাও তো! আমার এই হোপলেস পজিটিভিটির ডিএনএর সিকোয়েন্সটা আসলে, আমার আব্বা, মুজিবুর রহমান এর কাছ থেকে ভাগ্যগুণে পাওয়া। ( আমার আব্বাজানের থেকে পাওয়া সবচেয়ে বড় সম্পদ বলি আমি এটাকে) আব্বার নতুন কিছু দেখলেই উচ্ছাস। জীবনে যত জটিলতা আসুক, আরেহ সব ঠিক হয়ে যাবে। নো টেনশন। মনে আছে, আমার তখন এমবিবিএস শেষ হয়েছে, এক ধরনের চিকন দুশ্চিন্তা শুরু হয়েছে মনের গহীনে। কি হবে, কই যাবো, কই চাকরি হবে! এমন একটা অস্থিরতা আরকি। আব্বা বললো, এক কাজ কর, ছয় মাস সব কিছু থেকে অফ নে। ঘুইরা বেরা। আমিতো আছিই। নো টেনশন। একটা পজিটিভ শক্তি আসলে ভিতরে। যাক ছয় মাসে কিছু একটাতো হবে। আব্বার পজিটিভির নমুনার শেষ নাই। বিয়ের আগ দিয়ে, আমি আব্বাকে বললাম, আব্বা পুত্রের পাত্রী দেখার মতন অস্বস্তিকর জটিলতা থেকে তোমাকে মুক্তি দেয়া হয়েছে। আব্বা মাথা নেড়ে বললেন, নো ওরিস। মনের মিলটা হইলো সবচেয়ে গুরুত্বপূর্ণ জিনিস। একটা মানুষের সাতে তোর মনের মিল আছে যদি মনে করস, বি উইথ হার। মোহাব্বত দুনিয়ার সবচেয়ে জটিল ব্যাপার। হয়না। সহজে মনের মানুষ পাওয়া যায়না! তিশা যখন আমাদের বাসায় এলো, আব্বার সাথে দুই দিন কথা বলেই, আমাকে এসে বললো, তোমরা একজনওতো তোমাদের বাবার অর্ধেকও হইতে পারো নাই! মাই গড! কি অসাধারন লোক সে! কি তমুল জ্ঞানী আবার শিশুদের মতন ইগোলেস! আব্বা এরকমই ছিলো। নটরডেম কলেজের ফাদার একবার গারডিয়ান কল করলো। আমার এটেন্ডেন্স তখন পঁচাশি পার্সেন্টের কিছুটা কম। নটরডেম এসব দিকে একেবারে খাচ্চর ধরনের গো ধরে বসে থাকে। এটেন্ডেন্স পঁচাশি পার্সেন্টেজ না হলে, ইন্টারমিডিয়েট দেয়া যাবেন। পচাশি মানে পঁচাশি। কোন কন্সিডারেশন নাই। আপনি যেই হোন, যত ভালো রেজাল্ট হোক, মন্ত্রী সচিব ফোন টোন দিক। ডাজন্ট রিয়ালি ম্যাটার। আব্বা ফাদার বেঞ্জামিন ডি কস্তাকে গিয়ে বললেন, ওর পার্সেন্টেজ এইটিটু পার্সেন্টেজ! কলেজে কেউ এত ক্লাস করে নাকি! মানুষ এই বয়সে একটু ঘোরাঘুরি না করলে কবে করবে! জীবনে কোন স্ট্রেস সে বুক পকেটে রাখতোনা। কোন রাতে শুয়ে ঘুমের জন্য দুই মিনিটের বেশি অপেক্ষা করেছে বলে মনে পরেনা! কি অদ্ভুত এক সুখি জীবন সে বেছে নিয়েছিলো! বেছে নিয়েছিলো? বেছেই নেয় মানুষ। জগত থাকে মাথায়। বোধ থাকে মাথায়। সুখ? সুখও মস্তিষ্কে। বাইরের জগত নিরানন্দময়। জগত জটিল। জগত প্রতিযোগিতার ব্যাটল্ফিল্ড। ঘাটে ঘাটে শত্রু, অশান্তি, কম্পারিজনের এক প্রবল অসীম আন হ্যাপিনেস। এখানে আপনি আপনার ব্রেইনকে যদি শিখিয়ে পড়িয়ে ফেলতে পারেন, আমি সুখি, তো আপনি সুখি। ওম শান্তি, আলহামদুলিল্লাহ যেটাই আপনি বলেন, যদি আসলেই বিশ্বাস করেন, আপনার মস্তিষ্কে ডোপামিন বারবে। সুখের অনুভূতি চলে আসবে। আপনার মস্তিষ্ক ধীরে ধীরে ট্রেইন্ড হবে সুখ খুঁজে নেয়ায়। আব্বা, টাঙ্গাইলের গহীন গ্রাম থেকে উঠে আসা এঁকা একটা লোক, কি করে যেন জগতের সবচেয়ে জটিল রহস্যের সমাধান করে ফেলেছিলো। ফাইন্ডিং হ্যাপিনেস। আরো সহজ করে যদি বলা যায়, সিরাতুল মুস্তাকিমের সন্ধান পেয়েছিলো। সরল পথের সন্ধান পেয়েছিলো। যা হবার তা হবেই, যা হবার তা হোক, নিজে নিজে কোন কিছু জটিল না করলেই জগত সরল হয়ে উঠে। সুখ মনে, সুখ চিন্তার প্যাটার্নে আর দেখানোপনা হীন, মিথ্যাহীন, সরল সহজ জীবনে। এই গুরুত্বপূর্ণ জ্ঞানটা সে কি করে পেয়েছিলো কে জানে!
সাকিবের যে বলে, মুশফিকের এলবিডাব্লিউ আম্পায়ার দিলোনা, সেটা খুবই দুঃখজনক। সাকিবের টিপিক্যাল আর্ম ডেলিভারি, একেবারে নিশ্চিত স্ট্যাম্পে যাচ্ছিলো বলটা। আম্পায়ারের মান খারাপ, অথবা ইচ্ছা করেই আউটটা সে দেয় নাই। সাকিব এর পর লাথি দিয়ে স্ট্যাম্প ভেঙে ফেলেছে! বেশ কয়েকটা ম্যাচ ওর ব্যান্ড হওয়ার কথা এর জন্য। অত্যন্ত অ- স্পোর্টম্যান ধরনের কাজ সে করেছে। তবে জিনিসটা আমার খারাপ লাগে নাই। ভালো লাগাটা কোথায় জানেন, এত কিছু অর্জনের পর, এত দিন খেলে, এত পয়শা টয়শা কামানোর পরেও, খেলাটায় যে ওর ইনভলভমেন্ট আছে, সেইটা দেখে আসলে আশ্বস্ত বোধ করলাম। এখনো সাকিবের মধ্যে প্যাশনটা আছে। এখনো সে জিততে চায়। সাকিব বাংলাদেশের অন্য ক্রিকেটারদের থেকে আলাদা এই একটা কারনেই, ও সব ম্যাচ জিততে চায়, সব জায়গায় সেরা হইতে চায়। ট্রিমেন্ডাস একটা সেল্ফ বিলিভ নিয়ে ও মাঠে নামে। আপনারা যারা ক্রিকেট খেলেছেন, তারা খুব ভালো করেই জানেন, ক্রিকেট যতটা না ব্যাটবলের খেলা, তার থেকে ঢের বেশি মাথার। চিন্তার, এবং ম্যাচিউরিটির। সেশন ধরে ধরে ব্যাটল করা জানতে হয়। ভয় ডর এংজাইটি একপাশে ঠেলে দিতে হয়। সাকিব কিন্তু মাস্টারক্লাস ব্যাটসম্যান না৷ সাকিব শচিন, লারা না। সাকিব বোলিং এও আহামরি টার্নার না। খুব বশি ভ্যারিয়েশন যে ওর আছে, তাও না। ঐ একটা আর্ম বল। আর পিচ বুঝে পেস আর ফ্লাইট ভ্যারিয়েশন। কিন্তু দেখেন নিজেকে সে কোন উচ্চতায় নিয়ে গেছ! এমন সব অদ্ভুত ইনিংস সে খেলেছে, এমন সময় এমন সব উইকেট সে নিয়েছে চিন্তাই করা যায়না। দেখেন লিটন,সৌম্য কিন্তু অসাধারন ব্যাটসম্যান, কিন্তু মানসিক ভাবে অত্যন্ত দূর্বল মানসিকতার মানুষ। পার্ফরমেন্স এংজাইটি তাদের মূল সমস্যা। তারা কোথাও নিজেকে জগত সেরা ভাবেনা। সবাইকে হারাবার জন্য মাঠে নামেনা। নামে ভালো ইনিংস খেলার জন্য, রান করার জন্য। ওভাবে হয়না। ভিতরে কিলার ইন্সটিংটটা থাকা লাগে। মাঠটা নিজের ভাবা লাগে। ভয় ডর নিয়ে ইন্টারন্যাশনাল লেভেলে টিকে থাকা কঠিন। মনে করেন, শ্রীলংকাকে হারিয়ে মুশফিকের নাগিন ড্যান্স, জিনিসটা আপনার দেখতে কিছুটা কুৎসিত লাগতে পারে। কিন্তু মুশফিক কিন্তু একটা ক্রিকেট দলকে একা হারিয়ে পিচের মাঝে নেচে বেড়িয়েছে। সে সময়ে তার মানসিক অবস্থাটা ভাবুন। যেন দ্য রাম্বল ইন দ্য জাংগলে সমস্ত অডের এগেইন্সটে বুড়ো মুহাম্মদ আলী, জো ফোর ম্যানকে হারিয়ে রিং এ পাগলের মতন নেচে বেড়াচ্ছে! ইন্টারন্যাশনালে এই জিনিসটাই দরকার। এই ইনভলভমেন্ট, মনের এই এগ্রেসিভ প্যাটার্ন, এই জেতার ক্ষুধা। (বিদ্রঃ লেখার উদ্দেশ্য খেলার মাঠে কারো অন্যায় আচরণ সমর্থন করা না। স্পোর্টস সাইকোলজি নিয়ে ক্ষুদ্র একটা লেখা। )
সকাল বেলা কনসালটেন্ট সার্জারির লিস্ট হাতে ধরিয়ে দিয়ে বললো, ইমরান, একটা কলিসিটেক্টমি, আর তিনটা হার্নিয়া আছে। হার্নিয়া দিয়ে শুরু করো। দুইটা তোমার একটা আমার। ( রিকারেন্ট হার্নিয়াটা নিজে রেখে বাকি দুটো আমাকে গছিয়ে দিয়েছে আরকি) আমি ভোর বেলা চঞ্চল চিত্তে অপারেশন থিয়েটারে গিয়ে কলিসিস্টেকটোমি করে, বাকি অপারেশনগুলো করবো বলে ভাবছি, সে সময় থিয়েটার কো অর্ডিনেটর দৌড়ে এলো। আর কোন অপারেশন হবে না আজকে। সব রোগী বাড়ি পাঠিয়ে দিচ্ছি। ঘটনা কি! অপারেশন হবেনা কেন? থিয়েটার কোর্ডিনেটর বললো, আইসিউ ব্লক করে দিয়েছে। বলো কি! কেন? ফাঁকা বে তে কোভিড রোগী এসেছে দুইজন। আর কোন বে ফাঁকা নাই! এইখানে কোন সার্জারি করার আগে, আইসিউ এ সিট খালি আছে এটা নিশ্চিত হয়ে তারপর সার্জারি শুরু হয়। কোন কম্পলিকেশনে কার কখন আইসিইউ লাগে কে জানে! হুট করে কোভিড রোগী আসা শুরু করলো কেন আবার? থিয়েটার কো অর্ডিনেটর ফিস ফিস করে বললো, যেন তেন কোভিড রোগী না, দুই জনই, ডাবল ভ্যাক্সিনেটেড! বলো কি! থিয়েটারের সবার চোখে মুখে তীব্র দুশ্চিন্তা খেলে গেলো রীতিমতো! ঘটনা কি আসলে! ভ্যাক্সিনে নেয়ার পরেও কারো কোভিডের কারনে আইসিউতে আসতে হলেতো মহা বিপদ ! মাঝে কোন এক জায়গায় খবর দেখেছিলাম, ইন্ডিয়ান ভ্যারিয়েন্টের বিরুদ্ধে ফাইজার টিকার কার্যকারিতা কিছুটা কম। অন্যটিকাগুলোর বিভিন্ন ভ্যারিয়েন্ট এর বিরুদ্ধে কেমন কার্যকারিতা কে জানে! আমরা কি ভ্যাক্সিনের ব্যাপারে বেশি তারাহুরা করে ফেলেছি? কোভিডের বিরুদ্ধে যুদ্ধটা আসলে ভ্যক্সিন দিয়ে হবে তো? একটা ভাইরাসের মোটে এই ক মাসেই এত গুলো ভ্যারিয়েন্ট চলে আসাতো খুব কাজের কথা না! সে তো নিজেকে ভয়ংকর দ্রুতগতিতে বদলে ফেলছে! বিভিন্ন ভাইরাসের আর এন এ শিফটিং, ড্রিফটিং হয়। ড্রিফটং এ প্রায় বছর খানেক লাগে৷ ( জিনোমের ছোট পরিবর্তন) শিফটিং এ প্রায় দশ / পনেরো বছর। ( জিনোমের সিরিয়াস পরিবর্তন) কোভিডের যে হারে ড্রিফটিং হচ্ছে, কি ধরনের শিফটিং যে হবে কে জানে! কোথায় গিয়ে কবে যে সব শেষ হবে, কে জানে! বড্ড জটিল একটা সময় এসেছে পৃথিবীতে। বড্ড অদ্ভুত এক এলোমেলো সময়।
ফেইসবুক জুড়ে, ফাইনাল প্রফের রেজাল্ট এর ঘনঘটা। এই দিনটা মেডিকেল স্টুডেন্টদের জীবনের সবচেয়ে আনন্দের এবং সবচেয়ে বিষাদের দিন! পাশ করলে হুট করে স্ট্রেস রিলিফের, ডাক্তার হবার, একটা জগত জয় করবার আনন্দ এসে ভর করে! ( আনন্দটা কেমন, এটা নন মেডিকেল কাউকে বোঝানো একটু কঠিন। দীর্ঘ পাঁচবছরের প্রায় প্রত্যেকদিনের লেখা পড়া, প্রায় প্রত্যেকদিন কোন না কোন পরীক্ষা শেষে, ফাইনাল পরীক্ষাটা দিয়ে, নিজের নাম পাশ করাদের লিস্টে দেখলে মনে হয়, আমি যেন দ্য গ্রেট আলেক্সান্দার! আজীবনের সাধ, মনি মানিক্যে ঠাসা পারস্য দখল করে প্রিয় কালো ঘোড়াটায় চোখ বন্ধ করে হেটে বেড়াচ্ছি!) ফেল করলে? এর থেকে বাজে অনুভূতি আর হয়না। এর থেকে মন ভেঙে যাওয়ার দিন আর হয়না। যদিও ঠিক ঠাক পড়ে, ছয়মাস পরেই পাশ করে বেরিয়ে যাওয়া যায়! মেডিকেল ব্যাপারটাই এমন, এখানে পিছিয়ে যাওয়ার কিছু নেই। হেরে যাওয়ার কিছু নাই। এ এক দীর্ঘ অমসৃণ যাত্রা। এখানে সেখানে এক দুটো হোচট খেলে আসলে কিছুই যায় আসেনা। সব প্রফে ফেইল করেও, ঠিক ঠাক পড়ে, আপনি চমৎকার ডাক্তার হতে পারবেন। দেশ সেরা ডাক্তারও হতে পারবেন। পৃথিবীর যেকোন জায়গায় গিয়ে প্রতিষ্ঠিতও হতে পারবেন! কেউ আপনাকে মেডিকেল স্কুলের রেজাল্ট নিয়ে টানা টানি করবেনা। সুতরাং যারা ফেল করেছো! ভয় পাওয়ার কিছু নেই, শেষ হার্ডলটা পার হয়ে গেলেই হবে। জীবন এইরকমই। এমন অনিশ্চিত। সবসময় একেবারে স্মুথ থাকবে সব কিছু, এইটা আশা করা একটা সিরিয়াস ধরনের ইমম্যাচিউরিটি। এর পর বিয়ে করবে, ছেলে মেয়ে হবে, বাবা মার অসুখ হবে, অর্থনৈতিক জটিলতা আসবে! কত জটিল কঠিন পরিস্থিতি যে আসবে! কত ভাবে যে মন ভেঙে যাবে! কোন হিসাব নেই! সকল পরিস্থিতির সমাধান নিজের মন মতন হবে, এইরকম ভাবার কোন কারনই নাই। বরং এখানে সেখানে দু চারটা ধাক্কা খাওয়ার অভিজ্ঞতা হওয়া আসলে খারাপ না! স্ট্রেস হার্ডেন্ড হওয়া যায়। শক্ত হওয়া যায়। স্ট্রেস এংজাইট আরেকটু ভালো করে মোকাবেলা করা যায়। আরো কঠিন পরস্থিতিতে আরো সহজ থাকা যায়, সহজে অস্থির হয়ে ভেঙে পরার মতন অবস্থা হয়না। যারা পাশ করেছো, তাদের জন্য কয়েকটা কথা বলি। আমি মনে করি, আমাদের দেশটা আগের থেকে বদলেছে অনেক, মানে বিশ বছর আগে দেশটা যেখানে ছিলো সেখানেতো নাই, দুনিয়াও সেখানে নাই। তোমাদের এই জেনারেশনের কিছু জায়গায় অবশ্যই আধুনিক হওয়া দরকার। কয়েকটা সিরিয়াস বিহেভিয়োরাল চেঞ্জ দরকার আমাদের। ডাক্তারদের রুমে বসে বা অন্য কোথাও কোন ভাবেই কোন রোগী/ রোগীর লোকজনকে নিয়ে নেগেটিভ / জাজমেন্টাল আলাপ না করা। ( কিছু এক্সট্রিম/ মারামারি ধরনের ঘটনা ঘটে, সেটা আসলে আলাদা অবস্থা।) কোথাও নিজের কলিগদের নিয়ে কোন আজেবাজে নেগেটিভ আলাপে কোনভাবেই অংশগ্রহণ না করা। এই ধরনের আলাপ তোমাকে যত বেশি আনন্দ দিবে, তোমার বুঝতে হবে মানুষ হিসেবে তুমি তত ক্ষুদ্র! একজন রিলায়াবল, সম্মানী মানুষ হওয়াটা বেশি জরুরি, নামকরা ডাক্তার হওয়া থেকেও। যতগুলো রোগী তোমার আন্ডারে, তাদের পরিবার নিয়েও বিভিন্ন প্রশ্ন জিজ্ঞেস করার একটা অভ্যাস তৈরি করতে পারো। প্রত্যেকটা মানুষ একেকটা আলাদা জগত। একটা ভিন্ন গল্প। একটা পরিবার। আমরা তো আসলে শুধু একজন মানুষকে ট্রিট করিনা। আমরা ট্রিট করি, একজন বাবাকে, কোন একটা পরিবারের সবচেয়ে আদরের সন্তানকে, কারো আজীবনের শ্রদ্ধার ভালোবাসার এক মাকে! একটু সেন্সেটিভ হওয়া খুব জরুরি। জরুরি আরেকটা মানুষকে বোঝার মতন বুদ্ধিমান হওয়া, জ্ঞানী হওয়া। মস্তিষ্ককে সবসময় নেগেটিভ থটে ঢেকে রাখলে তা নেগেটিভ হিসেবেই মাস্টার হয়ে উঠে। কোন রোগী কোন রকম ইন্টারেস্টিং কেস বা সেক্সুয়াল পার্ভারশন নিয়ে আসলে ( ডিএমসি ক্যাজুয়ালটিতে অনেক রোগী আমি পেয়েছি) দয়া করা রাস্তাঘাটের ভাইরাল হতে চাওয়া টিকটকারদের মতন সে সমস্ত কেইস সোশাল সাইটে প্রকাশ করোনা। দয়া করে কাউকে ছোট করে, কাউকে জাজ করে কোন পোস্ট করোনা। এইগুলা সভ্য সমাজে সিরিয়াস মিস কন্ডাক্ট। ক্রিমিন্যাল এক্ট রীতিমতো। ডাক্তার হিসেবে তোমার দায়িত্ব হচ্ছে যে কোন পরিস্থিতিতে রোগীর গোপনীয়তা নিশ্চিত করা। মানুষ একটা অদ্ভুত প্রাণী, ভীষণ বুদ্ধিমান ভীষণ জটিল! কার জীবন কেমন কাটে, কেমন তার বাস্তবতা তুমিতো জানো না আসলেই! তুমি গর্ধভের মতন নিজের লিমিটেড অভিজ্ঞতা দিয়ে আরেকটা মানুষকে কেন জাজ করবা! রোগ ধরে ধরে পড়ার অভ্যাস তৈরি করতে পারো। যে রোগী গুলো তুমি ওয়ার্ডে দেখছো, সে সব নিয়ে বিভিন্ন জার্নাল পড়ার অভ্যাস করতে পারো। রিসেন্ট এডভান্সমেন্ট গুলো দেখতে পারো৷ দেখো এই রোগের চিকিৎসা দুনিয়ার কোথায় কিভাবে হচ্ছে। বি সিন্সিয়ার এজ ইন্টার্ন। এইসময় এখানে সেখানে ক্লিনিকে কেরানি ধরনের খ্যাপ মেরে পয়শা রোজগারের দরকার নাই আসলে। এই সময়টা শেখার জন্য একেবারে আদর্শ সময়। সময়টা কাজে লাগাও। রোটেশনে সব ডিপার্টমেন্টেই একই রকম মনোযোগ দেয়া উচিৎ। আমি সার্জন হবো, আমি মেডিসিনে পড়বো, গাইনেতে যাবো, কার্ডিওলজিস্ট হবো, এসব আগে থেকে না ভেবে রেখে, ইন্টার্ন পিরিয়ডে সবগুলো ডিপার্টমেন্ট ঘুরে, তারপর ডিসাইড করতে পারো। কোথায় কাজ করে আনন্দ পেয়েছো সেইটা ভেবে ডিসিশন নেয়াটা ভালো। কাজ করে আনন্দ পাওয়াটা সবচেয়ে জরুরি। পয়শা, ডিগ্রী, সম্মান এসব লজিক্যাল সিকোয়েন্স। এক সময় না এক সময় আসবেই। হাইজিনের দিকে নজর দেয়া উচিৎ। যে এপ্রনটা তুমি হাসপাতালে পরছো, তা পড়ে বাইরে ঘোরাঘুরি করা রীতিমতো অপরাধের পর্যায়ে পড়ে৷ হাসপাতালের নানা রকম জীবানু নিয়ে তো তুমি কমিউনিটিতে হেটে বেড়াতে পারোনা। আর এই আচরণটা ঠিক সভ্যও না, শোভনও না। দয়া করে, ওয়ার্ড বয়, ক্লিনারদের সাথে ভালো আচরণ করো। কাজ দিয়ে মানুষ বিচার করা, শ্রেণীবদ্ধ করা অত্যন্ত বাজে ব্যাপার। বি কাইন্ড টু এভরি ওয়ান। সেও একটা পরিবার। সন্তানের কাছে আদরের বাবা। কেউ যেন তোমার ব্যবহারে মন ভাঙা অনুভূতি নিয়ে বাড়ি না ফিরে! মানুষকে শ্রদ্ধা করাটা খুব জরুরি। সে যেই হোক। যত ছোট তার কাজ হোক। তবু সে অদ্ভুত এক সৃষ্টি। এক বিষ্ময়কর আশরাফুল মাখলুকাত! আমি ইংল্যান্ডের যে হাসপাতালে কাজ করি, সেখানে ওদের মোটো হচ্ছে, এমন ভাবে ট্রিট করো, যেভাবে তুমি নিজে ট্রিটেড হতে ভালোবাসো। এই পরিবর্তনটাই আমাদের দরকার। আধুনিক যুগের ডাক্তার হয়ে, পুরনো ধ্যান ধারনা নিয়ে থাকলেতো চলবেনা। তোমাদের হাত ধরে পরিবর্তন আসুক। আসুক নতুন ভাবনা। নতুন সম্ভাবনা। 
বাংলাদেশ থেকে কোন মেয়ে অন্য কোন দেশে গেলে সাধারনত আর ফিরতে চায়না। আমাদের দেশে মেয়েদের এত বেশি জাজমেন্টের শিকার হতে হয়, এত অত্যাচারের মধ্যে দিয়ে তারা যায়, জিনিসটা আসলে আপনি বাংলাদেশে মেয়ে হিসেবে বড় না হলে ঠিক করে ধরতে পারবেন না। আমাদের দেশে মেয়ে মানেই, সেকন্ড ক্লাস সিটিজেন। আপনি যা কিছু করেন, যত লেখাপড়া শিখেন, কিছুতেই আসলে কিছু যায় আসেনা। আপনাকে রাস্তা ঘাটে দাঁড়িয়ে থাকা বখাটে বদমাইসটা একেবারে একটা মেয়ে মানুষের শরীর ছাড়া আর কিছু মনে করেনা। আপনার যে মস্তিষ্ক আছে, তা যে কোন অংশেই ব্যাটা ছেলের থেকে কম কিছুনা, আপনিও যে ভাবেন, দুশ্চিন্তা করেন, কবিতা আক্রান্ত হন, দর্শনে মনোযোগ আছে, অংক ভালোবাসেন বা বাসেন না, আরো দু দশটা মানুষের সাইকোলজি নিয়ে ভাবতে ভাবতে রাস্তায় হাটেন, এই জিনিস আপনি গাউসিয়ার ভিড় ভাট্টায়, ফুটপাথে দাঁড়ানো মেয়েদের শরীর লোভী ব্লান্ট জনতাকে কিভাবে বুঝাবেন! সে আপনার দিকে আলটপকা একটা অশ্লীল বাক্য ছুড়ে ফেলে দিবে! আপনার অফিসে? ইউনি পাশ, পিএইচডি করা কলিগ? শিক্ষা দিক্ষা তাকে তার বেসিক ইন্সটিংক ভুলালো কই! পেছনে পেছনে সেও বেশ, 'মেয়ে মানুষ অত কি বুঝে' সাবকন্টিনেন্টের এই তমুল জনপ্রিয় বাক্যের অনুসারি! সকালে দৌড়ে বাসে উঠতে গেলে বিপদ! কেউ একজন ঠিকই শরীর ঘেসে আসবে! কারো সাথে প্রেম! তাও বিপদ! যে আপনাকে চেয়েও পায়নি, তার চোখে, আপনার চরিত্র খারাপ! এখনে সেখানে গম্ভীর মুখ করে সে আপনার চরিত্রের বয়ান করছে! যার সাথে প্রেম ভেঙে গেলো সে তো আরো খড়গহস্ত! আপনার চরিত্রের পোস্ট মোর্টেমে সে আরো সুচারু আরো হিংস্র, আরো রুথলেস! উপমহাদেশে মহিলা মানু্ষকে ছুড়ে ফেলে দেয়ার সবচেয়ে ভালো কার্ড কোনটা বলেন তো? চোর, বদমাইশ, খুনি এসব কিচ্ছু না। এখানে চরিত্র খারাপের উপর ঘৃণ্য আর কিছু হয়! এ এক বড্ড অস্বস্তিকর বন্দী জীবন মেয়েদের। শোনেন, সেক্সুয়াল দু চারটা অর্গানিক পার্থক্য ছাড়া, ছেলে মেয়েতে আসলে তেমন কোন পার্থক্যতো নেই! দু জনই দুঃখ পেলে কাঁদে। একই মিম শেয়ার করে হাসে। দু জনেরই বড্ড হাহাকার লাগে মাঝে মাঝেই। পূর্ণ চন্দ্র দেখে মনে হয়, ঘর ছাড়ি, অরন্যে হাটি, গহীন অন্ধকারে লাফিয়ে পরি স্বচ্ছ জলে! বাংলাদেশে আমি পারি, আপনি পারেন কিন্তু একটা মেয়ে পারেনা! একবার বেরিয়ে গেলে, এই প্রবল হাসফাসের জীবনে কে আর ফিরতে চায়। আমার স্ত্রীকে সেদিন আমি জিজ্ঞেস করেছিলাম, বাংলাদেশের সাথে এই দেশের মানে ইংল্যান্ডের পার্থক্য কি মনে হয় তোমার কাছে। ও বললো, আমি যখন রাস্তায় হাটি কেউ আমার দিকে হা করে তাকিয়ে থাকেনা। কেউ হুট করে এলেবেলে কিছু বলেনা। এ দেশের রাস্তাতে রাতেও আমি একশোভাগ নিরাপদ বোধ করি। এমন দেশ কবে সৃজন হবে? কবে সদ্য কিশোরী মেয়েটা একটা সুখি ফড়িং এর মতন প্রাণ চঞ্চল হয়ে হেটে বেড়াবে আমার দেশে! তাকে কোথাও কেউ থামিয়ে দিবেনা। জাজ করবেনা। বাজে কথা বলে মনটা বিষিয়ে দিবেনা!
অত সাহস নেই যে ছিনিয়ে আনি অত গোলাপের চাষ আমি করিনি, ঘ্রাণে, সৌন্দর্য ভোলাবো তোমায় নীহারিকা! অত প্রেম লেখবার ভাষা কই! কই এত শব্দ, এত সুর এত মোহন আয়োজন! অত যাদু, অত রঙ কিছু নেই নীহারিকা। কেন ভোলাতে হয়! কেন সাজিয়ে বাগান, তাতে জমানো স্বচ্ছ জলে রঙের খেলা! কেন আবেগে গলিয়ে হৃদয়, ভালোবাসা জানাতে হয়! কেন শুধু কাছাকাছি দুবেলা অহেতুক লাজুক স্বর্ণলতা জানায়না ভালোবাসা, নত হয়ে, করুণ সময়ে! কেন হাতের গভীরে হাত কথা কয়না! কেন জড়িয়ে ধরেনা ভাবনা, ভাবনার গহীনে, সারারাত! ঝড় থেমে গেলে কেন ক্লান্ত সময় এসে জড়ায়না ভালোবেসে! ।।।।। কেন এভাবে প্রেম হয়না।
পৃথিবীর নানা দেশের নানা রকম মাছ খাওয়ার সৌভাগ্য আমার হয়েছে। আমাদের দেশ, ভারত, ইন্দোনেশিয়া, জাপানি, নানারকম সামুদ্রিক মাছ সহ এই ইউরোপের স্যালমন অব্ধি। পৃথিবীর সকল মাছকে আপনি দুইটা ব্র‍্যাকেটে বন্দী করতে পারবেন। একটা ব্র‍্যাকেটে পৃথিবীর সকল মাছ। আরেকটায় শুধু ইলিশ! সমুদ্র থেকে ডিম ছাড়তে আসা ইলিশ যখন পদ্মার স্বচ্ছ, সরল পানিতে দল বেঁধে ঘুরে বেড়ায়, পূর্ণ চন্দ্রের রহস্যময় আলোয় সেই রুপালি সৌন্দর্য্যের কোন তুলনা হয়? ইলিশের মতন এমন টেন্ডার, এমন সুঘ্রাণের, এমন আশ্চর্য স্বাদের মাছ আর হয়না! আমাকে মাঝে আমার এক জর্ডানি কলিগ মাছ নিয়ে জিজ্ঞেস করায়, তাকে বললাম, ইলিশ এমন একটা মাছ এইটাকে তুমি আর কোন মাছের স্বাদ দিয়ে বর্ণনা করতে পারবেনা৷ এর স্বাদের সাথে আর কোন মাছের স্বাদের কোন মিলই নাই, আমি তোমাকে এর স্বাদ কি করে বোঝাই! ওকে বললাম, ইন্টারেস্টিং ফ্যাক্ট কি জানো, ইলিশ পৃথিবীর একমাত্র পলিটিক্যাল মাছ! আর কোন মাছ নিয়ে এই জগত সংসারে পলিটিক্স হয়নাই, হওয়ার কোন সম্ভাবনাও নাই। কোন একটা মাছ নিয়ে দুই দেশের মধ্যে মন কষাকষি হবে, এমন মাছ দুনিয়ার কোথাও নাই! কলকাতায় এবার কতটন ইলিশ গেলো, এ নিয়ে আমাদের চায়ের দোকান গরম হয়নাই, এমন সিজন যায়নাই! বাড়িতে অতিথি আপ্যায়নের, জামাই আদরের, রাষ্ট্রীয় অতিথির জন্য, রান্নাঘরের সর্বোচ্চ সেল্ফে রেখে দেয়া সেরা বস্তুটির নাম ইলিশ। ইলিশযে শুধু পদ্মায় পাওয়া যায় তা কিন্তুনা, দুনিয়ার বিভিন্ন কোণায়, বিভিন্ন নদীতে ইলিশ পাওয়া যায়, বিভিন্ন জায়গায় বিভিন্ন নামে মাছটা পরিচিত। তবে স্বাদে গন্ধে পদ্মার ইলিশ দুনিয়ার এক নম্বর। সম্ভবত, পদ্মায় তার জুয়ো প্লাংটন, ফাইটো প্লাংটন, লবনাক্ততা, সব কিছু মিলে মিশে ইলিশের জন্য একেবারে আদর্শ পরিবেশ থাকে। পদ্মায় এসে দু ঢোক পানি খেলেই, একেবারে আদর্শ পরিমান ফ্যাট তার শরীরে এসে জমে। গুজরাটের দিকে ইলিশকে ওরা বলে পাল্লা মাছ। ওদের একটা প্রচলিত প্রবাদ আছে, মঙ্গল সুত্র বিক্রি করে হলেও দয়া করে পাল্লা মাছ খাও! ওদের ওখানে পাল্লা মাছ বা ইলিশতো অত পাওয়া যায়না, নদীতে ধরা পরার খবর এলেই ঘাট ভেঙে পরে! অনেকেই মনে হয়, মুহাম্মদ বিন তুঘলোকের কাহিনীটা জানেন। দিল্লির পাগলাটে সম্রাট একবার গুজরাটের বিদ্রোহ দমন করতে গেলেন। বিদ্রোহীদের তাড়া করতে করতে তিনি গুজরাটের এক নদী ধরে বোটে করে যাচ্ছেন, সে সময় হুট করে একটা চকচকে রুপালি মাছ তার বোটে লাফিয়ে পরলো! মুহাম্মদ বিন তুঘলোক মাছের সৌন্দর্য্যে মুগ্ধ হলেন। বাবুর্চিকে ডেকে মাছটা রান্না করতে বললেন। রান্না করা ইলিশের এক টুকরো মুখে দিয়ে সম্রাটের আর রা নাই! কি অসাধারন, কি মারাত্নক, কি ম্যাজেস্টিক স্বাদ রে বাবা! মুহাম্মদ বিন তুঘলোক, বাবুর্চিকে হাড়ি সুদ্ধ সামনে আনতে বললেন! কাউকে এক ফোটা ভাগ না দিয়ে, হাড়ি নিয়ে বসে পুরো মাছটা সাবার করে দিলেন! কিসের বিদ্রোহ দমন৷ কিসের যুদ্ধ! এত খেয়ে, সন্ধ্যার দিকে সম্রাটের পেট নেমে গেলো। তীব্র ডায়রিয়া আর বমি। সে থেকে আর তিনি সেরে উঠলেন না। গুজরাটের বিদ্রোহী দলকে তাদের আদরের নিরিহ পাল্লা মাছ রক্ষা করলো। মুহাম্মদ বিন তুঘলোক মারা গেলেন! মাঝে আমার ইংল্যান্ডের বাসায়, এক নেপালি ডাক্তার এলো। ও এমবিবিএস করেছে বাংলাদেশে। কথা প্রসঙ্গে বাংলাদেশে ওর এডাপ্টেশন, খাওয়া দাওয়া এসব নিয়ে আলাপ হচ্ছিলো। ওকে ইলিশের কথা জিজ্ঞেস করতেই, সে বেশ আবেগাপ্লুত হয়ে বললো, ইলিশতো ভাই মাছ না! ইলিশ অন্য জিনিস! মাছ নামের এই অদ্ভুত অন্য জিনিস নিয়ে পলিটিক্স হবে, তর্ক হবে, বিতর্ক হবে, ডাইনিং রুমের আলাপ ড্রয়িং রুমে আসবে, ব্যবসা হবে, বিভিন্ন প্রজেক্ট হবে। হবেই। এ এক বেহেস্তি মাছ মশাই। নদী মাতৃক বাংলাদেশকে সমুদ্রের দেয়া এক পরম উপহার।
ছোট ভাই বাপ্পির বানানো শর্ট ফিল্ম। সচরাচর যেমন টুইস্টেড, শার্প কাহিনীর শর্ট ফিল্ম আপনারা দেখেন ঠিক সেই গোত্রের জিনিস না। ধীরলয়ে গড়ে উঠা কবিতার মতন জিনিস। মানুষ আসলে কি, এই প্রশ্নটাই আমার কাছে এখন সবচেয়ে জরুরি প্রশ্ন মনে হয়। মানুষ আসলে সম্পর্ক। আরেকটা মানুষের কাছে দাঁড়ানো অস্তিত্ব। একেক মানুষ একেক জনের সামনে একেক রকম মানুষ! এই সম্পর্ক খোঁজা, মানুষ খোঁজার এই শর্ট ফিল্মটা বেশ ইন্টারেস্টিং একটা শর্ট ফিল্ম। বানানোর ধরন, স্লো বিল্ডাপ, আলো, মানুষের প্রতি দরদ সবকিছু মাত্র চৌদ্দ মিনিটে কি চমৎকার ভাবে ফুটিয়ে এনেছে বাপ্পি! বাপ্পির ভবিষ্যৎ যাত্রা সিনেমায় উজ্জ্বল হয়ে উঠুক। আলো অন্ধকার এই ছায়ার জগত নিয়ে আরো গহীনে সে নামুক। মননে মানুষে আরো অভিজ্ঞ সে হয়ে উঠুক, এই কামনা। ( আগ্রহীরা ওর ইউটিউব চ্যানেলটা সাবস্ক্রাইব করে রাখতে পারেন।)
চেহারা, ট্রেন্ডি উচ্চারণের মুখের ভাষা , নাক, গায়ের রঙ, এসব দেখে কারো প্রতি আকৃষ্ট হন কেমনে? গলে পরেন কেমনে? প্রেমে পরেন কি করে! বুদ্ধিসুদ্ধি ছাড়া, ঠিক ঠাক গ্রো না হওয়া, দিন দুনিয়ার খবর না রাখা, ইমম্যাচিউর রুচিহীন গর্ধভের শরীর আপনারে কয়দিন আকর্ষণ করবে! 
চিনের কাছ থেকে তুলনামূলক কিছুটা কম দামে বাংলাদেশ করোনার টিকা পেয়েছিলো। শর্ত ছিলো দামটা গোপন রাখতে হবে। যেহেতু চিন তার সাথে সম্পর্কের উপর ভিত্তি করে এই একই টিকা বিভিন্ন দেশে দুই/ তিন ডলার কম বেশি রেখেছে। বাংলাদেশ স্বাস্থ্য মন্ত্রানলয়ের এক মহান আমলা, সাংবাদিক ডেকে তোতাপাখির মতন ভ্যাক্সিনের দাম বলে দিয়েছে! চিন এটা শোনার পর থেকে বিভিন্ন মাধ্যমে বাংলাদেশের প্রতি রীতিমতো অসন্তোষ প্রকাশ করেছে! বাংলাদেশ পররাষ্ট্র মন্ত্রানালয় থেকে চিনের প্রতি এই গর্ধভ ধরনের কাজটার জন্য বিনা শর্তে এপোলজি লেটার পাঠানো হয়েছে, বেশ কিছুদিন হলো। চিন কোন উত্তরই দিচ্ছেনা! এর পরে আরো কিছু টিকা চিনের কাছ থেকে আনার কথা ছিলো, চিন বাংলাদেশের এই ইমম্যাচিউর্ড আচরণে বিরক্ত হয়ে পরের টিকা গুলো একই দামে আর দিবেনা বলেই শোনা যাচ্ছে! এর আগে দেখলাম, স্বাস্থ্যমন্ত্রনালয় এর সাথে চিনের চুক্তিতে, ভুল কাগজে সই করে পাঠানোয়, টিকা আসতে দেরি হয়েছে! রাষ্ট্রীয় লেভেলে এই রকম কমেডি অফ ইরোরের ইতিহাস আর কোথাও আছে কিনা আমার জানা নেই! 
মাঝখানে একজন জানালো, তার বাবা ভিষণ ক্রুয়েল। বাসার সবার সাথে প্রায় সবময়ই বাজে ব্যবহার করেন। আমার ধারনা, ব্যাপারটা একেবারে আনকমন কিছুনা। অনেক পরিবারেই এইরকম জটিলতা আছে। কোন এক লেখক বলেছিলেন, পৃথিবীতে কোন খারাপ বাবা হয়না। অত্যন্ত ছেলেমানুষী আবেগী ধরনের ভুল কথা। পৃথিবীতে অনেক বাবাই ভয়ংকর খারাপ। অনেক মা, তার সন্তানকে খুনও করেছেন। বাবা মা মানেই সব ভালো, তাদের সব কাজ সন্তানের মঙ্গলের জন্য এই ধরনের বোকা বোকা কথা বলার কোন মানে হয়না। বাবা মা সব জানেন না, এমনকি মাঝে মাঝে তারা ভালো করতে গিয়ে খারাপও করেন। আমার এক বড় ভাই এর কথা জানি,তার মা অত্যন্ত শক্ত পার্সোনালিটির মহিলা, শশুর বাড়ি, বাবার বাড়ির সকল সিদ্ধান্ত নিজে নেন। নিজে যা বুঝেন তাই করেন, কারো কথা খুব একটা পাত্তা দেননা। দীর্ঘদিনের এই ধরনের কনফিডেন্স এর কারনে নিজের ডিসিশিন মেকিং এ কোন রকম কনফিউশিন তার হয়না। বড় ভাই শখ ছিলো আর্কিটেকচারে পড়বে। ভাই, ক্রিয়েটিভ মানুষ, ছবি আঁকে ভালো। মুশকিল হচ্ছে, তার মার শখ তার একমাত্র পুত্রের ডাক্তার হতে হবে। ছেলেকে জোড় করে মেডিকেলে ভর্তি করানো হলো। ছেলে ফার্স্ট ইয়ার থেকে ফেইল করা শুরু করলো। তার ব্রেইন ক্রিয়েটিভিটিতে ভালো, ম্যাথে ভালো। মেডিকেলের কন্টিনিউয়াস পরীক্ষা, পড়ালেখা, স্ট্রেস এসব তার ব্রেইন নিতে পারলোনা। মাকে বেশ কয়েকবার ঠান্ডা মাথায় বুঝানোর চেষ্টা করেও কোন লাভ হলোনা। ভাই এর মার ফিলোসফিতেতো কোন কম্প্রোমাইজ নাই! আরেকজনের কথা ইম্প্যাথি নিয়ে শোনার, বোঝার ধৈর্য নাই! ব্যাচারা বড় ভাই ড্রপ করে, লুকিয়ে থেকে, নেশা করে, খারাপ সঙ্গে মিশে ধীরে ধীরে শূন্যে মিলিয়ে গেলো! এইরকম উদাহরণ কিন্তু কম না। আমার কাছে সবসময়ই মনে হয়, সন্তানের সবচেয়ে কাছের মানুষতো তার বাবা মা! তাহলে সম্পর্কে এমন ইগো আসবে কেন! কেন দু পক্ষ দুপক্ষের কথা মনোযোগ দিয়ে শুনবেনা। একজন আরেকজনক স্পেস দিবেনা! পিতামাতা হিসেবে সন্তানকে একটা স্পষ্ট ম্যাসেজতো আপনাকে দিয়ে রাখতে হবে, যাই কিছু হোক, যত বিপদে তুমি পরো, যে কোন রকম সাহায্য তোমার লাগুক, আমরা এজ এ ফ্যামিলি জিনিসটার মোকাবেলা করবো। আমরা তোমার পাশ থেকে কখনো সরে যাবোনা। স্ট্রেসের মধ্যে আরো স্ট্রেস দেয়াতো বাবা মার কাজ না! সন্তানের সাথে সম্পর্ক যদি সহজ না থাকে, যদি দুরত্ব থাকে, তাহলে তার বিপদের কথা সে খোলাখুলি ভাবে বাবা মাকে বলবে কি করে? কেউ তাকে বুলি করল, কেউ পথে ডিস্টার্ব করলে, ফোনে হুমকি দিলে, কোন খারাপ সঙ্গে পরলে, সে যদি বাবা মাকেই না জানাতে পারে, তাহলে ঐটুকু বয়সে সে যাবে কোথায়, নিজেই বা সব সামলাবে কি করে! নিজের সন্তানের সাথে দূরত্ব রেখে, বাজে ব্যবহার করে কি আনন্দ আমাদের হয় ? কোন সুখ আমাদের আসে? কোন কার্যটা উদ্ধার হয় আসলে!
কাল মানে বৃহস্পতিবার, রাত সাড়ে আটটায়, ফেইসবুক লাইভে এসে ফিল্ম মেকার ছোট ভাই বাপ্পির সাথে সিনেমা নিয়ে আলাপ করবো। বাপ্পি ফিল্ম মেকিং এর উপর হাঙ্গেরির একটা বেশ নামকরা ইউনিতে পিএইচডি করতেছে। আমার একটা ছেলেমানুষী ধারনা হচ্ছে, শিল্প সংস্কৃতি নিয়ে পিএইচডি করলে সর্বনাশ! জিনিসটায় নানাবিধ জ্ঞান অর্জন হয়, কিন্তু জিনিসটাতে প্রয়োজনীয় আবেগী স্পার্কটা মরে যায়। ক্রিয়েটিভির আব্বাজান মৃত্যুবরণ করেন। বাপ্পি আমার ধারনা ভুল প্রমান করার জন্য নানারকম প্রজেক্ট নিয়ে চিন্তা ভাবনা করতেছে। কয়েকটা শর্ট ফিল্ম সে বানাইছে। দেশে থাকতে বেশ কয়েকটা নাটক বানিয়ে, শিক্ষিত অর্ধশিক্ষিত প্রডিউসারের নানারকম অত্যাচারে ব্যাচারা দিশেহারা অবস্থায় ছিলো। যাই হোক, ফিল্ম মেকার হিসেবে ওর নানা অভিজ্ঞতা, নতুন প্রজেক্ট নিয়ে ভাবনা। সিনেমা নিয়ে আমার ভাবনা সব মিলেই আমরা ফেইসবুক লাইভে এসে প্যাচাল পারবো বলে ঠিক করেছি। সিনেমা বিষয়ক আপনাদের কোন প্রশ্ন থাকলে আগে ভাগে জানিয়ে রাখতে পারেন। আমাদের আলাপের মাঝেও যুক্ত হইতে পারেন। আমরা আমাদের অতি স্বল্প জ্ঞানে আগ্রহ নিয়ে আপনার প্রশ্নের উত্তর দেয়ার চেষ্টা করবো।
একটু বৃষ্টি হলেই ঢাকার রাস্তাঘাট যে নদী হয়ে যাচ্ছে, একটা আইডিয়াল শিক্ষা ব্যবস্থায়, ভালো ইউনিভার্সিটি থাকলে, শিক্ষায় গবেষণা ধর্মী ভাবনার ডালপালা থাকলে, প্রতিবছরের এই মুনসুন ডিসাস্টার নিয়ে আমরা সিরিয়াস গবেষণা করতাম, আমাদের মিউনিসিপালিটিতে জিনিসটা নিয়ে অডিট হইতো। সায়েন্সটিফিক ড্যাটা নিয়ে বসে, কি করে জিনিসটা কমিয়ে আনা যায়, মোকাবেলা করা যায় আমাদের পরের স্টেপ কি হবে, সেটা হিসাব করে বের করে ফেলা হইতো। আমাদের ড্রেইন ডিজাইনে আমূল পরিবর্তন আসতো। আমাদের দেশের প্রয়োজন অনুযায়ী, ধুলাবালি, প্লাস্টিকের প্যাকেট, বিভিন্ন এলাকার ড্রেইনের কন্টেন্ট, ব্লকেজের ধরন, বৃষ্টির পরিমান সব কিছু চুল চেরা ক্যালকুলেট করে কার্যকরী ড্রেইনেজ ব্যবস্থা তৈরি হতো। আমাদের মূল সমস্যাট কিন্তু দুর্নিতি না। দুনম্বরি না। আমাদের মূল সমস্যা আমাদের জ্ঞানের, এবং আমাদের লেখাপড়ার মান এবং ধরনের। কোথাও গবেষণা না থাকা। কোন সার্ভিস সিস্টেমেই অডিট না থাকা।( পয়শার অডিট না। সার্ভিস অডিট) অডিট না থাকলে হয় কি, নিজেদের সার্ভিস ইম্প্রুভমেন্ট এর জায়গাটাই খুঁজে পাওয়া যায়না! একই ভুল আমরা বছরের পর বছর ধরে করতেই থাকি করতেই থাকি।
সামারে এ দেশের পার্কগুলোতে এসে মনে হয়, কি মুশকিল! এত সুন্দর কেন! আমার অসংখ্য মানুষ, চিপ্সের প্যাকেট, হট্টগোল, দেখা অভ্যস্ত চোখ, এই নিবিড় গাঢ় সবুজ নীরবতাটা নিতে পারেনা। বিষ্ময়ে দম বন্ধ লাগে! আরেকটা বিষ্ময়ের ব্যাপারটা হচ্ছে, এদের পশু পাখি কারো মধ্যে কোন ভয় ডর নাই। গলা উঁচু করে, নরম ধীর পায়ে এরা আমাদের আশ পাশে হেটে বেড়াচ্ছে! এদের স্মৃতিতেই তো ভয় নেই! কেউ কোনদিন এই সাদা হাসের দলের গায়েতো খেলাচ্ছলে পাথরের খন্ড ছুড়ে দেয়নাই! আমি আগে কুকুর দেখে তীব্র আতঙ্কে ভুগতাম। দেশে এত এত হিংস্র কুকুর দেখেছি! আতঙ্কিত না হওয়ার কিছু নাই। কিন্তু, পরে মনে হলো কি জানেন, আমাদের দেশের কুকুরগুলো হিংস্র হয়েছে আমাদের ব্যবহারের কারনে। আমরা হিংস্র, আমরা সুযোগ পেলেই পেটে একটা লাথি দিয়ে খ্যাল খ্যাল করে হেসে উঠতেছি! গরম পানি ঢেলে দিচ্ছি জলজ্যান্ত একটা প্রাণীর গায়ে! সে এমন ইন্সেন্সেটিভ হিংস্র জনপদে নিজে হিংস্র না হলে টিকবে কি করে! এইটাতো তার সারভাইভাল ইন্সটিংট! একটা জনপদের পশুপাখিতো সে জনপদের মানুষের ব্যবহারের, আচরণের রিফ্লেকশন! আমাদের আসলে এত মানুষ, ছোট একটা জায়গা, সাথে দারিদ্রের নানা রকম কোল্যাটারাল ড্যামেজ, সব কিছু মিলে জিনিসটা খুব জটিল হয়ে গেছে! তারপরেও ইকোনমির ক্রম বর্ধমান অবস্থাটা ধরে রাখলে, শিক্ষা ব্যবস্থাটায় আধুনিকতা এলে, মুখস্ত বিদ্যা কমে এলে, ধীরে ধীরে মানুষ এবং প্রাণীর একটা সত্যিকার সেন্সেটিভ নগর আমরা তৈরি করতে পারবো, একদিন নিশ্চই আমরা ঘুরে দাড়াবো, এমন একটা প্রায় অসম্ভব স্বপ্প আমি ঠিকই দেখি। 
ঘটনা ১. পরিকল্পনা মন্ত্রীর আইফোন, এক ছিনতাইকারি বাইক চালায়া এসে মন্ত্রীর গাড়ির জানালার ফাক দিয়ে টান মেরে নিয়ে চলে গেছে! ঘটনা ২ কয়ড়ার দিকে কপোতাক্ষ নদের বাঁধ ভেঙে প্রায় বিশটা গ্রাম পানির নীচে। গ্রামের জনগন, নিজ আগ্রহে বাঁধ ঠিক করার সময়, এলাকার এমপি সাহেব এসে 'মোটিভেশনার স্পিকার' এর দায়িত্ব নিতে গেছিলো। লোকজন হৈ রৈ করে কাদামাটি ছুড়ে লোকটাকে ভাগিয়ে দিয়েছে! ( সাধারনত এলাকার এমপি / মন্ত্রীর ভাইগ্না ভাগ্নী/ শ্যালকরা বাধ নির্মানের টেন্ডার পায়। তাতে যা ইচ্ছা চুরি দারি হয়। কাজের কাজ কিছুই হয়না। জনগন এইটুক না বোঝার মতন বোকা না) ঘটনা ৩ দুই হুজুর ক্যামেরা বাগিয়ে এক পাগলের সাক্ষাৎকার নিতে গেছে। আপনি কি মুসলমান? জ্বে মুসলমান! আপনাকে খাবার দাবার কে দেয়? কেউ দেয়না। পাগলের নির্লিপ্ত উত্তর। মানে আপনাকে একজন তো বানাইছে, বানাইছে না! হুজুর মোলায়াম গলায় জিজ্ঞেস করতেছে! হুজুরের উদ্দেশ্য পরিস্কার, পাগলরে হাসি মুখে হালকা প্যাচ দিয়ে মূল ভয়ের জায়গায় নিয়ে এসে একটা অপরাধ বোধ তৈরি করবে, এমন একটা বাক্য বলবে যাতে পাগল বাধ্য হয়ে নামাজ না পড়াটার অপরাধ স্বীকার করে নেয়, একটা হালাল বিতর্ক এবং ঈমানী শো অফ আরকি! পাগল এর অত তর সইলোনা, সে মুখ ঝামটা দিয়ে বললো, দুই দিন ধইরা মিয়া খাওন নাই৷ আপনি আইছেন প্যাচাল পারতে! তিনটার মধ্যে কোন ঘটনাটা আপনারা কাছে বেশি ইন্টারেস্টিং লাগতেছে, কারন সহ ব্যাখ্যা করেন দেখি! ( বিঃদ্র ঃ নির্দোষ বিনোদনমূলক পোস্ট। রামগুরুরের ছানাদের মতন অতিরিক্ত সিরিয়াস হয়ে যায়েন না)
যে কারনে আমি ঘটকালি করিনা। প্রায়ই আপনারা অনেকেই পাত্র পাত্রী মিলিয়ে দেয়ার জন্য বলেন। আমি খুব অসস্তি বোধ করি। প্রিয়, আপনি যে আপনার ছোট ভাই এর জন্য মেয়ে দেখতে বললেন, আরেকটা মেয়ের সাথে ছেলেটাকে জুড়ে দিবো, আমি কি আপনার ছোট ভাইকে ঐ ভাবে জানি আসলেই! সে ডাক্তার, ইঞ্জিনিয়ার! এইটুকু জেনেই আরেকজনের সাথে আমি তাকে বিয়ে দিয়ে দিই কি করে! সে যদি নাক ডেকে পাড়া শুদ্ধ সবাইকে জাগিয়ে রাখে? যদি তুচ্ছ বিষয়ে ক্লান্ত হওয়ার আগ পর্যন্ত তর্ক করতেই থাকে করতেই থাকে? যদি এখানে সেখানে খাপছাড়া এলেমেলো কথা বলার বদ অভ্যাস থাকে? পুপু করে বাথরুমে ফ্ল্যাশ না করে! এর কথা ওর সাথে, তার কথা এর সাথে সে লাগায় কিনা? টাকা ধার নিয়ে গায়েব হয়ে যায় কিনা! চৌদ্দদিন ধরে গোসল না করে থাকে কিনা! নাটক সিনেমায় তার রুচি অত্যন্ত বাজে কিনা! সে পার্ভার্ট কিনা। সেক্সুয়াল হ্যারাজমেন্টে কোনদিন কোথাও ধরা খেয়েছে কিনা। কাউকে অশ্লীল ম্যাসেজ পাঠয়ে বিরক্ত করেছে কিনা! সোশাল সাইটের এখানে সেখানে আজে বাজে কমেন্ট করে বেরায় কিনা! ঘুমের সময় পাশের জনের গলা চিপে ধরে কিনা! আমি তার দু পাতা বায়োডাটা পড়ে এসব জানবো কি করে জনাব! বিয়ের মতন এমন একটা লেস রিওয়ার্ডিং খাপছাড়া ধরনের অনিশ্চিত গ্যাম্বলিং এ আমি কি করে নিজেকে জড়াই বলেনতো! যদি একান্তই আপনার মনে হয়, আমার ঘটকালিটা করা ছাড়া ভাইকে বিয়ে দেয়ার দিন দুনিয়ার আর কোন ক্রিয়া প্রক্রিয়া সম্পন্ন করা আপনি বাকি রাখেন নাই। তাইলে একটা কাজ করতে পারেন, আমাকে আর আপনার ভাইকে তিন দিনের জন্য কোন এক জায়গায় ভ্রমনে পাঠিয়ে দিন। চিন দেশের পুরনো প্রবাদ হচ্ছে, ভ্রমণে মানুষ চেনা যায়। দু জন মিলে একটা ডাবল রুম শেয়ার করে থাকি! দেখা যাক বাস থেকে নেমেই ব্যাটা পছন্দ মতন বেড বাগিয়ে নেয়ার জন্য দৌড়ে যায় কিনা, খাবার খেতে বসলে নিজের পাতে সব ঢেলে নেয় কিনা! জগত সংসার নিয়ে তার মতামত কেমন, হোটেল বয় দের সাথে তার ব্যবহার কেমন, বাথরুম এটিকেট কি, শরীরে বাজে রকমের বোটকা গন্ধ আছে কিনা! বিয়ের ঘটকালি, খুব মুশকিল ব্রাদার। সবাইতো বিয়ের দিন দই বোরহানি খুরমা খেয়ে হাসি মুখে বিদায় নিবে। ঘটক তো আর বিদায় নিতে পারেনা! সত্তর বছর বয়সে গিয়ে দুজন গলায় বিষ ঢেলে ঝগড়া করবে আর ঘটকের চোদ্দগুষ্টি উদ্ধার করবে। জীবনভর এই অভিশাপের সম্ভাবনায় দয়া করে আমাকে টেনে নিবেন না জনাব!
পুলিশকে বেশ কয়েকটা অপারেশনের জন্য ধন্যবাদ দেয়া উচিৎ। এই যে হাফিজ ছেলেটা মারা গেলো, তার মৃত্যু রহস্য খুঁজতে গিয়ে এলএসডির খোঁজ পাওয়া, জিনিসটাকে অসম্ভব মনে করে উড়িয়ে না দিয়ে, সিরিয়াসলি আমলে নেয়া। এবং তার সোর্সে গিয়ে এখানে সেখানে অভিযান শুরু করে, খিলগাও থেকে কয়েকজনকে ধরে ফেলা! মাত্র কয়েকদিনের এই শার্প এবং স্মার্ট অভিযানের জন্য বাংলাদেশ পুলিশ আসলেই ধন্যবাদ পায়। আরেকটা ঘটনা দেখেন, একটা মেয়েকে যে টিকটক হৃদয় নামের এক ভয়ংকর বদমাইশ আর বেশ কয়েকজন অমানুষ মিলে অত্যাচার করে ভারতে পাচার করলো! এই ঘটনাতেও পুলিশের ভুমিকা আমাকে মুগ্ধ করেছে। তারা স্বতপ্রনোদিত হয়ে ভিডিও দেখে বর্বরদের আইডেন্টিফাই করেছে, ভারতের সাথে যোগাযোগ করেছে। ভিক্টিমকে ফেরত আনার ব্যাবস্থা করছে! পুরো ব্যাপারটায় পুলিশের ভুমিকা আসলেই মুগ্ধ করবার মতন! এইখানে পুলিশ কিছু না করলেও কিন্তু আপনি ঐভাবে পুলিশকে দায়ী করতে পারতেন না। ঘটনা ভারতে, এইটা বলে পুলিশ ব্যাপারটা এড়িয়ে যেতেই পারতো! নিজের স্ত্রী খুনের মামলায় বাবুলকে শেষ পর্যন্ত কিন্তু ছেড়ে দেয়নাই পুলিশ! এটাও খুব চমৎকার একটা উদাহরণ। ঘটনা গুলোর কোনটাতেই ঐরকম ফেসবুক ট্রায়াল হয়নাই। পুলিশকে জনগন মিলে চাপে ফেলে দেয়নাই! মাঝে সিদ্ধেশ্বরীতে প্রায় ত্রিশ বছর আগের এক মহিলা খুনের রহস্য উদ্ধার করলো পুলিশ! আসামী হিসেবে তার এক ডাক্তার দেবর , তার ওয়াইফকে তারা ধরলো! সে সংবাদ সম্মেলনে খুন হওয়া মহিলার স্বামী খুব চমৎকার একটা কথা বলেছিলেন। উনি বলেছিলেন, পুলিশে, কাজ পাগল অনেক মানুষ আছে। যারা তাদের কাজটা ভালোবাসে। দিন রাত সিন্সিয়ারলি নিজের কাজটা করে যায়! আমি সেটা বিশ্বাস করি। আমি মনে করি এই প্রবল রাজনৈতিকরণের সময়ে, এই দুনম্বরী, মিথ্যার সময়ে এসেও পুলিশের মধ্যে থাকা এই ডেডিকেটেড লোকগুলো আমাদের দেশের সত্যিকারের নায়ক, সত্যিকারের ভালো মানুষ। আপনাদের প্রতি কৃতজ্ঞতা, প্রিয়। 
বস্তুটির নাম ব্যাক স্ক্র‍্যাচার। খাটি বাংলায় পিঠ চুলকানি! আরো শুদ্ধভাবে বললে পৃষ্ঠদেশ চুলকাইবার দন্ড বিশেষ! এমাজন ঘেটে ঘুটে খুঁজে বের করে কিনেছি! ইদানিং দিন রাত পিঠের অসম্ভব সমস্ত জায়গায় চুলকাচ্ছে! আল্লাহ হাত দিছেন, কিন্তু পিঠ চুলকানোর জন্য যে লেন্থে দেয়ার কথা ছিলো, সেই লেন্থে দেন নাই! মুশকিল!
আমার প্রথম উপন্যাস, বিষাদ, খুব শিঘ্রই ই বুক এবং অডিও বুক হিসেবে আত্নপ্রকাশ করবে। যারা পড়তে আগ্রহী, তারা জানিয়ে রাখতে পারেন। বইটা ২০১৭ তে লেখা। হুট করে লেখা। সে সময় ধ্রুব এষের প্রচ্ছদে বইমেলায় আত্নপ্রকাশ করেছিলো। উপন্যাসটা আমার জীবনের সবচেয়ে গুরুত্বপূর্ণ বাঁক। বিষাদের পর থেকে আমি জানি, আমি জন্মেছিলাম আসলে লিখবার জন্য। ডাক্তারি করি। সেটা আরেক জগত। সেটা রুটি রুজি। বাংলা ভাষায় লিখে পয়সা পাতি বানানো কঠিন। শুধু পয়শা পাতি টার্গেট করে লেখালেখিও আমার জন্য কঠিন, এবং আমার জীবন বোধের সাথেও সাংঘর্ষিক। উপন্যাস আমার একেবারে নিজস্ব জগত। আমার স্ট্রেস রিলিভ। নিজের কথা শত রকম মানু্ষের মুখ থেকে বলবার জায়গা। নিজের ফিলোসফি ছড়াবার ক্যানভাস। বইটার ই বুক পাওয়া গেলে , আমাকে মোটামুটি নিয়মিত পড়া বিভিন্ন দেশে থাকা ভাই বেরাদার বৃন্দ একটা মামুলি ক্লিকে বইটা সংগ্রহ করে ফেলতে পারবেন। পড়তে পারবেন। এইটা আমার জন্য একটা বিরাট আনন্দের খবর। বইটা কোথায় পাওয়া যাবে, কত টাকায় পাওয়া যাবে এসব বিস্তারিত কিছুদিন পর জানাবো।
মাঝে কথা প্রসঙ্গে কে যেন বলছিলো, আমি আজীবন পঁচিশ! আমার শরীর বুড়ো হলেও মন বুড়ো হচ্ছেনা! আমার হঠাৎ মনে হলো, আমি নিজে কি চাই আমার বয়স সবসময় পঁচিশে থেমে থাক? আমার এখন ছত্রিশ বছর বয়স। বেশ ইন্টারেস্টিং একটা বয়স! নিজের উপর কনফিডেন্স বেড়েছে। বিভিন্ন ক্ষেত্রে পরনির্ভরশীলতা কমেছে। মানুষ্য জীবন নিয়ে একেবারে নিজস্ব ফিলোসফি তৈরি হয়েছে। সব যে থেমে গেছে, জ্ঞান পূর্ণ হয় গেছে, তা কিন্তু না! এখনো জীবন বোধে নানাবিধ ধারনা যুক্ত হচ্ছে, গ্রো করার সময় আছে এখনো! মানুষ সাধারনত চল্লিশে গিয়ে পূর্ণ হয়। চল্লিশের পর জীবন বোধে সাধারনত আর কোন পরিবর্তন আসেনা। ( দেখবেন বেশির ভাগ নবীও ওহি পেয়েছে চল্লিশে এসে। চল্লিশ হওয়ার আগে জ্ঞান বিতরন আইন করে নিষেধ করে দেয়ার আইডিয়াটা খারাপ না! পূর্ণ গ্রোথ না হওয়া মস্তিষ্ক বিভিন্ন বিষয় নিয়ে অত কনফিডেন্টলি বিশ্লেষন করবে কেন! মানুষকে নানা তত্ত্ব তালাশ কেন দিবে! ) আমার মনে হলো, আমি মোটেও পঁচিশে ফিরতে চাইনা। আটকেও থাকতে চাইনা। আমার পঁচিশের মস্তিষ্ক ক্যালকুলেটর হিসেবে যথেষ্ঠ ইমম্যাচিউর ছিলো। ঘটনার গহীনে স্বচ্ছ সত্য নিয়ে অনুসন্ধান করবার মতন যথেষ্ঠ অভিজ্ঞতা এবং এক্সপার্টাইজ ছিলোনা। আমি সে সময় সহজে কোন একটা ধারনা, আদর্শে ইনফ্লুয়েন্সড হয়ে যেতে পারতাম। আবেগকে প্রয়োজনের থেকে বেশি গুরুত্ব দিতে পারতাম। পঁচিশে কেন আটকে থাকবো আমি! আমি আসলে কি চাই,? শারীরিক আকর্ষণ? আমিতো আমার শরীর বিক্রি করিনা কোথাও? আমিতো শরীর না, সেক্সুয়ালিটি না, আমিতো প্রাণীর মতন নাক চোখ মুখের অবয়ব মেপে বিক্রি যোগ্য পণ্য না! মানব মস্তিষ্কের মতন এক অদ্ভুত জটিল নিউরনের সমষ্টি আমি! আমিতো চাই আমার মস্তিষ্ক পূর্ণ হোক অভিজ্ঞতা আর কল্পনায়। ভদ্রলোককে আমি বললাম, আমি বুড়ো হতে চাই। আমার বয়স বাড়ুক। জীবনের গাঢ়তম সত্য আমি যেন নির্দ্বিধায় কোন পক্ষ না নিয়ে আবেগের উর্ধে উঠে ব্যবচ্ছেদ করতে পারি, আমি তাই চাই। প্রেম প্রেম খেলে হাসিতে গলে গিয়ে, সরল সিনেমার নায়কের মতন নকল সুখের অভিনয়ের বয়সে আমি আটকে থাকতে চাইনা। সত্যকে আমি সুখের থেকে বেশি ভালোবাসি। 
লেস্টারে প্রথম দিন বাসে উঠতে গিয়ে কার্ড মেশিনে ট্যাপ করতে গেছি, ড্রাইভার রে রে করে থামিয়ে দিয়ে বললো, লন্ডন থেকে আসছো নাকি! আমি বললাম হ্যা! বুঝলা কেমনে! ভদ্রলোক বললো, লন্ডনে বাসে উঠেইতো কার্ড ট্যাপ করা লাগে। ডেস্টিনেশন লাগেনা। সব একই ভাড়া! ফলে লন্ডন থেকে আসা সবাই কিছু না জিজ্ঞেস করেই কার্ড ট্যাপ করে ফেলে! কই যাবা? এইখানে মানে লেস্টারে বাস বাংলাদেশের মতন। ডেস্টিনেশন বলার পর এরা আপনাকে একটা টিকেট হাতে ধরায়া দিবে। এদের একটা ইন্টারেস্টিং টিকেট আছে। উইকেন্ড গ্রুপ টিকেট। শনি রবিবারের জন্য। পাঁচজনের জন্য টিকেট প্রাইস মাত্র সাত পাউন্ড! এই দুই দিন আপনি বাসে করে পাঁচ জন মিলে যত খুশি ততবার লেস্টার ঘুরে বেড়াতে পারবেন! আমরা প্রায় প্রত্যেক উইকেন্ডে এই টিকেটটা কিনে ইউসরার ফেভারিট দোতলা বাসের দোতলায় বসে লেস্টার জুড়ে খামাখা ঘুরে বেড়াই। ইউসরা আমার পায়ের উপর বসে গম্ভীর মুখ করে তার সামনের সিটের হেড রেস্টটা শক্ত করে ধরে বসে থাকে। আমরা কোন কথা বলতে গেলে, সে বিরক্ত হয়ে বলে, বাবা ডিস্টার্ব করোনা! গাড়ি চালাচ্ছি! আমরা ডিস্টার্ব করিনা। শাস্ত্রে গাড়ি চালানোর সময় ওস্তাদকে ডিস্টার্ব করা নিষেধ আছে! ( ইউসরার বাস আসবে বলে আমরা অধির আগ্রহে অপেক্ষা করছি)
বাংলাদেশে কি একটা অদ্ভুত কারনে, ধর্ম আর বিজ্ঞান পাছাড় দেয়া অবস্থায় আছে। ( পাছাড় টাঙ্গাইলের দিকের আঞ্চলিক শব্দ। কাউকে হুট করে জাপটে ধরে মাটিতে ফেলে দেয়াকে পাছাড় দেয়া বলে) কয়েকদিন পর পর বিভিন্ন মহামানবকে দেখি, বিজ্ঞান যে ভুল এইটা প্রমাণ করতে পারলে তার মধ্যে একটা ধর্মীয় ভাব গাম্ভীর্য চলে আসতেছে! একের পর এক যুক্তির বান। মুচকি হাসি। মামা খায়া দিসি, ভাব! বিজ্ঞানকে আপনার কি মনে করেন কে জানে! বিজ্ঞানতো ভুলেরই জ্ঞান! বিজ্ঞান মানেই ভুলের খোঁজ! বিজ্ঞান মানেই ভুল করে করে ঠিক উত্তরটা খুঁজে বের করা। ট্রায়াল এন্ড ইরোর! এক হাজারটা কেমিকেল রিএকশন করে করে শেষে প্লাস্টিকের নরম মোলডটা তৈরি করা। ক্যালকুলেশন করে করে বের করা কতটুকু দুরে, কতটা লোড নিয়ে, কত বেগে গেলে পৃথিবীর পথের দিকে ঘুরবে রকেটটা! বিজ্ঞানতো ফিক্সড আইডিয়া না! মহাপবিত্র কোন নির্দিষ্ট গ্রন্থ না! আপনি যে কোন সময় যে কোন সূত্রের ভুল ধরতে পারেন, আপনি ভুল ধরলে, বিজ্ঞানের কোন প্রচলিত ফিক্সড আইডিয়া, তত্ত্বকে উড়িয়ে দিলে, আপনাকে কেউ বাস্তিক ( ধর্ম না মানলে নাস্তিক। বিজ্ঞান না মানলে বাস্তিক) ঘোষনা করবেনা! আপনাকে আরো বড় বিজ্ঞানী হিসেবে বুকে টেনে নেবে! ধর্ম আপনি আপনার ফিলোসফি হিসেবে রাখেন না কেন! নিজস্ব জীবনবোধে তার চর্চা করেন! বিজ্ঞানের সাথে পাছাড় দিতে বের হইছেন কেন! বিজ্ঞান তো অংক, বিজ্ঞান তো g এর মান, ক্যামেস্ট্রির মৌল যৌগের অদ্ভুত এক সত্য জগত! বিজ্ঞানের ব্যাপারে, খুব সন্দেহ হইলে এক কাজ করতে পারেন, রাতের বেলা চুপি চুপি ছাদে উঠে যান। ছাদের রেলিং ডিঙিয়ে একটা লাফ দেন। দেখেন তো কোন দিকে উড়ে যান? দীর্ঘ দিনের গবেষণায় পদার্থ বিজ্ঞানের জ্ঞান বলছে আপনি মধ্যাকর্ষন শক্তির কারনে ৯.৮ মিটার / সেকন্ড২ ত্বরনে মাটিতে গিয়ে পড়বেন! বিশ্বাস হচ্ছেনা? নীচে আপনার এক বলদ বন্ধুকে নাইট ভিশন ক্যামেরা নিয়ে দাঁড়িয়ে থাকতে বলেন। সে আপনার কুদরতি উড়ে আসাটা রেকর্ড করুক। করে ফেসবুকে ছেড়ে দিয়ে লিখুক, আমি বিজ্ঞানের ভুল ধরছি, আমার বন্ধু নীচে না পড়ে উড়ে আসমানের দিকে চলে গেছে । অভিকর্ষজ বল, মধ্যাকর্ষন বল সব ভুয়া! বিজ্ঞান নিয়ে আমাদের বিশিষ্ট বিজ্ঞান মনষ্ক ধর্মীয় ভাই বেরাদেরদের তৃতীয় চতুর্থ শ্রেনীর ছাত্র ছাত্রীদের মতন সরল যুক্তি পালটা যুক্তি দেখে মনে হয়, আমাদের মূল সমস্যা আমাদের গোড়ায়। আমাদের শিক্ষা ব্যবস্থায়। কপি টু কপি মুখস্ত করে করে মস্তিষ্ক গুলোর একেবারে বিশ্রী রকমের অতিসরলীকরণ হয়েছে। এদের কারো একফোটা গহীনে যাবার আগ্রহ নেই। খালি আছে অসুস্থ তর্ক যুদ্ধ জিতে, অপনেন্টকে নাস্তানাবুদ করে আরাম পাওয়ার লোভ!
এটা সত্যিকার অর্থে একটা অতি গুরুত্বপূর্ণ রিপোর্ট। রিপোর্টটা পড়ার পর থেকে আজ সকাল থেকে ইন্টারনেট, জার্নাল জুড়ে আমি এলএসডির প্রভাবে সুইসাইডের ইভিডেন্স খুঁজে বেরিয়েছি! খুব বেশি কিছু আসলে নেই। বেশ ছাড়া ছাড়া কিছু পাবলিকেশন। এলএসডিকে সাইকোডেলিক ড্রাগ বলে। মানে এটা নিলে আপনি বেসিক্যালি রিয়েল জগত বা বাস্তবতা থেকে হুট করে দূরে সরে যাবেন! একটা বড় স্টাডিতে দেখা গেছে, অস্ট্রেলিয়াতে প্রায় এক ভাগ মানুষ তার জীবনে একবারের জন্যে হলেও জিনিসটা নিয়ে এক্সপেরিমেন্ট করেছে! আমেরিকায় রেটটা অনেক হাই! ওদের প্রায় দশ ভাগ মানুষের একবার হলেও এলএসডির অভিজ্ঞতা আছে! আমেরিকায়, ১৯৬০ এর দিকে হুট করে এলএসডি খুব জনপ্রিয় হয়। বিটলস, গিন্সবার্গের সময়টায় আরকি! মানে যখন বিটলস বলতেছে আমরা জেসাস এর থেকেও বেশি জনপ্রিয়! ঐ সময় কমবয়সীরা রীতিমতো সবকিছুতেই এএক্সপেরিমেন্ট এর উপর দিয়ে যাচ্ছিলো। গান কবিতা সিনেমা যৌনতা, ড্রাগস, রাজনীতি, শ্রেণী বৈষম্য জাত পাত ভাঙার একটা জোয়ার এসেছিলো আমেরিকায় সে সময়। সূনীলের কিছু লেখা আছে সে সময়টা নিয়ে। গিন্সবার্গতো কলকাতা ঘুরে গেছে বেশ কয়েকবার ! গভীর রাতে একবার সুন্দরবনের গহীনে নৌকা থেকে নদীতে লাফিয়ে পড়েছিলো গিন্সবার্গ! সেটা এলএসডির প্রভাবে কিনা কে জানে! ওদের এক সাথে এলএসডি নেয়ার একটা ঘটনা সুনীল বেশ কায়দা করে লিখেছেও একটা বই এ! ছবির দেশে কবিতার দেশে হইতে পারে, অর্ধেক জীবনে হইতে পারে৷ স্পষ্ট করে মনে পরছেনা। আমার ধারনা এলএসডিকে বাংলা মধ্যবিত্ত সমাজে ঐ প্রথম কেউ এত সরাসরি পরিচয় করিয়ে দেয়! এলএসডির নানারকম নেগেটিভ প্রভাব দেখে, নিক্সন সরকার ১৯৭১ এর দিকে জিনিসটা নার্কোটিস হিসেবে বিবেচনা করে আমেরিকায় নিষিদ্ধ করে দেয়। এলএসডি যারা নিয়েছে, তাদের বেশিরভাগের কাছেই ( বিশেষ করে তুলনামূলক কম ডোজ যারা নিয়েছে) জিনিসটা খুব একটা ডিস্টার্বিং লাগে নাই , কিছু ক্ষেত্রে কিছুটা ফলস সুখের অনুভূতিও তারা পেয়েছে! এই সুখানুভূতির নাম এরা দিয়েছে গুড ট্রিপ! মুশকিল হচ্ছে, এলএসডি আসলে খুবই আনপ্রেডিক্টেবল জিনিস! অনেকের মধ্যে ভয়ংকর কাল্পনিক ভয় এনেছে এলএসডি! অনেকেই এলএসডি নেয়ার পর তীব্র দুঃখে আক্রান্ত হয়েছে! অনেকের এসেছে ভয়াবহ গিল্ট ফিলিংস! যেটাকে বলে ব্যাড ট্রিপ। ব্যাড ট্রিপের উদাহরণ অনেক! দুটো কেস দেখলাম, এলএসডি নেয়ার পর তারা নিজেদের পেনিস কেটে ফেলেছে! কোন একটা সেক্সুয়াল সম্পর্কের স্মৃতি এসে গিল্ট ফিলিংস এত তীব্র হয়ে উঠেছিলো যে তারা আর সহ্যই করতে পারছিলোনা! এলএসডি নেয়ার পর, ছাদ থেকে লাফিয়ে পরার ঘটনা আছে বেশ কয়েকটা! ড্রাগটা নেয়ার পর থেকেই তাদের মনে হচ্ছিলো তারা হালকা হয়ে গেছে! তারা আসলে উড়ে চলে যেতে পারবে কোথাও! ফলাফল, রেলিং ডিঙিয়ে উড়ে যাওয়ার আগ্রহ! এক জার্নালে, এক কেস রিপোর্ট দেখলাম গত বছর জুলাই এর দিকে আমেরিকায় সেল্ফ ইনফ্লিকটেড নেক ইঞ্জুরি। মানে নিজে নিজের গলায় ছুড়ি চালিয়েছে ২৬ বছরের একটা ছেলে। তার পাস্টে কোন সাইকোলজিক্যাল ইস্যু নাই, কোন সুইসাইডাল এটেম্পট নাই! শরীরে এলএসডি ছাড়া আর কিচ্ছু পাওয়া যায়নাই! অথারের ধারনা, এলএসডি নিয়ে ২৬ বছর বয়সী সুস্থ একটা মানুষের নিজের গলায় নিজে ছুড়ি চালিয়ে দেয়ার এই ঘটনাটা পৃথিবীর প্রথম কেস। ঢাকা ইউনিভার্সিটির ছাত্র হাফিজের ঘটনাটা সত্যি হলে ( আমি মনে করি, সত্যি হওয়ার সম্ভাবনাই বেশি) সেটা, এলএসডি নিয়ে প্রবল কাল্পনিক অপরাধ বোধ বা মামুলি কোন অপরাধবোধ এলএসডিতে এম্পলিফায়েড হয়ে মস্তিষ্কের স্বাভাবিক নিয়ন্ত্রণ হারিয়ে নিজের গলায় নিজে ছুড়ি চালিয়ে দেয়ার পৃথিবীর দ্বিতীয় কেস। আমাদের মনে রাখা দরকার রিক্রিয়েশনাল ড্রাগস মানেই একটা ভয়ংকর অনিশ্চেয়তা। এর প্রত্যকটা ডোজ লিথাল ডোজ। কম বেশি কিছু নেই! আমার নিজের ফিলোসফি কি জানেন? এমন কোন সাবস্টেন্স আমি নিবোনা যা আমাকে ব্লান্ট করে, যা আমার মস্তিষ্কের ক্যালকুলেশন, জাজমেন্ট খাটো করে ফেলে। ব্লান্ট হয়ে হ্যাপি হওয়ার কোন আগ্রহ আমার হয়না। আমি চাই সকল পরিস্থিতিতে ব্রেইনটা ইউজেবল থাক। হুট করে ক্যালকুলেট করে ফেলার মতন৷ সুস্থ থাক। আমি আমার মস্তিষ্ককে বড্ড ভালোবাসি! এটা আমার নিজস্ব সিদ্ধান্ত। নিজস্ব বোঝাপড়া। কিন্তু মানুষতো বড্ড জটিল প্রাণী। বড্ড অনিশ্চিত এ জগত, বিভিন্ন ঘটনা ঘটবার অসীম সম্ভাবনা আমাদের চারপাশ জুড়ে! কার কি হয়, কোন পরিস্থিতি হয় কে জানে! তবু এই প্রবল ক্ষমতাবান অসাধারন মস্তিষ্কের দখল কোন মামুলি কেমিকেলের হাতে ছেড়ে দিবেন না দয়া করে। ড্রাগস এক্সপেরিমেন্ট এর জিনিস না। ড্রাগস কুল কিছুনা। ড্রাগস বোকামি এবং বিপদজনক।
বিয়ে খাওয়ার পোস্টটা দেখে এক ছোট ভাই বিরাট প্ল্যান ফাইদা বসছে। ইনবক্সে জানাইলো, আমার দেশে যাওয়া উপলক্ষ্যে সে নিজে গিয়ে হাট থেকে গা গতর নরম দেখে পাঠা কিনে আনবে। ( পাঠার মাংশের কাছে নাকি খাশি গরু কিচ্ছুনা! অভিজ্ঞতা নাই, তাই হ্যা হু করা ছাড়া কিছু বলতে পারলাম না।) সে পাঠা সিড়ি দিয়ে টেনে টুনে পাঁচ তলা ছাদের উপর তোলা হবে। তারপর আল্লাহর নামে জবাই। বিরাট ঝাল দিয়ে পাঠার বিরিয়ানি হবে। কাঁধের উপর ছোট গামছা রেখে কুত্তা মারা গরমে আমরা গোল হয়ে খেতে বসবো।( কুত্তামারা গরম ছাড়া পোলাও মাংস জমেনা। আমি একমত) খাবারের শেষ পাতে, বিক্রমপুরের হালকা টক দই। খাবার শেষে, পুরান ঢাকা থেকে কিনে আনা, মিষ্টি পান, আর বেনসন সুইচ। ( সে সাথে আরেকটু অন্যকিছু খাবে বলে ঠিক করেছে। সে প্ল্যানে অবশ্য আমি নাই।) তারপর জগতের নানা জটিলতা নিয়ে দীর্ঘ দার্শনিক আলাপ হবে। একটু রাতের মতন পরলে, ব্যান্ড পার্টি আনা যায়। এক পাশে ব্যান্ড পার্টি হাওয়া হাওয়া বাজাইলো! কি বলেন ভাই? এই অংশটা একটু রিস্কি। ইদানিং লোকজন সচেতন হইতেছে, টুপ করে থানায় ফোন দিয়ে বলবে, দেশে কি আইন কানুন বলে কিছু নাই? আমরা কি শান্তিমতন একটু ঘুমাতেও পারবোনা! পরে বেরসিক পুলিশের দল এসে পিছ মোড়া করে বেঁধে থানায় নিয়ে গেলে বিপদ! ছোট ভাই বললো, ভাই পুলিশ আসলে আমরা এলাকা বাসী সেজে ফোন করে র‍্যাব ডেকে আনবো। র‍্যাব আবার, পুলিশ যা করে তার বিপরিতটা করে। নিজেদের এলিট প্রমাণের জন্য এদের মধ্যে এই সাইকোলজিটা আছে ভাই! পুলিশ বাঁধতে চাইলে, এরা দেখবেন এসে মোলায়েম গলায় চা বিড়ি সাধতেছে! আইডিয়া খারাপ না। দেখা যাক কি হয়। পাঠার বিরিয়ানির থেকে এই অংশটা বেশি এক্সাইটিং লাগতেছে! আসুক ব্যান্ড পার্টি। 
বিদেশ বিভুইয়ে রোগী দেখার ফাঁকে আজ হুট করে মনে হলো, বহুদিন একেবারে গ্রামের কোন বিয়ে খাইনা! গরম সাদা ভাত, বুটের ডাল আর অশ্লীল রকমের ঝাল দিয়ে রান্না করা খাশির মাংশ! আহা! দেশে গেলে, সেই সময়টায় অবিবাহিতরা দয়া করে কেউ গ্রামের দিকে পাত্র/ পাত্রী দেখে বিয়ে কইরেন, পারবেন না?
আমার পয়ত্রিশ বছরের না বৃদ্ধ না তরুণ ক্রমশ কমতে থাকা চুল ঢাকা মাথার উপর যে চাঁদ ঘর বাড়ি জঙ্গলের ফাঁকে উঁকি দিয়ে আছে, তাতে আজ নতুন কিছু নেই। দুই এক টুকরো মেঘ এসে ছায়া হয়ে গেছে মাঝখানে, বরাবরের মতই। সেই পুরনো চাঁদ। সেই একই চাঁদ। মিলিয়ন বছরের এক সেই কক্ষপথ, ঘর বাড়ি, গাছ, সেই একই দুরুত্ব। আলো আর অন্ধকারের ঠিক ততটুকু সমসত্ব মিশ্রণ, যতটুকু হলে আঁধার হয়না, আলো ঝলমলে হয়ে যায় না, কেবল হাহাকার তৈরি হয়! এই হাহাকার অনেকবার তৈরি হয়েছে। প্রথমবার কক্সবাজারের বালিতে পা ডুবিয়ে দেখা মধ্যরাত। ঢেউ ভাঙ্গার শব্দ, একটা অচীন বাতাস। আর একটা বিষ্ময়কর গোলক ধাঁধার মত একলা চাঁদ আমার মাথা ফুরে হৃৎপিন্ডের নরম মাংসে এসে বিঁধে গেলো আজীবনের জন্য! একটা অদ্ভুত আঁধারে আক্রান্ত হলাম। কি করছি আসলে! কি মানে এই খেলা খেলা জীবন, অলীক কল্পনার! মনে পরে বান্দরবনের সার্কিট হাউজের সামনের গাছের শীকড়ে বসে দেখা জ্যোৎস্নায় ভেসে যাওয়া নীচের শহর! পাহাড়ে পাহাড়ে আলো আর আঁধার। একটা ক্ষুদ্র জ্বোনাকি, এক ফোটা ধুলা, একটা শুন্যে উড়ে যাওয়া হলদে পাতার মত লাগে নিজেকে। হাহাকার হাহাকার আর শুন্যতা বোধে আক্রান্ত মস্তিষ্ক সারা রাত বসে রইলো একভাবে। মনে হলো নিজের জীবন শুধু নিজের বসবাসে সীমাবদ্ধ থাক! নাগরিক জীবন ত্যাগ করি তবে! জীবন বড় লোভনীয় এক নিষিদ্ধ গন্ধম! সব ছেড়ে যাওয়া যায়না। যায়। আমি পারিনা। প্রিয় গৌতম, আমি হিংসায় আক্রান্ত হই। মানবিক ঋনাত্নক আবেগ আমি পরিত্যাগ করিনি। প্রচন্ড অসহায়ত্ব তৈরি হয় হিংসা থেকে। আপনি আমার হিংসার কারন। অনুভুতির প্রবলতা কতটা হলে ভারি কাঠের দরজার ওপার নিজের জগৎ মনে হয়? কতটা দীর্ঘ স্থায়িত্ব হাহাকার এসে সব পরিত্যাগ করতে বলে? নাকি পাহাড়, পাইনের ছায়া, মধ্যরাতের ম্যাজিক রিয়ালিজম আপনাকে অন্য মানুষ বানিয়ে দেয়! নাকি কেবল নিজের জন্য ভালোবাসা? সংসার, আত্মিয়তা, রক্ত আর বন্ধুত্ব কেবল বায়বীয় মায়ার জগৎ, এই বোধ চন্দ্রগ্রস্থ না হলে হয়না? গৌতম আমারো পালিয়ে যেতে ইচ্ছা করে। পারিনা। আমি নগন্য মানুষ। পাশে শুয়ে থাকা মেয়ের মুখের জ্যামিতিতে মেশা দুর্বোধ্য আলো আমায় জাপটে ধরে! স্ত্রীর চিরপরিচিত শুয়ে থাকা দৃশ্য হৃৎপিন্ডের গহিনে তরল আবেগ এনে জমায় ! মনে হয়, আহারে কি মায়াময়ই না এ জীবন! দোটানায়, অস্থিরতা তৈরি হয়। ভালোবাসা, খাদ্য, বিনোদন, আবেগ অনুভুতির মিথ্যা জগতে মিথ্যা বসবাস সত্যি বলে ভ্রম হয়! একই সাথে, প্রতি জ্যোৎস্নায়, প্রবল, প্রচন্ড হাহাকার বুকে নিয়ে আমি জানালা বন্ধ করে, ঘর অন্ধকার করে বসে থাকি। কে জানে হয়তো এক রাতে জানালা খুলে যাবে! ঘর বাহির মিলেমিশে যাবে সব। হয়তো অরূপ জীবন এসে ভেঙ্গে দিয়ে যাবে সমস্ত মায়ার বাঁধন!
সকাল বেলা ট্রলি ভরে ওয়ার্ডের রোগীদের খাবার দিতে আসে লিজি। সত্তরের উপর বয়স হবে। সব চুল আমার মৃত নানুর চুলের মতন পেকে রূপালি হয়ে আছে। যতক্ষণ থাকে চিৎকার চেচামেচি, হা হা করে হেসে ওয়ার্ড মাথায় তুলে রাখে। আজ হুট করে আমার অফিসে ঢুকে আমার কাঁধে স্নেহের হাত রেখে বললো, আই গট আ লাভলি লেমন ড্রিজল কেক এন্ড কাপা কফি ফর ইউ, মাই লাভ! মানুষে মানুষে রঙে রূপে ভাষায় কত তফাত! তবু মনে হয়, মানুষ আসলে সব এক! মানু্ষ তো আবেগ। মানুষ তো সম্পর্ক। মানুষ তো মানুষের সাথে কেবল কাটানো সময়টুকু! লিজের সাথে আমার নানুর কত মিল! নানুও এমন হাহা করে হেসে উঠতো। আস্ত সংসার টেনে টেনে পাড়া জুড়ে হেটে বেড়াতো! মানুষকে ডেকে এনে বাড়িতে রেখে পছন্দের মোরগটা রান্না করে ফেলতো! কোথা থেকে যে কোথায় যায় স্মৃতি! লিজির দেয়া কফি থেকে নানুবাড়ি ভেসে উঠে! লৌহজং নদী। নৌকা থেকে আকাশে উড়ে যাওয়া উজ্জ্বল নীল রঙের চঞ্চল পাল। শুশুকের দলের ডুব সাতার! কত বেদনার মতন আসে নীরব স্মৃতির জাহাজ! কত দিন যায়৷ কত শিশির জমানো রাত! ঘুম চোখে দেখা নানুর অমন সাদা হাত! আর ফিরেনা। আর কিচ্ছু ফিরেনা!
চিনের দুঃখ হোয়াংহো। শ্রীলংকার দুঃখ? মুশফিক। ( ২০১৭ এর পর থেকে লংকার বিরুদ্ধে মুশির এভারেজ প্রায় আশির কাছাকাছি! ) 
বেশ কিছুদিন আগে, আমার পরিচিত এক জুনিয়র ডাক্তারের বাবার চেস্ট এক্সরে করে তার লাংসের নীচের দিকে একটা সন্দেহজনক ছোট্ট শ্যাডো পাওয়া গেলো, এক্সরে দেখে যেটাকে হুট করে কোন কিছু বলে ডায়াগনোসিস করা যাচ্ছেনা। সিটি স্ক্যান করে, আরো কিছু পরীক্ষা করে মোটামুটি ভাবে নিশ্চিত হওয়া গেলো ফুসফুসের ক্যান্সার। মোটামুটি বলছি কারন তখনও বায়োপসি নেয়া হয়নাই। বায়োপসি ছাড়া আপনি এক বাক্যে কোন কিছুকে ক্যান্সার বলতে পারেন না, সেটা যে ক্যান্সার না, সেটাও জোর দিয়ে বলতে পারেন না। লম্বা একটা সুই দিয়ে ফুসফুসের গহীন থেকে বায়োপসি নেয়া হলো। পিইটি স্ক্যান করা হলো ( বিশেষ ডাই দিয়ে করা সিটি স্ক্যান। শরীরের আরো কোথাও ক্যান্সারটা ছড়িয়ে পরেছে কিনা সেটা দেখার জন্য এই স্ক্যানটা করা হয়) ক্যান্সার ডায়গনসিস করা হলো, ক্যান্সারের পাশে দুটো সাসপিশাস লিম্ফনোডও পাওয়া গেলো! ( মেডিকেলের বাইরের কাউকে লিম্ফ নোড ব্যাপারটা বোঝানো একটু জটিল হয়ে যায়। আপনার ওয়াইল্ডেস্ট ইমাজিনেশন দিয়ে কল্পনা করে নিতে পারেন, লিম্ফনোড হচ্ছে ক্ষুদ্র ক্ষুদ্র বলের মতন বস্তু, যারা বেসিক্যালি বিভিন্ন অর্গানের আশেপাশে থাকে। এবং অর্গান এবং টিস্যুর এক্সট্রা ফ্লুইড গুলো ক্যারি করে নিয়ে যায় এবং ইমিউনিটিতেও হেল্প করে) তারপর রোগীর লোক মানে আমার জুনিয়র ডাক্তার আমাকে জানালো, কাকে দেখানো যায়? আমি একটু বিপদে পরলাম। আসলেই কাকে দেখানো যায়? আমিতো ব্যক্তিগত ভাবে কোন থোরাসিক সার্জনকে চিনিনা! এদিক সেদিক জিজ্ঞেস করেও কোন সন্তোষজনক রিকমেন্ডেশন পেলাম না। ক্যান্সারের রোগী দেরিও তো করা যায়না! ওরা নিজেরাই ঢাকার এক সনামধন্য বেসরকারি মেডিকেল কলেজ হাসপাতালে নিয়ে গিয়ে আমার গিল্ট ফিলিংসটা কমালো। যাই হোক, ভর্তি হওয়ার তিন দিন পরেই সার্জারি হয়ে গেলো। সার্জন জানালেন, খুব ভালো অপারেশন হয়েছে, ক্যান্সারের অংশটা হেলথি মার্জিন সহ কেটে, ল্যাবে হিস্টোলজি পরীক্ষার জন্য পাঠিয়ে দেয়া গেছে। আমার জুনিয়র ডক্টর জিজ্ঞেস করলো, লিম্ফনোডস গুলো স্যার। স্যার বললেন, সব ক্লিয়ার করা হয়েছে। নো টেনশন। তারপর স্যার? তোমরা একজন ভালো অনকোলোজিস্ট এর সাথে কথা বলো। উনি কেমোর ব্যাপারে কি বলে দেখো। ঐভাবে শিডিউল নাও। কিছুদিন পর হিস্টোলজি পরিক্ষার রেজাল্ট আসলো। লাং ক্যান্সারের অংশ আসলেই ভালো মতন কেটে ফেলা গেছে। নো মার্জিন ইনভলমেন্ট। মুশকিল হচ্ছে, লিম্ফনোড নিয়ে কিচ্ছু লেখা নাই। আমার ছোটভাইটা দৌড়ে গেলো ল্যাবে। আপনারা লিম্ফনোডের ব্যাপারে কিছু জানান নাই কেন? ল্যাব থেকে বললো, রিসেকটেড স্পেসিমেনে লিম্ফনোড তো ছিলোইনা! ছোটভাই দৌড়ালো সার্জনের কাছে! সার্জন বিরস মুখ করে জানালো, যতটুকু পারা যায় কেটেছি। লিম্ফ নোড ঐভাবে আনা যায়নাই! আমার ছোটভাই এর মাথায় আকাশ ভেঙে পরলো! তাহলে স্যার ! অসুবিধা নাই, ঐগুলো রিএকটিভ লিম্ফনোড।মেটাস্টেসিস না। চিন্তার কিছু নাই। তুমি কেমোর ব্যবস্থা করো! মাস দুই এক বাদেই আঙ্কেলে শরীর খারাপ হতে শুরু করলো! পরীক্ষা করে টরে দেখা গেলো, ভদ্রলোকের ক্যান্সার শরীরের নানা জায়গায় ছড়িয়ে গেছে। এন্ড অব দ্য লং বোরিং স্টোরি। আমি নিজে ডাক্তার৷ বাংলাদেশের প্রায় সকল লেভেলে আমি ডাক্তারি করেছি। আমি অনারারি ট্রেইনিং করেছি। উপজেলা, সদর হাসপাতালে সরকারী চাকরি করেছি। ঢাকা মেডিকেলের ক্যাজুয়ালটি, সার্জারি ডিপার্টমেন্টে পোস্টেড হয়ে দীর্ঘ দিন কাজ করেছি। এই বছর খানেক ধরে ইংল্যান্ডের হাসপাতালে কাজ করছি। আমার অভিজ্ঞতা, ডাক্তার হিসেবে এই পুরো ঘটনাটার কিছু ইনসাইট দিই আপনাদের। দেখেন, ক্যান্সার রোগীর এমন ভাবে চিকিৎসা দুনিয়ার কোথাও হয়না। সভ্য দেশে প্রত্যেক ক্যান্সার রোগীকে একটা এমডিটি মিটিং এর সিদ্ধান্ত অনুযায়ী চিকিৎসা করতে হয়। মানে, একটা মিটিং এ সার্জন, অনকোলজিস্ট, রেডিওলোজিস্ট, প্যাথলজিস্ট সবাই বসে রোগীর বেস্ট পসিবল ট্রিটমেন্টটা নিশ্চিত করে। হুট করে একজন সার্জন নিজেই সব সীদ্ধান্ত নিতে পারেনা। এইটাতো একটা মানুষের জীবন মৃত্যুর সাথে সম্পর্কিত সিদ্ধান্ত! রোগীকে কেন খুঁজে খুঁজে অনকোলোজিস্ট বের করতে হবে? রোগীকে কেন জিজ্ঞেস করতে হবে লিম্ফনোড কই! রোগী এবং রোগীর লোককে যে কোন রকম তথ্য গোপন করার এই ঘটনা দুনিয়ার কোথাও আপনি দেখবেন না! এই একটা ঘটনায়, একটা পরিবার যে এলোমেলো হয়ে গেলো! আজীবনের জন্য একটা তীব্র শোক যে নেমে এলো কয়েকটা মানুষের জীবনে এর দায় কে নেবে! ডাক্তারি কি এইরকম ক্যাজুয়াল একটা প্রফেশন! আমাদের স্বাস্থ্য ব্যবস্থায় এই বেসিক পরিবর্তনগুলো দরকার। প্রত্যেক হাসপাতালে ( সরকারি, বেসরকারি, ক্লিনিক, প্রাইভেট প্র‍্যাকটিস যাই হোক) ক্যান্সার রোগীর এমডিটির ব্যাবস্থা থাকতেই হবে। প্রত্যেক ক্যান্সার রোগীকে নিয়ে সকল এক্সপার্ট মিলে সিদ্ধান্ত নিতে হিবে। এবং সে তথ্য জমা রাখার জন্য একটা ন্যাশনাল ডাটা বেইজ লাগবে। জবাবদিহিতা লাগবে। একটা মানু্ষের জীবন তো আপনার ক্যাজুয়াল চরিত্র, আপনার ইগো, আপনার ইগনোরেন্সের উপর নীর্ভর করতে পারেনা! সকল ক্যান্সার রোগীর একই চিকিৎসা নিশ্চিত করতে হবে। সকল ক্যান্সারের স্টেজ অনুযায়ী ন্যাশনাল প্রটোকল বানানো থাকবে। দেশ ব্যাপি সে প্রটোকলের ব্যবহার নিশ্চিত করত হবে। আপনি জামালপুরে যে চিকিৎসা পাবেন, ঢাকার একটা হাসপাতালেও যেন আপনি সেই চিকিৎসা পান। লজিস্টিক সাপোর্ট না থাকলে আপনি রোগী রেফার করবেন।কিন্তু প্রোটকল থেকে সরে নিজের মতন চিকিৎসা করা যাবেনা। ভালো ডাক্তার, লিজেন্ড এসব একটা দেশে কেন থাকবে! আমাদের সিস্টেমটাই এমন হবে, রোগীকে ভালো ডাক্তার খুঁজতে বের হতে হবেনা। সকল হাসপাতালে, সকল ডাক্তার তার একই রকম চিকিৎসা করবে। তাকে চিকিৎসা করবে একটা মানসম্পন্ন, সেন্সেটিভ, লজিক্যাল, জবাবদিহি মূলক আধুনিক স্বাস্থ্য ব্যবস্থা, আলাদা করে ডাক্তার চেনার তার প্রয়োজনই হবেনা। উদাহরণটা ক্যান্সার পেশেন্ট দিয়ে দিলাম, কিন্তু সকল রোগেই আমাদের এমন প্রোটকল নির্ভর, নিরাপদ, ভালো ডাক্তার খারাপ ডাক্তার না খোঁজা, দেশের সকল প্রান্তে একই চিকিৎসা নিশ্চিত করা স্বাস্থ্য ব্যবস্থা দরকার। আপনাদের কি মনে হয়, এইরকম নিরাপদ একটা স্বাস্থ্য ব্যবস্থা আমাদের হবে? আশাবাদী হতে দোষ কোথায়! 
দয়া করে বিসিএসে ইনফরমেশন মুখস্ত পরীক্ষার সিস্টেমটা বাদ দিয়ে, ছেলে মেয়েদের এনালাইটিকাল এবিলিটি পরীক্ষা করার ব্যবস্থা করুন। শুধু বিসিএস কেন, স্কুল থেকেই ক্রিটিক্যাল থিংকিং এ জোড় দেন দয়া করে। দেশ বিদেশের রাজধানী, লেটেস্ট খবর মুখস্ত বিদ্যা বিশারদ হওয়া এক জিনিস আর কোন ঘটনা সূক্ষ্ণ ভাবে বিচার বিবেচনা করে সিদ্ধান্ত নেয়ার ক্ষমতা আরেক জিনিস। আপনি ত্রাণ চাহিয়া ফোন পেয়ে, গিয়ে দেখেন চারতলা বাড়ির মালিক। তার আবার কারখানা আছে, দিলেন জরিমানা করে! সম্পত্তির মালিক যে আসলে ভোগকারী, সত্ত্বাধিকারী, নাও হইতে পারে, অনেক গুলো মালিকের মাঝে সেও একজন মামুলি মালিক হইতে পারে, কোথাও চার পাঁচটা সেলাই মেশিন বসানোকেও কারখানা বলা হইতে পারে, লস হয়ে, ঋণে জর্জরিত হয়ে, আসলেই যে কেউ না খেয়ে থাকতে পারে, ইহা সিরিয়ার রাজধানীর নাম আয়তন মুখস্ত করে আপনার পক্ষে ধরে ফেলা কঠিন হইতেই পারে। আপনার কাছে জগত সরল। ঘটনার জটিলতা বোঝবার মতন ক্রিটিক্যাল এবিলিটি আপনার নাই, কি করার আছে বলেন! আপনার সরল অপরিনত, মানুষের কথা শুনতে অপ্রস্তুত সাথে প্রবল ইগোএস্টিক ব্রেইনের জন্য এই যে ভদ্রলোকটা হেনস্থা হইলো, লজ্জিত হইলো, বিপদে পরলো, তাতেই বা কি যায় আসে। আপনে বিসিএস। আপনে বিরাট স্যার। ফার্স্ট ক্লাস অফিসার। ( কোন দেশেই আর ফার্স্ট সেকন্ড ক্লাস জিনিসটা খুঁজে পাবেন না জানেন! এই অদ্ভুত ক্লাস সিস্টেম আমরা কোত্থেকে যে খুঁজে পেলাম আল্লাহ জানে! ) 
পৃথিবীর সবচেয়ে বাজে ক্রিকেট ধারাভাষ্যকার কে? শামিম আশরাফের থেকে খারাপ কাউকে আমি এটলিস্ট শুনিনি। ভদ্রলোক, খেলাটা বুঝেনা। ক্রিকেটের কোন ডিটেইলসই জানেনা। কি দুঃখজনক অবস্থা। এই ধরনের একটা লোক ক্রিকেট নিয়ে কেন কথা বলবে!
সাবকন্টিনেন্টের উইকেটে মুশফিক আমাদের জাভেদ মিয়াদাদ, ডি সিলভা, আজহারউদ্দীন, জয়াবর্ধনা। আমাদের মিডল অর্ডারের লিটল মাস্টার। ( বিঃদ্র শ্রীলংকার বিরুদ্ধে ২০১৭ থেকে মুশফিকের এভারেজ আশির উপরে!)
উইকেন্ড, মধ্যবয়সী উপন্যাস আর আমজাদ আলীর সরোদ। জীবনে এর থেকে বেশি কিছু আর কি চাইতে পারতাম!
আপনি যা ভয় পান , ধীরে ধীরে তাই হয়ে উঠেন! এ এক অদ্ভুত মেটামরফসিস । অদ্ভুত এক রূপান্তর ! ছেলেবেলায় স্যাডিস্ট গারডিয়ান/ শিক্ষক/ হুজুরের কবলে পরে আপনি মনে মনে কতবার প্রার্থনা করেছেন, আল্লাহ রক্ষা করো, লোকটাকে শাস্তি দাও ! বড় হয়ে , দায়িত্ব নিজের হাতে এলে , সুযোগ পেলিই আপনি কোঠোর হয়ে যাচ্ছেন। ছেলেবেলার ভয়ংকর ভয় আপনার সাবকনশাসে এসে বলছে, ভয় দেখা, ভয় নিয়ে খেল। ভয়ই সবচেয়ে গুরুত্বপূর্ণ শিকল ! ভয় পেলেই কেবল মানুষ তোর কথা শুনবে ! আপনার মুখাপেক্ষি লোকটার প্রার্থনা আর আপনার কানে আসছেনা ! হিটলার নির্বিচারে ইহুদি মেরেছে । কোন বাছ বিচার ছাড়া , শিশু বৃদ্ধ , কণ্যা কিচ্ছু দেখেনি ! গনহত্যায় কেঁদে কেঁদে ঘর ছাড়া হয়েছে ইহুদি দল। তাদের ছোড়া গোলায় আজ ঘর ছেড়ে পালিয়ে বেরাচ্ছে প্যালেস্টাইনের বাবা হারা শিশুদের মিছিল ! পাকিস্তানি বাহিনীর গনহত্যায় লাখ লাখ সূর্য সন্তান মারা গেলো আমাদের । ঘর বাড়ি আগুনে জ্বললো ! আমরা পাকিস্তান তাড়ালাম । পতাকা উড়ালাম । হিংস্রতা, দখলদারিতা , ভয় দেখবারা ক্ষমতাটা ঠিকই আকড়ে রইলাম ! এ এক অদ্ভুত ভয়ের, নির্যাতনের চেইন রিএকশন। আমরা শত্রু হটাই , মুক্তির স্বাদ নিই , গান লিখি , দলবদ্ধ হয়ে স্মৃতিচারণ করি ! মন মুক্ত হয়না । তীব্র ভয় আমাদের মনে স্থায়ী পরিবর্তন আনে। দানবের ভয় আমাদেরকে ধীরে ধীরে দানব বানায় । মন বড্ড অনূভুতিপ্রবণ , স্পর্শ কাতর এক দিঘী । মনের কোণায় উঠা ছোট এক ফোটা ঢেউও কোনদিন থামেনা। প্রত্যেকটা ঢেউ মনকে ভাসায় । প্রত্যেকটা ইনফ্লুএন্স কিছু না কিছু পরিবর্তন আনে মনে । মানব মস্তিষ্কের এ এক ভয়ংকর এডাপ্টিভিটি ।
অত কাছে ,অত প্রেম ,জড়িয়ে ত্বকের ঘ্রাণ, পাঁজরে পাঁজর, আর বুকের ঘন ওম! অতটা কাছে গেলেই বিভ্রম। তার থেকে হেঁটে হেঁটে, শহরে জমানো জল আর বাতাসের সাথে ফড়িং ডুবে গেলো স্মৃতির ওমলেটে! কৃষ্ণচুড়ার পাতায় বুক পেতে দিলো রোদ! লুকোনো ডায়রির ঘ্রাণ তুমি হলে। ...... হারিয়ে ফিরে পাওয়া কবিতা।
সংবাদপত্র কি করে আসলে? সংবাদ পত্র, খবর ছাপায়। জনগনের কাছে সে খবর পৌছে দেয়৷ ( খবর যে বিক্রিযোগ্য পণ্য এই জিনিসটাই খুব বেশি আগের আইডিয়া না। মানু্ষ এই কিছুদিন ধরে খবর বিক্রি করছে।) খবরের ইমপ্যাক্ট সকল রাষ্ট্র, এলিট, এবং ব্যবসায়ীরা জানে। তারা খবর প্রয়োজনীয় ফিল্টারের মধ্যে দিয়ে নিয়ে যায়। খবরের তো শেষ নেই, আপনাকে তো ঠান্ডা মাথায় ভেবে বের করতে হবে, কোন কোন খবর আপনি জনগনের সামনে নিয়ে যাবেন। ম্যাস সাইকোলজিতে সে সবের ইমপ্যাক্ট কি পরবে। এসব ব্যাকগ্রাউন্ডে খেয়াল রেখে খবরের দুনিয়া উন্মোক্ত করা হয়। ধরেন প্রথম আলো, আপনি পছন্দ করেন অপছন্দ করেন, তাতে আসলে কিছু যায় আসেনা, ওরা এখন দেশের প্রধান দৈনিক। সবচেয়ে বেশি মানুষ ওদের পত্রিকা পড়ে এবং জনগন আজকে চায়ের দোকানে বসে কি আলাপ করবে, তারা সেইটা তাদের নিউজ চয়জের মাধ্যমে নির্ধারন করে দেয়। ফেইসবুক আসার আগে, মিডিয়া এইরকম দুই তিন জনের মস্তিষ্ক দিয়ে নিয়ন্ত্রিত ছিলো। আজ বাংলাদেশে কি আলাপ হবে, তা মোটে কয়জন মিলে ঠিক করে দিতো। শুধু বাংলাদেশ কেন, পৃথিবীর যে কোন প্রান্তেই কি আলাপ হবে, জনগন কার বিরুদ্ধে ক্ষেপবে, কতটুক ক্ষেপবে, সে সব খুব কনশাসলি মিডিয়া হাউজ গুলো থেকে ক্যালকুলেট করা হইতো। লিখে কি হয় যারা বলেন, তারা আমার ধারনা মানব মস্তিষ্ককে খুব হালকা ভাবে নেন। তারা ফিজিকাল এক্সিজটেন্স ছাড়া আর কিছু বিশ্বাস করেন না। মানু্ষের ব্রেইন কতটা সাজেশন নীর্ভর, কতটা ইনফরমেশন আর পছন্দের আইডিয়ার দাস, সে সম্পর্কে তাদের কোন ধারনাই নাই! লিখেই হয়। দুনিয়ার প্রায় সকল পরিবর্তন আদর্শ ছড়িয়ে হয়েছে। হয়েছে আলাপে, প্রোপাগান্ডায় আর ফিলোসফিতে। মানু্ষকে তো ধরে বেঁধে মেরে কেটে কোন কিছুতে বিশ্বাস করানো যায়না! ইনফরমেশন দিয়ে তাকে টেনে আনা যায়। দেখেন, ফেসবুকে এখন আড়াই বিলিয়িন লোকের বাস। পৃথিবীর কোন একটা সিঙ্গল দেশে এত লোকের বসবাস না। পৃথিবীর কোন মিডিয়া, কোন টিভি, কোন পত্রিকা এত মানুষ পড়েনা। ফেইসবুক একটা অদ্ভুত নতুন যোগাযোগ। কোনভাবেই এই ম্যাসিভ, লার্জার দেন কান্ট্রি জিনিসটাকে হালকা ভাবে নিয়েন না। ভুল ইনফর্মেশন ছড়িয়ে এইটা মুহূর্তে একটা জনপদ ধ্বংস করে দিতে পারে। ভয়াবহ দাঙ্গা লাগিয়ে দিতে পারে। যে কাউকে মুহূর্তে বিলিয়নিয়ার বানিয়ে দিতে পারে। যে কাউকে খারাপ ভালো বানিয়ে দিতে পারে। আপনি একজনের সাথে মিশে তার বন্ধু কেন হন। তাকে চিনে, তার বিভিন্ন আচরণের ইনফর্মেশন পেয়ে তাইতো? ফেইসবুক আপনাকে এই বছর ব্যাপি স্লোলি নেয়া ইনফর্মেশগুল দুই মিনিটের মধ্যে আপনাকে দিতে পারে। আপনি লোকটার প্রোফাইল একটু ঘাটলে তার রাজনীতি সচেতনতা, তার বিভিন্ন ইস্যুতে অবস্থান, নায়ক নায়িকার পোস্টে তার কমেন্টের ধরন, এসব দেখে খুব সহজে মোটামুটি একটা সত্যি আইডিয়া পেয়ে যাবেন। ফেসবুকের আগে, আরেকটা মানুষকে চেনা বরং একটু কঠিনই ছিলো। দশ বছর মেশার পরে আপনি কোন একদিন তার পার্ভারশন সম্পর্কে অবগত হইতেন। এখন জয়া আহসানের পোস্টের চিপায় তার কমেন্টে দেখেই আপনি তাকে ধরে ফেলতে পারছেন। ফেইসবুকে আমি মনে করি মানুষ সামনা সামনির থেকে সৎ। সামনা সামনি মিশতে গেলে মানুষ সময় নেয়, আরেকটা মানুষকে ভুলভাবে ইন্টারপ্রিট করতে করতে ঠিক জায়গায় আসে। একটা লম্বা প্রসেস। এর মাঝে অনেক মাস্কিং থাকে। ফেসবুকে সে রীতিমতো কাছা খুলে নেমে গেছে এখন। এখানে হা হা রিএক্ট দিচ্ছে, ওখানে বকা বাহ্যি করছে। একেবারে স্বচ্ছ কাঁচের মতন পরিস্কার সে! ইন্ডিভিজুয়াল থেকে বের হয়ে আপনি যদি ফেসবুককে কোন একটা মিডিয়া হিসেবে দেখেন, জিনিসটা কিন্তু আর কোন নির্দিষ্ট হাউজের কন্ট্রোলে নাই। কোন গোষ্ঠি কিন্তু এর নিউজ নিয়ন্ত্রণ করতেছেনা! আজকে ইসরাইলের হামলা বিষয়ক কোন খবর আপনি সিএনেন, বিবিসিতে পাবেন না, অথচ ফেসবুকে কিন্তু আপনি ফিলিস্তিনিতে বসে লাইভ ভিডিও করা কারো হাত থেকে সত্যিকার খবরটা ঠিকই পেয়ে যাচ্ছেন। এইটা নিয়ে দুনিয়া ব্যাপি আলাপ হচ্ছে, জনমত গঠন হচ্ছে। নেতানিয়াহু আর আমেরিকা আর আমরা মানবতার ফেরিওয়ালা এই ধরনের আলগা ভাবটা নিতে পারতেছেনা। একটা পিয়ার প্রেশার তৈরি হচ্ছে। তৈরি হচ্ছে ব্যাপক জনমতের স্ট্রেস! লিখে হয়। লিখেই হয়। ইনফরমেশন ইজ দ্য পাওয়ার ডিয়ার জনগন। আমরা সবাই একেকটা ড্যাটা, বাঞ্চ অব ইনফরমেশন। অন্যান্য প্রানীদের সাথে এই আমাদের পার্থক্য। 
প্রিয় তাজউদ্দিনের ছেলেকে আমার পছন্দ হইছে। দিন দুনিয়া আতি পাতি বাদ দিয়ে ভদ্রলোক চব্বিশ ঘন্টা বিয়ামের মধ্যে আছেন! আলহামদুলিল্লাহ।
চারপাশে যেরকম বিকাশ নাম্বারের ছড়াছড়ি দেখতেছি! গাজার পয়শা কোন গাঁজায় যে যাইতেছে ! একটা অদ্ভুত দেশ মশাই! যেকোন ঘটনায় চান্দা ফান্দা তুলে অস্থির!
এই কজন আমরা কাছাকাছি থাকি। গাদাগাদি করে ঘুমাই এক বিছানায়। সেদিন আমার এক বৃটিশ কলিগকে ঘটনা চক্রে বললাম আমার মেয়ে আমার হাতের উপর ঘুমাতে ঘুমাতে হাত ব্যাথা করে ফেলতেছে। ও বললো, ও কি তোমাদের সাথে ঘুমায়? আমি বললাম হ্যা৷ আমাদের সাথেই ঘুমায়। কি সর্বনাশ! এত বড় মেয়ে তোমাদের সাথে কেন ঘুমাচ্ছে! বাচ্চাকে পাশে নিয়ে ঘুমানো কিন্তু ইললিগ্যাল। বালিশ চাপা পড়তে পারে।তোমার শরীরের নীচে পরতে পারে! ওর বলা শুনে আমারো মনে হওয়া শুরু হলো, তাইতো! ওর তো আসলেই আলাদা ঘুমানো উচিৎ! বাসায় গিয়ে মেয়েকে জিজ্ঞেস করলাম, মা তুমি কি ছোট না বড়? মেয়ে বললো, আমি বড় বাবা। গুড। শোন বড়রা কি করে জানো, বড়রা একা খায়। মেয়ে বললো, ইউসরাও একা খায়।( আসলেই এঁকা খায়) ভেরি গুড। বড়রা এঁকা এঁকা ঘুমায়। তুমি একা ঘুমাতে পারবেনা? মেয়ে সংগে সংগে রাজি, আমি এঁকা ঘুমাবো বাবা! আমি হাফ ছেড়ে বাঁচলাম। যাক মেয়ে নিজেই বুঝতে শিখেছে, জোর জবদোস্তি করতে হচ্ছেনা। আজ থেকেই এঁকা ঘুমাক। রাত হচ্ছে আর দেখি মেয়ে আমার আশেপাশে ঘুরাঘুরি করছে। ওকে পাশের ঘর দেখিয়ে বললাম, এখন থেকে এই রুম তোমার। এখানে তুমি একা একা ঘুমাবে। পারবেনা? মেয়ের মুখ সংগে সংগে কাঁদো কাঁদো হয়ে গেলো। বাবা আমি ছোট! আমি ঠিক ঠাক তাকিয়ে দেখলাম, তাইতো, ছোটই তো! এইটুক মানুষ একা একটা রুমে কি করে ঘুমাবে! আইন আইনের মতন থাক, আয় আবা, আর কটা দিনই তো! কোথায় হারিয়ে যায় মানুষ! কত দ্রুত যে যায় এ জীবন! নক্ষত্রের ঘুম ভাঙার আগে এ জীবন ফুরায়! মেয়ে আমার হাতের উপরই ঘুমাক। নরম শ্বাস এসে লাগুক আমার মুখে। বেঁচে থাকার এই তীব্র ক্ষুদ্র সময় আমার বুকে স্বচ্ছ জল হয়ে জমুক। ( ছবিঃ গত বছর লন্ডনের ওয়েস্টফিল্ডের সামনে তোলা। নাম না জানা এক ভিনদেশী মানুষের তুলে দেয়া)
বহুদিন আগে আমার সামনে, এক আমলা ভদ্রলোক তার টাই ঠিক করতে করতে স্কটল্যান্ডের সৌন্দর্য বর্ণনা করছিলেন। তার পুত্র, সেখানে কোন একটা স্কুলে পড়ে । তাকে প্রায়ই যেতে হয়! ভদ্রলোকের মুখে কপট বিরক্তি! তখন ভদ্রলোকের বেতন, কেটেকুটে চল্লিশ পঞ্চাশ হাজারের বেশি হওয়ার কথা না। ( তখনো এই নতুন পে স্কেলটা আসেনাই) আমার ধারনা বাংলাদেশের সবাই জানে, কে কোথাও কয়টা বাড়ির মালিক। কোন লেভেলের দূর্নিতী কোথায় হচ্ছে। আমরা জানি, বেতনের সাথে বেশিরভাগ সরকারি চাকরিজীবীরই জীবন যাপনের কোন মিল নাই!৷ সম্পদের পরিমান আকাশ ছুই ছুই। আপনারা রাজনীতিবিদদের বকাবকি করেন, কারন তাদের প্রতিপক্ষ আছে। এক দল আরেকদলকে দিন রাত জনগনের সামনে উন্মোক্ত করতেছে। কিন্তু মূল ঘটনা যেইখানে ঘটতেছে, দরিদ্র দেশের ঘামে ভেজা, পাহাড় সমান পয়শা এদিক সেদিক করা পশ্চিমা কাপড়ে ভদ্রলোক সাজা এই লোকগুলোর কোন প্রতিপক্ষ নাই। কেউ এদের নিয়ে কোথাও কিছু বলছেনা, কিছু এক্সপোজও হচ্ছেনা। দেশের মূল সমস্যা আসলে এই জবাবদিহিতা হীন ক্ষমতা। বিচারের উর্ধ্বে উঠে বসে থাকা মানুষের দল।
এই রকম যা খুশি তাই করা এক ভয়ংকর হার্মাদ এর সাথে আমাদের বসবাস। আজ দুপুরে, বাথরুম থেকে এসে দেখি চার হাত পায়ে ডায়াপার গলিয়ে দিয়ে, মাথায় হাফপ্যান্ট পড়ে অদ্ভুত জন্তু সেজে ঘর জুড়ে লাফাচ্ছে! আজকে হাসপাতালে ওটিতে দাঁড়াবো, ঠিক আগ মুহুর্তে ওর মার ফোন। শোনো তোমার মেয়ে আজকে কি করছে ( দুষ্টুমি করলে, সে আর আমাদের মেয়ে থাকেনা, কেবল আমার মেয়ে হয়ে যায়) এলোমেলো দাগ দিয়ে সব বই নষ্ট করেছে? ওয়ারলেস কিবোর্ডটা আবার ভেঙে ফেলেছে? আলমিরা থেকে সব কাপড় বের করেছে? গার্ডেনের কেবল হতে থাকা গাছ গুলো উপড়ে ফেলেছে? দরজা খোলা ছিলো, দৌড়ে বাইরে চলে গেছে? আরো হাজার রকমের সম্ভাবনা মাথায় ঘুরছে আমার। কি করছে? ওর মা বললো, আজ সকালবেলা ঘুম থেকে উঠে দেখি ইউসরা পাশে নাই। আমি তো ভয় পেয়ে গেছি, গেলো কোথায়! দৌড়ে নীচে নেমে দেখি, ফ্রিজের সামনে একটা চেয়ার রাখা! আর ও ডাইনিং টেবলের সামনে চেয়ারে বসে একটা ছোট বাটিতে নুডল নিয়ে বসে এঁকা এঁকা খাচ্ছে! সকাল বেলা ঘুম থেকে উঠে, নীচে গিয়ে একটা চেয়ার টেনে চেয়ারের উপর দাঁড়িয়ে সে ফ্রিজ খুলে নুডল এর বক্স বের করেছে। তারপর সেখান থেক বাটিতে নুডলস ঢেলে নিয়ে একা একা বসে চামচ দিয়ে খাচ্ছে! ওর মা রীতিমতো ভুত দেখার মতন চমকে উঠেছে মেয়ের কান্ড দেখে । তিন বছরের বাচ্চা যে এই রকম একটা কাহিনী করতে পারে, জিনিসটা সে আসলে হজমই করতে পারতেছেনা। এইরকম আনপ্রেডিক্টেবল একটা মানুষ আমাদের সাথে থাকে। ( ডাক্তার হিসেবে একটু হালকা জ্ঞান বিতরণ করিঃ ছোট মানুষকে আসলে ছোট বলে, উলু বুলু বাবু, শুধু আদর আদর পুতুল ভাবার কিছু নাই। এদের খুব সিরিয়াস পার্সোনালিটি আছে। অবজার্ভেশন আছে। একেক বাচ্চা একেক রকমের। একেক চিন্তার, একেক ফিলোসফির। একেক বাচ্চার একেক রকমের রং পছন্দ, একেক রকমের বই পছন্দ। একেক রকমের কথা বলে কাজ করে। এরা একেক জন একেক রকমের খেলা খেলে। আমাদের দেশে আমরা খুব ব্লান্ট ভাবে বাচ্চাদের সাথে কথা বলি, যোগাযোগ করি। ওদের সাথে আমাদের আসলে বড়দের মতই গুরুত্ব দিয়ে কথা বলা উচিৎ। উচিৎ আহ্লাদ না করে কথা বলা। স্বাভাবিক স্বরে কথা বলা। ও কিন্তু আপনার প্রত্যেকটা কর্মাকান্ড খুব সিরিয়াসলি অব্জার্ভ করছে। )
আমাদের বাসার ঠিক উলটো পাশের পার্ক। এভিংটন পার্ক। যতগুলো গাছ দেখছেন, উইন্টারে এদের কারো গায়ে কোন পত্র পুষ্পের লেশমাত্র ছিলোনা। জীবনের কোন চিহ্নই ছিলোনা এদের শরীরে! যেন একেকটা নিরেট কঙ্কাল। যেন বিমর্ষ মুখে মরে পরে আছে কত শতাব্দী ধরে! সামারে কি এক জাদুবলে শতকোটি পত্র এসেছে! এসেছে নরম সবুজ মায়া। মাথা চাড়া দিয়ে উঠেছে তরুন জীবন! এ সময় এক অদ্ভুত পরিবর্তন আসে এদেশে। পরিচত জায়গাটাও কেমন ভোল পালটে ফেলে রাতারাতি। যেদিকে তাকাবেন, সবুজের শত শত শেড আর ফুলের বাহার! আজ মেঘ এসে নেমে আছে মাথার কাছাকাছি, মেঘ দেখে হিমালয়ের পায়ের কাছে দাঁড়িয়ে থাকা একটা করুণ দেশের কথা মনে পরে। সে দেশে এমন মেঘ হয়। ঠান্ডা বাতাস বয় বর্ষা কালে। জানালা চুইয়ে নামে স্বচ্ছ জল, আর চঞ্চল কিশোরীর মতন অলৌকিক কবিতা। 
সিস্টার এসে বললো, ইমরান, ইমার্জেন্সি থেকে সরাসরি ওয়ার্ডে রোগী পাঠিয়ে দিয়েছে একটা। কেউ দেখেনি এখনো। মিস্টার ( রোগীর প্রাইভেসিকে সম্মান জানিয়ে নাম লেখা ঠিক হবেনা! তবে বেশ কনফিউজিং নাম। শুনতে ইউরোপিয়ান ইউরোপিয়ান লাগলো ) সেভেন্টি সামথিং ইয়ার ওল্ড। বাওয়েল অবস্ট্রাকশন! আমি হুরোতারা করে গিয়ে দেখি, ভদ্রলোকের সাথে ওয়ার্ডের সিস্টার আর এক জুনিয়র ডক্টর নানা ভাবে কমিউনিকেশন করার চেষ্টা করতেছে, কিন্তু ভাষার জটিলতায় পারা যাচ্ছেনা। ভদ্রলোক ঐ ভাবে ইংরেজি বলেন না। চেহারা ছবি সাবকন্টিনেন্ট ধরনের। আমি একটু এগিয়ে নানা রকম কায়দা করে জিজ্ঞেস করলাম, কোন ভাষায় কথা বলেন উনি? ভদ্রলোক, বিরষ মুখে জানালেন, বাংলা। বাংলাদেশ। আমি ভদ্রলোকের হাত ধরে খাটি বাংলায় বললাম, চাচা জান কোন সমস্যা নাই, আরাম কইরা বসেন, আমি আছি। বাংলা শোনার সঙ্গে ভদ্রলোকের মুখ ফিলিপ্সের একশো ওয়াট বাতির মতন জ্বলে উঠলো। কিসের অসুখ কিসের কি! মুখে তৃপ্তির হাসি। ব্যাথা কেমন? আপনারা পাইয়া ব্যাথা কইমা গেছে! বলেন কি! হ, আসলেই, বলে পেটের মধ্যে নিজেই হালকা করে খোঁচা দিয়ে, আঁক করে উঠলেন! মুখে লজ্জার হাসি টেনে এনে বললেন, একটু একটু আছে। আমি অভয় দিলাম, অসুবিধা নাই, সিটি স্ক্যান অত খারাপ না। নাকে একটা নল দিয়ে রাখলে, দুই এক দিন না খেয়ে থাকলে ঠিক হয়ে যাওয়ার কথা। ভদ্রলোক গোপন ডিল করার স্বরে গলা নামিয়ে আমাকে অনুরোধ করলেন নাকে নল না দিলে হয়না? নাকে নল মানে এনজি টিউব সমস্ত রোগীর এক আতঙ্কের নাম। অথচ সার্জারিতে আমাদের সবচেয়ে বেশি ব্যবহৃত মামুলি এক প্রসিডিয়োর। এবং কিছু কিছু কন্ডিশনের জন্য খুব জরুরি এক প্রকৃয়া। তাকে আশ্বস্ত করলাম, চাচা দুইটা দিন একটু কষ্ট করেন। চাচা আশ্বস্ত হলো। নাকে নলের ব্যবস্থা হলো। বাসায় আসার আগে, একটু ঢু মারতে গেছি ওয়ার্ডে দেখি বেডে উবু হয়ে বসে আছেন। দেখে খুব আরামে আছেন বলে মনে হচ্ছেনা। দূর থেকে দেখেও বোঝা যাচ্ছে অবস্ট্রাকশন কমেনি। আমাকে দেখেই হাতের ইশারায় ডাকলেন। কিছু যদি মনে না করেন একটা কথা কইতাম। বলেন অসুবিধা নাই। ভদ্রলোক, এক হাতে নাকের নল ধরে, ব্যাথায় কোকাতে কোকাতে বললেন, আমার একটা নাতনী আছে, ইংল্যান্ডেই লেখা পড়া, অতি ভদ্র বুদ্ধিমতি মেয়ে, তার জন্য একটা ভালো পাত্র হাতে থাকলে দেইখেন তো! নাতনীর বিয়ে না দেইখা মরলে আফসোস থাকবো। আমিও মাথা নেরে সায় জানালাম। বিরাট আফসোসের ব্যাপার হবে আসলেই। নানা দাদার এই সাইকোলজিটা আমার কাছে ঠিক পরিস্কার না। এদের স্নেহ কতটা থাকে? কতটা এরা ইনভলভড থাকে? ডেথবেডে শুয়ে ও কেন এরা নাতনির বিয়ে দেখে যেতে চায়? এই ডেস্পারেশনের সূত্রটা কি!
আপনাদের একশো রঙ এর শাড়ির ছবি আমার বাংলাদেশ। আপনাদের রঙিন পাঞ্জাবি আমার দেশ। এত এত ছবি ফেসবুক জুড়ে, এত আয়োজন, এত নিজের মতন মানুষ, আপনাদের সবার জন্য ভালোবাসা। দেশ, ব্যাপারটা সবসময়ই আমার কাছে বেশ ধোয়াসার। প্রায়ই আমি উদাহরণ দিতে গিয়ে বলি, আজ যদি টাঙ্গাইল স্বাধীন হতে চায়, আমার দেশ আসলে কোনটা হবে? দেশ প্রেম আসলে কি? বহুদিন ধরে চর্চিত আঞ্চলিক স্বার্থপরতার নাম দেশ। নিজের গন্ডির কম্ফোর্ট জোনের পলিটিক্স হচ্ছে দেশ। দেশ মানে, এই যে এইটুক জায়গা, এইখানে তোমরা থাকবে, বাকি পৃথিবীতে পা রাখতে গেলে, অনুমতি লাগবে। দেশ বড্ড গোলমেলে ব্যাপার। বড্ড ক্ষমতা আর খাদ্য খাদকের ব্যাপার। গুরুত্বপূর্ণ হচ্ছে মানুষ। সবার আগে মানুষ। মানুষ মানেই দেশ। মানুষ মানেই এক বিষ্ময়ের জগত। এক অনন্ত সম্ভাবনা। করুন বিষাদ আনন্দের সমসত্ত্ব বিশ্রণের এক অলৌকিক কবিতা।
সেদিন হাসপাতাল থেকে বের হয়েই দেখি, প্যালেস্টাইন এর পতাকা জানালা দিয়ে উড়িয়ে হর্ন বাজিয়ে দুটো গাড়ি চলে গেলো! কয়েকদিন ধরেই প্যালেস্টাইনে ইজরাইলের অত্যাচার উচ্ছেদের বিরুদ্ধে ইংল্যান্ডে নানা ভাবে প্রতিবাদ করতে থাকা মানুষের দেখা পাওয়া যাচ্ছে! কেউ ঐভাবে তাদেরকে বাঁধা দেয়না। আমাদের ওয়াজ মাহফিলের হুজুরের ভাষার ভয়ানক ' ইহুদি নাসারাদের' দেশে নাগরিকদের এইটুক প্রতিবাদ করার সুযোগ আছে। কেউ ঠাট্ট তামাশা করেনা, কেউ বলেনা, কি মিয়া ভাই, প্যালেস্টাইন নিয়ে এত জ্বলে কেন, অন্য জায়গায় তো দেখিনা! ( এই রকম, ব্লান্ট খোঁচাদানকারি মানুষ আপনি বাংলাদেশে প্রচুর পাবেন।) মানুষকে প্রতিবাদ করতে দেখলে আপনার আসলে কিছু বলার রাইট নাই। সে কোথায় কি বলে নাই, এসব মনে করিয়ে দেয়ার অর্থ হচ্ছে আপনি তাকে দমাতে মাঠে নেমেছেন, আপনি তার নিজস্ব স্বাধীন চিন্তায় ইজরাইলের মতন ইন্ট্রুডার হয়ে তাকে হিউমিউলিয়েট করতে চাচ্ছেন। সেটা আপনি আসলে করতে পারেন না। যে কোন পরিস্থিতিতেই কাউকে এভাবে খোচা দেয়া জিনিসটা বাজে এবং উৎকট অসভ্যতা) মুশকিল কি জানেন, প্রতিবাদ করছেন, চমৎকার ব্যাপার। আমার খারাপ লাগছে কি জানেন, আগ বাড়িয়ে একটা দল , নিয়মিত ফটোশপ করে বেড়াচ্ছে! প্যালেস্টাইনের মানু্ষের হাসি মুখ, ফিডার খাওয়া বাচ্চার হাতে পাথড়ের টুকরা এরকম মিথ্যা ছবিতে ফেইসবুক সয়লাব! হাবিজাবি খবর, পাকিস্তান তুরস্ক যুদ্ধে প্রস্তুত ! এই সব কিরে ভাই! এই ধরনের সিম্প্যাথি খোর, ছাগল সম্প্রদায় বাংলাদেশের একটা সিরিয়াস সমস্যা। এরা প্রত্যেকটা ঘটনায় মিথ্যা খবর রটায়, ইউটিউবে বিশ্রী কভার পিকচার দিয়ে ভুল ভাল উচ্চারণে খবর বানায়! এরা, হচ্ছে, সত্যের সাথে মিথ্যা মিশানো, ঈমানি জোশের জনতা। এই গ্রুপটার ধর্ম, মোরালিটি আমি ঠিক ধরতে পারিনা। ( কাল লেস্টার সিটি সেন্টারের কাছে দেখি এক লোক চুপচাপ প্যালেস্টাইনের পতাকা নিয়ে হেটে যাচ্ছে। এই নীরব প্রতিবাদের কোন তুলনা হয়? অসভ্য মানুষের, সাধারনত সকল বিষয়ে বারাবারি থাকে। এরা খুশি হলে মাটিতে গড়াগড়ি খাবে, রাগ করলে কামড়ে ধরবে। কোথাও কোন ঘটনা কাউকে ধরে বেঁধে গাঢ় করে কিছুটা বানিয়ে না জানালে এদের ব্লানট মস্তিষ্ক ক্ষান্ত হয়না। সূক্ষ্ণ আনন্দ, বিষাদ, হিরন্ময় নীরবতা এদের কাছে বড্ড পানশে।)
আমার এক ছোট ভাই বাপ্পি, ফিল্ম মেকিং এর উপর পিএইচডি করতেছে হাঙ্গেরিতে। ওর কন্টিনিউয়াস ঠ্যালাঠ্যালিতেই দুইটা শর্ট ফিল্ম লিখেছি মাঝখানে। আর হুট করে লেখা একটা পূর্ণ দৈর্ঘ্য বাংলা নাটক। দুজন মিলে, দুই দেশে বসে সেসবের স্ক্রিপ্টের কাজ করতেছি এখন। বাংলাদেশে কেউ আমাদের সাথে প্রডিউসার হিসেবে যুক্ত হতে চাইলে জানাতে পারেন। বাংলাদেশের এলেবেলে ধরনের টিভির থেকে আমাদের বিভিন্ন ওটিটি বা ইন্টারেনেট স্ট্রিমিং সাইটের দিকে আগ্রহ বেশি। আগ্রহীরা ইনবক্সে করতে পারেন। আসেন একটা পরিবর্তনের দিকে হাটি আমরা। দিন বদলের শুরু হোক। 
সৌদি টেলিস্কোপ দিয়ে আটশো মাইল দূরের প্যালেস্টাইন দেখা যায়না, আর চাঁদ!
ঈদ মুবারাক ( ব্যাকরণ মানিনা ) ইংল্যান্ডে ঈদ কাল মানে ১৩ তারিখ । লেস্টার এবং তার আশেপাশে ( অথবা দূরে ) পরিচিত, আধা পরিচিত, ফেইসবুকে কানেক্টেড , যারা আছেন , সবাইকেই দুপুরের খাবার + দীর্ঘ্য বিরতিহীন অহেতুক প্যাচাল+ অতি বোরিং ইউরোপিয়ান মুভি দেখার আমন্ত্রণ । ( কেউ আসতে চাইলে , ইনবক্সে কনফার্ম কইরেন ) ঈদ সম্পর্কিত একটা ছোট্ট পারিবারিক গল্পঃ আমরা ছয় ভাই বোনের বিশাল পরিবার । সাথে আমাদের এদিক সেদিকের নানামুখি আত্নীয় স্বজন থাকতোই ! ঈদে সবাই মিলে হৈ রৈ করতে করতে টাংগাইল যেতাম । বাসায় গিয়ে শোয়ার জায়গা পাওয়াটাই একটা বিরাট সৌভাগ্য ছিলো। মাঝখানের ভাই বিপাশ শুতো আব্বার সাথে । আব্বার ভাষায় , সে এক পিকুলিয়ার ম্যান । জগতের নানা বিধ আয়োজন উত্তেজনায় তার তেমন কিছু যায় আসতোনা । সে তার নিজের কাজটা ঠিকঠাক করতে পারলেই হয়। সে বাথরুমে গিয়ে মিনিমাম ঘন্টা খানেক কাটাবে । তার বাথরুমের দরজা অতি জরুরি অবস্থায় কাতর কেউ ধাক্কা দিলে, সে ইচ্ছা করেই দরজা খুলতো দেড়ি করে ! আব্বার ধারনা , জগত ধ্বংস হয়ে এলে , কেউ বাসার আশেপাশে পারমানবিক বোমা ফেললে , বিপাশ , দুনিয়ার মানুষের দৌড়াদৌড়ির মাঝে , অতি শান্ত মুখে তোয়ালে দিয়ে মুখ মুছে তার শার্ট প্যান্ট ইস্ত্রী করতে বসবে । আব্বার পিকুলিয়ার ম্যান এক ঈদে আব্বার সাথে শুতে গেছে , আব্বা ততক্ষণে প্রায় ঘুমিয়েই গেছে । নাড়াচাড়ায় আব্বার ঘুম ভেঙে গেলো । মহা বিরক্ত আব্বা রাগী স্বরে বললেন , তোর মাথায় কিছু আছে ? বিপাশ শান্ত মুখে উত্তর দিলো, টুপি আছে আব্বা । বলে এক পাশে কাত হয়ে আরামে শুয়ে পড়লো । ঈদ এলে গল্পরা আসে । আসে ছয় ভাই বোনের হাউ কাউ । পরিচিত অপরিচিত মানুষের দল। আম্মার মুখ জুড়ে থাকা ঘাম , মশলার ঘ্রাণ আর সব ছানাকে এক সাথে পাওয়ার আরাম । ফিরে আর আসেনা দিন । সময় রেইল গাড়ির চাকায় বাধা পড়ে চলে যায় কোথায় ।
লেস্টার শহরটা কালারফুল। নানা চিত্রে, গ্রাফিটিতে সয়লাব। কোন এক অজানা কারনে এদের উজ্জ্বল রঙ পছন্দ ! ইউরোপে সাধারনত খুব উজ্জ্বল রঙ দেখা যায়না। এদের পছন্দ সাটল, ম্যাট রঙ। এদের অলংকার এদের পেইন্টিং এর মতই সরল রৈখিক। লেস্টারের সিটি সেন্টার ( প্রত্যেক শহরে একটা সিটি সেন্টার থাকে। যেখানে শপিং মল, খাবারের দোকান, বসবার জায়গা এসব থাকে আরকি) নানা রকম রঙে রঙিন হয়ে আছে! লেস্টার দিনে দিনে আমাকে মুগ্ধ করছে। শুধু রঙে না, মানুষেও। এখানকার মানুষও এখন পর্যন্ত যা দেখলাম ফ্রেন্ডলি, মিশুক এবং আলাপি। আজ তিশার বন্ধু শোভন আসা উপলক্ষ্যে আমাদের লেস্টার সিটি সেন্টার ভ্রমণ ছিলো। এদিন সেদিক ঘুরে মনে হলো, লক ডাউন খুলবে বলে এরা সেজেগুজে বসে আছে যেন!
দেখবেন বাংলাদেশে কিছু বছরের মধ্যে, আমি ভালো মুসলিম, এইটা জনসম্মুখে প্রমাণের হিরিক লাগবে। অনলাইন ট্রেন্ড, মানুষের সোশাল পুলিশিং, ধর্ম নিয়ে আত্নতৃপ্তির বয়ান, অন্যকে ছুড়ে ফেলে দেয়ার সংস্কৃতি, অন্য বিশ্বাস নিয়ে ঠাট্টা তামাশা করা আমাদেরকে এমন একটা থ্রেটেনিং পর্যায়ে নিয়ে যাচ্ছে, অচিরেই 'ভালো মুসলিম' কার্ডটা আপনাকে বেশ একটা নিরাপত্তার অনুভূতি দিবে! আমাদের ধর্ম যে আমাদের নিজস্ব ফিলোসফি, ধর্ম যে ব্যক্তিগত উন্ময়নের প্লাটফর্ম হিসেবেও ব্যবহৃত হইতে পারে, এই ছোট কিন্তু অত্যন্ত গুরুত্বপূর্ণ বোধটা আমাদের মধ্যে নাই, ভবিষ্যতে আরো থাকবেনা। আমরা মনে করি, মানু্ষকে ছোট করা জায়েজ আছে। মানুষকে হিউমিলিয়েট করা খারাপ কিছু না। কিছু কিছু ক্ষেত্রে জরুরি। আমাদের সাবকনশাসে একটা স্যাডিস্ট, হিংসুটে রাক্ষসের বাস! আমার ধারনা আমাদের বেশিরভাগ মানুষের ছেলেবেলা কেটেছে অতি শাষনে, সাপ্রেশনে, ভয়ে, মাইর খেয়ে। ফলে বড় হতে হতে আমাদের ইন্টারেকশনে ভালোবাসা, দরদটা হাওয়া হয়ে গেছে। আমাদের মানসপটে সকল সমস্যার এক সমাধান, মারো, ছুড়ে ফেলো, ছোট করে, আঘাত দাও। অনকেই দেখবেন প্রায়ই বলে, কই আমরা তো মাইর খাইছি, আমরা কি মানুষ হইনাই। আসলেই হন নাই। আপনি স্যাডিস্ট হয়েছেন। আপনার বিশ্বাস ছাড়া অন্য বিশ্বাস নিতে পারেন না। আপনি সুযোগ পেলেই মানুষকে আঘাত দেন, ছোট করেন, খ্যাল খ্যাল করে হাসেন কাউকে বিপদে ঠেলে দিয়ে। ধর্ম তো বিশ্বাসের ফিলোসফি, যে পাত্রে এসে পড়ে সেই পাত্রের আকার নেয়। আপনাদের স্যডিস্ট মনের পাত্রে পড়ে জিনিসটা বড্ড জটিল হয় গেছে। বড্ড হিংসুটে হয়ে গেছে। এই সাবকন্টিনেটের দরিদ্র পিড়িত প্রতিযোগিতা মূলক ব্যটলফিল্ড আর স্টোন যুগের শিক্ষা ব্যবস্থায় আক্রান্ত মানুষদের মাঝে এসে ধর্মটা বড্ড ক্ষুদ্র মানসিকতার হয়ে যাইতেছে দিনে দিনে। ধর্ম আপনাকে কি বদলাবে, আপনি নিজেই ধর্মের বারোটা বাজিয়ে ছেড়েছেন।
পশ্চিমের উন্নত দেশগুলো রাষ্ট্র হিসেবে তার ভিতরে মোরালিটি, আইনের শাষণ, ডাইভার্সিটি খুব স্ট্রিকটলি চর্চা করে। আপনি যেই হোন, যে বিশ্বাসেরই হোন, নাগরিক হিসেবে এসব দেশে নিজেকে যথেষ্ঠ নিরাপদ দেখবেন। কিন্তু সমস্ত দেশেরই কোরটা খুব রিলিজিয়াস। এরা সত্যিকার অর্থে রিলিজিয়াস কান্ট্রি। এদের এলিটরা বাইবেল চর্চা করে। উইড্রো উইলসোন রীতিমতো ডেভোটেড খ্রিশ্চিয়ান ছিলেন। প্রতিদিন বাইবেল পড়তেন ভদ্রলোক। হ্যারি ট্রুমেন ও। এরা বিবলিক্যাল কমান্ড লিটারেলি বিশ্বাস করতো। এই খ্রিশ্চিয়ান জায়োনিজম এর চর্চাটা এদের স্টেট লেভেলে হয়। ইজরাইল পশ্চিমাদের সত্যিকার অর্থে বিবলিক্যাল রিলিজিয়াস সেন্টার। এর মাঝে ১৯৬৭ এর দিকে, ইজরাইল তার আশেপাশের দেশগুলোর ন্যাশনালিস্ট আরব, সেক্যুলার মুসলিমদের শক্ত হাতে প্রতিহত করে। আর সাপোর্ট করে কাদের জানেন? উগ্র ডানপন্থী ইসলামিস্টদের! ( আগ্রহী পাঠকরা, নোয়াম চমস্কির হাউ দ্য ওয়ার্ল্ড ওয়ার্কস, হু রুলস দ্য ওয়ার্ল্ড বইগুলো পড়ে দেখতে পারেন) আমেরিকার জন্য, ইজরাইল মধ্যপ্রাচ্যে কি ভূমিকা পালন করবে, জিনিসটা সেই সময়েই এস্টাবলিশড হয়ে যায়। মধ্যপ্রাচ্যে ইজরাইলের ভূমিকাটা কি হবে, কোন এক্সটেন্টে হবে আমেরিকা খুব ভালো ভাবেই বুঝতে পারে ! ইজরাইল পশ্চিমা জায়োনিস্টদের দেয় মধ্যপ্রাচ্যের নিয়ন্ত্রণ, ইন্টেলিজেন্স, এবং ধর্মিয় পবিত্র জায়গার আশ্বাস, আর পশ্চিমারা ওদের দেয় এমিনিউশন এবং মিডিয়া কভারেজ! একটা চমৎকার সিমবায়োসিস। পরস্পর নির্ভরশীল একটা অসাধারন বন্ধুত্ব! আধুনিক এই সময়ে, ইজরাইল ছাড়া আর কোথাও আপনারা কোন কোলনিয়াল এস্টাবলিশমেন্ট দেখবেন না। কোথাও এরকম নির্বিচারে জনগনের উপর মিলিটারি ফোর্স লেলিয়ে দেয়া দেখবেন না। পৃথিবীর বুকে ইসরাইল এখন এক মাত্র জায়গা, যেখানে বুকে গুলি করে মাটি ছিনিয়ে নেয়া হয়! মিডিয়ার খবর? নেই। এত পুলিৎজার, এত সাহসী সাংবাদিকতা, এত এত মানবিকতার বয়ান এই জায়গাটায় এসে সব নীরব। যেন পৃথিবীর এই কোণাটায় কোন আইন নেই। সত্য নেই। নেই মানবিকতা আর সভ্যতার প্রয়োজন।
তোমার মুখোমুখি হলে, গোপনে বলতে ইচ্ছা করে, আমার খুব বেঁচে থাকতে ইচ্ছা হয় নীহারিকা। মৃত্যুকে আমি ভয় পাইনা, তবু এত সংঘবদ্ধ পৃথবীর এত আয়োজন ছেড়ে যেতে বুকটা ভেঙে যায় নীহারিকা। বর্ষার পর, মেহেগনি ফুল বিছিয়ে থাকতো আমাদের উঠানে ঘুম ঘুম চোখে দেখতাম আম্মা ফজরের নামাজ শেষে ফুপিয়ে কাঁদছে তার মার জন্য! জানালার ওপারেই একটা শিউলি ফুলের গাছ ঝিঝি ডাকা রাতে, কেউ যখন নেই কোথাও, আমার দম বন্ধ হয়ে আসতো ঘ্রাণে, অন্ধকারে, নীরব সময়ে নীহারিকা। একটা আতা ফল আমি লুকিয়ে রেখেছি আম্মার চালের বয়ামে! কবে পাকবে। নরম হয়ে আসবে, জমবে ঘন ক্ষির! বয়স বেড়ে যাচ্ছে নীহারিকা। নিঃশব্দ মৃত্যু এসে বসছে মাথার কাছে! তোমার মুখোমুখি হলে ভালো কি বাসবো, এত মৃত্যুর কথা মনে পড়ে! মনে হয় তোমাকে বলি, নীহারিকা, আমাকে জড়িয়ে ধরো বৃক্ষের মতন, আমাকে জড়িয়ে ধরো অতল জীবন, আমাকে জড়িয়ে ধরো সরল জীবন। আমাকে বেঁধে রাখো বুকে। আরো গভীর আরো গোপন কোন কূপে! মৃত্যু এসে ফিরে যাক, নীহারিকা আমাকে না পেয়ে। ...... তোমার মুখোমুখি হলে। ১০/ ৫/২১ এভিংটন।
ক্লাস সিক্সের আমি আর আম্মা, ডিসেম্বরের হালকা কুয়াশার ভোর বেলায় ঘুম থেকে উঠে, টাঙ্গাইল ডিস্ট্রিক লেকের পাড় ধরে হেটে বটতলা বাজার পাশে রেখে, আব্বার সাথে মর্নিং ওয়াকে বের হয়েছি। টুপটাপ শিশির ঝরে। এক দুইটা রিকশা চলে যায় বেল বাজিয়ে। কমবয়সী লাউ এর শরীর জুড়ে স্বচ্ছ সরল জল! আমার চোখের ঘুম কাটেনা। আম্মা ধিরে হেটে বার বার পিছনে পরে। আব্বা সামনে থেকে বললো, বুঝলি, ভোরবেলার হাওয়া, হাজার রোগের দাওয়া! আজ প্রায় পঁচিশ বছর পরে এসে মনে হলো , আমার জীবনের শ্রেষ্ঠ ভোরবেলা এসেছিলো সেদিন। জীবন এই ভাবে ফুরায়। এইভাবেই হেলায় হারায়। এই ভাবে অলক্ষ্যে মুছে যায় দিন। এইভাবে এত নরম হয়ে সব ঝরে পড়ে!
ইউনিসেফের তথ্য অনুযায়ী ঢাকা শহরে বস্তি আছে প্রায় পাঁচ হাজারের মতন! তাতে প্রায় চার মিলিয়ন মানুষের বাস! এদের বেশিরভাগই জীবিকা নির্বাহ করে দিন আনি দিন খাই ধরনের ক্ষুদ্র কাজ করে। রিকশা ভ্যান চালানো, বাসা বাড়িতে কাজ, হোটলে বয়ের কাজ, বাদাম বিক্রি, পানি বিক্রি, এখানে ওখানে টিকিট বিক্রি, পত্রিকা ফেরি করা, ডে লেবারার, প্রেসের কর্মচারী, বাসের হেল্পার, ভোর বেলা কাউরান বাজার থেকে সবজি কিনে সবজি ফেরি করা, বাজার থেকে মুরগী কিনে সারা শহর হেটে হেটে কিছু বেশি দামে বিক্রি করা! আপনি বস্তিতে কোনদিন গেছেন কিনা আমি জানিনা, আমি গেছি। কেউ কেউ একই ঘরে ঠাসাঠাসি করে একটা যৌথ পরিবার হয়ে থাকে। সদ্য বিবাহিত দম্পত্তির , ঘরের মাঝে পর্দা টেনে দিয়ে বাবা মার সাথে একই ঘরে বসবাস! তাদের এই মর্যাদাহীন দিন আনি দিন খাই জীবনে ঈদ হচ্ছে মুক্তির জানালা। বছর জুড়ে টাই টাই করে জমানো পাঁচশো টাকার নোট ভাঙিয়ে কেনা বাচ্চার রঙিন চশমা আর এলিফেন্ট রোড থেকে মুলামুলি করে কেনা নকল কেডসের ভেতর আটোসাটো আটকে থাকা অস্বস্তির পা নিয়ে তারা গ্রামে যায়না, ঈদের তিনদিনের ছুটিতে তারা আসলে স্বর্গে যায়। এ যাত্রা মুক্তির, হাফ ছাড়ার, স্বর্গপানের যাত্রা। আপনি আপনার নিজস্ব গাড়ি নিয়ে বাড়ি ফিরে গিয়ে, আহ শান্তির নীড়ে এলাম, লিখে পোস্ট করছেন, আর ছেড়ে যাওয়া ফেরির পেছনে কাদা জলে দাঁড়িয়ে থাকা ডেস্পারেট মানুষটার ছবি দিয়ে ট্রল করছেন। তার কাছ ফিরে যাওয়াটা কি, কেন সে ফিরে, কেন সে এত ডেস্পারেট, এই বোধ আপনার হবেনা জনাব। বাংলাদের মূল সমস্যা হচ্ছে, দেশটার ইনসেন্সেটিভ প্রায় ব্লাইন্ড মধ্যবিত্ত সম্প্রদায়টা । এদের কাছে বাকি সমস্ত মানু্ষ ব্যাকগ্রাউন্ডের মামুলি একটা বোকেহ, একটা ডট, কিছুটা কম মানুষ! এদের কাছে, হোটেলের বয়টা তুই তোকারি শুনবার যোগ্য, বাসার ড্রাইভার, দাড়োয়ান এদের নিজস্ব কোন ভাবনা, জীবন বোধ, অপিনিয়ন থাকবেনা। এদের কাছে, গরিব মানুষ মানে, শধুযে পয়শায় গরিব তা না, গরিবদের আবার রুচি কি? প্ল্যান কি? ভাবনা কি? এরা উচ্চবিত্তকে বকে হিংসায় পুড়ে গিয়ে আর নিম্নবিত্তকে বকে, নিজেকে আরেকটু উঁচু শ্রেনীতে আবিষ্কারের লোভে। এদের অস্ত্র এদের কাল্পনিক মোরালিটি। ধনীদের বকবার বেলায়, এদের কাছে টাকাই যত নষ্টের গোড়া, টাকা মানেই সুখ নারে পাগলা ধরনের কয়েকটা অতি সরল ছেলেমানুষী দর্শন, আবার গরীবদের বকবার বেলায়, টাকা না থাকা কি করে মনকে ছোট করে তুলে এরকম বিস্তারিত বাহানা! একটা অদ্ভুত কিসিমের দেখানোপনার, সুপারফিশিয়াল, আমি ভালো আমি ভালো জপ করা ইনসেন্সেটিভ মোরালিটি এরা সর্বদা এদের গলায় ঝুলায়া রাখে। ( এই লেখা পড়ে অনেকের মনে হবে, এতই যদি কষ্ট হয় শহরে তাহলে গরিব মানু্ষ কেন গ্রামে ফিরে যায়না! গ্রামে কাজ নাই জনাব। গ্রামিন অর্থনীতিতে মিলিয়ন মানু্ষের খাবারের ব্যবস্থা করা যায়না। ছোট কাজ নাই, পত্রিকা, বাদাম পানি বিক্রি নাই জনাব। আরেকটা মানুষকে সত্যিকারে পড়বার মতন চক্ষু তৈরি করুন জনাব। তারপর না হয় যাকে তাকে নিয়ে হাসুন। ট্রল করুন। অজ্ঞানী, ইনসেন্সেটিভ মানুষের হাসির মতন কদর্য, অশ্লীল হাসি আর হয়না।) 
ইউসরা আমার কোলে তার বেবিকে রেখে, হুলা হুপ সাইজ করার চেষ্টা করতেছে! তাকে খেলনা খুব একটা কিনে দেয়া হয়না, ( কারনটা অর্থনৈতিক এবং অতি খেলনা পেয়ে আমাদের সাথে ইন্টারেকশন কম করে কিনা এরকম একটা আশংকা থেকেও! ) খেলনা কম থাকায় সে, আসদা/ টেস্কো মানে সুপারশপের খেলনা অংশটাতে ঢুকে গেলে আর বের হতে চায়না। এত এত চমৎকার খেলনা এখানে! আমার মতন বয়স্ক মানুষেই ধাধা লাগে, মনে হয়, ল্যাটা দিয়ে বসে খেলতে বসে যাই! ও তো খেলবেই! প্রথম দিকে গড়া গড়ি দিয়ে এটা সেটা কেনার বায়না করতো। ইদানিং আর করেনা। ও বুঝে গেছে, কান্না কাটি করে লাভ নাই, বাবা মা, কোন ভাবেই কিছু কিনে দিবেনা। ফলে যতক্ষন থাকে, খেলনা দিয়ে খেলে, আসার সময় ঠিক ঠাক জায়গায় রেখে বাড়ি ফিরে আসে। আমরা প্রত্যেক মাসেই, ওয়াটারস্টোনস বলে একটা দোকানে যাই। ইংল্যান্ডের সবচেয়ে বড় চেইন বুক শপ। প্রায় প্রত্যেক শহরেই ওদের একটা করে ব্রাঞ্চ আছে। প্রত্যেক মাসেই সে ওয়াটারস্টোন্স থেকে নিজের পছন্দ মতন দুই তিনটা ছবিওয়ালা বই কিনে। ( মাসে মাসে কিছু বই কিনে দেয়ার এই অভ্যাসটা আমার আম্মার ছিলো। আমি সেটা বংশ পরম্পরায় রেখে দেয়ার চেষ্টা করছি) ঘুমানোর আগ দিয়ে আমার কাছে এসে প্রবল আগ্রহে সে বই খুলে পড়তে বসে। আমি তাকে ছবি দেখে দেখে বানিয়ে বানিয়ে গল্প বলতে থাকি। তারপর বাবার হাতে মাথা রেখে গাঢ় ঘুম। আমার কাছে ইদানিং মনে হয়, ভালো বাবা মা হওয়াটা আসলে অত গুরুত্বপূর্ণ না। খুব আহামরি কিছু করে ফেলাও খুব গুরুত্বপূর্ণ না। গুরুত্বপূর্ণ হচ্ছে আমাদের সম্পর্ক! মানুষের সবচেয়ে আপন মানুষতো তো তার বাবা মা। বাবা মার সাথে জীবন যুদ্ধের সম্পর্ক যেন না হয়! যেন সম্পর্কে দুরত্ব না বাড়ে ইগো না জমে কোথাও। যেন কোথাও একটা ফোটা গ্যাপ না থাকে! যেন প্রবল বিপদে, ভয়ংকর ভুল করলে, কোথাও যাবার নাই যখন, লজ্জায় নত হয়ে এলে, সে জানে, দুটো মানুষ তার ঠিকই আছে। ঠিক এসে জড়িয়ে ধরে বলবে, মা, আমরা আছি। এইযে আমাদের কাছাকাছি সময়, তা বড্ড ক্ষনস্থায়ী! এই ক টা দিন! কোথায় কে চলে যাবে! কত স্মৃতি ভিড় করে জমাবে বেদনা! এ পৃথিবীর মহা দৌড়ে আমরা জড়াবোনা। এ অস্বচ্ছ সফলতায় আমাদের কোন আগ্রহ নেই। কোন আগ্রহ নেই, কাউকে ফোন করে বলায়, জানেন, ও তো এত কিছু করেছে। এসবে আমাদের আসলেই কিচ্ছু যায় আসেনা।
লোকটা এখনো টিকে আছেন, এখনো কন্টেম্পোরারি! আরো থাকবেন। বুদ্ধি টিকে থাকে, সরল ফিলোজফি টিকে থাকে, জ্ঞাণ অন্বেষণ টিকে থাকে। টাকা পয়শা, ঘর বাড়ি, উন্মাদ জাতীয়তাবাদ, এলেবেলে ধর্মান্ধতা থাকেনা। এসব ক্ষণস্থায়ী কিন্তু পীড়াদায়ক, ক্ষতিকর এবং বিধ্বংসী! আয়ুব খান ১৯৬৫ সালে পাকিস্তান রেডিয়োতে রবীন্দ্রনাথকে নিষিদ্ধ ঘোষণা করলেন। তাতে কি, নীপবনে স্নানের আহবান তো বন্ধ হয়ে যায়নি! গহীন রাতে শহরের নিভৃত জানালা থেকে ঠিকই উপচে পড়েছে, আগুনের পরশমনি! কোন কিছু জোর করে বন্ধ করা যায়না, দূরও করা যায়না। যা থাকবার তা থাকবেই। যা মন ছোঁয়ার তা ছুঁবেই। রবীন্দ্রনাথ আরো অনেকদিন থাকবে। ( কিছু অহেতুক দীর্ঘ কবিতা, কিছু উপন্যাস হয়তো আর নেই। তার গান, ছোট গল্প ঠিকই বাংলা সংস্কৃতির মেইন স্ট্রিম হয়ে রয়ে গেছে এখনো!) শেষের অংশটা পড়ে অতি রবীন্দ্রগামী ( আমার নিজস্ব ব্যকরণ ভুল শব্দ। ইচ্ছা করে মাঝে মাঝেই বলি।) রাগ করতে পারেন । কোন কিছুতেই অন্ধ হয়ে যাওয়াটা খুব বাজে ব্যাপার। যারা বলেন রবীন্দ্রনাথ সব লিখে গেছে, তাদেরকে আমার একটু ইয়ে লাগে। একটা মানুষ তো আর সব লিখে যেতে পারেন না! মানিকের উপন্যাসের নিম্ন শ্রেনীর হাহাকার, চতুষ্কোনের রাজপুত্রের মতন চরিত্র তো আপনি রবীন্দ্রনাথে পাবেন না। ইলিয়াসের অত গভীর অস্বস্তিকর মানসিক বর্ণনাও পাবেন না। জীবনানন্দের পাকা আতাফলের গভীরের কবিতা নিশ্চই রবীন্দ্রনাথ লেখেননি! শরীর নিয়ে অত নগ্নও তো রবীন্দ্রনাথ হননি! রবীন্দ্রনাথ সব না। কিন্তু রবীন্দ্রনাথের মতন এখন পর্যন্ত বাঙালির মনের কাছাকাছিও তো কেউ না! ( বছর দুই আগের লেখা। রবীন্দ্রনাথ সম্পর্কিত লেখা আসলে পুরোনো হয়না।) বিঃদ্র কাল আমার এক খাটি বৃটিশ কলিগকে অঞ্জন দত্তের গাওয়া আমি চিনি গো চিনি শোনালাম! ও লিরিক্সের বিন্দু বিসর্গ না বুঝেও বললো, সুপার কুল গান ইমরান! আমার কাছে ইদানিং সুপার কুল রবীন্দ্র সংগীত হচ্ছে অঞ্জনের গলায় ওগো বিদেশিনী। আপনার কোনটা?
আমার কে আছে আর আমি ছাড়া নগর নক্ষত্র সেচে একফোটা জল পাইনি ডুববো বলে একটা গাঢ় অনুভুতির দেয়াল পাইনি এতদিন, একটা বিক্ষোভের পত্র লিখে আসবো, কেউ দেখবে। সব মৃত জানালা সব বন্ধ কবাট একটা পুষ্প ফুটেনি হৃদয়ের কাছে নরম ওমে। আমার আর কে আছে! কাকে বলবো, এত একা থেকে থেকে পুড়ে গেলো আমার সকল অভিমান! ...... কে আছে আমার আর। ৬ এপ্রিল ২০২১ 
ইংল্যান্ডের এক বাঙালি গ্রুপে সেদিন কার যেন একটা পোস্ট দেখলাম, ভদ্রলোক তার ব্যাগটা বাসে ফেলে এসেছে। ব্যাগে তার পাসপোর্ট, বিয়ারপি কার্ড, মানে ভিসা কার্ড, ড্রাইভিং লাইসেন্স এসব ছিলো। সে এখন কি করবে, কোন একটা উপায় খুঁজতে একটা সাহায্য প্রার্থনার অসহায় পোস্ট। নিচে কমেন্ট এর বন্যা। কেন সে এত জরুরি ব্যাগটা ফেলে গেলো! সাবধান থাকা উচিৎ ছিলো! আরো খেয়াল করা উচিৎ ছিলো। ব্যাগের মধ্যে এত জরুরি জিনিসপত্র নিয়ে এত অসাবধান কেউ কি করে হয়! খেয়াল সে করে, সাবধান সে থাকে। তিনশো চৌষট্টি দিন সে সাবধান থাকে, জড়িয়ে রাখে ব্যাগ। নামার সময় এদিক ওদিক তাকায়, সাবধানে পা ফেলে। একটা দিন এমন হয়। এমন উদাস দিন আসে। মন বিষন্ন থাকে। চাকরিটা চলে যায়। একদিন বাবার মৃত্যু সংবাদ আসে। ছেলের অসুখ হয়। প্রেমিক প্রেমিকার প্রতারণা ধরা পরে। একদিন দেশের কথা ভাবে, আমের মুকুলের ঘ্রাণ পায় নাকে। খা খা একটা দুপুর আসে বুকে। মানুষটা সারাটাজীবন, প্রত্যেকটা দিন, সারাটাক্ষণ কি করে টান টান হয়ে বসে থাকবে বলেনতো! একটা আউলা বাতাসতো আসে। একটা মনভোলা সময় আসেনা মানুষের!
