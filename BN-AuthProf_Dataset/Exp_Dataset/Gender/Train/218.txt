মাহফুজ স্যারের 'এত বোকা আমি না' গানটা আমার খুব কাজে লেগেছে। সংসার, পেশা, ব্যক্তিগত কথোপকথনে আগে বলা বা লেখা লাগতো, 'আমারে এত গাধা মনে কইরো না' এখন কিছুই বলি না, গানটা খালি ইনবক্স কইরা দেই... 
কবেকার কে জানে। ব্রাহ্মণবাড়িয়ার দুই গ্রামবাসীর টেঁটা ও ঢিল মারামারির ভিডিও দেখছি। চিল্লাচিল্লি তো আছেই। মারামারি করছে আর কয়েকজন দোয়া দরুদ পড়ছে লা ইলাহা ইল্লা আন্তা সুবহানাকা ইন্নি কুনতু মিনাজ জোয়ালেমিন... ভিডিও দেখতেছি আর আমিও এই দোয়া পড়তেছি... আপাতত ভিডিও'র ফজিলত এটাই...
বাড়ি আসলে দোকানদারি করি। কাজী স্টোরে। আমার দুই ভাইয়ের পরিচালিত প্রতিষ্ঠান। ব্যবসা আর যোগাযোগ বিদ্যা কতটা অঙ্গাঙ্গীভাবে সম্পৃক্ত-তা দোকানে বসে পরখ করি, নিত্যদিন শিখি। যুদ্ধজয়ের চেয়েও কঠিন ক্রেতার মন জয় করা। সেই ভালো ব্যবসায়ী যে ক্রেতার মন বুঝে। আপনি ব্যবসায়ী হয়ে উঠবেন তখনই, যখন আপনি মনে করবেন দোকানে থাকা পণ্যগুলোর মালিক আপনি নন। এসবের মালিক ক্রেতা। সুতরাং, তারা যখন পণ্য কিনতে আসবে, ভাবতে হবে, তারা তাদের পণ্যই নিতে এসেছে। মালিকানা ভাব নয়, বরং ভাব নিন, ক্রেতার পণ্যের পাহারাদার হিসেবে। আপনি যদি পণ্যের মার্কেটিং করেন, তাহলে আপনি মাঝারি মানের ব্যবসায়ী। যদি পণ্য নয়, আপনার মার্কেটিংটা ইতিবাচকভাবে আগে করে ফেলতে পারেন, তাহলে আপনি সেরা ব্যবসায়ী। প্রেমিক বা প্রেমিকা মনে কষ্ট পেল কিনা তার চেয়ে বরং গুরুত্ব দিন কোনো ক্রেতা কষ্ট পেল কি না... মোটামুটি এগুলো রপ্ত করি, ভাবি... এবার এসে একটা নতুন ফিলিংস পেলাম, দোকান তালাবদ্ধ করার সময়। একটা দেশে একে অপরের প্রতি আস্থা কেমন, তা বোঝা যায় দোকানে তালার সংখ্যা দেখে৷ সামান্য কাজে বাইরে গেলেও দোকান তালাবদ্ধ করে দেয় দোকানদারেরা। ফিলিংস্টা হচ্ছে, দোকানদার যখন তালা মারে, তখন তার মনে সচেতনে অবচেতনে বাকি সবাই 'সম্ভাব্য চোর' হয়ে উঠে...
ঈদ মোবারক। ইভ্যালি যদি বলতো, সবার ঈদ মোবারক ছবিগুলা আমরাই পাঠাবো... আমি আজীবন ইভ্যালিকে ভালবেসে যেতাম...
আমার এলাকার অনন্য নিদর্শন। প্রায় সাড়ে চারশো বছর আগের নির্মিত মসজিদ। এ মসজিদে নামাজ পড়ার সৌভাগ্য হয়েছে অসংখ্যবার। আজ পড়লাম ঠিক পাশেই নতুন নির্মিত মসজিদে। এখন এই মসজিদে নামাজ না হলেও নিদর্শনের প্রতি শ্রদ্ধা রেখে ঐতিহ্য ধরে রাখতে তা রক্ষণাবেক্ষণ করে যাচ্ছে এলাকাবাসী।
গতকাল ভূত কি এসেছিল? কিংবা পরী? পরীই আসার কথা। অনেকেই বলে, আমি স্মার্ট আর সুদর্শন। কথাটা ঠিক হলেও এতে আমি গুরুত্ব দেই না। চিরন্তন সত্যে গুরুত্ব দিতে নেই। তবে, 'বিবাহিত' কোটা বলে পরী আসার সম্ভাবনা ক্ষীণ। আসেনি। তবে ভূতের ব্যাপারে কনফার্ম না। গতকাল ঘুমিয়েছিলাম রাত চারটায়৷ দুইটার দিকে চোখ লেগে আসে। অনুভব করলাম, আমার কানে কে যেন হালকা হালকা টোকা দিচ্ছে। জেগে উঠি। আমি কাত হয়ে শোয়া। কানে টোকা দিয়ে যাচ্ছে। পিছনে তাকাতে একটু সঙ্কোচবোধ করলাম। টোকা দিলেই খপ করে ধরবো প্ল্যান। শেষমেষ ধরে ফেললাম। বিছানার চাদরের কোনা। ফ্যানের বাতাসে উড়ে এসে কানের কাছাকাছি এসে পড়েছিল। বাতাসের ঝাপটায় সে টোকা দিয়ে যাচ্ছে। উঠে বাথরুমের লাইট জ্বালিয়ে রাখলাম। রুমে আর ঘুটঘুটে অন্ধকার ছিল না। ওই পাশ হয়ে ঘুমালাম। রাত তিনটার দিকে আবার কানে টোকা। খপ করে ধরলাম। কিছুই নেই। নিজের কান নিজেই ধরা হলো কেবল। হাত সরিয়ে নিলাম। পাঁচ ছয় মিনিট পর আবার টোকা। এবার বেশ বিরক্ত আমি। ভয় যে পাচ্ছিলাম না তা নয়। রুমের লাইট জ্বালিয়ে দিলাম। নিষ্পলক চোখে কখন যে ঘুম এসে পড়লো। ঘুম ভাঙলো সকাল সাড়ে দশটায়। অবাক হয়ে দেখি, বিছানার চাদরটা রুমের এক কোণায় পড়ে আছে। মনে পড়লো, একটু ময়লা বলে চাদরটা রাতেই কোণায় রেখে দিয়েছিলাম। শুধু ছিল তোষক। কানে টোকা পেয়ে খপ করে তো বিছানার চাদরই ধরলাম। তাহলে কি চাদর ছিল? পরে টোকা পাওয়ার পর ফেলে দিয়েছি? নাকি খালি তোষকই ছিল? মায়ের ফোন। বাড়ি আসলাম। চট্টগ্রাম। মায়ের আশ্রয়ে। পৃথিবীর সবচেয়ে নিরাপদ, উৎকৃষ্ট, নিঃস্বার্থ, নির্ভেজাল আশ্রয়... এই আশ্রয়ে পৃথিবীর কিছুই আমাকে আর কাবু করতে পারবে না, ভয় দেখাতে পারবে না.. আমার আর কোনো ভয় নেই... ন ডরাই... 
কয়েকজন জানতে চাচ্ছেন, কোথায় আছি? মানুষ নিজেরা নিজেদের সীমাবদ্ধ করে ফেলেছে নাম দিয়ে। আপনার একটা নাম আছে মানে আপনি বন্দী। আপনার অনুসন্ধান ক্ষমতা নষ্ট করে দেয় নাম৷ ভাবুন, আপনি কে? এমন প্রশ্নে উত্তর দেবেন নিশ্চয়, আমি করিম বা রহিম। মানে উত্তরটা খুবই ঠুনকো, নামবন্দী একজনের অসাড় উত্তর। ধরুন, আপনার নাম নেই। এবার প্রশ্ন, আপনি কে? আপনি খুঁজতে থাকবেন এর উত্তর। অনুসন্ধানে নেমে পড়বেন। চারিদিকে ছড়িয়ে থাকা উত্তরেও আপনি সন্তুষ্ট হবেন না। উত্তর খোঁজার নেশায় পেয়ে বসবে আপনাকে। আত্ম অনুসন্ধানে নেমে দেখবেন, 'আপনি কে' থেকে আরো আরো প্রশ্নের জন্ম নেবে, 'আপনি কেন?' মানুষের মাথা থেকে গলার আকৃতিতাই প্রশ্নবোধক চিহ্ন। এক পাশ থেকে থেকে দেখে মনে মনে আঁকুন। মানুষের জন্মই হয়েছে, প্রশ্ন করার জন্য। এ প্রশ্নের উত্তর পেতে সংগ্রাম আছে, পরিশ্রম আছে, অনুসন্ধান আছে, নেশা আছে। এ প্রশ্নের উত্তরে মুক্তি আছে। অলস আরামপ্রিয় মানুষ 'নাম' দিয়েই এই অনুসন্ধান আর মুক্তির পথ বন্ধ করে দিয়েছে৷ মানুষ এখন বন্দী, নামে... কোথায় আছি? বিশ্বাস করুন, উত্তরটা আমিও খুঁজছি... 
আমার ছাত্রী (স্টেট ইউনিভার্সিটি) মেহনাজের মা মারা গেলেন আজ। ২০১৯ এ চলে যান তার বাবাও৷ মেয়েটা একাই হয়ে গেল। ভাইবোনও নেই। ভাবতেও পারছি না। আল্লাহ ওর মাকে জান্নাতবাসী করুন। প্রার্থনা ছাড়া আর কিছুই করার নেই... প্রিয় মেহনাজ, পাশে আছি, থাকবো। অন্তত আমার পক্ষ থেকে এই প্রতিশ্রুতি জানিয়ে রাখলাম।
যে বাসায় উঠেছি। কেউ থাকে না। চারদিকে তাই ঝোপঝাড়। লতা লতিয়ে পেঁচিয়ে বাসায় পৌঁছে গেছে। নেটওয়ার্ক কম। বারান্দায় এসে হালকা পাওয়া যায়৷ হালকার উপর ঝাপসা এ পোস্ট যখন লিখছি, তখন লতাপাতা আমাকে অনেকটা জড়িয়ে নিয়েছে। বাসা দেখভাল করেন যিনি, থাকেন কিছুটা দূরে। এখানে উঠতে না করেছিলেন। ব্যবস্থা করে দেবেন অন্য কোথাও। তিন দিকে ঝোপঝাড়ে জঙ্গল। মাঝে বাসাটা। আলো জ্বলছে৷ চারদিকে অন্ধকার। কেউ নেই। আছি আমি। ভাবতে অদ্ভূত লেগেছিল বলে, 'না' শুনিনি। সাবধান করলেন 'সাপ' এর। বললাম, কুমিল্লা সারাজীবন থাকি সাপ নিয়া। সাপ আর সাপ। 'কেউ থাকে না কেন?' উত্তর, মালিক থাকে বাইরে। 'আপনারা কেউ তো থাকতে পারেন'। বললেন, 'এ জন্যই তো আপনাকে মানা করতেছি'। বর্ণনায় যা বুঝলাম, অশরীরী কিছুর আওয়াজ হয় এই বাসায়। আগে থাকতেন তিনি। তাই, এখন থাকেন না। বুঝলাম, যাতে এ বাসায় না থাকি তাই অন্য ভয় দেখিয়ে সরিয়ে নেওয়ার চেষ্টা। পরিষ্কার পরিচ্ছন্ন শেষে বিদায় করে দিয়ে বাসায় ঢুকে পড়লাম। বারান্দায় আলো-আঁধারিতে নিজকে উদযাপন করছি। বাসার ভিতর থেকে শব্দ আসছে। সিলিং ফ্যানের সজোর শব্দ... উঁকি দিয়ে দেখি, সিলিং ফ্যান বন্ধ...
জয়েন করার পর গত আড়াই বছরে কুবি ক্যাম্পাসে টানা এতদিন থাকা হয়নি। টানা দেড় মাস। দুপুরে ক্যাম্পাস ছাড়ার সময় তাই হয়তো কিঞ্চিৎ খারাপ লাগা শুরু হয়৷ ঢাকার গাড়িতে উঠতে উঠতে আর উঠিনি। সিদ্ধান্ত নিলাম, চট্টগ্রাম যাবো। মাকে দেখি না অনেক দিন। গাড়ির জন্য অপেক্ষা। তবে চট্টগ্রামের পথে নয়। মায়ের কাছে যাবো না এখন। টিচার্স ডর্মে কাকপক্ষীও ছিল না গত দুই দিন। ছিল সুনসান নীরবতা আর ছিলাম আমি। আবিষ্কার করলাম, মানুষ নিজেই নিজের কাছে এক পৃথিবী। তবু মানুষ অন্য পৃথিবীতে ঘুরে বেড়ায় অযথা। ঢাকা যাচ্ছি না। চট্টগ্রামও যাচ্ছি না। যাচ্ছি আবিষ্কৃত পৃথিবীর কোথাও না কোথাও। যে পৃথিবীতে গন্তব্য আছে, সেখানে থাকে জীবনযাপন নিজের পৃথিবীতে কোনো গন্তব্য নেই, এখানে থাকে জীবন ধারণ... আজ আমার কোনো গন্তব্য নেই...
তোমায় আমি চিনি না, আবার বোধ হয় চিনি...
সাতসকালে একজন আমাকে এই আইডি পাঠাইলেন আর প্রশ্ন করলেন 'ইনি কে?'... ফেইক আইডিতে কষ্ট লাগে নাই। কষ্ট লাগছে 'ইনি কে?' প্রশ্ন করে আমার চরিত্রের উপর আঘাত করায়...
এ আর নতুন কি! জানা কথা। এ যেমন কাল আমাকে তোলা হবে...
সময়ের সময় নেই। সময়গুলো অসময় হয়ে উঠবে বলে সময়ের সময় নেই। সময়ের কথা নেই। নির্বাক সময়ে সময় দেখতে চায়, কতটা সময় পাড়ি দেওয়া যায়! সময় অস্থির সময়ের পাঞ্জা দেখে থেমে যায় । সময়ের সংগে নেই আর সময়। নিঃসঙ্গ সময়ের আজ সময় নেই, কথা নেই...
মানুষের জন্ম হয় নিষ্পাপ হয়ে৷ ধীরে ধীরে তার মাঝে সচেতন মন উঁকি দেয়। যেদিন থেকে মন হয়ে ওঠে পরিপক্ক, মানুষ হয়ে ওঠে প্রতারক, মনের কাছে ভয়ংকর প্রতারক... প্রত্যেক মানুষ তার মনের আদালতে প্রতারক...
মানুষ বদলায় কেন? কারণ, সবই বদলায়৷ মানুষ 'সবই'র কিঞ্চিৎ উপাদান। যে ফড়িংটা বসেছিল ঘাসে৷ ফড়িং বদলায়। ঘাস বদলায়। যে পাখিটা ডানা মেলে উড়েছিল দিগন্তের সীমাহীনতায়৷ পাখি বদলায়, দিগন্ত বদলায়, সীমাহীনতা বদলে গিয়ে নতুন সীমাহীনতার জন্ম দেয়। জন্মও বদলায়। বদলায় দেয়াল ঘড়িটা। বদলায় শোকেজে সাজানো কাচের পুতুল। সকালে ঝুল বারান্দায় ফোটা ফুলটা ক্ষণে ক্ষণে বদলায়। বদলায় নিথর তোমার আমার দৃশ্যমান-অদৃশ্য ফটোফ্রেম। বদলায় 'তুমি আমিও'। বদলায় ঝিরিঝিরি বৃষ্টি৷ বদলায় মেঘমালা। বদলায় বিজলির আলোকছটা। বদলায় হাতে হাত পিচঢালা পথে হেঁটে যাওয়া বৃষ্টিস্নাত তরুণ-তরুণী। বদলায় ভালবাসা, বদলায় প্রেম। বদলায় সময়, বদলায় অসময়। বদলায় বদলে যাওয়া বদল। বদলায়... পোস্ট শুরু করেছি। শেষ করতে গিয়ে দেখি, বদলে গেছি আমিও... বদলে যাওয়া তাই ঠিক কখনো আঘাত করে না... আঘাত করে বদলে না যাওয়ার অবিশ্বাস্য অবাস্তব প্রতিজ্ঞা...
কয়েকজনের কথা মনে পড়ে গেল... ভালো থেকো তোমরা। যেখানেই থাকো, তাদেরই হয়ে থেকো...
ইতালি এত দুর্দান্ত খেলবে ধারণারও বাইরে ছিল। মিড, স্ট্রাইকিংয়ের কী দারুণ কোর্ডিনেশন। কাপ ইতালিরই প্রাপ্য। ওই একই। সারারাত ঘুমিয়ে সকালে ফেসবুক মারফত এসব তথ্য জানলাম।
ব্রাজিল-আর্জেন্টিনা খেলা হলো সকালে। রাতে কট্টর ব্রাজিল সমর্থক এক ছোট ভাইরে ফোন করলাম। বললো, 'ভাই, বেশি কথা বলতে পারতেছি না। মাথামুথা এখনো গরম আছে।'
অসাধারণ খেলেছে আর্জেন্টিনা। বিশেষ করে ওই ছেলেটা যে গোল দিছে। ডিফেন্স দারুণ ছিল। সকালে খেলা দেখতে পারি নাই। ঘুমাইয়া ছিলাম। ঘুম থেকে উঠে ফেসবুক দেখে মোটামুটি এই আইডিয়াটা নিলাম।
ব্রাজিল আর্জেন্টিনার খেলার জন্য আমরা সকাল ছয়টা থেকে সকাল সাড়ে সাতটা পর্যন্ত লক ডাউনে থাকবো৷ প্রয়োজনে সময় বাড়তে পারে। নিবেদক করোনা
ব্রাজিল না আর্জেন্টিনা? এ লিখে আয়মান সাদিক পোস্ট করলেন। এক তরুণীর কমেন্ট, 'শুধু তুমি।' আমি আশাবাদী। ব্রাজিল না আর্জেন্টিনা?
মেয়েটার জ্বর কাশি। হেসে হেসে অনেক হাসানোর চেষ্টা করলাম। ওর কষ্টটা বুকে লাগছে৷ তবু হাসছি। বাবাদের কাঁদতে নেই...
কাল ফেসবুকে লাইভে আসবো। সময় জানিয়ে দেবো। দেখবেন আশা করি। ধন্যবাদ।
এদিকে পদোন্নতি বাতিলের সংবাদের জেরে জানতে চাইলে কুবি উপাচার্য ও সিন্ডিকেট সভাপতি অধ্যাপক ড. এমরান কবির চৌধুরী গণমাধ্যমে বলেন, তাঁর পদোন্নতি বাতিল করা হয়নি। সাংবাদিকেরা কে কি নিউজ করছে, নিউজের তো কোনো ঠিক নাই। আমি তো বলি নাই নিয়োগ বাতিল হয়েছে। সিন্ডিকেটের সিদ্ধান্তই তো এখনো লেখা হয় নাই। এটা লেখা হবে ৷ সিন্ডিকেট মেম্বাররা দেখবে। তারপরই একটা কথা সম্পূর্ণভাবে বলা যায়। উপাচার্য আরও বলেন, সিন্ডিকেটের আলোচনা হওয়ার পরে একটা সিদ্ধান্ত হয়। সেখানে সত্য কথাগুলা লিখলাম কি-না সেটা সব সদস্যদের দেখতে হয়। দেখার পরেই একটা সিদ্ধান্ত হয়। যেটা সিন্ডিকেটের বক্তব্য। এ সময় তাকে দৈনিক ইনকিলাব পত্রিকায় তাঁকে উদ্ধৃত করে ওই শিক্ষকের পদোন্নতি বাতিল শীর্ষক একটি সংবাদের কথা বললে তিনি বলেন, এই পত্রিকার সঙ্গে আমার কথাই হয়নি।
মনের মধ্যে গভীর ব্যথা অনুভব হলো... ভালো থেকো তোমরা... দেখা হবে আবার...
বসে আছি। হঠাৎ পাশে এসে বসলো। জীবনে প্রথম সবচেয়ে বিশ্বস্ত, নিখুঁত একজনের সংগে সেল্ফি তুলে নিলাম...
আসলেই চরম অমানবিকতা... জিভের এ কাজ করা মোটেও ঠিক হয়নি...
কুমিল্লা বিশ্ববিদ্যালয়ের গণযোগাযোগ ও সাংবাদিকতা বিভাগের প্রথম গ্র‍্যাজুয়েট হলো প্রথম ব্যাচের শিক্ষার্থীরা। আজ রেজাল্ট প্রকাশিত হলো... অভিনন্দন তোমাদের... 
আমাকে শুনতে পারেন ৫৫:২৫ থেকে। কথা বলেছি, সাইবার ক্রাইম নিয়ে
প্রশ্ন কমন পড়ে নাই। কিন্তু পাশের জন দিব্যি লিখতেছে দেখে যা করতে ইচ্ছে করে...
দুইজনই কথা বলেন দারুণ। ইফতি ভাই তো বহুগুণে গুণান্বিত একজন মানুষ। ওমর ফারুক ভাইয়ের কাছ থেকে এখনো শিখে যাচ্ছি, বিশেষ করে তার ডিজিটাল স্টোরিগুলো... যে বিষয়, তা নিয়ে সরাসরি আলোচনা অ্যাকাডেমিক অঞ্চলে হয়েছে কিনা জানা নেই... এমসিজে নিউজের এই আয়োজনের সংগেই থাকুন...
যে শিরোনাম দেওয়া হয়েছে, কোট আনকোট করে পুরো নিউজে ওইভাবে কথাই বলেনি কেউ। অর্থাৎ শিরোনামের ভাষা আর বাক্য নিজের মতো করে বানানো হয়েছে। ঘটনা ঠিক আছে। আমার শুধু কোট আনকোটেই বিপত্তি। হুবহু বক্তব্য তুলে ধরতে কোট আনকোট ব্যবহার করা হয়। কিন্তু, শিরোনামের মতো কেউ হুবহু বলেনি। নিউজের অবজেক্টিভিটি, ক্লারিটি...সব ঠিক আছে... অভাব শুধু ফেয়ারনেসের.... এই ফেয়ারনেস বিষয়টা অধিকাংশ সংবাদেই থাকে না.... না থাকার কারণে কী হয়, তা নিয়ে আলোচনা অন্যদিন...
আগামী শুক্রবার থাকছি এই আলোচনায়। দারুণ এক আলোচনা অনুষ্ঠানের অপেক্ষায়। অত্যন্ত দরকারি একটা ইস্যু তথা 'সাইবার ক্রাইম' নিয়ে কাজ করে যাচ্ছে দেশের একমাত্র সাইবার ক্রাইম অ্যাওয়ারনেস ফাউন্ডেশন। শিক্ষার্থীদের জন্য এই আলোচনা শোনা ফরজ, তাদের নিজেদের নিরাপত্তার জন্য...
মুভি দেখা একটা শুরু করলে, শেষ না করে উঠি না। কিন্তু গত তিন্দিন ধরে ২ ঘন্টার মুভি শেষ করতে পারতেছি না। এত বিরক্তিকর... আর ১৫ মিনিট আছে... দোয়া কইরেন...
জ্ঞানী ব্যক্তিরাই কোনো না কোনো বিষয়ে ফেল মারে... যেমন অ্যারিস্টোটল ফেল মারছিল উর্দু সাহিত্যে, প্লেটো মাত্র দুই নম্বরের জন্য কৃষি বিজ্ঞানে পাস করতে পারেনি... আইনস্টাইন রাষ্ট্র বিজ্ঞানে পেয়েছিল মাত্র তিন... একশো তে... পরে তাকে তার বাবা কী করছিল, জানতে নিউজটা পড়ুন...
শিক্ষকতার যে নেশা ছিল তা আর এখন নেই... রাত ৩ টায় আমার পক্ষে ক্লাস নেয়া পসিবল না...
লাচপা আওলমিক.... ডর্মের ছবিতে আমার রুমটা দেখা যাচ্ছে না৷ কাজটা ভালো করো নাই।
এত ব্যস্ততা আর যান্ত্রিক জীবন যে নিজ সন্তানকেও সময় দেওয়া মুশকিল...সন্তানদের চাওয়া পাওয়ার খেয়াল কয়জনই বা রাখে... তবে এদিক থেকে সালমা আহমেদ আপু সম্পূর্ণ ব্যতিক্রম...
কুমিল্লা থাকি বলেই যে মাতৃভাণ্ডারের রসমালাইয়ের মালিক আমার দুলাভাই লাগে, এ দৃষ্টিভঙ্গী বদলান...
আমি যখন কোনো চিকিৎসার জন্য ডাক্তারের কাছে যাই, তাকে আমি 'স্যার' বা 'ম্যাম' বলে সম্বোধন করি। এমনকি আমি কোনো নার্সকে এ জীবনে 'সিস্টার' বা 'আপা' বলে ডাকিনি। সবসময় 'ম্যাম' বলেই সম্বোধন করেছি। আমার ছোট কিংবা বড়... জীবন বাঁচানো কিংবা সুস্থতার জন্য আপ্রাণ চেষ্টা করে যাওয়া এই মানুষগুলোর ক্ষেত্রেই কেবল 'স্যার' বা ' ম্যাম' পারফেক্ট... ডাক্তার আর নার্স ছাড়া আমার প্রফেশনের বাইরে আর কাউকে আমি 'স্যার' বা 'ম্যাম' ডেকে তেমন তৃপ্তি পাই না... 
ঢাকা ইউনিভার্সিটি এক্স স্টুডেন্ট অ্যাসোসিয়েশন গ্রুপে ঢুকে আমি বিভিন্ন পোস্ট পড়ার আগে লাইক দেখি। বেশি লাইক দেখলেই বুঝি, এ হয়তো বিসিএস ক্যাডার বা সেলিব্রিটি টাইপ কেউ। একটাতে দেখলাম, লাইক হাজার ছাড়িয়ে। পোস্ট পড়ে দেখলাম, এ লোক বিসিএস ক্যাডার বা সেলিব্রিটি টাইপ কেউ না। লাইক বেশি কেন তাইলে? পড়তে পড়তে একদম শেষে গিয়ে দেখলাম, তার স্ত্রী বিসিএস ক্যাডার। এভাবে অনেককেই দেখলাম, লতায় পাতায় ক্যাডার কেউ থাকলে তারে আইনা বায়োডাটা ভারী করছে। ফলে, লাইকও বাড়ছে। আমি এমনিতেই ছাপোষা মাস্টার। চারদিকে চোখ ঘুরাইয়া আত্মীয়স্বজনের মধ্যেও কোনো ক্যাডার পাইলাম না৷ গ্রুপ খোলা ভালো। কিন্তু সেটা সমাজে "কে কার চাইতে বেশি বিদ্যমান অসুস্থ প্রতিযোগিতাপূর্ণ আইডেন্টিটি স্ট্যাটাসম্পন্ন" তার প্রদর্শন শুরু হলে 'নীরবতার কুণ্ডলি'তে পড়ে অনেক প্রাক্তন ঢাবিয়ান নীরব হয়ে 'আদারস' এ পরিণত হবে। আমি কোনো পোস্ট টোস্ট দেই নাই... লাইকআকর্ষক স্ট্যাটাস নাই, লাইক টাইক পামুনা... হুদাই দিয়া লাভ কি... এর চেয়ে বরং এখানেই দেই.. অন্তত পাঁচ দশটা লাইক জুটবে... আমি কাজী আনিছ... ঢাবিতে পাঁচবার, জাবিতে একবার, জবিতে একবার, চবিতে একবার ভাইভা ফেস করে কুবিতে দ্বিতীয় বারে শিক্ষক হিসেবে নিয়োগ পেয়েছি... আমার মরহুম নানা পুলিশ ছিল...
একটা বিষয় খেয়াল করলাম, অনেক নামকরা সাংবাদিক, দেশি-বিদেশি স্কলার, সেলেব্রিটি, সুপরিচিত সরকারি-বেসরকারি কর্মকর্তা, শিল্পী ইত্যাদি ব্যাঙের ছাতার মতো গজিয়ে উঠা আইপি টিভি আর পোর্টালে টকশোতে হরহামেশায় অংশ নেন... ডাকলেই চলে যান...বকবক করেন... ওইসব কথিত মিডিয়াগুলো চাঁদাবাজি, সেনসেশন তৈরি, অহেতুক সম্মানহানি ঘটানো, ভুয়া বা অসত্য সংবাদ প্রচার প্রভতিতে ব্যস্ত... তবু, উনারা সেখানে যান... যাক, তাতে সমস্যা নাই... কিন্তু আমরা বিশ্ববিদ্যালয়ের পক্ষ থেকে ডাকলে ভাব ধরেন, ব্যস্ত বলেন.... আমি অবশ্য এইসব ভাব ধরাদের তেমন পাত্তা দেই না... আমি এ ভাব খুব এনজয় করি... কথিত মিডিয়ায় এদের দেখলেই অন্তত আন্দাজ করে ফেলি, এ লোকগুলো আসলে ওই মিডিয়াগুলার মতোই ভুয়া... যে মিডিয়া যত বেশি ভুয়া, সেখানে ওইসব স্কলার, শিল্পী প্রমুখের আর্থিক ডিমান্ডটাও তত বেশি... 
পরীক্ষাভীতির পরিবর্তে পরীক্ষানন্দ। মনে হয়, ইতিহাসে প্রথম। আগামী সপ্তাহে শুরু হচ্ছে কুবি শিক্ষার্থীদের পরীক্ষা, সশরীরে। এ নিয়ে শিক্ষার্থীদের আনন্দের শেষ নেই। নিউজ হয়েছে অনেক৷ নিউজে লাভ, কেয়ার, ওয়াও কত রিয়েকশন। তবে, কয়েকজনকে দেখলাম, 'স্যাড' রিয়েকশন দিতে... এরা কারা... কই যাইতাম...
-কে বেশি রাগ করে? -একে অপরের একটা দোষ, একটা গুণ বলুন। -কে রাগ ভাংগায়? তারকাদের সাক্ষাৎকারভিত্তিক অনুষ্ঠান এ প্রশ্নগুলাতেই ঘুরপাক খায়... এখান থেকে বাইর হইতে পারতেছে না...
ব্রডকাস্ট জার্নালিজমে একটি কথা আছে, 'রিপোর্টার এজ এ ডিরেক্টর' অর্থাৎ রিপোর্টার শুধু তথ্য সংগ্রহ করবেন না, পুরো রিপোর্টের টেকনিকাল সাইড, ফ্রেমিং প্রভৃতি সবকিছু পরিচালনা তথা দেখভাল করবেন। তিনি ভিডিওজার্নালিস্টকে পরিচালনা করবেন, কোন শট কীভাবে কখন নেবেন। সাঁতার কাটা সংবাদে 'রিপোর্টার এজ এ ডিরেক্টর' ফর্মুলা প্রয়োগ হয়নি। রিপোর্টার গোপনে গোপনে যে এ ফন্দি করছে তা ভিডিও জার্নালিস্ট জানতো না মনে হয়। জানতো কেবল রিপোর্টার আর ওই সাঁতার কাটারা। ভিডিও জার্নালিস্ট যথারীতি লাইভ পিটিসিতে আশপাশ ঘুরিয়ে দেখিয়েছে আর আমরাও দেখলাম, জলজ্যান্ত এক দামড়া বাচ্চাদের মতো পানিতে কিছুক্ষণ তাপুর তুপুর করে সোজা হেঁটে চলে যাচ্ছে...
দাদাদের 'দাদাগিরি' ছাড়া আমার কিছুই ভালো লাগে না। না, সাংবাদিকতা, না সাঁতার কাটা... সাংবাদিকতার জন্য অনেকেই 'আনন্দবাজার' এর উদাহরণ টানেন... আমি বলি, এটার মতো বোগাস সাংবাদিকতা পৃথিবীর অখ্যাত কোনো পত্রিকাও করে না... এমন একটি গালগপ্পের পত্রিকা যেখানে জনপ্রিয়, সেখানে পাঠককুল হাঁটুজল পানিতে সাঁতার কাটবেই...গপ্পো বানাবেই... ডুবে যায় নাই এটাই বরং শুকরিয়া...
অনেকের অভিযোগ, এত কিছু নিয়ে লিখি৷ ভার্সিটি খোলার জন্য কেন কিছু লিখি না৷ প্রথম কথা, আমি নিজেও অনলাইনে ক্লাস নিতে স্বাচ্ছন্দ্যবোধ করি না। আমারও কথা, যত দ্রুত ভার্সিটি খুলবে, ততই ভালো। কিন্তু ভার্সিটি বন্ধ থাকা সরকারি সিদ্ধান্ত এবং তা বিশেষ পরিস্থিতিতে৷ কীভাবে ভার্সিটি খোলা হবে তা নিয়েও সরকারি পরিকল্পনা আছে। করোনার সময় ভার্সিটি খুললে তার প্রক্রিয়া কীভাবে হবে তা নিয়েও ভাবনা চিন্তার বিষয় রয়েছে। এ প্রক্রিয়া নিয়ে কিছু লেখা যেত৷ অনেকেই লিখেছেন। লিখতাম। আমার লেখায় যে কিছু হবে তাও না। তবু লেখা যেত। শিক্ষার্থীদেরও চাওয়া ছিল কিছু লিখি। যে সময় মনস্থির করেছি লিখবো, তখন দেখলাম, কয়েকজন শিক্ষার্থী পোস্ট দিয়েছে, যেখানে ভার্সিটি বন্ধ থাকার দায় দেওয়া হয়েছে শিক্ষকের ওপর, যেন শিক্ষকেরাই ভার্সিটি বন্ধ রেখেছে।' কয়েকজন পোস্ট করেছে, ''শিক্ষকেরা বসে বসে বেতন নিচ্ছে। বেতন বন্ধ করে দেওয়া উচিত।'' অনলাইনে ক্লাস নিতে গিয়ে আর্থিক, মানসিক ও শারীরিকভাবে (যেহেতু কানে হেডফোন) ধকল নিতে হয়েছে, হচ্ছে শিক্ষকদের। আমার ডান কানে শ্রবণশক্তিও ক্ষতিগ্রস্ত। অনেক অ্যাকাডেমিক কাজও করা যাচ্ছে না। যেহেতু কর্মস্থল কুমিল্লা, ঢাকায় পরিবার। বইপত্র সব কুমিল্লায়। আমাদের মতো যারা আছেন ভার্সিটি বন্ধ থাকায় সবচেয়ে বেশি অসুবিধাটা আমাদের ভোগ করতে হচ্ছে। অনলাইনে ক্লাস নিতে হচ্ছে৷ করোনার সময়ও অনেকেই বিভিন্ন বিশ্ববিদ্যালয়ে বিভাগে গিয়ে অ্যাকাডেমিক কাজ করেছে। বসে বসে কেউ বেতন নিচ্ছে না। ভার্সিটি খুললে সবার আগে আনন্দিত হবে শিক্ষকেরা৷ তবু, "বেতন বন্ধ করে দেওয়া উচিত" বলে যে কতিপয়েরা ফেসবুকে বিপ্লবী দেখায়, তারাই আসলে সুন্দর ও যুতসই দাবির প্রধান অন্তরায়৷ এমন না যে শিক্ষকেরা ভার্সিটি খোলার বিরুদ্ধে... এর আগেও কয়েকজনের অহেতুক, অগ্রহণযোগ্য ও ব্যক্তিগত ক্ষোভ প্রকাশের জন্য আক্রমণাত্মক বক্তব্যের কারণে পুরো দাবিই চাপা পড়ে যায়... দাবিতে সংহতি না বাড়িয়ে বাড়ানো হয় দূরত্ব... অনেকেই বলে, স্টুডেন্ট বলেছে, বাদ দেন... কিন্তু আমি বাদ দিতে পারি না... কারণ শিক্ষক-শিক্ষার্থীর সুসম্পর্ক ও ঐক্যবদ্ধ কোনো চাওয়া সবচেয়ে শক্তিশালী হয়... আর তার সম্ভাবনা নষ্ট হওয়ার দায় আমাদের শিক্ষকদেরই বেশি... কিন্তু শিক্ষার্থীদের কেউ কেউ এ দায় থেকে মুক্ত নয়... অযৌক্তিক ও অগ্রহণযোগ্য বক্তব্য সবসময় বর্জন করা উচিত...কথা বলা উচিত... শিক্ষক বলুক আর শিক্ষার্থী বলুক...
ব্র্যান্ডিংয়ের দিক থেকে খুলনা বিশ্ববিদ্যালয় অনেক এগিয়ে। খুব সম্ভবত তৃতীয় স্থানে। মান, পড়াশুনা, গবেষণা, শিক্ষার্থীদের কর্মজীবন, কর্মজীবনে সাফল্য-এসব কিছু বিবেচনায় তুলনামূলকভাবে বিশ্ববিদ্যালয়টি এগিয়ে আছে। নতুন নিয়োগ পাওয়া উপাচার্য স্যার প্রকৃত অর্থে একজন স্কলার। এমন একজন ব্যক্তিত্বের উপাচার্য হিসেবে নিয়োগ পাওয়া খুলনা বিশ্ববিদ্যালয় তো বটেই, দেশের বিশ্ববিদ্যালয় অঙ্গনের জন্য শুভ বার্তা। স্যারের নেতৃত্বে খুলনা বিশ্ববিদ্যালয় আরো এগিয়ে যাবে... স্যারকে অভিনন্দন... খুলনা বিশ্ববিদ্যালয়ের জন্য শুভ কামনা...
বব ডিলানকে নিয়ে লেখা। লেখায় বব ডিলানকে পড়া গেছে কেবল। দেখা যায়নি। লেখাটা যেভাবে শান্ত মেজাজে হয়েছে, বব ডিলান তেমন নয়। অবশ্য ডিলানকে শব্দ দিয়ে আটকানো মুশকিল। লেখাটার সমস্যা এক নজরে ডিলানকে দেখার চেষ্টা, সচরাচর যেমন হয়। কিন্তু শিরোনামের ডিমান্ড, লেখা হওয়া উচিত ছিল ফোকাসড। অন্তত ডিলানের নোবেলপ্রাপ্তিতে আবর্তিত হতে পারতো।গান কি সাহিত্য নাকি নয়? নাকি ডিলান লিখেছেন কবিতা যা গানের মধ্য দিয়ে হয়ে উঠেছে সাহিত্য? এমন তর্ক আর বিতর্কে এবং সর্বশেষে এক ফয়সালার মধ্য দিয়ে শেষ হতে পারতো লেখাটি। বেশ কিছু গানের উল্লেখ আছে, তবে খানিক। সেসবের বিশ্লেষণের মধ্য দিয়েই আসতো সেই ফয়সালা, ডিলানের নোবেলপ্রাপ্তি যুতসই৷ শিরোনামের সঙ্গে বডিটাও হতো মানানসই। খুব সম্ভবত ডিলানের নোবেল পাওয়া নিয়ে কালি ও কলমের একটি সংখ্যায় অসাধারণ কিছু লেখা আছে... অনেক আগে পড়েছি... খোঁজ নিতে পারেন...
বৃষ্টি পড়ছে... সদ্য প্রচারিত মাহফুজ স্যারের গান শুনছি...ভাল লাগছে... নানার কথা মনে পড়ছে... নানা গান গাইতো... আর তার নাতনিরা আশপাশে তিড়িংবিড়িং নাচতো... ভালবাসিওওওও...
এ গরমে প্রাইভেসি বলে আর কিছু রইলো না... গোপনীয়তা ভঙ্গের দায়ে গরমের বিরুদ্ধে মামলা হওয়া উচিত...
হেলেনা জাহাঙ্গীরের স্বামী কারাগারে, দু-দিন পর রাসেল মিয়ার ফাঁসি। আগামী ঈদে মুক্তি পাচ্ছে ছবিটি। শ্যুটিং চলছে৷ এ নিয়ে হেলেনার আইপি টিভিতে 'রিপোর্ট' হয়েছে। দূর্দান্ত রিপোর্ট৷ স্ক্রিপ্টও সেই মাপের। সবচেয়ে ইন্টারেস্টিং মানে চমৎকার লেগেছে 'রিপোর্টারের' ওই বাক্যটা... ''এই ছবির পরিচালক কে, তা এখনো জানা যায়নি"... 
প্রথম আলো সমীপে প্রিয় রোজিনা ইসলাম আপা জামিন পাওয়ার সংবাদটি শুধু সংবাদকর্মী নয়, আপামর জনসাধারণের জন্য একটি প্রাথমিক আনন্দের সংবাদ। সকালে সংবাদটি পেয়ে স্বস্তিতে মনটা ভরে গেল। অভিনন্দন সবাইকে। আশা করি, তাঁর বিরুদ্ধে মামলাটিও প্রত্যাহার হবে অচিরেই। আমার সবচেয়ে আনন্দ,....উৎকণ্ঠা, উদ্বেগ শেষে মা-মেয়ের দেখা হবে। আলভিনা তার মাকে কাছে পাবে। ভাবতেই আনন্দাশ্রুতে ভরে যায় চোখ। রাষ্ট্রের প্রতিটি অঙ্গই গুরুত্বপূর্ণ। একে অপরের পরিপূরক হিসেবে কাজ করে দেশ ও জাতিকে সামনের দিকে নিয়ে গিয়ে মানুষের কল্যাণে কাজ করাই রাষ্ট্রের লক্ষ্য ও উদ্দেশ্য। এখানে সব শ্রেণি, পেশা, ধর্ম, বর্ণ নির্বিশেষে সবারই কথার গুরুত্ব দিতে হয়, রাষ্ট্রের সার্বিক কল্যাণের স্বার্থে। শুধু প্রথম আলো বা প্রথম আলো’র সংবাদকর্মী বলেই নয়, মানুষ রোজিনা ইসলামের জন্য প্রতিবাদ আন্দোলন করেছে সাংবাদিকতার স্বার্থে, স্বাধীনভাবে তথ্যসংগ্রহের স্বাধীনতা নিশ্চিতকরণের জন্যে। মানুষের কথাকে গুরুত্ব দেওয়া হোক, রাষ্ট্রের প্রয়োজনে হোক বা যেভাবেই হোক, এ ঘটনা সমাধানের পথে এগোবে বলে আমার বিশ্বাস। সাংবাদিক সংগঠনগুলোও বেশ ভালো ভূমিকা রেখেছে। তাঁরাও ধন্যবাদ পাওয়ার যোগ্য। এই প্রতিবাদ থেকে অনেকের অনেক কিছু শেখার আছে। বিশেষ করে আছে প্রথম আলো’র জন্য। যে সংগঠনগুলো একে একে প্রথম আলোর সংবাদকর্মীর পাশে দাঁড়িয়েছে, প্রথম আলো তাঁর কোনো কর্মীকে কখনও সাংবাদিকদের সংগঠনে সক্রিয় হওয়ার অনুমতি দেয় না। অথচ সাংবাদিক সংগঠনেরও যে গুরুত্ব হারিয়ে যায়নি, তা এ আন্দোলনের মধ্য দিয়ে আবারও প্রমাণিত হলো। প্রথম আলোর সংবাদকর্মীর আশপাশে দাঁড়িয়েছে আপামর মানুষ। কিন্তু প্রথম আলোর কিছু কর্মীর গায়ে, গতরে, আবরণে, আচরণে, পোশাকে এমন এলিট ভাব যে তাদের ধারেকাছে সাধারণ মানুষ বাদ দেন, অন্য কোনো গণমাধ্যমের কর্মীরা ঘেঁষতে পারেন না। রিপোর্টারদের মধ্যে এ এলিটভাব খুব কম। এ ভাব বেশি ডেস্কে বসা কয়েকজনের মাঝে। ডেস্কের বড় আসনে বসা লোকগুলোর মাঝে এ ‘হামবড়া’ ভাব সবচেয়ে বেশি। ডেস্ক বলতে সংবাদ, প্রশাসন, অ্যাকাউন্টস, ফিচার-প্রভৃতি সেকশনে কিছু মানুষের আচরণ নবাব সিরাজউদ্দৌলা... প্রথম আলোকে এ আচরণ পরিবর্তন করে মানুষের সঙ্গে মিশে যাওয়ার চর্চা শুরু করতে হবে এখন থেকেই। প্রথম আলো কর্তৃপক্ষের মধ্যে ‘তোয়াক্কা’ না করার ভাবও বেশ প্রবল। কিছুদিন আগে সংবাদকর্মী ছাঁটাইয়ের বিরুদ্ধে আমরা অনেকেই কথা বলেছি। বিবৃতি দিয়েছি। যেখানে দেশের প্রথিতযশা ও শ্রদ্ধাভাজন শিক্ষক ও সাংবাদিকবৃন্দ বিবৃতির মাধ্যমে ছাঁটাই না করার অনুরোধ করেছিলেন। প্রথম আলোর সম্পাদক তা শুনেননি। তোয়াক্কা করেননি। এমনকি এ নিয়ে আলোচনা-বৈঠকের যে আহ্বান জানানো হয়েছিল, তা সম্পাদক করেননি। প্রথম আলোতে থাকা কবি, সাহিত্যিক, বুদ্ধিজীবী-কেউ এ ব্যাপারে মুখ পর্যন্ত খুলেননি। শীর্ষস্থানীয় ইংরেজি দৈনিকের সম্পাদক যিনি সবসময় বাকস্বাধীনতার কথা বলেন, তিনিও শিক্ষক-সাংবাদিকের কথাকে গুরুত্ব দেননি। এমনকি সম্পর্ক নষ্ট হওয়ার ভয়ে অনেক সুপরিচিত শিক্ষকেরাও পর্যন্ত এ ছাঁটাই নিয়ে মুখ খুলেননি। এ যে কারো মতামতকে তোয়াক্কা না করার যে সংস্কৃতি চলে, তা থেকে খোদ প্রথম আলো ও ওই ইংরেজি দৈনিকের সম্পাদক মুক্ত নন। প্রথম আলোর কর্মীদের সঙ্গেও এ তোয়াক্কা না করার মনোভাব দেখানো হয়। ভয়ে সবাই তটস্থ থাকেন। এমনকি ছাঁটাইবিরোধী আন্দোলনের পর তাঁর ভয়ে প্রথম আলো’র অনেক সহকর্মী আমার ফোন পর্যন্ত ধরেননি। শীর্ষস্থানীয় দুয়েকজনের একরোখা আচরণ থেকে প্রথম আলোকে মুক্ত করতে হবে। আশা করি, প্রথম আলোর সম্পাদক, প্রথম আলোতে কর্মরত সাহিত্যিক, বুদ্ধিজীবীরা বুঝতে পারবেন, মানুষের কথার গুরুত্ব কেমন, মানুষের কথার শক্তি কেমন, কেন মানুষের কথাকে গুরুত্ব দিতে হয়, যত "নিম্নশ্রেণির" লোক কথা বলুক না কেন। শুরুতে সমাধান করতে না পারেন, অন্তত কথা বলতে হয়, আলোচনা করতে হয়, পরিশেষে সমাধানের পথ খুঁজতে হয়। এ প্রতিবাদ আন্দোলনের মধ্য দিয়ে আশা করি প্রথম আলো সম্পাদক, সাহিত্যিক, বুদ্ধিজীবী তাদের অস্বস্তিকর এলিট খোলস ছেড়ে বেরিয়ে আসবেন... মিশে যাবেন জনমানুষের কাতারে... 
সাংবাদিক রোজিনা ইসলামকে হেনস্তা করার প্রতিবাদ ও নিন্দা জানিয়ে বাংলাদেশ বিশ্ববিদ্যালয় শিক্ষক সমিতি ফেডারেশনের বিবৃতি।
রোজিনা ইসলামের বিভিন্ন রিপোর্টের তীব্র সমালোচক আমি। এই তো কিছুদিন আগেও তাঁর একটি রিপোর্টের তথ্যঘাটতিসংক্রান্ত সমস্যা তুলে ধরে দীর্ঘ এক কমেন্ট করেছিলাম। ফেসবুকে ওই নিউজটি তিনি শেয়ার করেছেন। কমেন্টের পরিপ্রেক্ষিতে আপা স্বীকার করে নিয়েছিলেন, তার ওই রিপোর্টে আসলেই সমস্যা ছিল। পরদিন ফোন করে রিপোর্টের সমস্যা কীভাবে কাটানো যায় তা নিয়ে দীর্ঘক্ষণ আলোচনাও করলেন। আমি নিজেও রোজিনা ইসলামের সহকর্মী ছিলাম। উনার অনেক কাজ আমার যেমন খুব ভালো লাগতো, তেমনি আবার কিছু খারাপও লাগতো। সবার সবকিছু ভালো লাগবে, খারাপ লাগবে এটাই স্বাভাবিক। আচ্ছা, দেশ বিদেশে এমন একটা সরকারি, বেসরকারি, আধা সরকারি অফিস দেখান, যেখানে এক কলিগের সঙ্গে আরেকজনের দূরত্ব কিংবা পছন্দ-অপছন্দ নেই। আমার অনেক কলিগ পাবেন, এখন ফোন করেন। দেখেন, আমার হাজারটা খারাপ গুণ তারা বলবেন। আবার অনেককে পাবেন, যারা আমার প্রশংসা করবেন৷ প্রথম আলোতে কর্মরত আমার বেশকিছু সাবেক সহকর্মী আমাকে দুই চোখে দেখতেই পারে না। চাকরিরত অবস্থায় দুয়েক কলিগের অত্যাচারে ভালো করে সাংবাদিকতাও করতে পারিনি। এটাই তো হয়৷ প্রত্যেক অফিসেই থাকে। থাকাটা স্বাভাবিক। না থাকাটা অস্বাভাবিক। আছে বলেই 'কনফ্লিক্ট ম্যানেজমেন্ট' এর এত এত তাত্ত্বিক পড়াশুনার সৃষ্টি। তাই, রোজিনা ইসলামসংক্রান্ত প্রথম আলোর একজন সাংবাদিকের কথোপকথন ফাঁস নিয়ে যারা ছি ছি করছেন, তারা আসলে বাস্তবতা না বুঝেই করছেন। ছি ছি করার কিছু নেই৷ এক কলিগ আরেক কলিগের বিরুদ্ধে বলে বা বলবে এটাই স্বাভাবিক। যদিও এমন বলা কখনই কাম্য নয়। আর কলিগের কোনো মন্তব্যও কারো উপর হেনস্তাকে বৈধ করে দেয় না। এটা তার দৃষ্টিভঙ্গী৷ বলতেই পারেন। দুনিয়ার এমন কেউ নাই যে ফিরিশতা, জীবনেও মিথ্যা বলেননি। তাই, এতে ছি ছি করবেন না... বরং ছি ছি করুন, একজন মেয়ে ও বাবার সম্পূর্ণ ব্যক্তিগত কথোপকথন ফাঁস করা হলো কেন?
যারা কাটপিস দিয়ে 'চুরি' স্টাবলিশ করার হীনচেষ্টা চালালেন...স্ট্যাটাস মারলেন... তাদের জন্য করুণা...
রোজিনার ‘ভুল করছি’ ভিডিও ও কিছু কথা (লেখাটি কিছুটা দীর্ঘ। না পড়ে রিয়েকশন দেওয়া থেকে বিরত থাকুন) .............. ............. ’ধরুন, আপনি ধর্মে বিশ্বাসী এক মানুষ। কিন্তু এমন এক পরিস্থিতিতে পড়লেন যেখানে আপনার জীবনহানি বা নিরাপত্তাহীনতার শঙ্কা আছে। আপনাকে বলা হলো, ধর্মের বিরুদ্ধে বলতে। ধর্ম কী বলে জানেন? ধর্ম বলে, ওই পরিস্থিতি থেকে বের হয়ে আসার জন্য আপনি তা-ই করুন। এমনকি ধর্মীয়ভাবে যেগুলো খাওয়া বৈধ নয়, খুব জরুরি প্রয়োজনে তা-ও খাওয়া যাবে বলে ধর্ম অনুমতি দেয়। ধর্ম সম্পর্কে বিষদ জ্ঞান রাখেন, তাঁদের কাছ থেকে কথাগুলো মিলিয়ে নিতে পারেন। শুধু ধর্ম নয়, মানুষের আচরণ, কথাবার্তা এমনকি নীরবতাও অনেকগুলো ‘ফ্যাক্টর’ ও ‘কনটেক্সট’-এর উপর নির্ভরশীল। ‘কনটেক্সট’ শব্দটা আমাদের যোগাযোগ বিদ্যার একদম প্রাথমিক পাঠ। মূলভাব, মানুষ বিভিন্ন ‘কনটেক্সট’-এ ভিন্ন ভিন্ন আচরণ করে। ‘কনটেক্সট’ শব্দের বোধগম্য ভাষান্তর করতে পারেন ‘পরিস্থিতি’। এবার রোজিনার ক্ষেত্রে সচিবালয়ের ‘কনটেক্সট’ ভাবুন। তারপর উপড়ের কথাগুলো মিলিয়ে নিন। যাকে শারীরিক-মানসিকভাবে হেনস্তা করা হয়েছে, যার আশপাশে উচ্চপদস্থ কর্মকর্তাদের হুংকার, চারদিকে পুলিশ। ভিডিওতে দেখা যাচ্ছে, রোজিনার চোখেমুখে আতঙ্ক, শঙ্কা। রোজিনা একা, তাকে ঘিরে একের পর এক দোষারোপ করে যাওয়া হচ্ছে। এসব কিছু কোন ‘কনটেক্সট’কে নির্দেশ করে। আর এই ‘কনটেক্সট’-এ আপনি কী প্রত্যাশা করেন? আপনি হলে কী করতেন? আমি হলে প্রয়োজনে ‘আব্বা’ ডেকে সেখান থেকে বের হয়ে আসার চেষ্টা করতাম। যদি রোজিনার এই ভিডিও দিয়ে ‘চুরির’ অভিযোগকে স্টাবলিশ করেন, তাহলে আমরা ১/১১ এর পর তো অনেক ভিডিও দেখেছি, যেখানে নিজ দলের বিরুদ্ধে নেতারা অনেক কথা বলেছেন। এসব কথাবর্তা কি সত্য? ওইসব ভিডিওর কথা আমি তখনও বিশ্বাস করিনি। এখনও করি না। করবোও না। কারণ, ওই ‘কনটেক্সট’। পরিস্থিতি এতটাই ভয়ংকর ছিল যে, শঙ্কায়, উৎকণ্ঠায়, চাপ দিয়ে অনেক অসত্য কথাও বের করে নিয়ে আসা হয়েছিল। আইনগতভাবেও ‘কনটেক্সট’ অনেক গুরুত্বপূর্ণ। আমরা জানি, আদালতে ১৬৪ ধারার স্বীকারোক্তিমূলক জবানবন্দি গুরুত্বপূর্ণ এক ডকুমেন্ট। কিন্তু আদালত খতিয়ে দেখেন, কোনো চাপে বা পরিস্থিতিতে জবানবন্দি দেওয়া হচ্ছে কি না। এমনকি আদালত স্বীকারোক্তিমূলক যিনি জবানবন্দি দেন, তাকে কয়েকটি প্রশ্ন করেন বা কথা বলেন। তার মধ্যে একটি, আদালত জবানবন্দিদানকারী ব্যক্তিকে আগেভাগেই বলেন, ‘আমি পুলিশ নই’। কেন এটি বলা হয়। কারণ, অপরাধে অভিযুক্ত যেকেউ পুলিশকে ভয় পায়। আদালত আসামিকে নিশ্চিত করেন, তিনি এমন কোনো পরিস্থিতিতে নেই, যেখানে তিনি ভয় পেয়ে কোনো অসত্য তথ্য দিতে হবে। পরবর্তী সময়ে আসামি তার জবানবন্দি উইথড্র করারও আবেদন (Retract Petition) করতে পারেন। কারণ, ওই ‘কনটেক্সট’। তিনি হয়তো কোনো চাপে বা ভয়ে জবানবন্দি দিয়েছেন। আদালত ওই আবেদন নথিতে রাখেন এবং তা বিবেচনার এখতিয়ার রাখেন। উপরিউক্ত কথাগুলো আমি ফোনে আমার এক বিজ্ঞ আইনজীবীর সঙ্গে মিলিয়ে নিয়েছি। অর্থাৎ দেখা যাচ্ছে, ‘কনটেক্সট’ সবচেয়ে গুরুত্বপূর্ণ, সামাজিক, ধর্মীয়, আইনগত-তথা সবদিক থেকে। ‘কনটেক্সট’ যেকোনো ঘটনার নেপথ্যে ‘আমলযোগ্য’ ফ্যাক্টর। রোজিনা ইসলামের ‘ভুল করছি’, ‘মুচলেকা দেবো’ ভিডিওটা দেখুন এবং ‘কনটেক্সট’ নিরূপণ করুন। কনটেক্সটবিহীন কথা বললে তর্কে সাময়িক জেতা যায়, কিন্তু সত্যকে গোপন করার কারণে চিরস্থায়ী পরাজয় ঘটে। দেখা উচিত, কোন কথার পরিপ্রেক্ষিতে কথাটি বলা হয়েছে। কোন কনটেক্সট এ বলেছেন? অথচ দেখলাম, ভিডিওতে ক্যাপশন দেওয়া হয়েছে, ‘ফাইল চুরির কথা স্বীকার করলেন রোজিনা’। কতটা হাস্যকর ক্যাপশন! আচ্ছা, সামান্য ভিডিওর কোথাও ‘ফাইল চুরি’ বা ‘চুরি’ শব্দটি পর্যন্ত নেই। তার মানে, ক্যাপশন সম্পূর্ণ নিজেদের তৈরি করা, যা ভিডিওতে নেই। ক্যাপশনটাই বলে দেয়, কেন আগপিছের সব কথা ছেঁটে শুধু আংশিক ভিডিও ছাড়া হলো? এতই যখন অপরাধ করে ফেলেছেন রোজিনা, পুরো ভিডিও ছাড়া হলো না কেন? (ইতিমধ্যে পুরো ভিডিও ফেসবুকে এসছে। কোথাও চুরির কথা উল্লেখ নেই।) যা-ই হোক, আমি ব্যক্তিগতভাবে এ ঘটনার সম্পূর্ণ সমাধান চাই। রাষ্ট্রের কোনো গুরুত্বপূর্ণ অঙ্গের সঙ্গে গণমাধ্যমের দূরত্ব তৈরি হলে তা দেশ-জাতির জন্য মঙ্গলজনক হবে না। আমার বিশ্বাস, রোজিনা ইসলামের মুক্তি, মামলা প্রত্যাহার এবং সাংবাদিক হেনস্তাকারীদের বিরুদ্ধে ব্যবস্থা নেওয়ার মাধ্যমে তেমন মঙ্গলজনক পথেই হাঁটবে দেশ। আরেকটা কথা, দায়িত্বশীল ব্যক্তিরা দায়িত্বশীল কথা বলুন, দায়িত্বজ্ঞানসম্পন্ন স্ট্যাটাস দিন। নিজের ইমেজ বা ভাবমূর্তি নষ্ট করবেন না... জয় বাংলা...
বিদেশের মাটিতে বসে অনেকে সাহসী লেখা লেখেন। লিখতেই পারেন। প্রশংসার যোগ্য। কিন্তু সমস্যা হলো, দেশের মাটিতে আমরা যারা আন্দোলন বা অল্পস্বল্প কথাবার্তা বলি, এর সাহসিকতা নিয়ে প্রশ্ন তুলেন তারা। বিদেশের মাটিতে গিয়ে সাহসী কথা বলেন এমন কয়েকজনকে চিনি, যারা দেশে থাকতে কোনো ইস্যুতে কখনো কথা বলতে দেখিনি। সত্যি বলছি, কোনো ইস্যুতে দেখিনি। তারা এমন সাহসী যে দেশে আসলে অনেকটা অগোচরে বেড়াইয়া টেড়াইয়া চলে যান। গিয়েই আবার সাহসী হয়ে উঠেন। আপনার সাহসিকতা আপনি দেখান, আপনার কথা আপনি বলুন। আপত্তি নেই। বরং সাধুবাদ জানাই৷ দেশের মাটিতে আমাদের সাহসিকতা নিয়ে প্রশ্ন তুলবেন না। আমরা যা করছি, তা দেশে থাকতে পেটে হাজার বোমা মারলেও আপনি করেননি। প্রশ্ন তুললে প্রমাণ হবে, বিশেষ একটি গোষ্ঠীর রাজনৈতিক এজেন্ডা বাস্তবায়নে আপনি উঠে পড়ে লেগেছেন। 
দেশের সকল বিশ্ববিদ্যালয়ের যোগাযোগ ও সাংবাদিকতা বিভাগের শিক্ষকদের প্ল্যাটফর্ম 'মিডিয়া এডুকেটরস নেটওয়ার্ক....
বিভিন্ন পত্রিকায় ছাপা স্বাস্থ্য মন্ত্রণালয়ের বিজ্ঞাপনটি মনোযোগ দিয়ে পড়েন। অনেক অসঙ্গতি, অসামঞ্জস্যতা আর স্ববিরোধিতা পাবেন। যেমন একটা বলি, প্রতিবেদন প্রকাশিত হলে বিদেশি রাষ্ট্রের সঙ্গে সম্পর্কের অবনতি....আশঙ্কা ছিল। প্রথম প্রশ্ন, মন্ত্রণালয় এমন কেন নীতি গ্রহণ করবেন যা প্রকাশিত হলে সম্পর্কের অবনতি হবে। দেশের সঙ্গে বিদেশী রাষ্ট্রের সম্পর্ককে ক্ষুণ্ন করে এমন কোনো নীতি নেওয়া তো দেশ, জাতি তথা রাষ্ট্রের জন্য মঙ্গলজনক নয়। বরং তা রাষ্ট্র ও জাতির স্বার্থবিরুদ্ধ। রাষ্ট্রের অমঙ্গল হয় এমন কাজ কি স্বাস্থ্য মন্ত্রণালয় করতে পারেন? দুই, বিদেশী রাষ্ট্ররা তো এই বিজ্ঞাপনের মাধ্যমে জেনে গেল যে স্বাস্থ্য মন্ত্রণালয়ে এমন তথ্য আছে যা সম্পর্কের অবনতি ঘটাতে পারে। যেহেতু কোন রাষ্ট্র স্পেসিফিক করা হয়নি সুতরাং সব রাষ্ট্র বিশেষত ভ্যাকসিনসংশ্লিষ্ট রাষ্ট্রগুলোর মধ্যে কি এখন আমাদের দেশ নিয়ে আস্থাহীনতা তৈরি হবে না? আর 'সম্পর্কের অবনতির আশঙ্কা' এ তথ্য কি রোজিনা বলল না মন্ত্রণালয় বিজ্ঞাপনের মাধ্যমে দেশবাসী তথা বিশ্বকে জানিয়ে দিল। হয়তো মন্ত্রণালয় 'কী তথ্য' তা বলল না, কিন্তু ফলাফল তো বলে দেওয়া হলো। আরেকটা কথা বলি, যেহেতু মন্ত্রণালয়ের পক্ষ থেকে অভিযোগ দায়ের করা হয়েছে, তাই তাদের বক্তব্য আদালতের বিচারাধীন বিষয়। অর্থাৎ রাষ্ট্রের একটি গুরুত্বপূর্ণ অঙ্গ হিসেবে আরেকটি গুরুত্বপূর্ণ বিভাগ তথা আদালতে উপস্থাপনযোগ্য তথ্যকে মন্ত্রণালয় এভাবে জনসম্মুখে প্রকাশ করতে পারেন না। এটি রাষ্ট্রীয় পেশাদারিত্বের সঙ্গে মোটেও সঙ্গতিপূর্ণ নয়। আরো বেশ কয়েকটি বিষয় আছে। পরে লিখবো। বিজ্ঞাপন প্রকাশে অনেকে ক্ষোভ প্রকাশ করছেন। স্বাভাবিক। তবে, আমার ক্ষোভ লাগছে না। মন্ত্রণালয় তার বক্তব্য জানাতেই পারে। কিন্তু 'জানাতেই পারে'র ফর্মুলায় গিয়ে মন্ত্রণালয় বরং দ্বিতীয় বারের মতো নিজের ক্ষতিটাই করলো বলে মনে করি। এই বিজ্ঞাপন বরং রোজিনার বিরুদ্ধে সকল অভিযোগকে খণ্ডন করার দ্বিতীয় প্রামাণ্য দলিল... এ সুযোগটি অনায়াসে হাতে তুলে দেওয়ার জন্য মন্ত্রণালয়কে ধন্যবাদ...
সবাই শেয়ার দেয় ইন্টারন্যাশনাল মিডিয়া... আমরা না হয় লোকাল মিডিয়া নিয়েই থাকি... রোজিনা ইসলামের পাশে আছে ও থাকবে এমসিজে নিউজ...
সাংবাাদিক রোজিনা ইসলামকে দ্রুত মুক্তির দাবিতে দেশের সকল বিশ্ববিদ্যালয়ের সাংবাদিকতা বিভাগের শিক্ষকেরা বিবৃতি দিয়েছেন। সব মিডিয়ায় পাঠানোে হচ্ছে। অনেককে ইনবক্স করা হয়েছে। কাভারেজ দিয়ে রোজিনা আপার পাশে থাকার সুযোগ দিন।
আনিসুল হক কাঁদে কেন? এ মানুষটার আবেগ বেশি। এসব ভালো লাগে না... আমার চোখেমুখে কেবল এক প্রতিবাদী আনন্দ, রোজিনা জানান দিয়েছে, আমাদের মেরুদণ্ড এখনো বেঁকে যায়নি। সারাদেশের মানুষ মুখ খুলেছে, প্রতিবাদ জানাচ্ছে... রোজিনা এখন আমাদের বাঁধভাঙ্গা প্রতিবাদের নাম... এ প্রতিবাদে কেবলই আমাদের আবার নতুন করে জন্ম নেওয়ার আনন্দ... আনিসুল হক কাঁদবেন না...
প্রতিবাদের আগুন সাংবাদিকতা বিভাগ ছাড়িয়ে অন্যান্য বিভাগেও ছড়িয়ে পড়ছে। এ প্রতিবাদ মানুষের এ প্রতিবাদ আমাদের অস্তিত্বের... সাংবাদিক রোজিনা ইসলামের নিঃশর্ত মুক্তি চাই... 
গতকালই একটা মুভি দেখলাম। রাসেল ক্রো'র 'স্টেট অব প্লে'...যেখানে ক্যাল (রাসেল ক্রো) একজন অনুসন্ধানী সাংবাদিক। তার ঘনিষ্ঠ বন্ধু একজন কংগ্রেসম্যান। কংগ্রেসম্যানের রিসার্চ অ্যাসিস্ট্যান্টের খুন হওয়ার অনুসন্ধান করাকে ঘিরেই এ মুভিটি। যে যে উপায়ে ক্যাল তথ্য উদঘাটন করে খুনের সত্য কাহিনী তুলে এনেছেন, তা দেখে সাংবাদিকতা পড়েননি বা করেন না, করেননি তারা কিছুটা হলেও বুঝতে পারবেন কীভাবে সাংবাদিকতা করতে হয়৷ আচ্ছা, এদের না হয় জার্নালিজম জ্ঞান নেই কোনো মুভিটুভিও কি দেখে না!
দেশের সবকটি বিশ্ববিদ্যালয়ের সাংবাদিকতা বিভাগের শিক্ষক-শিক্ষার্থীরা একে একে এ প্রতিবাদের মিছিলে শামিল হচ্ছে। সাংবাদিক রোজিনার উপর অমানবিক আচরণ ও হেনস্তার বিচার চাই...
খবর নিলাম। সাংবাদিক রোজিনা ইসলামকে চরমভাবে হেনস্থা করা হয়েছে। সবচেয়ে বড় অপরাধ করেছে, তার পারমিশন না নিয়ে তার ছবি তোলা হয়েছে, ভিডিও করা হয়েছে। এটি জাতীয় ও আন্তর্জাতিক আইনের সুস্পষ্ট লঙ্ঘন... আমি এ ঘটনার তীব্র নিন্দা ও প্রতিবাদ জানাই৷ প্রয়োজনে মাঠে নামতে প্রস্তুত... আমি সবাইকে এ প্রতিবাদে অংশগ্রহণ করার জন্য উদাত্ত আহ্বান জানাই... জয় বাংলা... 
প্রিয় রোজিনা ইসলাম আপু, আগে আপনি সুস্থ হয়ে উঠুন। কথা হবে পরে। পাশে আছি। বিস্তারিত তথ্য জানতে চাই... তবে আটকে রাখা আর অসুস্থ হওয়ার পরও হাসপাতালে না যেতে দেওয়া বা না নেওয়ার যে অভিযোগ সামাজিক মাধ্যম মারফত জানতে পারলাম, তা অত্যন্ত দুঃখজনক। প্রতিবাদ জানিয়ে রাখলাম। বিস্তারিত জানার পর আবার আসবো।
প্রথম আলোকে ধন্যবাদ। এখনো পর্যন্ত সারেগামাপা প্রস্তুতকৃত 'রকস্টার' এর চরম ধৃষ্টতাপূর্ণ আচরণ, আজেবাজে কথাবার্তা নিয়ে নিউজ করেনি। অন্তত আমার চোখে পড়েনি। 'রকস্টার' এর টার্গেট মিডিয়া। উল্টাপাল্টা কথা বলে মিডিয়া কাভারেজ পাবে। যতই কাভারেজ, ততই উদ্ধত আচরণ। যতই উদ্ধত আচরণ, ততই মিডিয়া কাভারেজ। তার এই অপকৌশলের ফাঁদে পা না দেওয়ার জন্য দীর্ঘদিন ধরে ফেসবুকে লেখালেখি করে আসছি। অন্যান্য মিডিয়াও তার এই অপকৌশল বুঝে অচিরেই কাভারেজ দেয়া থেকে বিরত থাকবে বলে আমার বিশ্বাস... 'রকস্টার'কে শোধরানোর সবচেয়ে উত্তম পন্থা একদম কোনো কাভারেজ না দেওয়া...
এক সংগে তাহসান-মিথিলা টকশোতে আসলেন। বেশ কিছু দারুণ কথা বলেছেন। জনগণ এগুলা শুনে নাই। তারা ছিল নন ভারবাল মানে তাদের এক্সপ্রেশনের অর্থ উদ্ধার করতে। একজন লিখেছে, 'তাহসানের অন্ধকার মুখ দেখেই বোঝা যাচ্ছে, সে এখনো মিথিলাকে মিস করে।' এমন আরো কমেন্ট... 'তাহসানের চোখ নামানো আর হাসির আড়ালে লুকিয়ে আছে অনেক না বলা কথা।' 'মিথিলা যা বলতেছে তা মনের কথা না, মুখের কথা। চেহারা দেখলেই বোঝা যায়।' 'তাহসানের যে কোনো দোষ ছিল না, তা তার এক্সপ্রেশনই প্রমাণ। তিনি এখনো মিথিলাকে ভালবাসেন।' কেউ কেউ আবার চাহনি, এক্সপ্রশন, হাসি এসবকে স্লো মোশনে দিয়ে ভয়েস মিউট করে রোমান্টিক গান জুড়ে ছোটখাটো মিউজিক ভিডিও বানিয়ে ফেলেছে। একটা আবেগী কমেন্ট দেখলাম সম্ভবত, 'আমাদের দিকে তাকিয়ে আপনারা আবার এক হয়ে যান। প্লিজ, প্লিজ, প্লিজ।' আমি মনে করি, তাহসান মিথিলার উচিত ছিল মুখোশ পড়ে আসা। তাইলে জনগণ আর এক্সপ্রশন দেখা যাইত না৷ এত কথাও নাই৷ যদিও বাঙাল জনগণের বিশ্বাস নাই। বলতো, 'তাহসানের পরা মুখোশটা নীল কালারের। বেদনার রং নীল। বোঝাই যাচ্ছে, তাহসান কষ্টে আছেন। মিথিলাকে মিস করেন। আর মিথিলার মুখোশ ইন্ডিয়া বানাইছে। তার দেশপ্রেম নাই।' 'মুখোশ পরার কাহিনীটা সম্ভবত মিথিলার কারণে করা হইছে। যে কাম করছে তাহসানের সামনে মুখ দেখায় ক্যামনে।' না ভাই জনগণ, তোরা চালিয়ে যা... অন্তত তোদের শান্তির জন্য পরজনমে হলেও তাহসান মিথিলার আবার বিয়ে করা উচিত... 
আজকাল উইশ করা খুব সহজ। একবার লিখে কপি পেস্ট করে সব জায়গায় পাঠিয়ে দেয়া যায়৷ এ যেমন ঈদ মোবারক। কিন্তু ব্যক্তি ও জেন্ডারভেদে মাঝে মাঝে কিছু শব্দ পরিবর্তন করতে হয়। এ যেমন আমার এক ছাত্র আমাকে টেক্সট করেছে "ম্যাম, আপনি ও আপনার পরিবারের প্রতি ঈদ মোবারক।" বুঝলাম, কোনো ম্যামকে পাঠানো টেক্সট হুবহু আমার কাছে পাঠিয়ে দিয়েছে। পরে অবশ্য 'স্যার' লিখে সে টেক্সট রিসেন্ড করেছে। তার কথা কী বলবো, আমি যে কতবার এ ভুল করেছি, তা আর বলার দরকার নাই। শ্রদ্ধেয় এক স্যারকে একবার কপিপেস্ট করে একটা টেক্সট পাঠিয়েছিলাম। পরে চেক করে দেখি, টেক্সটের শুরুতে ছিল, "ডিয়ার সিস্টার..."
বিনোদন সংবাদ বা রিপোর্টিং সম্পর্কে দেশে কখনো কোনো প্রশিক্ষণ হয়েছে কিনা আমার জানা নেই৷ গণমাধ্যম বা বিভিন্ন সংস্থা নির্বাচন, অনুসন্ধানী বা হরেক রকম বিষয়ে সাংবাদিকদের প্রশিক্ষণ, সেমিনার প্রভৃতির আয়োজন করলেও, বিনোদন সাংবাদিকদের নিয়ে তেমন কোনো আয়োজন চোখে পড়েনি কখনো। বিশ্ববিদ্যালয় অঙ্গনেও এ বিটটি উপেক্ষিত। এ নিয়ে স্বতন্ত্র কোনো কোর্স নেই। ক্লাসে আলোচনা হয় না বললেই চলে। অথচ পাঠক বা দর্শকদের আগ্রহের শীর্ষ তালিকায় বিনোদন সংবাদ অন্যতম। একটি গণমাধ্যমকে জনপ্রিয় করে তুলতে ও পত্রিকার সার্কুলেশন বাড়ানোতে বিনোদন সংবাদ শক্তিশালী পন্থা। এই যে আমরা হাল আমলের বেশকিছু বিনোদন সংবাদ নিয়ে হাসাহাসি করি, তার দায় গণমাধ্যম পরিচালনাকারী ব্যক্তিবর্গ এবং শিক্ষালয়কে নিতে হবে। বিনোদন জগতের সব কিছুই সংবাদ নয়। বিনোদন সংবাদের নামে এমন কোনো তথ্য নয়, যেন তা পুরো সংবাদটিকেই 'বিনোদন' বানিয়ে না দেয়। তবে, বিনোদন সাংবাদিকতায় সবচেয়ে বেশি দরকার কমনসেন্স। নিউজ লিখে বা শিরোনাম লিখে কয়েকবার পড়ে দেখা উচিত 'কমনসেন্স'-তা নেয় কি না। একশটা ফুচকা খেতে পারেন সাকিব... আটটা আম খেয়েছেন ফারিয়া... এক্স হাজব্যান্ডের কারেন্ট গার্লফ্রেন্ডের জন্মদিন... কয়েকবার পড়ুন। কমনসেন্স কী বলে? সুতরাং, মনে রাখতে হবে প্রধান দুটি সূত্র। এক. বিনোদন জগতের সবকিছুই সংবাদ নয়। দুই. কমনসেন্সের ব্যবহার... আলোচনা চলতে থাকুক৷ বিনোদন সাংবাদিকতাকে 'সিরিয়াস সাংবাদিকতা' হিসেবে আমলে নিয়ে এ নিয়ে ভাবনা-চিন্তা ও কাজ করা দরকার... অতীব জরুরি...
আমার বিকাশ, রকেট, নগদ এসব কোনো অ্যাকাউন্টই নাই। না হলে ছোট সবাইরে জনে জনে সালামি পাঠাইতাম... আমাকে বলা লাগতো না...
রঙিন হোক ঈদ... ঈদ মোবারক (ছবিটি ধানমন্ডির একটি নার্সারি থেকে তোলা)
বড়দের উচিত ছোটদের সালামি দেওয়া। ছোট যারা সালামি লাগবে, তারা অতিসত্ত্বর আমার সঙ্গে যোগাযোগ করুন। সর্বনিম্ন ৫০০, সর্বোচ্চ ১০০০। ইনবক্সে বিকাশ নম্বর দিন। এমন স্ট্যাটাস দিতে পারলে ভালো লাগতো। কিন্তু সালামি দেওয়া আমার পছন্দ না। ছোট হইছে তো কী হইছে। দেবো না৷ প্রথম প্যারাটি 'ডিলিট' বলে ধরে নেবেন। ধন্যবাদ।
ছিলেন সাংবাদিক। সাংবাদিকতায় পেয়েছেন পুরস্কারও। এক সময় সাংবাদিক থেকে হয়ে উঠলেন সম্মুখযোদ্ধা। আফগানিস্তানে তালিবানবিরোধী অভিযান-যুদ্ধ কাভার করতে গিয়েই যোদ্ধা হওয়ার স্বপ্ন জেঁকে বসে। তারপর... 'দ্য অ্যাকসিডেন্টাল সোলজার' স্টিফেনের দ্বিতীয় বই। হাতে পেলাম আজ... আপাতত এটুকুই...
এবার আমার ঈদ শপিং হলো, সব ঈদ সংখ্যা কেনা... সমকাল ও বণিক বার্তার সংখ্যা কিনলাম..প্রথম নজরে খুব ভালো ভালো কন্টেন্টের সমাহার দেখলাম। কন্টেন্ট আর মানের তুলনায় মূল্য অনেক কম... বাকিগুলোও অন দ্য ওয়ে... ঈদ সংখ্যাগুলো কিনুন, এক বা ততোধিক। কেনার পর দেখবেন, অদ্ভূত এক আনন্দে মনটা ছেয়ে গেছে... না পড়েন, বুকশেলফের সৌন্দর্য বৃদ্ধি বা সংগ্রহে রাখার জন্যও ঈদ সংখ্যা অনন্য...
এবার সব ঈদ সংখ্যা কিনবো... প্রথম আলো সমকাল বণিক বার্তা ঢাকা টাইমস এগুলো চোখে পড়েছে... আর কি কেউ প্রকাশ করেছে? জানালে তালিকা করতে সুবিধা হয়... ধন্যবাদ...
আমি গ্রামের মানুষ। 'মা দিবস' শুনছি ঢাকায় এসে৷ শুনেই প্রথম মনে পড়লো আম গাছের ডাঙা দিয়ে আম্মার বেদম মাইরের দিনগুলোর কথা। তখন থেকেই 'মা দিবস' মানেই আমার কাছে আম্মার মাইর। 'মা দিবস' কী, আম্মা বুঝে না৷ মা বুঝে, ছেলে করোনায় ঠিক আছে কি না। ভালো আছে কিনা। আমি বুঝি, মায়ের ওষুধ ঠিকঠাক চলছে কি না৷ রাতের পর সকালে ফোনে মায়ের আওয়াজ শুনে প্রতিদিনকার উৎকণ্ঠা দূর হবে কি না। আমরা যারা এ ঘরানার, তাদের কাছে মা মানে অসীম বিমূর্ত এক মুহূর্ত দূরে না থাকার ভালবাসার নাম। 'দিবস' তৈরি হয়েছে পশ্চিমা তথা অত্যধিক ইনডিভিজুয়ালিজমের ধাঁচ ও মন-মনন বিবেচনায়...উদ্দেশ্য অন্তত একটা দিন মায়ের প্রতি ভালবাসাকে 'ফ্রেমবন্দী' করা, যেন হারিয়ে না যায়... আমরা এর স্টেকহোল্ডার নই... মায়ের প্রতি ভালবাসা যেন হারিয়ে না যায়, এ চিন্তাভাবনা আমাদের মধ্যে আসলেই দুই গালে তাওবা তাওবা পড়ি। শয়তানে ধরছে... না হলে এমন বাজে অসম্ভব চিন্তা মাথায় আসবে কেন? মায়েদের জন্য আমাদের ব্রেইন তৈরি হয়েছে চিরন্তন ও স্বতঃসিদ্ধ ভালবাসার বৈশিষ্ট্যে...মা মানেই আমাদের প্রাত্যহিক জীবনাচরণ এটি স্বয়ংক্রিয়... ব্রেইনে জোর খাটিয়ে ভালবাসা প্রকাশের প্রয়োজন পড়ে না... জোর খাটালেই স্বয়ংক্রিয়তা ক্ষতিগ্রস্ত হয়... মাকে প্রাত্যহিক জীবনাচরণেই থাকতে দিন... আমাদের মায়েরা তেমনই থাকেন... আর থাকেন বলেই, করোনাক্রান্ত হয়ে হাসপাতালে শুয়ে ছটপট করেছেন... শ্বাসের সমস্যায় নয়... সন্তানদের কখন দেখবেন, এ তাড়নায়... 
