রাণা রায়চৌধুরীর অনিয়মিত ধারাবাহিক ‘শববাহকের ছেলেবেলা’র আজ থাকছে দ্বিতীয় পর্ব। পাঠ করুন ‘দূরের পাটীগণিত, কাছের তানপুরা’।
"একটি অসামান্য আত্মগাথা। একবসাতে পাঠ করে মুগ্ধ হলাম। যাঁরা লেখক হবার বাসনা পোষণ করেন তাঁদের অনুরোধ করবো লেখাটি পড়তে ; সম্ভব হলে একাধিকবার পড়বেন।" --আসাদ মান্নান, কবি
গত বছর লকডাউনে বেশ কিছু গল্প লেখা হয়েছিল। ‘গোপাল কবিরাজ’ তার মধ্যে একটি। এই গল্পটি শ্রী-র সূচনা সংখ্যায় প্রকাশিত হয়েছিল। প্রচ্ছদ বদলানো হয়েছে বলে পাঠকের সামনে না এনে থাকা গেল না। বরাবরের মতোই এই চমৎকার প্রচ্ছদটিও করে দিয়েছেন দ্য গ্রেট রাজীব দত্ত। গল্পটি অনেকেই পড়ে থাকতে পারেন। যারা আগে পড়েছেন আর যারা নতুন করে পড়বেন, সকলেরই মতামত জানতে পারলে উপকৃত হবো।
সাবির হাকা। ১৯৮৬ সালে ইরানের কারমানশায় জন্মগ্রহণ করেন। এখন নির্মাণ-শ্রমিক। থাকেন তেহরানে। দুটি কবিতার বই বেরিয়েছে। ২০১৩ সালে তিনি ইরানি শ্রমিকদের কবিতা প্রতিযোগিতায় প্রথম পুরস্কার অর্জন করেন। সাবির বলেন, ‘আমি ক্লান্ত। আমি অত্যন্ত ক্লান্ত। জন্মের আগ থেকেই আমি ক্লান্ত। কারণ, জন্মের আগেও আমি শ্রমিক ছিলাম। কারণ, আমার মা আমাকে গর্ভে নিয়েই পরিশ্রম করতেন। আমি তার ক্লান্তি অনুভব করতাম। এখনো তার ক্লান্তি আমার শরীরে। সাবির বলেন, তেহরানে তার ঘুমানোর কোনও জায়গা নাই। মাঝেমাঝে তিনি সারারাত হাঁটেন। ফলে গত বারো বছর ধরে তিনি তাঁর উপন্যাসটি নিয়ে কাজ করতে পারছেন না। মুহম্মদ ইমদাদ অনূদিত সাবির হাকার দশটি কবিতা পাঠ করুন।
প্রকাশিত হলো শাকুর মজিদের ধারাবাহিক ভ্রমণগদ্য 'পোল্যান্ড : লেস ওয়ালেসার দেশ'। আজ থাকছে এর বারোতম পর্ব। আজকের পর্বের নাম 'মুলারস্কির গ্রিনহাউজ'। এই পর্বে পাবেন ঠান্ডার দেশ পোল্যান্ডে কীভাবে গ্রিনহাউজের মাধ্যমে সারাবছর একটি নির্দিষ্ট তাপমাত্রায় চাষাবাদ করা হয়। বাঙালি শ্রমিকদের সেখানে শ্রমবাজার কেমন, বাঙালিদের পক্ষে জায়গাটা কতখানি উপযুক্ত এসব বিষয়ে চমৎকার বর্ণনা। চলুন, পাঠ করা যাক 'মুলারস্কির গ্রিনহাউজ'।
ব্রাজিল-আর্জেন্টিনার ফুটবল ক্লাসিক দেখার আগে। আরেকটা ক্লাসিক পাঠ করে নিন। শুরু হলো রাণা রায়চৌধুরীর অনিয়মিত ধারাবাহিক ‘শববাহকের ছেলেবেলা’। আজ প্রথম পর্ব। ‘যা কিছু জলের রেখা’।
মেঘ অদিতির দশটি কবিতা পাঠ করুন। এখানে একটি কবিতা তুলে দিলাম। * স্মৃতিবিন্দু ** যা কিছু গভীর তার সবটুকু দিয়েছি তোমাকে মাছরাঙা নাভিতল নিভৃতের হরিতকি বন তবু খোঁজো স্মৃতিবিন্দু, সঙ্গোপনে দেরাজে যখন হৃদয় আগলে রাখি অর্থহীন অপার বিষাদে নিজেকে সরিয়ে ভাবি এই বেশ লুকোচুরি খেলা ছেঁড়াখোঁড়া ধারাপাতে থেকে যাবো এমন ভ্রমণে এ তো সেই তুমি নও, যাকে আমি অনিরুদ্ধ জানি চেতনার কোন স্তরে ভালোবাসা নিজেকে চেনায়? উত্তর অজ্ঞাত তাই লক্ষ্যভেদী সে শিকার আমি তুমি যাকে প্রেম বলো তাকে আমি স্পর্শ বলে জানি...
কবি আবুল হাসানের জীবনভিত্তিক ডকুফিকশন 'ঝিনুক নীরবে সহো' লেখার পেছনের কথা।
প্রকাশিত হলো শাকুর মজিদের মঙ্গলবারের ধারাবাহিক ভ্রমণগদ্য 'পোল্যান্ড : লেস ওয়ালেসার দেশ'। আজ থাকছে এর এগারোতম পর্ব। আজকের পর্বে থাকছে পোল্যান্ডের হাজার বছরের পুরতান শহর ক্রাকভের কথা।
আমার বাড়ি * বাঁশ আর বাঁশ। সবুজ গাছে ঘেরা আমার বাড়ির চারিপাশ। হাজার হাজার পাখি আর লক্ষ প্রজাপতি। ঘরের সামনে বাগান ভরা হলুদ কলাবতী। দুতিনশ মুরগি আছে চারপাঁচশ হাঁস। কৃষ্ণচূড়া ফুল আছে সুদৃশ্য পলাশ। বয়েরা হরতকী আছে আমলকী। বড় দিঘি পাড়ে আছে সাদা চখাচখি। পূর্ব পাশে গোরুর গামার উঁচু উঁচু ঘাস। চারিদিকে বাঁশ। --- ভিন্ন স্বরের কবি ইমরান মাঝির দশটি কবিতা পাঠ করুন।
সত্যজিৎ–ঋত্বিক–মৃণাল যুগের শেষে বাংলা চলচ্চিত্র অঙ্গনে স্বতন্ত্র স্বরের নির্মাতাদের একজন হিসেবে আবির্ভূত হয়েছিলেন বুদ্ধদেব দাশগুপ্ত। ১৯৪৪ সালের ১১ ফেব্রুয়ারি পুরুলিয়ার আনাড়ায় তাঁর জন্ম। কলকাতার স্কটিশচার্চ কলেজে পড়েছিলেন অর্থনীতি নিয়ে। শিক্ষাজীবন শেষে অধ্যাপনা শুরু করেন বর্ধমান বিশ্ববিদ্যালয়ের অধীনস্থ শ্যামসুন্দর কলেজে। আগে থেকেই কবিতা লিখতেন, এরপর কলকাতা ফিল্ম সোসাইটির সদস্য হওয়ার পর চলচ্চিত্রের প্রতি তাঁর আলাদা অনুরাগ জন্ম নেয়। ১৯৭৮ সালে নির্মাণ করেন প্রথম পূর্ণদৈর্ঘ্য চলচ্চিত্র 'দূরত্ব'। এরপর একে একে নির্মিত হলো ‘নিম অন্নপূর্ণা’, ‘গৃহযুদ্ধ’, ‘বাঘ বাহাদুর’, 'তাহাদের কথা', ‘চরাচর’, ‘লাল দরজা’, 'উত্তরা', ‘মন্দ মেয়ের উপাখ্যান’, ‘স্বপ্নের দিন’, 'কালপুরুষ', 'জানালা', 'টোপ', ‘উড়োজাহাজ’– সহ আরও অনেক ছবি। নিজেও একজন কবি হওয়ায় তাঁর ছবিগুলোর ফ্রেমে-ফ্রেমে লেগে থাকে এক ধরনের কাব্যিক স্পর্শ। দেখার সময় তারা জাগিয়ে তোলে গভীরতম কোনো বোধ, অন্তরতম কোনো অনুভূতি, নির্জনতম কোনো চেতনা। অজস্র লোকের ভিড়ের মাঝে বাস করেও মানুষের ভিতরে অসীম একাকীত্ব, কিংবা প্রকৃতির সাথে তাদের যে নিবিড় ও চিরন্তন সম্পর্ক, তাকে পুনঃপুন ধরার চেষ্টা করেছেন তাঁর ছবিতে। পরিচালক হিসেবে দীর্ঘ চার দশকের যাত্রায় ভারতের জাতীয় চলচ্চিত্র পুরস্কারের পাশাপাশি ভেনিস, বার্লিন, লোকার্নোর মতো আন্তর্জাতিক চলচ্চিত্র উৎসবগুলোতেও সম্মানিত হয়েছেন বুদ্ধদেব দাশগুপ্ত। গত ১০ জুন, ২০২১ দক্ষিণ কলকাতায় নিজের বাড়িতে ৭৭ বছর বয়সে প্রয়াত হয়েছেন এই গুণী নির্মাতা। করোনা মহামারীর কারণে থমকে গিয়েছিল তাঁর সর্বশেষ ছবির কাজ। সেই সময়ে এই গুরুত্বপূর্ণ সাক্ষাৎকারটি গ্রহণ করেছিলেন দেবর্ষি ঘোষ। নাফিস সাদিকের অনুবাদে পুরো সাক্ষাৎকারটি পাঠ করতে নিচের লিংকে ক্লিক করুন। ভালো লাগলে শেয়ার করুন।
ফরোগ ফারখজাদ ইরানের অন্যতম বিখ্যাত কবি যিনি ১৯৬৭ সালে মাত্র ৩২ বছর বয়সে গাড়ি এক্সিডেন্টে মারা যান। তাকে বলা হয় ইরানের সিল্ভিয়া প্ল্যাথ। কিন্তু মধ্যপ্রাচ্যীয় সাহিত্যে ফরোগের অবদান বেশ গুরুত্বপূর্ণ কারণ তার বিদ্রোহী এবং নিয়ম ভাঙা স্বভাব এবং সাহসী উচ্চারণ যা সেইসময় কবিদের, বিশেষত নারী কবিদের কবিতায় অকল্পনীয় ছিল। তার কবিতায় শাসকশ্রেণি এবং ইরানের রক্ষণশীল সমাজব্যবস্থাকে সরাসরি কটাক্ষ করে বক্তব্য যেমন পাওয়া যায় তেমনি প্রেমের কবিতায় যৌনতাও বেশ সাবলীল ও সাহসীভাবে এসেছে যা ফরোগকে তার সময়ের অন্য কবিদের চাইতে আলাদা করে তুলেছে। মূল ফার্সি ভাষা থেকে আমেরিকান-ইরানি অনুবাদক শোলেহ ওলপে প্রথম অনুবাদক যিনি ফরোগের কবিতা ইংরেজিতে অনুবাদ করেছেন, যা কাব্যগ্রন্থ হিসেবে পরে আরকানসাস ইউনিভার্সিটি প্রেস থেকে প্রকাশিত হয়। সেখান থেকে দুটো কবিতা অনুবাদ করেছেন শাফিনূর শাফিন।
এককথায় বলতে গেলে ফার্সি সাহিত্যের পুরো ইতিহাস তুলে এনেছেন কথাশিল্পী মোস্তাক শরীফ। বিষয়বস্তুর গুরুত্বই লেখাটিকে অবশ্যপাঠ্য করে তুলেছে।
স্বাধীন ধারার চলচ্চিত্রের সোনার খনি বলা যায় ইরানকে। একের পর এক মাস্টার ফিল্মমেকার আর নিজেদের সেরা কাজ নিয়ে তারা বিশ্বের বুকে হাজির হয়েছেন। কিন্তু এক জায়গায় এসে তারা ঠিক ততটা সফল হতে পারেননি, সেটা মার্কিন অস্কার বিজয়। আসঘার ফারহাদী সেই অসাধ্য সাধন করেছেন এবং একই কাজ তিনি করেছেন দুইবার। যা ইরানের চলচ্চিত্রের জন্য একেবারেই নতুন অভিজ্ঞতা। সে অভিজ্ঞতার পুরোটা হয়তো এই ছোট্ট সাক্ষাৎকারে পাওয়া যাবে না, তবে তার আমেজটা পাওয়া যাবে। সাক্ষাৎকারটি নিয়েছিলেন চলচ্চিত্র সাংবাদিক ম্যাট ফাগেরহোম। প্রকাশিত হয়েছিল ২০১৭ সালে। শ্রী-র জন্য সাক্ষাৎকারটি অনুবাদ করেছেন ইলিয়াস কমল।
প্রকাশিত হলো শাকুর মজিদের মঙ্গলবারের ধারাবাহিক ভ্রমণগদ্য 'পোল্যান্ড : লেস ওয়ালেসার দেশ'-এর ১০ম পর্ব। আজ পাবেন লবণপুরীর গল্প। পোল্যান্ডের সল্ট মাইন নামে পরিচিত এই লবণগুহার দৈর্ঘ প্রায় ৩০০ কিলোমিটার। সমতল থেকে প্রায় ২৫০ ফুট নিচে। বাকিটা পড়ুন পুরো লেখায়।
রাণা রায়চৌধুরীর অনিয়মিত ধারাবাহিক ‘শববাহকের ছেলেবেলা’ আসছে শ্রী-তে। খুব শীঘ্রই। সপ্তাহের কোন দিন ধারাবাহিকটি প্রকাশিত হলে আপনাদের জন্য সুবিধা হয়? এ বিষয়ে আপনাদের মতামত জানতে চাই। এক্ষেত্রে উল্লেখ্য যে, শুক্রবার করে আমাদের নিয়মিত আয়োজন থাকে। মঙ্গলবার করে থাকে শাকুর মজিদের ধারাবাহিক ভ্রমণগদ্য।
শাশ্বতী সরকার আবৃত্তি করেছেন আমার একটি লেখা। আপনাদের মতামত পেলে আমরা দুজনেই উৎসাহিত হবো।
অ্যাসিরীয়, ব্যাবিলন কিংবা পারস্যের মতো সুপ্রাচীন সভ্যতাগুলো অধুনাকালের ইরাক-ইরান অঞ্চল নিয়ে বিস্তৃত ছিল। জাদুঘর ভ্রমণার্থীরা উল্টর আমেরিকার শৈল্পিক প্রদর্শনীগুলো প্রত্যক্ষ করার মাধ্যমে এই সংস্কৃতি সম্পর্কে ব্যাপক ধারণা পেতে পারেন। পশ্চিমা দর্শনার্থীরা মধ্যপ্রাচ্যের শিল্পকর্ম সম্পর্কে ভাবলেই যে বিষয়টা প্রথমেই তাদের মানসপটে উঠে আসে, সেটি হচ্ছে কার্পেট বা গালিচা। টরেন্টো থেকে পনের মিনিট দূরের আগা খান জাদুঘরে এর শ্রেষ্ঠতম নিদর্শনের দেখা মেলে।
ইরান কেন বিশ্বের সেরা সিনেমাগুলা বানায় এই প্রশ্নের উত্তর খোঁজা হয়েছে এই লেখায়। কুলসুম হেনা অনুবাদ করেছেন শ্রী-র 'রঙিন পুঁতির মালা' সংখ্যার জন্য।
মরুভূমির দেশ ইরান । অবিশ্বাস্য মনে হলেও ইরানের অর্ধেকেরও বেশি ভূখণ্ড খর মরুর দখলে। গ্রীষ্মের প্রখর দাবদাহ, শীতের তীব্র ঠান্ডা—এই দুই থেকে একটু শান্তি পাওয়ার অভিলাষে চোখ-জুড়ানো, পানি টলমল, ঝিরিঝির বাতাসে ঘেরা বাগান নির্মাণ তাই ইরানের প্রাচীনতম ঐতিহ্য। আদিগন্ত বাগিচা আর প্রাসাদের সমন্বয়ে তৈরি পার্সিয়ান বাগান (Persian Garden/ Iranian Garden) শুধু মাত্র বাগান নয়, ইরানি স্থাপত্যের এক যুগান্তকারী উদ্ভাবন। অসাধারণ নকশা আর সৃজনশীলতার নিদর্শন এই বাগানগুলো সমগ্র পৃথিবীর স্থাপত্য, ইতিহাস আর সংস্কৃতির ঐশ্বর্য, পরম সম্পদ। ইরানের স্থাপত্য নিয়ে লিখেছেন লায়লা ফারজানা।
কিন্তু ফাঁদ হলো এমন একটা জিনিস যেখানে টোপ ফেলে ভেতরে টেনে আনা হয়, পেছনে বের হবার দরজাটা বন্ধ হয়ে যায়। তিল তিল করে সেখানে পচে মরতে হয়। শারমিনের লোভ দেখিয়ে রফিকের জন্য একটা ফাঁদ পাতা হয়েছিল। সে বোকার মতো এসে ফাঁদে ধরা দিয়েছে। ‘জীবন অপেরা’ নিয়ে লিখেছেন আলভী আহমেদ।
গ্রাফিক ডিজাইন নিয়ে সে অর্থে খুব কম লেখাই আমাদের চোখে পড়ে। ইরানের গ্রাফিক ডিজাইন নিয়ে এই লেখাটি ‘গ্রাফিন ডট কমে’ প্রকাশিত হয় ২৯শে মার্চ, ২০২০ তারিখে। ইরানের ইতিহাস ও ঐতিহ্য ইরানের সমসাময়িক গ্রাফিক ডিজাইনকে কিভাবে প্রভাবিত করেছে তা জানার চমৎকার এক মাধ্যম হতে পারে এ লেখাটি। গণমাধ্যমগুলোতে কট্টরপন্থী ইরানের যে চিত্র দেখা যায় সেটি বাদেও ইরানের এক অসম্ভব বৈচিত্র্যময় সাংস্কৃতিক রূপের কথা উঠে এসেছে এই লেখায়। ইরানের গ্রাফিক ডিজাইনের হালহকিকত বুঝতে সহায়ক গুরুত্বপূর্ণ এই লেখাটি শ্রী-র জন্য অনুবাদ করেছেন আলী রেজা পিয়াল।
কবি আবুল হাসানকে নিয়ে ডকুফিকশন 'ঝিনুক নীরবে সহো' কবি মোশতাক আহমদের অনন্য এক কাজ। এটা বলছি এ কারণে যে এই ডকুফিকশন থেকে আলাদা আলাদা কয়েকটা পর্ব আমি পড়েছি। আমরা প্রকাশ করেছিলাম শ্রী-তে। বইটি খুব শীঘ্রই প্রকাশিত হতে যাচ্ছে। প্রি-অর্ডার চলছে। পেণ্ডুলাম পাবলিশার্স থেকে ৩০% ছাড়ে বইটি কিনতে পারবেন। আমি তো সংগ্রহ করবোই। আপনিও করুন। কমেন্টের ঘরে আবুল হাসানকে নিয়ে কবি মোশতাক আহমদের লেখা দুটোর লিংক রাখলাম। আগ্রহীরা পড়তে পারেন।
প্রকাশিত হলো শ্রী-র এ সপ্তাহের আয়োজন। আজ থাকছে-- লাতিন আমেরিকার চার জন নারী কবির চারটি কবিতা। অনুবাদ করেছেন এবং ভূমিকা লিখেছেন কবি, অনুবাদক ও সংগঠক আলম খোরশেদ।
ইরানের প্রখ্যাত গ্রাফিক আর্টিস্ট মর্তেজা মমায়েজ।  দৃষ্টি দিজার অনুবাদে পাঠ করুন মর্তেজা মমায়েজের সাক্ষাৎকার।
রহস্য তাহলে এই! পচা মিয়া, বুচি বিবি আর তাদের সেই আশ্রিতা কন্যা এরা আসলে কে? সুখতী গাঙের পাড়ে বসে ছাড়া ছাড়া ভাবে সেই কন্যার মনে পড়ে তার ফেলে আসা সময়টার কথা। পচা মিয়াও তার শৈশবকে বিস্মরণ উজিয়ে যতটুকু মনে করতে পারে তাতে ভেসে ওঠে এক ওলাবিবি। জগৎ জুড়ে মা শীতলার দয়া। জীবন বাঁচাতে মানুষ সব ছুঁড়ে ফেলে ছুটছে এদিক-সেদিক। সন্তান কোলে এক মা তার সন্তানকে বাঁচাতে ছুটছে এক বৈদ্যর আশায়। কিন্তু গ্রামে গ্রামে বাধা। যাতে অন্য কোনো গ্রামের মা শীতলার ছোঁয়া এই গ্রামে প্রবেশ করতে না পারে। পচা মিয়া দেখতে পায় কোলের সেই সন্তানটিই সে। আর সেই মেয়েটা তার অতীত স্মরণ করতে গিয়ে যতটুকু মনে করতে পারে, সে যেখান থেকে এসেছে সেটা বাংলা ১৪২৭ সন। অথচ তারা তিনজন আছে বাংলা ১১৯৮ সনে! পার্থিব সম্পর্কের বাইরে কোন ঐক্য এই চরিত্রগুলোকে একত্রিত করছে? পৃথিবীর তাবৎ মহামারির সাথে এদের কি কোনো সম্পর্ক আছে? পাঠ করুন আকিমুন রহমানের নব পরস্তাব কথা ‘নিত্য যে নদী বহে’ এর শেষ পর্ব।
তিন বছর হলো। দিন কত দ্রুত চলে যায়! আমাদের জন্য শুভকামনা রাখবেন। চারপাশের এই কঠিন সময়টা যেন কাটিয়ে উঠতে পারি। নিচের লেখাটা লিখেছিলাম ২০১৮ সালে। ঠিক ২২ জুন, বিয়ের দিন, শিবলী ভাই দৈনিক করতোয়ায় লেখাটা পাবলিশ করছিলেন। সেটা বিশেষ আনন্দের ঘটনা আমার জন্য। আর বিয়ের কার্ড তৈরি করে দিয়েছিলেন আমাদের রাজু'দা। এ এক অনন্য স্মারক আমাদের জন্য। ***** যদিদং হৃদয়ং তব ** অকারণ বসে আছি। ভররাত জেগে থেকে একটু আগেই ঘুমাতে গেলো একজন। দূরে কোথাও শব্দ হচ্ছে। একজন গতকাল বিগত স্মৃতিকে উসকে দিয়েছিলো। সেই থেকে মন খারাপের মেঘে মেঘে ছেয়ে আছে বেলা। বারান্দায় রোদ এসে পড়েছিলো একটু আগে। এখন বৃষ্টি। যে জীবনে বৃষ্টি আনন্দের উপলক্ষ্য হয়ে উঠতো, আজ সেই বৃষ্টিকেই মনে হলো দস্যু। মনে হলো, পৃথিবীর ছাদ ফুটো হয়ে গেছে। কিংবা, পৃথিবী নিজেই কেঁদে যাচ্ছে অবিরাম। তবু মাঝে মাঝে মানুষের দস্যিপনা যেমন ভালো লাগে, আমারও তেমন ভালো লাগছে। মনে হচ্ছে, অবিরাম ভিজে যাওয়া কাঠমালতীর ওই পাতা কিংবা ফুলটা আমি। কাঠমালতী ফুল দেখলেই আমার মনে হয় এটা একটা ভুল ফুল। নাম কাঠমালতী অথচ কী শুভ্র, কী নরম! জগতে ভুল কী? সঠিক কী? একা একা ভালোবেসে ব্যর্থ হওয়া ভুল? ছয় বছরের প্রেমিক, নাকি ষোল বছর একান্তে ভালোবেসে যাওয়া মানুষ? লাভ ম্যারেজ নাকি অ্যারেঞ্জ ম্যারেজ? মালোপাড়ার রাস্তায় হাঁটতে হাঁটতে এসব জিজ্ঞাসা শুনে নিধু কাকা বলেছিলো— ‘বুঝলি বাবু, ভুল বলে কিছু নেই, জীবনের দিকে সবই এক একটি পদক্ষেপ মাত্র!’ এই যে বিয়ে; এর আনুষ্ঠানিকতাকে ব্যাপক একটা উৎসব বলেই মনে হয় আমার। ফলে উৎসবকে আরো বেশি উৎসবমুখর করে তুলতে পারাটাও নাকে তেল দিয়ে ঘুমানোর মতোই এন্টি-প্যারালাল। ভাস্কর চক্রবর্তী বলেছিলেন— ‘বিবাহ কি আজো আর তেমন ঘটনা?’ আমার তো ঘটনাই মনে হয়। ০২. এটা ভালো হয়েছে যে বিয়েটা অন্তত প্রেমের না। আমাদের মফস্বল এলাকায়, একটু অনুন্নত মানসিকতার অভিভাবকেরা এখনও প্রেমের বিয়েকে একটা ‘সম্মানহীন ব্যাপার’ বলে মনে করেন। তখন দেখা যেত, মেয়ের মা গাল ফুলিয়ে বসে আছেন। বাবা কথাও বলছেন না। মেয়ের বোন ও বোন-জামাই ‘অগত্যা মধুসূদন’ টাইপের আচরণ করছেন, আর ভাই-ভাইবউ রেগে-মেগে বাড়ি ছেড়েছেন। তার চেয়ে এটা ভালো, যে, অ্যারেঞ্জ ম্যারেজের ক্ষেত্রে আপনি বাঘ হয়েই হরিণ শিকারে যেতে পারবেন। ০৩. জি, একধরণের মেয়ে আপনি আপনার চারপাশে বহু দেখতে পাবেন। হাইলি এডুকেটেড, স্মার্ট এবং দূর থেকে যাদেরকে খুবই পার্সোনালিটি সম্পন্ন মনে হবে। কিন্তু কাছে গেলে, ক্রমাগত মিশতে মিশতে আপনি বুঝতে পারবেন কাশবন দূর থেকেই কেন ঘন মনে হয়। এদের মধ্যে কাউকে কাউকে হয়তো আবিষ্কার করবেন ইনডিসিশনে ভোগা মানুষ হিসেবে। এই বলবে লাল পছন্দ; পরক্ষণেই বলবে, উঁহু, নীল। কিংবা যখন দেখবে যে নিজেরই ফাঁদে সে প্রকৃতই আটকা পড়ে যাচ্ছে, তখন বাবা-মা’র দোহাই দিয়ে পুরনো দিনের গান ছেড়ে দেবে। বনবেড়াল ও বাঘ দেখতে প্রায় একই রকম। আপনাকে জাস্ট আবিষ্কার করতে হবে কেন বেড়ালকে বাঘের মাসি বলা হয়। ০৪. বিয়ে উপলক্ষ্যে একটি স্মারক টিকেট উন্মোচন, কয়েকটি নিবেদিত কবিতা পাঠ, শুভদৃষ্টির সময় সকলের দৃষ্টিকে উপেক্ষা করে কন্যাকে আলগোছে চোখ মেরে ততোধিক বিস্মিত করে দেয়া— এসবই অপত্য স্নেহের মতো পরিকল্পনায় থাকছে। এর বাইরে বন্ধু ও বন্ধুনীদের রসিকতার বিপরীতে চৌকশ উত্তরের পাশাপাশি, ‘কাজরা মোহাব্বত ওয়ালা, আখিও মে এসা ঢালা...’ গানটা চলতে পারে। গোঁফ দেখিয়ে শিকারী বেড়াল চেনানোর এর চেয়ে সহজ পদ্ধতি আর কী-ইবা আছে! তবে এসব ক্ষেত্রে একটু চোখ-কান খোলা রাখলেই দেখতে পাবেন যে, ওই ভিড়ের ভেতরও গোপনে গোপনে কেউ ইস্কাপনের টেক্কা আর কেউ হরতনের বিবি সেজে বসে আছে! যদি থাকে বন্ধুর মন গাঙ সাঁতরাইতে কতক্ষণ লাগে, গোঁসাই? ০৫. বেশ কয়েকবার বেড়ালের প্রসঙ্গ চলে এসেছে। অথচ আমি ডাকাতের কথাও বলতে চেয়েছিলাম। সেই ডাকাত, সকল কিছু লুট করে নেয়ার সাপেক্ষেই যে ক্রমশ নায়ক হয়ে ওঠে। যার তেজে ও তর্জমায় ঝড় ওঠে, অন্ধকার হয়ে যায় চারপাশ। ডাকাত সম্পর্কে আমার যা ধারণা, এখানে তা প্রযোজ্য নয়। ডাকাত এখানে সাধকের প্রতিনিধি। শরীর ও শীৎকারের। প্রসঙ্গক্রমে এখানেও এসে পড়তে পারে নদীর কথা, অনভিজ্ঞ পথিকের কথা। গন্তব্য নির্দিষ্ট থাকলে পথ একটা মামুলি অনুঘটক মাত্র! এবং শোনো, জগতের সকল পথই একইসাথে বন্ধুর এবং রহস্যময়! তবু চেনা পথ ভুলে গেলে আমরা অন্ধকারে পড়ে যাই। হা-হুতাশ করি। এবং ঠিক তখনই আক্ষেপের সাথে মনে হতে পারে, জীবন মানেই জি বাংলা! এই যে আলো, আকাশ, মানুষের মুখরতা... সম্ভবত মানুষই একমাত্র প্রাণী যে শব্দ করে হাসতে পারে। সেই হাসির শব্দে উঠোন জুড়ে জ্যোৎস্না ভেসে যায়। এতো যে আলোকসজ্জা, মুহুর্মুহু মঙ্গলধ্বনি, অবারিত আনন্দ-স্রোত... শোনো, আমি পেয়ে গেছি সুবর্ণগোলক! পেয়ে গেছি, জিয়নকুয়ো—বিশল্যকরণী। গোপনে জেনেছি, শ্রী মানে সুন্দর! আজ থেকে তবে বিদায় হে বিষণ্নতা, বিদায় উড়াল-মেঘ, সবুজপাখি, সূর্যতপা। বিদায় এপ্রিলের দুপুর। বিদায় তেরোই জুন—ফেব্রুয়ারির কুড়ি। শহুরে সার্টালিন, বিদায়। বিদায় প্রিয়তম শহর—পদ্মার তীর। বিদায় হে অহেতু আকাঙ্ক্ষা। বিদায় গোপন ক্ষত— শোনো, জীবন নানাভাবেই মিস্ট্রিক! ওগো গুঞ্জরিয়া পাখি, বাঘ ও বকের গল্প আমি ভুলে গেছি। ওগো নিমিলিত বায়ু, জানি না স্বার্থের ভেতর কীভাবে উঁকি দেয় ব্যাংক ও বীমার জীবন! ক্ষমা করো। আমাকে ক্ষমা করো হে বিষণ্ন-বরফ! আত্মজাকে এখনও মাতৃ জ্ঞান করি! ক্ষমা করো লাল কৃষ্ণচূড়া—সুধাময়ী। ক্ষমা করো দুপুরের রোদ। আমার অনেক অনেক ব্যর্থতায় প্রলেপ লাগানো কাননবালা— ক্ষমা করো। ক্ষমা করো রেহনুমা— আমার হীরামন পাখি। হৃদয়ের টাটকা শিমুল নিয়ে, আজ, এই যে, রক্তাক্ত আমি পথে নেমেছি। ওগো চিরজীবনের ছায়া, ওগো শ্রী, আমাকে গ্রহণ করো, গ্রহণ করো! যদিদং হৃদয়ং তব, তদস্তু হৃদয়ং মম! যদিদং হৃদয়ং তব, তদস্তু হৃদয়ং মম!!
প্রকাশিত হলো ইরানি শিল্প-সাহিত্যের নানাদিক নিয়ে আয়োজিত ‘রঙিন পুঁতির মালা’। পৃথিবী-বিখ্যাত পারস্যের শিল্প-সাহিত্য কেন এতো উজ্জ্বল সেই রহস্য খোঁজার তাগিদ থেকেই এই আয়োজন। এখানে চৌদ্দটি লেখার প্রসঙ্গে জানান দেওয়া হলো। তবে পুরো আয়োজন এখনও প্রকাশ করে উঠতে পারিনি। কাজ চলছে। একটু পরেই হয়তো সেগুলোও প্রকাশিত হবে। আশা করি আমাদের সম্পূর্ণ আয়োজন আপনাদের ভালো লাগবে।
গৌতম’দা, আমার প্রিয়তম কবি গৌতম বসু অনন্তে চলে গেলেন। এই মুহূর্তে কোনো কথাই ঠিকঠাক লিখতে পারছি না। একজন মানুষ, একজন কবি কতটা আন্তরিক, কতটা অমায়িক আর স্নেহপ্রবণ হতে পারেন তা আমি গৌতম’দাকে দেখে জেনেছিলাম। এই সেদিনও মেইলে কথা হলো। শ্রী-র সূচনা সংখ্যার জন্য লেখা পাঠালেন। সঙ্গে একটা চিঠিও। এই সেদিনও শ্রী-র কোনো একটা সংখ্যা দেখে মেইলে সে কী প্রশংসা মাখানো একটা চিঠি পেলাম! অন্য দেশের একমন মানুষ, একবারই মাত্র সামান্য সময়ের জন্য দেখা হওয়া, মেইলে কয়েকবার চিঠি আদান-প্রদান-- শুধুমাত্র এই। এতেই কেউ কারো হৃদয়ের মানুষ হয়ে উঠতে পারে জানা ছিল না। আমি স্বজন হারানোর কষ্ট পাচ্ছি, প্রিয় গৌতম’দা। অন্তিম প্রণাম জানবেন।
রাত অনেক হয়েছে যদিও, তবু জানিয়ে রাখি— আগামী ১৮ জুন শুক্রবার শ্রী-তে আসছে ইরানি শিল্প-সাহিত্যের নানা দিক নিয়ে আয়োজিত ‘রঙিন পুঁতির মালা’। সকলকে আমাদের এই আয়োজনে আগাম আমন্ত্রণ।
তারপর? কী ঘটল সেই মেয়েটির জীবনে? ওই যে আত্মপরিচয় বিস্মরিত মেয়েটি; পচা মিয়া আর বুচি বিবির আশ্রিতা যে। পচা মিয়া বিস্মরণ কাটানোর জন্য সুখতী গাঙের পাড়ে বসিয়ে রাখে মেয়েটাকে। যে বিদ্যা পচা মিয়া শিখেছিল তার ওস্তাদের কাছে। গাঙের পাড়ে তাকিয়ে থাকতে থাকতে গাঙটাও যেন একটু করে সাড়া দেয়। কল্পনায় মেয়েটার চোখে ভেসে ওঠে জ্বরময় এক সংসার। প্রচণ্ড ঘৃণাভরা একটা সংসার থেকে সেই জ্বর ছড়িয়ে পড়ে দেশ জুড়ে। পৃথিবী জুড়ে। তারপর? জর্জরিত জ্বরের ঘোর অতিক্রম করে মেয়েটা কি সেই ফিরে পেল তার আত্মপরিচয়? পাঠ করুন আকিমুন রহমানের ধারাবাহিক গল্প ‘নিত্য যে নদী বহে’। আজ প্রকাশিত হলো এর তৃতীয় পর্ব।
১৯৩৯ থেকে ১৯৪৫ দ্বিতীয় বিশ্বযুদ্ধের এই ৬ বছরে পোল্যান্ডের এই শহরটিতে হত্যা করা হয়ছে প্রায় ১৫ লক্ষ মানুষকে। প্যোলান্ডের সাবেক রাজধানী ক্রাকভ শহর থেকে ৫০ কিলোমিটর দূরের এই জায়গার নাম আসভিচ। ইহুদি নিধনের ষড়যন্ত্র করে হিটলার একসময় পুরো পোল্যান্ড দখল কর নিলেন। মিথ্যে আশ্বাস আর প্রতারণার মাধ্যমে সহজ সরল মানুষদের বন্দি করা হলো এবং নানারকমের নির্যাতন শেষে নির্বিচারে হত্যা করা হলো। তাদের এই নির্মমতার হাত থেকে নারী-পুরুষের পাশাপাশি রেহাই পায়নি এমনকি শিশুরাও। মৃত্যুকূপে ফেলে দিয়ে বা গ্যাসচেম্বারে ঢুকিয়ে কিংবা আরো আরো বিভৎস সব নির্মমতার মাধ্যমে হত্যা করা হতো এদের। আজও শিশুসহ সেইসব হতভাগ্য মানুষদের পরিত্যক্ত জুতা, ব্যবহৃত বেডসিট, বন্দিদের নানারকমের চুল ও অন্যান্য স্মারক হিসেবে রাখা আছে আসভিচের জাদুঘরে। শাকুর মজিদের আজকের ভ্রমণকাহিনি সেই নির্মমতার ইতিহাসকে ধারণ করে আছে। ধারাবাহিক ভ্রমণগদ্যের আজকের পর্ব সেইসব হত্যভাগ্য মানুষদের কথাকে স্মরণ করায় যারা দ্বিতীয় বিশ্বযুদ্ধে হিটলারের নাৎসি বাহিনীর হাতে প্রাণ হারিয়েছেন। লেখকের আন্তরিক সেই বর্ণনাগুলোর ভেতর দিয়ে যেতে যেতে, পাঠক, আপনিও নিশ্চিত শিউরে উঠবেন। আজও এখানে যারা বেড়াতে আসেন, তারা সাথে করে ফুল নিয়ে এসে সেই সব শহিদদের স্মৃতির উদ্দেশে রেখে যান। আমাদের হৃদয়ের ফুল, অন্তত আজ, তাদের স্মৃতির উদ্দেশ্যে না-হয় রাখি।
শুয়ে আছি। মনে অজস্র কথার বুদবুদ। ঝরে পড়া শুকনো পাতার স্লো-মোশনে উড়ে যাওয়ার একটি দৃশ্য কল্পনায় ভাসছে। তার পাশেই হলুদ শাড়িতে দণ্ডায়মান পুরনো-আপন। যে বন্ধুবৃত্তে জমাটবদ্ধ হয়ে আছে নিজের কাছেই। কত জলকাকলি, আনন্দ-ধ্বনির পাশেই আমাদের বেদনার অভিষেক! কত প্রফুল্ল তারকার নীচেই মানুষের মৌন চলাচল! সেসব কথা কেবল মানুষ জানে। মানুষই জানে, একদিন সবকিছু শেষ হয়ে যাবার পূর্বে সে লিখে রেখে যাবে নিজের হেরে যাবার উপাখ্যান। স্বপ্নে তাড়া করা সেই লাল মোরগ আর কোনোদিন ডাকবে না। ঘড়ির নষ্ট কাঁটা, সিগারেটের নিঃস্ব প্যাকেট, কলম, হেডফোন, অফবিটের প্রকাশিত না-পড়া বই, দেয়ালে ঝুলন্ত শ্রীমা, বন্ধুর প্রকাশিতব্য পাণ্ডুলিপি... এসব কিছু, শুধু শুধু, দ্রষ্টব্য হয়ে রবে। পৃথিবীর পথে, একা হতে হতে, একদিন, হেঁটে যাবে মানুষ— অব্যক্ত সন্ধির দিকে। * ‘এসো বটগাছ’ থেকে
কলকাতা থেকে ‘হ্যালো টেস্টিং বাংলা কবিতা’ নামের এই ওয়েবসাইটটি তাদের জুন মাসের সংখ্যায় আমার দুটো কবিতা প্রকাশ করেছে। একটি এখানে তুলে দিলাম। সবটা পড়তে নিচের লিংকে ক্লিক করতে হবে। হ্যালো টেস্টিং-এর সঙ্গে যুক্ত রাজদীপ’দাসহ সকলকে আমার ভালোবাসা। --- ভ্রমণ ** তবু বৃষ্টি হোক যত হোক আমি যাচ্ছি মৃদুমন্দ জল ঝাপটা এসে লাগছে আর আলোড়ন কিছু অহেতুক তড়পাচ্ছে ট্রেনে চলছে মাঝ রাস্তায় এক সন্ধ্যা ধীরে নামছে আমি আসছি ওগো শুনছো ওগো শুনছো আমি আসছি জল পড়ছে মাঝ রাস্তায় আমি ভিজে কাক, আমি ভেজা বুট ট্রেন ছুটছে কু ঝিক ঝিক…
করি করি করেও এই ছবিটা পোস্ট করা হয় নাই। কে জানত যে এই ছবি দিয়েই তাদের বিবাহের শুভেচ্ছা জানাতে হবে! জানাও নাই বলে খুব খুব খুবই অভিমান হইছে। কিন্তু বন্ধু তো, শুভকামনা ছাড়া তো আর কিছু ভাবনায় আসে না। নতুন জীবন খুবই সুন্দর হোক তোমাদের। হাসি-আনন্দে কাটুক সারাজীবন। নুরেন আর তিতাস। আমাদেরই বন্ধু। ওরা বিয়ে করেছে। ওদের জন্য আপনারাও শুভকামনা রাখবেন।
আজ জিবরান ভাই আসছিলেন সকালে। বহুদিন বাদে জিবরান ভাইয়ের সঙ্গে সামান্য আড্ডা হলো। এই মানুষটির, বলা ভালো জিবরান দম্পতির আমি শর্তহীন ভালোবাসা এবং স্নেহ পেয়েছি এবং পেয়ে চলেছি। জেসমিন আপার ছোটভাই সজল মাস্টার্সে আমার ব্যাচমেট ছিলেন। কিন্তু এই পরিচয়টাও আমি জেনেছি জিবরান ভাইয়ের বাসায় গিয়ে। মানে, শুরুতে সজল ভাইয়ের (সজল ভাইকে ভাই ডাকি, তিনিও আমাকে দাদা ডাকেন।) পরিচয়ে আমি এই পরিবারের সঙ্গে সম্পর্কিত না হলেও এই পরিচয়টা ওই পরিবারের কাছে আমাকেও অন্যতর এক আলাদা জায়গায় অধিষ্ঠিত করেছে। আমাদের চারপাশে অনেক গাছ আছে। তার মধ্যে নিম, বট বা অশ্বত্থ আলাদা করে নজর কাড়ে তাদের ঔদার্যে। জিবরান ভাই আর জেসমিন আপা তেমনই নিম-বট। যাদের ছায়ায় শান্ত হওয়া যায়। অসুখে নিরাময় পাওয়া যায়।
আজকের আয়োজন পড়তে ক্লিক করুন। শ্রী-র ফেসবুক পেজে লাইক দিয়ে যুক্ত হোন। শেয়ার করে আপনার বন্ধুদের পাঠের সুযোগ করে দিন।
প্রকাশিত হলো বরেণ্য কথাসাহিত্যিক ও প্রাবন্ধিক আকিমুন রহমানের ধারাবাহিক গল্প ‘নিত্য যে নদী বহে’র দ্বিতীয় পর্ব। আত্মপরিচয় বিস্মরিত মেয়েটি এখনও খুঁজে চলেছে তার পরিচয়। অপরদিকে পচা মিয়া আর বুচি বিবি, যারা মেয়েটিকে আশ্রয় দিয়েছে, তাদের নিত্যকর্মের রুটিন গড়ে উঠছে সেই মেয়েটিকে ঘিরেই। কাহিনি কোন দিকে অগ্রসর হচ্ছে তা বলা মুশকিল হলেও প্রকৃতি নিশ্চয়ই জানে। আর নিশ্চয়ই খানিকটা আঁচ করতে পারছেন যে-পাঠক গল্পটি ধারাবাহিকভাবে পড়ে চলেছেন। পাঠ করুন, আকিমুন রহমানের গল্প, ‘নিত্য যে নদী বহে’।
বরেণ্য ভ্রমণশিল্পী শাকুর মজিদের চলমান ধারাবাহিকের আজ প্রকাশিত হলো এর সপ্তম পর্ব। যেখানে পোল্যান্ডের জার্মান-শহর ভ্রসলাভের বর্ণনা করেছেন তিনি। ভ্রসলাভের বিচিত্র মানুষ, সৌন্দর্য, ইতিহাস এসব উঠে এসেছে তাঁর আজকের এই পর্বে। চলুন, পাঠ করি শাকুর মজিদের ধারাবাহিক ভ্রমণগদ্য 'পোল্যান্ড : লেস ওয়ালেসার দেশ'-এর আজকের পর্ব 'ভ্রসলাভ, পোল্যান্ডের জার্মান শহর'।
চেতনা-কে * তোমার চুলের সাথেই আমার তাবৎ শত্রুতা যেন ফসলের জন্য বৃষ্টির চূড়ান্ত আস্ফালন মনে হয় তুমি রাত্রিমুখর বর্ষা আকাশে শুকাচ্ছো চুল আর তোমার চুল থেকে ঝরে যাচ্ছে রিমঝিম শব্দের সুরা পার্শ্বদৃশ্যে কাঁপছে বন, বর্ণালী হাওয়া— এবং ঋষিমনে ব্রতভঙ্গের প্ররোচনা! শুনেছি চুলের গায়ে বিয়েচিত্র আঁকা হলে তাতে নাকি জট বাঁধার সম্ভাবনা কম থাকে! ----------------------------- শুভ জন্মদিন, পেয়ারি-ইয়ারি।
২০১৩ সাল। জুন মাস। বাংলা একাডেমি তরুণ লেখক প্রশিক্ষণ কোর্স শেষ হয়েছে তার মাস কয়েক আগে। নিয়মানুযায়ী এরপর আমাদের সাহিত্য সফর। তো, সেবার আমাদের নিয়ে যাওয়া হয়েছিল দক্ষিণবঙ্গে। বরিশাল, ঝালকাঠি, কুয়াকাটা হয়ে ঢাকায় ফেরা। সে অনেক কথা। অনেক অনেক কথা। সব কি আর লিখে প্রকাশ করা যায়! ছবিগুলোই ফের দেখি না হয়।
“কে ছিলাম আমি, কোত্থেকে আমি এইখানে এসে উঠেছি, কী আমার নাম, আমি কাদের বাড়ির কে? অনেস্টলি বলছি, আই কান্ট রিকল! কিচ্ছু আমি বলতে পারছি না! যারা আমাকে আপাতত হেল্প করছে, মানে আমাকে তাদের এখানে থাকতে দিয়েছে; সো জেনারাস দে আর! রিয়েলি তারা ওয়ার্ম-হার্টেড! এক্সট্রিমলি কাইন্ড! গড! তারা আমাকে শুধু রক্ষাই করেনি! আমাকে তাদের এখানে থাকতে দিয়েছে! আমি থেকেই যাচ্ছি তাদের সাথে! থেকেই যাচ্ছি! আমি কোত্থেকে এসেছি, সেটা যদি মনে করতে পারতাম; তাহলে আমি কিন্তু সেইখানে ফিরে যাওয়ার একটা এটেম্পট নিতেই পারতাম! বাট! আমি তো কিছুই রিকল করতে পারছি না! কী যে অকওয়ার্ড লাগছে! রিয়েলি ফিলিং ব্যাড! আর তারপরেও এদের সাথে আমি থেকেই যাচ্ছি! থেকেই যাচ্ছি!” --- প্রকাশিত হলো কথাশিল্পী আকিমুন রহমানের ধারাবাহিক গল্প ‘নিত্য যে নদী বহে’। আজ থাকছে এর প্রথম পর্ব। পাঠক, আপনাকে স্বাগতম।
‘আমি কে আবার! আমি কেউ না। বলে কিনা আমি কে? আমি আসলে ধুলো। আমি বাঙালি লেখকের আবেগ। আমি যে কোনও কবির না-দেখা মেঘ। এত আমি আমি করার তো কিছু নেই! যাও নৌকোর পালে হাওয়া দাও। নতুন যুবককে মনখারাপ দাও। আর ঐ কিশোরীকে দাও নাব্যতা। শুধু আমি আমি করে বিষ্ণুপুর অব্দি যাওয়া যায়। কিন্তু পুরুলিয়া অব্দি যেতে লাগে একটা খোলা জানালার ধার, যে জানালা থেকে তুমি দেখতে পাবে তোমার ফেলে আসা গ্রাম, গ্রামের সেই শ্মশান, যে শ্মশানে পূর্ণিমার আলোয় তুমি দেখেছিলে আলোর পূর্ণতা!’ ------- এই হলো রাণা রায়চৌধুরী। বাংলা কবিতাকে যিনি ডিস্টার্ব করতে এসেছেন। যে কবি চা-ঘরে বসে লিখে ফেলতে পারেন আমাদের অনেকের জীবন। জন্ম ষাটের দশকে পশ্চিমবঙ্গের উত্তর ২৪ পরগনায়। সুরেন্দ্রনাথ কলেজের স্নাতক রাণা পেশায় ছিলেন স্কুলশিক্ষক। সম্প্রতি অবসরে। তিনি লেখক এবং মূলত লেখকই। প্রকাশিত বইয়ের সংখ্যা পনেরোটি। কবিতা, গদ্য ও গল্পের পাশাপাশি তিনি লিখেছেন একটি উপন্যাসও। তাঁর প্রকাশিত উল্লেখযোগ্য বইয়ের মধ্যে আছে— ‘লাল পিঁপড়ের বাসা’, ‘অগাস্ট মাসের রাস্তা’, ‘একটি অল্পবয়সী ঘুম’, ‘কিতকিত খেলা’, ‘দ্রাবিড়ের ভাঙা উইকেট’, ‘রাণার কথা’, ‘পাগলদের বাড়ি’, ‘শরীরে সন্দীপন নেই’, ‘বাংলাভাষার মাদুর’ এবং ‘কবিতাসংগ্রহ’। ** চোখ রাখুন। শ্রী-তে আসছে। শীঘ্রই।
শহরে বৃৃষ্টি হচ্ছে। মসজিদ থেকে ভেসে আসছে আযানের ধ্বনি। ইফতারের সময় হয়ে গেছে। জানালার ধারে চেয়ার টেনে বসে বাইরের বৃষ্টি দেখছে শ্রী। দূরে সোনালু ফুলের গাছগুলো ভিজে জুবুথুবু। দুয়েকটা সাদা কার আর সিএনজি একটা রিক্সাকে অতিক্রম করে সাই সাই করে চলে গেলো। দুটো মেয়ে ছাতা নিয়ে আনন্দ করতে করতে এলো সোনালু ফুলগাছটার নিচে। যেখানে গোল করে আলপনা আঁকা তার মাঝখানে দাঁড়ালো। নানান ভঙ্গিতে পর পর কয়েকটা সেলফি তুললো হাসি মুখে। তারপর বড় বড় ফোটার বৃষ্টি নামার আগেই চলে গেলো। আকাশ হলুদ হয়ে উঠেছে। এই হলুদ আলোয় সরাসরি আকাশের নিচে গিয়ে দাঁড়াতে ইচ্ছে করলো। শ্রী-ই এসে বললো, চলো ছাদে যাই। আমরা গুড়িগুড়ি বৃষ্টি উপেক্ষা করে ছাদে গিয়ে দাঁড়ালাম। আকাশ কেমন গম্ভীর হয়ে আছে। রাস্তার ওপারে, পশ্চিমে, সোনালু ফুলের সারিবদ্ধ গাছ। উত্তর দিকে মসজিদের দীর্ঘ মিনার। পূর্ব দিকে যতদূর চোখ যায় অজস্র বিল্ডিং। পূর্ব দিকে কোনো নদী নেই এই সত্য আমরা জানি। তবু একটা নদীর জন্য আমাদের ব্যাকুলতা তৈরি হলো। যেন, পূর্ব দিকে, ওই ওই বিল্ডিংগুলোর ওপারে একটা স্রোতস্বিনী নদী থাকলে ভালো হতো। গতকাল থেকেই শ্রীর জ্বর। আজ বৃষ্টি হচ্ছে। নদীর জন্য মনে বড় মায়া। মায়া মুছে গেলে মানুষগুলো এক-একটা পাহাড় হয়ে যায়। পাশের ফ্ল্যাট থেকে একটা গান ভেসে আসছে— পাহাড়ের কান্না দেখে তোমরা তাকে ঝরনা বলো... ** বৃষ্টির দিনে একটা পুরাতন লেখা শেয়ার করতে ইচ্ছে হলো। শিল্প-সংস্কৃতির অনলাইন ‘গানপার’ গতবছর আমর একটা ধারাবিহক গদ্য পাবলিশ করেছিলো। এটা তারই একটা।
‘রাত সোয়া চারটায় চেক রাজধানী প্রাগ থেকে ওয়ারশোগামী যে ট্রেনটি এই ক্যাটউইস রেল স্টেশনে দু’মিনিটের জন্য থামবে, সেখানে আমাদেরও খুব তড়িঘড়ি করে নেমে যাবার কথা। নামতে খুব সমস্যা হবার কথাও নয়, কারণ ৩ দিন আগে ওয়ারশো থেকে ওমর ভাইয়ের গাড়িটি আমাদের বড়ো সুটকেসগুলো নিয়ে এসেছে তার শহরে। তিন রাতের জন্য যে বিরতিটুকু আমরা নিয়েছিলাম, তার দু’রাত কাটবে রেলে, এক রাত প্রাগের হোটেলে। দু’দিনের প্রাগ দেখা শেষ করে আমরা আবার ফেরত এসেছি পোলান্ডে। এবং নামতে হচ্ছে ছোট্ট এই মফস্বল শহরতলি KATOWICE-এ (পোলিশ উচ্চারণে এ শহরের নাম ক্যাতাভিৎসে)।’ প্রকাশিত হলো বিশ্বপর্যটক শাকুর মজিদের মঙ্গলবারের ধারাবাহিক ‘পোল্যান্ড : লেস ওয়ালেসার দেশ’। আজ থাকছে এর ষষ্ঠ পর্ব ‘ক্যাতাভিৎসের এক সকাল’। পাঠক, আপনাকে স্বাগতম।
অপেক্ষার প্রহর শেষ! আগামী বুধবার (২ জুন) থেকে ধারাবাহিকভাবে শ্রী-তে আসছে ঔপন্যাসিক, গল্পকার ও প্রাবন্ধিক আকিমুন রহমান রচিত নব পরস্তাব কথা ‘নিত্য যে নদী বহে’।
আগামী ৩০ মে বরেণ্য চলচ্চিত্র পরিচালক, অভিনয় শিল্পী ঋতুপর্ণ ঘোষের মৃত্যুবার্ষিকী। সে উপলক্ষ্যে আজ ঋতুপর্ণকে নিয়ে শ্রী-তে থাকছে 'ঋতুরোদ'। তাঁকে নিয়ে লিখেছেন পাঁচজন তরুণ লেখক। এঁদের কয়েকজন লিখিয়ে হিসেবে তরুণ, অতিতরুণ। তথাপি তাদের লেখার ধার দেখে নিশ্চিত হওয়া যায় শিল্পের এই কঠিন পথে তাঁরা রাজত্ব করতেই এসেছেন। শিল্পের এই বন্ধুর পথে তাঁরা দীর্ঘ পথের যাত্রী। শ্রী-তে আজকের সকল আয়োজন ঋতুপর্ণকে নিয়ে। বাংলা চলচ্চিত্রের কিংবদন্তী এ শিল্পীর প্রতি আমাদের শ্রদ্ধা ও ভালোবাসা জানাই।
সত্যজিৎ রায়ের এই সাক্ষাৎকারটি জেমস ব্লু চলচ্চিত্রে অ-অভিনেতাদের পরিচালনার বিষয়ে তাঁর একটি গ্রন্থ রচনার প্রস্তুতি হিসেবে গ্রহণ করে টেপ-রেকর্ড করেন। বিশেষ এই গবেষণাটি পৃষ্ঠপোষকতা করে ফোর্ড ফাউন্ডেশন। এই সাক্ষাৎকার গ্রহণের সময় ব্লু ভারতে এসেছিলেন। তখন তিনি বিশ্ব খাদ্য ও জনসংখ্যা সমস্যার উপর ভিত্তি করে যুক্তরাষ্ট্রের তথ্য সংস্থার প্রযোজনায় ‘অ্যা ফিউ নোটস অন আওয়ার ফুড প্রবলেম’ শিরোনামের ৩৫ মিমি এ ধারণ করা ৪০ মিনিটের একটি রঙিন চলচ্চিত্র পরিচালনা করছিলেন। স্টিভেন লারনার ছিলেন এই চলচ্চিত্রটির সিনেমাটোগ্রাফার। সত্যজিৎ রায়ের বেশিরভাগ চলচ্চিত্রের সহকারী শৈলেন দত্ত এই সাক্ষাৎকারের রেকর্ডিংয়ে সহযোগিতা করেন। সত্যজিৎ রায় তখন এটা চলচ্চিত্রের কাজ করছিলেন যেটা তিনি একটা বানিজ্যিক কাজ ‘বড়ো তারকা নিয়ে দুঃসাহসী গল্প’ হিসেবে বর্ণনা করেন। ব্লু সত্যজিৎ রায়কে বর্ণনা করতে গিয়ে বলেন— একজন লম্বা, ছয় ফিটের উপরে যা গড় ভারতীয়দের উচ্চতার তুলনায় অনেক বেশি; যার গভীর, দৃঢ় কণ্ঠস্বর। উচ্চতার চেয়েও তাঁর উদাত্ত কণ্ঠ বিস্মিত করে কারণ অভিজাত প্রতাপের সাথে অসাধারণ সূক্ষ্মভাবে ইংরেজিতে কথা বলার ক্ষমতা রাখেন তিনি। এই সাক্ষাৎকারটি `দি সামার ১৯৬৮’ সংখ্যাতে প্রকাশিত হয়। শ্রী-র সত্যজিৎ সংখ্যার জন্য গুরুত্বপূর্ণ এই সাক্ষাৎকারটি অনুবাদ করেছেন কুলসুম হেনা।
‘পোল্যান্ডের এই ওয়ারশোর মতো সবচেয়ে বড়ো শহরেও খুব বেশি বাঙালি নাই। ২-৩ শ’র মতো। এবং এঁদের আগমন ঘটেছিল গেল শতকের আশির দশক থেকে। পোল্যান্ড সরকার তখন বছরে ৪টি বৃত্তি দিত বাংলাদেশি মেধাবী ছাত্রদের জন্য। সেই মেধাবী ছাত্ররা পড়তে আসত পোল্যান্ডে। তাদেরকে তখন অবশ্যই পোলিশ ভাষাটা শিখে ফেলতে পোল্যান্ডের এই ওয়ারশোর মতো সবচেয়ে বড়ো শহরেও খুব বেশি বাঙালি নাই। ২-৩ শ’র মতো। এবং এঁদের আগমন ঘটেছিল গেল শতকের আশির দশক থেকে। পোল্যান্ড সরকার তখন বছরে ৪টি বৃত্তি দিত বাংলাদেশি মেধাবী ছাত্রদের জন্য। সেই মেধাবী ছাত্ররা পড়তে আসত পোল্যান্ডে। তাদেরকে তখন অবশ্যই পোলিশ ভাষাটা শিখে ফেলতে হতো। ভাষা শিখে ফেললে যা হয়, অনেক সহজে এদের সংস্কৃতির সাথে মিশেও থাকা যায়। তখন পোল্যান্ড মাত্র জাগছে। সমাজতন্ত্রের জাল থেকে মুক্ত হয়ে গণতান্ত্রিক ও ধনতান্ত্রিক সমাজ ব্যবস্থার ভেতর দিয়ে এগোচ্ছে। সুতরাং পড়াশুনা শেষ করে এখানে নতুন চাকরি-বাকরি বা ব্যবসায় নিজেদের যোগ্য করে তুলতে আর কোনো সমস্যা নাই। তখন থেকে যাওয়ার চিন্তা করেছেন অনেকে। থেকেও গেছেন।’ প্রকাশিত হলো বরেণ্য ভ্রামণিক শাকুর মজিদের মঙ্গলবারের ধারাবাহিক, ‘পোল্যান্ড : লেস ওয়েলেসার দেশ’। আজ প্রকাশিত হলো এই ভ্রমণগদ্যটির পঞ্চম পর্ব, ‘ওয়ারশোর নবজাগরণ ও বাঙালি’।
চলে গেলেন বাংলা একাডেমির মহাপরিচালক কবি হাবীবুল্লাহ সিরাজী। তাঁর আত্মার শান্তি কামনা করি।অন্তিম শ্রদ্ধা, কবি হাবীবুল্লাহ সিরাজী।
একটি 'পথের পাঁচালী' রাতারাতি তৈরি হয় না। তার পেছনে অক্লান্ত পরিশ্রম থাকে, দিনকে দিন একটু একটু করে তৈরি হওয়ার ইতিহাস থাকে। কবি, প্রাবন্ধিক ও আখ্যানশিল্পী জফির সেতুর এই লেখাটা আমাদের সেইসব ঘটনার মুখোমুখি দাঁড় করাবে। কোন কোন ঘটনার ভেতর দিয়ে দিনে দিনে সত্যজিৎ রায় নিজেকে তৈরি করেছিলেন একটি 'পথের পাঁচালী' নির্মানের জন্য। সেই সিসিফাস কথাটা কী, আসুন জানি।
রাস্কিন বন্ড একজন ব্রিটিশ বংশোদ্ভূত ভারতীয় লেখক। তিনি তার পরিবার নিয়ে ভারতের মুসৌরিতে থাকেন। `Our Trees Still Grow in Dehra' লেখার জন্য ১৯৯২ সালে তিনি সাহিত্য অ্যাকাডেমি পুরস্কার পান। তিনি ১৯৯৯ সালে পদ্মশ্রী এবং ২০১৪ সালে পদ্মভূষণ পুরস্কারে ভূষিত হন। উপল বড়ুয়ার অনুবাদে পাঠ করুন রাস্কিন বন্ডের সাক্ষাৎকার।
আনন্দের সংবাদ। শ্রী ওয়েবম্যাগাজিন যাত্রা শুরু করেছিল এ বছরেরই ফেব্রুয়ারি মাসের ২১ তারিখে। সে হিসেবে আজ ২১ মে শ্রী-র বয়স তিন মাস পূর্ণ হলো। এই তিন মাসে আমরা পৌঁছে গেছি ১ লক্ষ পাঠকের দোরগোড়ায়। তিন মাসে আমাদের টোটাল ভিউ হয়েছে ৯৬৭২৫। গত মাসে আমাদের ভিউ হয়েছে ২৬৩৮৮। গত সপ্তাহে আমাদের ভিউ হয়েছে ৭২৫৭। এই সমস্ত কিছুই সম্ভব হয়েছে আপনাদের ভালোবাসার কারণে। আপনাদের বিপুল আগ্রহ আমাদের তুমুল উৎসাহিত করেছে। আমরা কোনো সুনির্দিষ্ট গন্তব্যকে সামনে রেখে পথ চলতে শুরু করিনি। বরং চলার আনন্দই ছিল আমাদের পাথেয়। আগামীতেও এই আনন্দকে সামনে রেখেই আমরা পথ চলতে চাই। সেই পথ চলাতে, হে শিল্পজন, আপনাকেও আমাদের সঙ্গী হিসেবে পাশে চাই। আমাদের লেখক, পাঠক, শুভানুধ্যায়ীসহ সকলের কাছে আমাদের অশেষ কৃতজ্ঞতা।
সম্পাদকীয় ** আগুন পাখিরা আছে, আছে পিছে ধমনীর টান মরণ আসছে ধেয়ে, মনে তবু শিশুর বাগান— উজানে হাওয়ার যান— যাব আমি বকুলের দেশে নাই বিত্ত নাই কড়ি, কূলহারা হবো অবশেষে? অকূলে কুলটা যদি হই তবু দ্বিধা নেই কোনো চাই আয়ু, চাই প্রাণ— বরাভয়, পাঠাও এখনও। মেয়ের মুখের হাসি, ঈদের চাঁদের মতো বাঁকা কী করি কী করি বলো, মন জুড়ে অনেক প্রশাখা চারিধারে মৃত্যুডাক, তার মধ্যে এসে গেছে ঈদ মায়াকাটা লেনে থাকি, ভ্যাকুয়ামে জোনাকি বিবিধ। স্বজনের কাছে যাব, সেরে যাক পৃথিবীর রোগ হাসুক বকুল বেলি— সব ছোঁয়া নিরাপদ হোক মন-মধ্যে অষ্টসখী, ঘরে ফিরে শ্রী-তে রাখি চোখ ভালো থেকো, ভালো থাকি, চলো বলি, ঈদ মোবারক।
ঘুম থেকে উঠেই গদগদ মন নিয়ে ওকে বললাম, বলো কী খাবা? এক্সপ্রেশনে কোনো পরিবর্তন না এনে নির্বিকারভাবে উত্তর দিল, কী উপলক্ষ্যে? এমনিতেই। ঈদ সংখ্যার কাজ শেষ, আজ অনেকটা ফ্রি, চলো ঘুরে আসি কোথাও থেকে। আমি বললাম। করোনা সচেতন ও বলল, থাক, বাইরে যাওয়ার দরকার নাই। রেস্ট করো। যা গেল কয়েকদিন! নিজের কপালের দিকে ফিরে তাকানো গেলে কপালটা একবার দেখতে চাইতাম। আহ্লাদে আটখানা হয়ে আমার এই হেড়ে গলাতেই কী জানি একটা গান ধরেছিলাম তখন। এখন আর মনে নাই। আজ যে রূপনগরে বাধ্যতামূলক যেতেই হতো তা আমরা দুজনেই বেমালুম ভুলে গিয়েছিলাম। দুপুর পর যখন মনে হলো তখন ভাবলাম এ-ই ভালো! চমৎকার ওয়েদার; সোজা মিরপুর পর্যন্ত একটা রিক্সা ঠিক করলে রথ দেখা কলা বেচা দুটোই একসাথে হয়ে যাবে। মৌচাক মোড়ে গিয়ে যখন দাঁড়ালাম, তখন বিকেল পাঁচটা। রিক্সা ডাকলাম। তিনি চোখ-মুখে বিস্ময়রেখা ফুটিয়ে তুলে বললেন, রিক্সা কী হবে? (বলে রাখা ভালো, অতিরিক্ত প্রেম চাগাল দিয়ে উঠলে সম্মোধনের আর ধার ধারি না।) বললাম, যাব না আমরা! তিনি হাসলেন। বুঝলাম অন্য কোনো মতলব আছে। নিজে থেকেই বললেন সন্ধ্যা নাগাদ গেলেও যেহেতু হবে, চলো, মাঝে চন্দ্রিমাতে একটু ঢুঁ মেরে যাই। রাষ্ট্রের মতো প্রতিটি সংসারেই একজন সংসার প্রধান থাকেন। আমি আর কোনো রা করলাম না। সাড়ে পাঁচটা নাগাদ চন্দ্রিমাতে গিয়ে যখন পৌঁছলাম— দেখি, চারপাশে প্রচুর মানুষ। আমরাই অকারণে করোনাকে লাই দিয়ে মাথায় তুলে রেখেছি। বহুদিন পরে যেন আকাশ দেখা হলো। খোলা আকাশের নিচে এসে দাঁড়ানো হলো। সবুজ দেখা হলো। একটা এলোমেলো হাওয়া এসে ভাসিয়ে দিল। সেই হাওয়ায় ওর চুলগুলো সমুদ্রের মতো ঢেউ খেলে যাচ্ছিল। দেখো দেখো! ও বলল। কী? ওই যে, কী দারুণ মেঘ। সংসদ ভবনের ঠিক উপর দিয়ে, দেখো! আমি তাকিয়ে দেখি একটা মিশকালো মেঘ দেয়ালের মতো উঠে গেছে। যেন একটা পাহাড় ও পাশ থেকে মাথা উঁচু করে দাঁড়িয়ে আছে। আমরা দুটো শিরীষগাছের ফাঁকে শান করা ওয়ালের উপর গিয়ে বসলাম। একসাথে কোথাও ঘুরতে বের হলে সাধারণত আমাদের গেরস্থালি কথাবার্তা হয় না। আমরা কথা বলি, মেঘ নিয়ে। সবুজ নিয়ে। কিংবা রমনার চাইতে চন্দ্রিমার সবুজ কেন এতো সতেজ—এসব নিয়ে। কয়েকটা ছবি তোলা হলো। ওর চোখ-মুখে ছড়ানো আনন্দটাকে মনে হচ্ছিল এক পাখি। খাঁচা থেকে মাত্র ছাড়া পেয়েই যে উড়ে চলেছে। চলেছে তো চলেছেই... তার সামনে অবারিত আকাশ, হাওয়া, মেঘ... তখনই ঝুম করে বৃষ্টি নামল। আর অকারণেই, শক্তি চট্টোপাধ্যায়ের সেই কবিতাটা, ‘যখন বৃষ্টি নামলো’, কেন জানি না খুব মনে পড়ল। আমরা রূপনগরের দিকে এগুতে থাকলাম। --- বুকের মধ্যে বৃষ্টি নামে, নৌকা টলোমলো কূল ছেড়ে আজ অকূলে যাই এমনও সম্বল নেই নিকটে— হয়তো ছিলো বৃষ্টি আসার আগে চলচ্ছক্তিহীন হয়েছি, তাই কি মনে জাগে পোড়োবাড়ির স্মৃতি? আমার স্বপ্নে-মেশা দিনও? চলচ্ছক্তিহীন হয়েছি, চলচ্ছক্তিহীন । বৃষ্টি নামলো যখন আমি উঠোন-পানে একা দৌড়ে গিয়ে ভেবেছিলাম পাবো তোমার দেখা হয়তো মেঘে-বৃষ্টিতে বা শিউলিগাছের তলে আজানুকেশ ভিজিয়ে নিচ্ছো আকাশ-ছেঁচা জলে কিন্তু তুমি নেই বাহিরে— অন্তরে মেঘ করে ভারি ব্যাপক বৃষ্টি আমার বুকের মধ্যে ঝরে!
শ্রী-র তিন দিনের ঈদ উৎসবের তৃতীয় তথা শেষ দিনের (১৭.০৫.২০২১, সোমবার) সূচি। সবাইকে ঈদের শুভেচ্ছা।
শ্রী-র তিন দিনের ঈদ উৎসবের আজ দ্বিতীয় দিন। আজ থাকছে— * জুয়েল মাজহার অনূদিত পিটার হান্টকের কবিতা : শিশুবেলার গান * নূরুল আলম আতিক অনূদিত অতীশ দীপঙ্করের অমৃত বচন : হৃদয়ের কথা * পিটার সেমোলিচের নেওয়া এবং স্লোভেনিয়ার ‘পোয়েসিস’ ম্যাগাজিনে প্রকাশিত সাখাওয়াত টিপুর সাক্ষাৎকার। * কাজী নাসির মামুনের দীর্ঘ কবিতা মারি ও মহাস্মৃতিকাল * নিবেদিতা আইচের গল্প শিং * সালেহ ফুয়াদের প্রবন্ধ মান্টোর গল্পভাবনা এবং স্যাম চাচাকে লেখা চিঠিতে উঠে আসা সময় * হাবিবুল্লাহ ফাহাদের গল্প পাওলি * পলাশ মজুমদারের গল্প মেয়েটি পরিস্থিতির শিকার * ইলিয়াস কমলের দশটি কবিতা রহস্যের ঘোড়া, শিমুলগাছ ও অন্যান্য কবিতা ----- এবং ----- শ্যামল কান্তি ধরের মুভি রিভিউ ‘কায়ান্তর’ : বহুরূপীর আড়ালে বেদনার এক সিনেকাব্য
শুরু হলো শ্রী-র তিন দিনের ঈদ উৎসব। আজ প্রথম দিন। প্রথম দিনে থাকছে কবিতা, অনুবাদ, গল্প এবং গদ্য। লিখেছেন বাংলা ভাষার বরেণ্য সব লেখক। পাঠক, এই ঈদ উৎসবে আপনাকে আমন্ত্রণ। 
শ্রী-র তিন দিনের ঈদ উৎসবে সকলকে আমন্ত্রণ। ঈদের দ্বিতীয় দিন, অর্থাৎ ১৫.০৫.২০২১ তারিখ থেকে শুরু হয়ে আমাদের উৎসব চলবে ঈদের চতুর্থ দিন অর্থাৎ ১৭.০৫.২০২১ তারিখ পর্যন্ত। সকলকে ঈদের শুভেচ্ছা। ঈদ মোবারক। 
সত্যজিৎ রায়ের জন্মশতবর্ষ উপলক্ষ্যে সমকালীন ১৬ জন শিল্পীর অনলাইন পোস্টার প্রদর্শনী। সম্পূর্ণ প্রদর্শনী দেখতে নিচের লিংকে ক্লিক করুন।
বহুদিন নিজেদের ছবি পোস্ট করি না। এইটা বেশ কিছুদিন আগের তোলা। সেদিন আমরা অকারণেই ঘুরতে বের হইছিলাম। উজ্জ্বল রোদের আলোয় রিক্সা ছুটছিলো পুরান ঢাকার দিকে। লকডাউন... রাস্তায় লোকজন তুলনামূলক কম... ফুরফুরে বাতাস... আজকেই সত্যজিৎকে নিয়ে কোনো একটা লেখায় একটা কোটেশনে পড়লাম, 'তাদের দারিদ্র আছে, দুঃখ নেই।' জীবন সত্যিই সুন্দর; যদি সেভাবে আমরা দেখতে পারি।
আনন্দের খবর হলো, আমাদের ভালোবেসে শুভেচ্ছাবার্তা, মূল্যায়ন এবং পর্যবেক্ষণ পাঠানোর পাশাপাশি আমাদের অনেক কাজেই সহযোগীতার হাত বাড়িয়ে দিয়েছেন আমাদেরই সুহৃদ-বন্ধুরা। এই অ্যানিমেশনটি ভালোবেসে তৈরি করে দিয়েছেন নিতীশ বিশ্বাস। নিতীশ’দাকে শ্রী-র পক্ষ থেকে অশেষ ভালোবাসা। আপনারা যারা ভালোবেসে এরকম অ্যানিমেশন, বানান দেখে দেওয়া, এডিটিং বা ডিজাইন রিলেটেড কাজগুলো করে দিয়ে শ্রী-র পাশে থাকতে চান, আপনাদের সব্বাইকে স্বাগতম। আমাদের ইনবক্সে সেক্ষেত্রে যোগাযোগের অনুরোধ রইল। সকলে ভালো থাকবেন। নিরাপদে থাকবেন।
গত ২৩ এপ্রিল ছিল বিশ্ব বই দিবস। সে কারণে আজ বইয়ের আয়োজনই থাকছে প্রায় সবটা জুড়ে। তার ঠিক দুদিন আগে, ২১ এপ্রিল প্রায়ত হন বাংলা সাহিত্যের উজ্জ্বল নক্ষত্র কবি শঙ্খ ঘোষ। তাঁর স্মৃতির প্রতি শ্রদ্ধাঞ্জলি জানিয়ে শ্রী-তে গদ্য লিখেছেন কবি রিমঝিম আহমেদ।
২০১৩-র জুলাই মাসের কোনো এক বৃষ্টিভেজা দুপুরে কবি পিয়াস মজিদ, বাদল সাহা শোভন, অপূর্ণ রুবেল, মিলন আশরাফ এবং আমি মিলে ঘুরতে গিয়েছিলাম রাঢ়ীখালে; যেখানে বাংলার অনুপম এক অক্ষরসাধক ঘুমিয়ে আছেন। সেখানে গিয়ে পেয়ে গেলাম তাঁর স্ত্রী লতিফা কোহিনূরকে। কত কত কথা হলো! স্বামী সম্পর্কে অনেক না-জানা কথা শোনার পাশাপাশি আমরা দেখলাম বাড়ির প্রবেশমুখের পাশেই শ্বেত পাথরের সমাধী। সেখানে কিছুক্ষণ নির্বাক দাঁড়িয়ে বিস্ময়ের সঙ্গে ভাবছিলাম এখানে যিনি শুয়ে আছেন, তিনিই রচনা করেছেন বাংলা সাহিত্যের অমূল্য সব গ্রন্থ। চিন্তায়, লেখায়, কথায় তিনি এই দেশকে, এই বাংলা ভাষাকে সর্বদা নিতে চেয়েছেন অনন্য এক উচ্চতায়। তাঁর 'আব্বুকে মনে পড়ে', 'ফুলের গন্ধে ঘুম আসে না', 'বুকপকেটে জোনাকিপোকা', 'অন্ধকারে গন্ধরাজ' এই বইগুলোতে তাঁর রাঢ়ীখাল যেন অন্যতর এক স্বপ্নময় ভূমি হয়ে উঠে এসেছে। সেই রাঢ়িখাল, আমাদের সেই উন্মাতাল দিন, সেই বৃষ্টিময় দুপুর— এখনও কি কোথাও জীবনের উজ্জ্বলতম দিন হয়ে স্মৃতিতে ভেসে ওঠে? ওঠে। আর সেই স্মৃতির সঙ্গে মনে পড়ে রাঢ়ীখাল গ্রামের বরেণ্য এক মহীরুহের কথা। তিনি হুমায়ুন আজাদ। আজ ২৮ এপ্রিল এই কীর্তিমান সাধকের জন্মদিন। শুভ জন্মদিন, হুমায়ুন আজাদ।
শুরু হলো মঙ্গলবারের ধারাবাহিক। যিনি একইসাথে লেখক, স্থপতি, নাট্যকার, তথ্যচিত্র নির্মাতা এবং বিশ্বপর্যটক— তিনি শাকুর মজিদ। ভ্রমণকাহিনি এবং জীবনী সাহিত্যে অবদানের জন্য তিনি ২০১৮ সালে পেয়েছেন বাংলা একাডেমি সাহিত্য পুরস্কার। জয়প্রিয় নাট্যদল ‘সুবচন নাট্য সংসদ’ মঞ্চস্থ করেছে তাঁর লেখা নাটক ‘মহাজনের নাও’। শাহ আব্দুল করিমকে নিয়ে রয়েছে তাঁর নির্মিত গুরুত্বপূর্ণ তথ্যচিত্র ‘ভাটির পুরুষ’। এছাড়া অসংখ্য প্রকাশিত গ্রন্থ তো রয়েছেই। আজ থেকে শ্রী-তে শুরু হলো শাকুর মজিদের ধারাবাহিক ভ্রমণগদ্য ‘পোল্যান্ড : লেস ওয়ালেসার দেশ’। আজ থাকছে এর প্রথম পর্ব, ‘গিদাইনস্ক : পোল্যান্ডের বন্দরনগরী’।
শিল্প-সাহিত্যের ওয়েবম্যাগ ‘শ্রী’ সম্পর্কে মূল্যায়ন এবং শুভকামনা জানিয়েছেন কবি, অনুবাদক এবং বাংলানিউজ ২৪ ডট কম পত্রিকার সম্পাদক জুয়েল মাজহার।
যিনি মাত্র চল্লিশ বছর বয়সে উপলব্ধি করেছিলেন শতবছরের নিঃসঙ্গতাকে, স্প্যানিশ ভাষায় যাঁর সাহিত্য বিশ্বসাহিত্যের সম্পদে পরিণত হয়েছিল তাঁর জীবদ্দশাতেই, সেসবের স্বীকৃতিস্বরূপ পেয়েছিলেন নোবেল পুরস্কারও। তিনি গাব্রিয়েল গার্সিয়া মার্কেস। ডাকনাম গাবো। জন্ম ১৯২৭ সালের ৬ই মার্চ, উত্তর কলম্বিয়ার এরাকাতাকা শহরে। মৃত্যু ১৭ এপ্রিল ২০১৪ সালে। গত ১৭ এপ্রিল ছিল এই মহান শিল্পীর ৭ম মৃত্যুবার্ষিকী। তাঁকে শ্রদ্ধাঞ্জলি জানিয়ে আজ শ্রী-তে থাকছে ফারুক ওয়াসিফের গদ্য ‘শেহেরজাদ থেকে মার্কেস, জাদুবাস্তবতার নিশাচরেরা’ শিরোনামের অত্যন্ত গুরুত্বপূর্ণ এবং তথ্যবহুল একটি প্রবন্ধ। 
আবুল হোসেন মিয়া থেকে আবুল হাসান হয়ে ওঠা, নাম নিয়ে বন্ধুদের টিপ্পনী, কবিতায় নতুন করে নিজের অভিষেক, নিজেকে নতুন উচ্চতায় তুলে নেয়া... কবি আবুল হাসানের জীবনের এমন অত্যুজ্জ্বল ঘটনাগুলো ফিকশনের মতো করে তুলে এনেছেন কবি ও কথাসাহিত্যিক মোশতাক আহমদ। পাঠককে প্রণতি।
এখনও বাংলার গ্রাম্যজীবনে তিথি-নক্ষত্র দেখার জন্য পঞ্জিকাই একমাত্র ভরসা। বছরের শুরুতে নতুন পঞ্জিকা ঘরে আনা অনেকটা বাধ্যতামূলক। বিয়ে, অন্নপ্রাশন, সাধ-ভক্ষণ, কালবেলা বারবেলা, কবে অক্ষয় তৃতীয়া, কবে পূর্ণিমা, শুভাশুভ, রাশিফল, শুভ দিনের নির্ঘন্ট ইত্যাকার নানান বিষয় জানার জন্য মানুষ পঞ্জিকার উপরই নির্ভর করে। নবযুগ হাফ পঞ্জিকা থেকে শুরু করে পরবর্তীতে মোহাম্মদীয়া বা লোকনাথ হাফ পঞ্জিকা বা, আরো যে যে নামে পঞ্জিকা পাওয়া যায়— এসব বাংলা সংস্কৃতিরই অবিচ্ছেদ্য অংশ। প্রতিটি পঞ্জিকায় বাংলার আবহমান সম্প্রীতির ঐতিহ্যও স্পষ্টভাবেই লক্ষ্য করা যায়। গবেষক ও প্রাবন্ধিক সাইমন জাকারিয়া সেইসব ঐতিহ্যের সন্ধান করেছেন এই প্রবন্ধে। পাঠককে স্বাগতম। 
মৌসুমী ভৌমিক— এই নামটি বলার বা শোনার পরে বোধ করি আর কোনো কিছুই বলার প্রয়োজন পরে না। তখন আমাদের কল্পনায় কিংবা মনের ভেতর আপনাতেই যে গুঞ্জন ওঠে তা হলো, 'আমি শুনেছি সেদিন তুমি', বা, 'আমার কিছু কথা ছিল', বা, 'যশোর রোড' গানগুলো। তবে তিনি কেবলই গায়ক নন। সুরকার নন। গীতিকার নন। তিনি আপাদমস্তক একজন গানযাপন করা, গানলালন করা মানুষ। এটা আরো ভালো করে বুঝতে পারলাম যখন এই লেখাটার বিষয়ে তাঁর সঙ্গে যোগাযোগ করি। ভেবেছিলাম অন্যান্য বেশিরভাগ সেলিব্রেটি গায়কদের মতোন তিনিও নিরুত্তর থাকবেন। কিন্তু আমাকে বিস্ময়করভাবে অবাক করে দিয়ে তিনি উত্তর করলেন। অনুমতি দিলেন। এর পর কত না বিষয়ে তাঁর সঙ্গে যোগাযোগ করেছি। প্রতিবারই তিনি স্বল্প অথচ গুরুত্বপূর্ণ মতামত ও পরামর্শ জানিয়ে উপকৃত করেছেন। মৌসুমী'দিকে আমাদের অন্তরের ভালোবাসা জানাই। এই লেখাটির পেছনে নানান ভূমিকায় গুরুত্বপূর্ণ অবদান রাখায় লোক-গবেষক ও প্রাবন্ধিক সুমনকুমার দাশ এবং শিল্পী ও কবি রাজীব দত্তের কাছেও ভীষণভাবে কৃতজ্ঞ। পাঠ করুন মৌসুমী ভৌমিকের অনবদ্য গদ্য, 'মনসা মঙ্গল ও একটি এটলাস ছাতার গল্প'।
সংগীতের নন্দন নিয়ে লিখেছেন লায়লা ফারজানা। এই লেখাটির সৌন্দর্য, বিস্তৃতি পাঠককে নিঃসন্দেহে মুগ্ধ করবে। লেখকের শিল্পের নানামাধ্যমে বিচরণের অভিজ্ঞতার ফলে এই লেখাটি তাত্ত্বিক দিক থেকে যেমন তেমনি নান্দনিক দিক থেকেও হয়ে উঠেছে সুললিত। পাঠককে আমন্ত্রন।
যিনি মাত্র চল্লিশ বছর বয়েসে উপলব্ধি করেছিলেন শতবছরের নিঃসঙ্গতাকে, স্প্যানিশ ভাষায় যার সাহিত্য বিশ্বসাহিত্যের সম্পদে পরিণত হয়েছিল তার জীবদ্দশাতেই, পেয়েছিলেন স্বীকৃতিস্বরূপ নোবেল পুরস্কার। তিনি গ্যাব্রিয়েল গার্সিয়া মার্কেজ। ডাকনাম গ্যাবো। জন্ম ১৯২৭ সালের ৬ই মার্চ, উত্তর কলম্বিয়ার এরাকাতাকা শহরে। মৃত্যু ১৭ এপ্রিল ২০১৪ সালে। আজ এই মহান শিল্পীর ৭ম মৃত্যুবার্ষিকী। তাঁকে শ্রদ্ধাঞ্জলি জানিয়ে শ্রী-তে থাকছে ফারুক ওয়াসিফের গদ্য ‘শেহেরজাদের নিশাচর পুত্র, যার নাম গ্যাবো’।
কিন্তু মাঝরাতে হামেশা দুঃস্বপ্ন দেখে হল্লা-চিৎকার ও কান্নাকাটি করার স্বভাবের ফলে তার রুমমেট কমপ্লেন করতে থাকে। উপরন্তু স্বপ্নের ঘোরে মাঝেসাঝে তিনি হাঁটাচলা শুরু করলে ম্যানেজার তাকে কামরা থেকে সরিয়ে দেয়। সেন্টারের পেছন দিকের স্টোররুমটি সাফসুরতা করে তাকে দেয়া হয়। ... ভদ্রলোক উত্তেজিত ভঙ্গিতে এক দিনের পুরানো ইত্তেফাক পত্রিকাটি তার হাতে তুলে দেন। প্রথম পৃষ্ঠায় ছবি দিয়ে ছাপা হয়েছে নূর হোসেন নামে এক তরুণের পুলিশের গুলিতে নিহত হওয়ার সংবাদ। মৃত্যুর সময় মানুষটির বুকে ধবধবে সাদা কালিতে লেখা ছিল ‘স্বৈরাচার নিপাত যাক।’ * শ্রী-র বৈশাখের বিশেষ আয়োজনে পাঠ করুন মঈনুস সুলতানের গল্প ‘লাল সালুতে মোড়া সাদা ঘোড়া ও চা পানের বিজ্ঞাপন’। ** শুভ জন্মদিন, সুলতান ভাই।
শ্রী-র বৈশাখী উৎসবে থাকছে সম্পাদক, সাংবাদিক এবং আশির দশকের অন্যতম গুরুত্বপূর্ণ কবি সাজ্জাদ শরিফের সাক্ষাৎকার। শিল্প-সাহিত্য-চিন্তা-দর্শনসহ নানাবিধ বিষয়ে নিজেকে মেলে ধরেছেন তিনি। সাক্ষাৎকারটি গ্রহণ করেছেন কবি জব্বার আল নাঈম।
তিন দিন ব্যাপী শ্রী-র বৈশাখী উৎসবে আজ প্রকাশিত হলো তৃতীয় তথা শেষ দিনের আয়োজন। আজকের আয়োজনে যা যা থাকছে— ১. কবিয়াল মদন সরকার ।। প্রবন্ধ ।। যতীন সরকার ২. ‘কবিতা যুক্তির বাইরের জগৎ থেকে আসে’ : সাজ্জাদ শরিফ ।। সাক্ষাৎকার ।। জব্বার আল নাঈম ৩. আবুল হাসানের অভিষেক ।। গদ্য ।। মোশতাক আহমদ ৪. রূপি কৌর-এর কবিতা ।। অনুবাদ ।। মুম রহমান ৫. অনেক দিনের আমার যে গান ।। প্রবন্ধ ।। লায়লা ফারজানা ৬. রূপকথা ।। গল্প ।। লুনা রুশদী ৭. ‘পরানের গহীন ভিতর’ এবং ‘সোনালী কাবিন’ এর অনুষঙ্গী আলোচনা ।। প্রবন্ধ ।। শোয়েব নাঈম ৮. রাজীব দত্তের অনলাইন প্রদর্শনী : *শর্ত প্রযোজ্য ৯. লেখককে অবশ্যই বিশ্বের দিকে তাকাতে হবে, বিশ্ব তাঁর দিকে তাকিয়ে থাকবে না : রাস্কিন বন্ড ।। সাক্ষাৎকার ।। উপল বড়ুয়া ১০. বিষাদ রচনার অনুবাদের প্রতি অধিক আসক্তির ব্যক্তিগত কিছু অজুহাত ।। গদ্য ।। সোনালী চক্রবর্তী আমাদের মতো একেবারেই নতুন একটি ওয়েবম্যাগের পক্ষে এই সম্পূর্ণ আয়োজনটা মোটেও সহজ ছিল না। কিন্তু এই কঠিন কাজটি সহজ করে দিয়েছেন আমাদের লেখকেরা। চাওয়ামাত্র লেখা দিয়ে আমাদের পাশে থেকেছেন। বিশেষভাবে সহযোগীতা করেছেন, যাদের নাম না বললেই নয়, শিল্পী ও কবি রাজীব দত্ত, শিল্পী ও কবি নির্ঝর নৈঃশব্দ্য, আমাদের সাইটের যেকোনো সমস্যায় নানান টেকনিক্যাল দিক নিরলসভাবে সামলে চলেছেন প্রনব রায় রাহুল, তাঁদের সকলের কাছে আমরা বিশেষভাবে ঋণী। আশা করি আগামীতেও আপনাদের এই সহযোগীতা আমরা পাবো। আর, যাঁর কাছে শ্রী-র অসীম ঋণ, যাঁর কাছে কৃতজ্ঞতা প্রকাশ বা ধন্যবাদ জ্ঞাপন নিছক বাহুল্য, তিনি শিল্পী রাজীব রাজু । শ্রী-র নান্দনিক লোগোটি করে দেওয়ার পাশাপাশি যেকোনো প্রয়োজনে শর্তহীনভাবে আমাদের পাশে এসে দাঁড়ান। আজ আমাদের পক্ষ থেকে তাঁকে একটি রঙিন স্যালুট জানাই। প্রিয় পাঠক/লেখক, বৈশাখের এই বিশেষ আয়োজনে আমাদের পাশে থাকায় আপনাদের অশেষ ধন্যবাদ। সকলের জীবন সুন্দর হোক। 
আজ ফরাসি দার্শনিক, চিন্তাবিদ, কথাসাহিত্যিক এবং নাট্যকার জাঁ পল সার্ত্রর ৪১তম মৃত্যুবার্ষিকী। তাঁকে নিয়ে শ্রী-র বৈশাখী আয়োজনে লিখেছেন লীনা দিলরুবা।
তিন দিন ব্যাপী শ্রী-র বৈশাখী উৎসবে আজ প্রকাশিত হলো দ্বিতীয় দিনের আয়োজন। আপনাদের আন্তরিক মতামত প্রত্যাশা করি।
শ্রী-র তিন দিনের বৈশাখী আয়োজনে গল্প নিয়ে সূচিবদ্ধ হয়েছেন বাংলা ভাষার সাতজন চৌকশ গল্পকার।
শ্রী-র ৩ দিন ব্যাপী বৈশাখের বিশেষ আয়োজনে আমাদের সঙ্গে থাকুন। আগামীকাল পয়লা বৈশাখ থেকে আমাদের উৎসব শুরু হয়ে চলবে তেশরা বৈশাখ পর্যন্ত।
বৈশাখের বিশেষ আয়োজনে থাকছে গবেষক, প্রাবন্ধিক ও নাট্যকার সাইমন জাকারিয়া-র প্রবন্ধ। চোখ রাখুন। শ্রী-তে যুক্ত হোন।
