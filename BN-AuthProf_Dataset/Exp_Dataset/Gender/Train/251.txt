মহানবী সাঃ মক্কা ছেড়ে যাবার পর একদল বোকা ভেবেছিল তাদের জয় হয়েছে।ইতিহাসে ষড়যন্ত্রকারীদের স্থান শুধুই  শয়তান হিসেবে কিন্তু মোহাম্মদ সাঃ হয়ে আছেন সর্বশ্রেষ্ঠ মহামানব। শুভকামনা জনতার ডাক্তার ডাঃ জাহাঙ্গীর কবির ।
বিলুপ্ত হয়েছে সেকালের দাস প্রথা। কোটিপতির দেশে ধনীদের লোভের কাছে পরাজিত একালের দাসপাল। নিম্নবিত্ত হয়ে জন্মানোই যেন অভিশাপ। নিষ্প্রাণ পথিকের জীবিকার তাগিদ, চাই শুধু একবেলা দু'মুঠো ভাত।
যশোর পৌর পার্ক পুকুর। দূর থেকে দেখলে অনেকটা লেকের মতো মনে হয়। পাশাপাশি দু'টি পুকুর, একটি অন্যটির সাথে লাগোয়া। সারা বছর পুকুর দু'টিতে পানি কমে না। গ্রীষ্মে খাল-বিল শুকিয়ে গেলেও এই দু'টি পুকুর পানিতে টলমলে থাকে। ধারণা করা হয়, পুকুরের কোথাও একটা সুড়ঙ্গের সৃষ্টি হয়েছে যেটির কারণে পাতাল থেকেও পানি উঠে আসে। আবার বর্ষায় পথ-ঘাট তলিয়ে গেলেও এই দুই পুকুরের পানি বাইরে আসে না অর্থাৎ পাতালের পানির সাথে সামঞ্জস্যতা করে 'ওয়াটার লেভেল' ঠিক রাখে। পুকুর দু'টি নিয়ে অনেক জনশ্রুতি আছে। থাকাটাও অমূলক নয়, কেননা অনেকেই এই পুকুরে গোসল করতে নেমে ইতোপূর্বে তলিয়ে গেছেন। পরবর্তীতে নাকি তাদের ক্ষত-বিক্ষত লাশ উদ্ধার করা হয়েছে। অবাক হয়নি। যে পুকুর থেকে ৩০-৩৫ কেজি ওজনের মাছ পাওয়া যায় সেখানে মৃত দেহে কামড়ের ঘটনা খুব অস্বাভাবিক নয়। মেনে নিতে কষ্ট হচ্ছে যে শ্রদ্ধেয় বড় ভাই তানভির ফারহান শুভ এই পুকুরে গোসল করতে নেমে নিখোঁজ হয়েছেন। ক্যাডেট কলেজে কাটানো ছোট্ট সময়ে অনেক স্মৃতি মস্তিষ্কে গেঁথে আছে। সদালাপী ফারহান ভাই বড়দের কাছে যেমন ছিলেন বিশ্বস্ত ও স্নেহের আমাদের কাছেও ছিলেন পরম শ্রদ্ধার। গম্ভীর থাকতেন, তাই হয়তো কিছুটা ভয়ও পেতাম। আমি নিতান্তই রসিক মানুষ তাই ব্যক্তিগত ভাবে ডাকতেন, সেখানে হাসি-ঠাট্টায় প্রাণ খুলে হাসতে দেখেছি। খেলাধুলা, মঞ্চ কিংবা পড়াশোনা যতটুকু অনুধাবন করেছি বা স্বচক্ষে দেখেছি, তাকে সর্বদা সর্বাগ্রে দেখেছি। বিভিন্ন কালচারাল ফাংশানে তাকে পেয়েছি, ফুটবল ও ভলিবল টুর্নামেন্টে আরো কাছ থেকে পেয়েছি। বলতে দ্বিধা নেই যে কিছু প্রতিযোগিতায় অন্যান্য হাউজ গুলোর কাছে তিনি ছিলেন মূর্তমান আতঙ্কের নাম। তিনি ছিলেন হুনাইন হাউজ তথা ঝিনাইদহ ক্যাডেট কলেজের মূল্যবান সম্পদ। তার সাথে যে বা যারা মিশেছে, কাছ থেকে দেখেছে কেউই তাকে ভুলতে পারেনি, ভুলতে পারে না। আমি নিজেকে বাস্তববাদী বলেই দাবি করি এবং তাকে হারানোর বেদনা ভাষায় প্রকাশ আমার জন্য ধৃষ্টতা। এতোটুকুই কামনা, প্রিয় ফারহান ভাই যেখানেই থাকুক ভালো থাকুক, শান্তিতে থাকুক। "তার মতো কিছুই নেই, তিনি সর্বশ্রোতা, সর্বদ্ৰষ্টা।" (শুরা:১১)
আমরা মানুষ, ভুল করা আমাদেরই সাজে। ছোট ভুল বড় ভুল জানা-অজানা ভুল, প্রকাশ্যে-গোপনে লাভে-ক্ষতিতে ভুল, আরো ভুল কত ভুল শত শত ভুল। ভুল করে ভুলে গিয়ে বা ভোলার অভিনয়ে ভোলা হয়ে ভেঙে পড়ি। অথচ সৃষ্টিকর্তা আমাদের ভুলগুলো ক্ষমা করতে উদগ্রীব হয়ে অপেক্ষা করেন। শর্তানুযায়ী ক্ষমা চাইতে হবে মাত্র। নিজেদের ভুল অনুধাবন করেই আমেরিকান র‍্যাপার দ্যা জ্যাকা শহীদ আকবর হয়েছিলেন, গায়ক ব্লাকেই আব্দুল্লাহ হয়েছিলেন, তালেবানদের হাতে বন্দি ইসলাম বিদ্বেষী সাংবাদিক য়ুভন রিডলি মুসলিম হয়েছিলেন..। সম্প্রতি বিতর্কিত অভিনেত্রী সানাই মাহবুব ইসলামকে জীবন বিধান হিসেবে মেনে নিতে আগ্রহ প্রকাশ করেছেন। ইসলামের পথে তার এই যাত্রা প্রাথমিকভাবে সহজ হবে না। বাংলাদেশ ক্রিকেট দলের কেউ জয়ের পর 'আলহামদুলিল্লাহ' লিখলে তাদের নামের আগে জঙ্গি ট্যাগ দেওয়া হয়, রকমারির মাহমুদুল হাসান সোহাগকেও ছাড়া হয়নি। যাগকে, ওসব গুরুত্বহীনদের মাদকময় কথা আরেকদিন জানাবো ইংশা'আল্লাহ। সানাই মাহবুব। একসময়ের সবচাইতে আলোচিত মডেল। তৎকালীন ইসলামি বক্তাগণ তাকে কঠোর ভাবে হেয় করেছিলেন এবং মুসলিম সমাজ তাকে যথেষ্ট কটাক্ষ করেছিল, যেটির যোগ্য তিনি ছিলেন। তবে জনগণের অত্যাধিক বাড়াবাড়ির কথা অস্বীকার করবো না, সেটি হয়তো উচিৎ ছিল না। ইসলামপন্থীদের দ্বারা তার তথাকথিত ক্যারিয়ার চরমভাবে ক্ষতিগ্রস্ত হয়েছিল। এতো কিছুর পরও তার কাছে দ্বীন হিসেবে ইসলাম কিভাবে গ্রহণযোগ্যতা পেলো সেটি আমার জন্য বেশ বিষ্ময়কর। হয়তো সম্পূর্ণ ঘটনায় ছিল হিদায়াত প্রাপ্তির একটি অংশ মাত্র, নাও হতে পারে। তবে এখন সে ইসলামের ছায়াতলে এসে আল্লাহর দাসত্ব মেনে নিতে প্রস্তুত। সে আল্লাহকে ভালোবেসে আমাদের সম্প্রদায়ে যুক্ত হতে চায়। অর্থাৎ আমাদের ন্যায় তারও গন্তব্য ঐ জান্নাহ। কাজেই আমরা একে অপরকে কি সহযোগিতা করবো না? তার আগের সব আপত্তিকর ছবি-ভিডিও পোস্ট করে আমরা কেন তার সমস্যা হয়ে দাঁড়াচ্ছি? তিনি হয়তো পুরোনো স্মৃতিগুলো ভুলে যেতে চাইছেন, আমাদেরও উচিৎ তার অতীত সম্পর্কে ভুলে তার জন্য মঙ্গল কামনা করা। অন্যান্য যারা ইসলামে ফিরে আসার কথা ভাবছেন, তারা ফিরে আসবেন কিনা এটি অনেকটা নির্ভর করে, একজন ব্যক্তি যিনি ইসলামে পরিপূর্ণ ভাবে ফিরে আসতে চাইছেন, তাকে মুসলিম উম্মাহ কীভাবে বরণ করে নিচ্ছে বা তাকে নিয়ে কি ধরনের প্রতিক্রিয়া দেখাচ্ছে সেটির উপর। অর্থাৎ আমাদের আচরণ অনুধাবন করে আরো অনেকে যেন ইসলামে ফিরে আসার অনুপ্রেরণা পায়, এটিই কাম্য। আমরা কেউই নিশ্চয় ইসলাম প্রচার ও প্রসারে বাঁধা হয়ে হয়ে দাঁড়াতে চাইনা! আল্লাহ-আল-আলীম। 
বইটি মাত্র ৩০ পৃষ্ঠার। পড়ার সুযোগ হয়ে ওঠেনি, তবে কভার পেইজ দেখেই অনেক কিছু অনুধাবন করতে পেরেছি। এই বইটির গুরুত্ব ও মহত্ব ভুক্তভোগী ব্যক্তিই সবচাইতে বেশি বুঝবেন। সম্ভব হলে সবাইকে পড়তে বাধ্য করতাম! চাইলে পড়তে পারেন, প্রিয়জনকে উপহার হিসেবেও দিতে পারেন!
আজ একজন পুলিশ কর্মকর্তা একজন মায়ের গল্প লিখেছেন। সেই পরিবার বনানির বাড়ি বিক্রি করে, প্রতারকের মাধ্যমে সর্বস্ব হারিয়ে আজ পথের ভিখারি। সন্তানের চিকিৎসার জন্য মা পতিতাবৃত্তি পেশায় যুক্ত হতে চান। কি ভয়ংকর খবর! আমি বিশ্বাস করি, কোনো সুস্থ মস্তিষ্কের নারী স্বেচ্ছায় পতিতা হতে পারে না। নারী মা, নারী বোন, নারী নেত্রী(!), নারী মানুষ। নানান দুর্ঘটনার শিকার এই নারীই রাতের আঁধারে হয়ে ওঠে ভোগ্যপণ্য। উন্নয়নের মহাসড়কে বাংলাদেশ, সেই সড়কের পাশের ড্রেনে কিলবিল করে পতিতা নামক নারী সত্ত্বা। পতিতা তো বটেই, তাদের সন্তানদের দেখলেও চোয়াল শক্ত করে প্রচন্ড ঘৃণার সাথে চোখ ফিরিয়ে নিই। সম্ভব হলে থুথু নিক্ষেপ করি কলুষিত ধরণীর বুকে। এতো নির্মম তো হওয়ার কথা ছিল না। এখানেই কি শেষ? হুম, শেষ। তাদেরকে নিয়ে কারো মাথা ব্যথা নেই। কেউ দু'কলাম লেখে না, কেউ দু'লাইন বলে না। বলেছিলেন!.. একজন সাংবাদিক মহোদয় স্বরাষ্ট্রমন্ত্রী মহোদয়কে অনুরোধ করে বলেছিলেন যেন 'সিস্টেমেটিক বিনোদন' এর জন্য পতিতালয়কে স্বীকৃতি দেওয়া হয়। বাহ! যে জাতি অর্থ খসিয়ে এমন সাংঘাতিক সাংবাদিক রাখে সে জাতির একজন হয়ে আমি লজ্জিত। আমার-আপনার প্রিয়জন নিছক পরিস্থিতির শিকার হয়ে পতিতালয়ের আঁধারে মুখ লুকাবে না, এর নিশ্চয়তা দিতে পারেন? প্রবল ইচ্ছা, কখনো মানুষের কাতারে আসতে পারলে তাদেরকেও নিয়ে আসবো, সুন্দর মানুষ যে পৃথিবীতে আছে সেটাও বোঝাবো। সুহৃদ পাঠককে সেদিন পাশে পেলে খুশি হবো।
কু’রআনে কিছু আয়াত রয়েছে, যেখানে মহামহিম স্রষ্টা আমাদের অনেক মানসিক সমস্যার সমাধান দিয়ে দিয়েছেন। তেমনই কিছু আয়াত সংগ্রহ করেছি ও উপস্থাপন করছি, সাথে রেখেছি কিছু হাদিস। একটু ধৈর্য্য ধরে মনোযোগের সহিত পড়লে, আমাদের হতাশা, অবসাদ, ডিপ্রেশন, কিছু না পাওয়ার দুঃখ, নিজের উপরে রাগ, অন্যের উপরে হিংসা, প্রিয়জনকে হারানোর বেদনা —এই সবকিছু কাটিয়ে ওঠার শক্তি খুঁজে পাবো ইংশা'আল্লাহ। ★ ‘আল্লাহ তোমাদের ক্লেশ দিলে তিনি ছাড়া তা মোচনকারী আর কেউ নেই। আর আল্লাহ যদি তোমার মঙ্গল চান, তাহলে তাঁর অনুগ্রহ রদ করার কেউ নেই...।’ (সুরা: ইউনুস, ১০৭) ★ ‘আর যে আল্লাহর ওপর ভরষা করে, আল্লাহ তার জন্য যথেষ্ট।’ (সুরা: তালাক, ৩) ★ 'মনে রেখ, তোমার যা ধনসম্পদ আছে এবং তোমার সন্তানরা, এগুলো শুধুই তোমার জন্য পরীক্ষা ছাড়া আর কিছু নয়। আর মনে রেখ, আল্লাহর تعالى কাছে রয়েছে অপরিসীম পুরস্কার।' [সুরা: আনফাল, ২৮] ★ 'তুমি কি জানো না: সবগুলো আকাশ এবং পৃথিবীর অধিপতি একমাত্র আল্লাহ? আল্লাহ ছাড়া তোমাদেরকে রক্ষা করার কেউ নেই, সাহায্য করারও কেউ নেই?' (সুরা: বাক্বারাহ, ১০৭) ★ 'মানুষ কি ভেবেছে যে, তাদেরকে কোনো পরীক্ষা না করেই ছেড়ে দেওয়া হবে, কারণ তারা মুখে বলছে, “আমরা তো মুমিন!" (সুরা: আনকাবুত, ২] ★ 'তিনিই সেই সত্তা, যিনি মানুষকে হাসান এবং কাঁদান। তিনিই তো মৃত্যু দেন, জীবন দেন।' (সুরা: নাজম, ৪৩) ★ 'তারা কি লক্ষ্য করে দেখে না যে, প্রতিবছর তাদের উপর দুই-একবার বিপদ আসছে? এরপরও ওরা তওবাহ করে না, উপলব্ধি করার চেষ্টা করে না।' (সুরা: তাওবাহ, ১২৬) ★ 'প্রতিটি কষ্টের সাথে অবশ্যই অন্য কোনো না কোনো দিক থেকে স্বস্তি রয়েছে। কোনো সন্দেহ নেই, অবশ্যই প্রতিটি কষ্টের সাথে অন্য দিকে স্বস্তি আছেই।' (সুরা: ইনশিরাহ, ৫-৬) ★ 'আমি তোমাদেরকে ভয়, ক্ষুধা, সম্পত্তি, জীবন এবং ফসল হারানো দিয়ে পরীক্ষা করবই। জীবনে কোনো বিপদ আসলে যারা ধৈর্যের সাথে চেষ্টা করে এবং বিপদে পড়লে সাথে সাথে বলে, “আমরা তো আল্লাহরই সম্পত্তি। আল্লাহরই কাছে আমরা শেষ পর্যন্ত ফিরে যাবো” — তাদেরকে সুসংবাদ দাও! ওদের উপর তাদের প্রভুর কাছ থেকে আছে বিশেষ অনুগ্রহ এবং শান্তি। এধরনের মানুষরাই সঠিক পথে আছে।' (সুরা: বাক্বারাহ, ১৫৫-১৫৭) ★ ‘...নিশ্চয়ই আল্লাহ ধৈর্যশীলদের সঙ্গে আছেন।’ (সুরা: বাক্বারাহ, ১৫৩) 🔖 নিজের চেয়ে নিচের মানুষদের অবস্থার দিকে তাকানো শ্রেয়। ভাবুন, আল্লাহ আপনাকে তার থেকে ভালো রেখেছেন। মনোবিজ্ঞানীরাও ডিপ্রেশনের চিকিৎসা হিসেবে রোগীকে এভাবে চিন্তা করার উপদেশ দিয়ে থাকেন। মহানবী (সা.) দেড় হাজার বছর আগেই চিকিৎসার এই পদ্ধতি প্রয়োগ করেছিলেন। হাদিসে এসেছে, খাব্বাব (রা.) বলেন, আমরা আল্লাহর রাসুলুল্লাহ (সা.)-এর কাছে অভিযোগ করলাম এ অবস্থায় যে তিনি কাবাঘরের ছায়ায় একটি চাদরে ঠেস দিয়ে বিশ্রাম নিচ্ছিলেন। আমরা বললাম, আপনি কি আমাদের জন্য আল্লাহর কাছে সাহায্য চাইবেন না? আপনি কি আমাদের জন্য দোয়া করবেন না? জবাবে তিনি বলেন, ‘তোমাদের জানা উচিত, তোমাদের আগের মুমিন লোকেদের এই অবস্থা ছিল যে একজন মানুষকে ধরে আনা হতো, তার জন্য গর্ত খুঁড়ে তাকে তার মধ্যে পুঁতে রাখা হতো। অতঃপর তার মাথার ওপর করাত চালিয়ে তাকে দুই খণ্ড করে দেওয়া হতো এবং দেহের গোশতের নিচে হাড় পর্যন্ত লোহার চিরুনি চালিয়ে শাস্তি দেওয়া হতো। কিন্তু এই কঠোর পরীক্ষা তাকে তার দ্বিন থেকে ফেরাতে পারত না। (বুখারিঃ ৩৬১৬) 🔖 রাসুলুল্লাহ (সা.) বলেছেন, ‘যে ব্যক্তি নিয়মিত ইস্তেগফার করবে আল্লাহ তার সব সংকট থেকে উত্তরণের পথ বের করে দেবেন, সব দুশ্চিন্তা মিটিয়ে দেবেন এবং অকল্পনীয় উৎস থেকে তার রিজিকের সংস্থান করে দেবেন।’ (আবু দাউদ, হাদিস : ১৫২০) 🔖 রাসুলুল্লাহ (সা.) বলেন, আমি এমন একটি দোয়া সম্পর্কে অবগত আছি, কোনো বিপদগ্রস্ত লোক তা পাঠ করলে আল্লাহ তাআলা তার সেই বিপদ দূর করে দেন। সেটি হচ্ছে আমার ভাই ইউনুস (আ.)-এর দোয়া। দোয়াটি হলো— ‘লা ইলাহা ইল্লা আনতা সুবহানাকা ইন্নি কুনতু মিনাজ জ্বলিমীন।’ অর্থ : হে আল্লাহ! তুমি ছাড়া কোনো সত্য উপাস্য নেই; আমি তোমার পবিত্রতা বর্ণনা করছি। নিঃসন্দেহে আমি জালিমদের অন্তর্ভুক্ত। (তিরমিজি, হাদিস : ৩৫০৫) [অনিচ্ছাকৃত ত্রুটি মার্জনা যোগ্য]
শহীদ ওমর ফারুক ত্রিপুরার হত্যাকারী এবং মওলানা মাহমুদুল হাসান গুনবিকে গুম করার দেশি-বিদেশি চক্রের মুখোশ ধীরে ধীরে উন্মোচিত হচ্ছে! আপনাদের মনে থাকার কথা- ওমর ফারুক ত্রিপুরাকে হত্যার পর কল্লোল মোস্তফা তার ফেসবুকে এই হত্যাকাণ্ডকে 'প্রতিবাদের অধিকার' হিসেবে ব্যাখ্যা করে সমর্থন দিয়েছিলো। এখন যোগ হয়েছে প্রথম আলো গং। মাহমুদুল হাসান গুনবি'র সাথে আনসার আল ইসলামের যোগসূত্র দেখিয়ে তাকে জঙ্গী প্রমানের চেষ্টা করে 'প্রথম আলো' তাকে গুম করার বিষয়টিকে প্রাতিষ্ঠানিকভাবে সমর্থন দিলো। সেই সাথে তারা 'দাওয়াতুল ইসলাম' নামের ইসলাম প্রচারের এনজিওটিকে 'জঙ্গী কার্যক্রম' এর দায়ে অভিযুক্ত করেছে কোন প্রমান ছাড়াই। কোন সভ্য দেশ হলে এই জঘন্য নোংরা কাজের জন্য মতি-মাহফুজ-পুটুনদের মাফ চাইতে হতো। এখানে উল্লেখ করা প্রয়োজন যে, শহীদ ওমর ফারুক খ্রীষ্টান থেকে মুসলমান হয়েছিলের এই 'দাওয়াতুল ইসলাম' এনজিও এবং মাহমুদুল হাসান গুনবি'র হাত ধরেই। আর ওমর ফারুকের দাওয়াতে মুসলমান হয়েছিলেন আরও ৩০ ত্রিপুরা পরিবার। ওমর ফারুকতে হত্যার পর ভয়-ভীতি দেখিয়ে ঐ পরিবারগুলোকে আবারও খ্রিস্টান ধর্মে ফেরত যেতে চাপ দেয়া হচ্ছে বলেও স্থানীয় সূত্রগুলো পত্রপত্রিকার মাধ্যমে জানিয়েছে। পাহাড়ে কী কেবল খ্রিস্টান এনজিওগুলো ধর্ম প্রচার করতে পারবে? আর কেউ না? তাই যদি হয়, তাহলে সেটা সরকারীভাবে গেজেট প্রকাশ করে জানানো হোক। মাহমুদুল হাসান গুনবি যদি কোন ফৌজদারী অপরাধ করে থাকেন, তাহলে তার বিরুদ্ধে মামলা করে বিচার করা যেত। কিন্তু গোয়েন্দা সংস্থা দিয়ে তাকে গুম করা আর প্রথম আলো কর্তৃপক্ষের সেটার পার্টনার হওয়া দেশের মানবাধিকার পরিস্থিতির জন্য অশনি সংকেত।
ডা. রয়না আসলাম। বিখ্যাত ফায়সালাবাদ মেডিকেল বিশ্ববিদ্যালয়ের কৃতি ছাত্রী; পাকিস্তান তথা বিশ্বের গর্ব। একই সময় একই সাথে একাই আঠারোটি বিষয়ের প্রতিটিতে আলাদা করে স্বর্ণ পদক পেয়েছিলেন। মুহূর্তটি ২০১৯ সালের। সম্ভব হলে ভিডিওটি আপনার শুভাকাঙ্ক্ষীকে দেখাবেন। গুগল থেকে মেয়েটির গল্প শোনাবেন। বিশ্বাস করুন, পরিবার, সমাজ তথা জাতির কল্যান হবে ইংশা'আল্লাহ।
আলহামদুলিল্লাহ! সব সত্য প্রকাশ হবে না। নানান নতুন গল্প তৈরি হবে। তবু দিন শেষে বাবুটা বাবাকে ফিরে পাবে।
নিখোঁজ তত্ত্ব ও সাম্প্রতিক বাংলাদেশ- রূপকথার বঙ্গদেশে 'নিখোঁজ' মানে হঠাৎ করে নেই হয়ে যাওয়া। শুনতে ঠাট্টা মনে হলেও এটাই বাস্তবতা। এই ধরুন মায়ের জন্য ওষুধ কিনতে গেলেন বা সকালে হাটাহাটি করতে বেরিয়েছেন কিংবা কর্মস্থল থেকে ফিরছেন মাত্র। পুটুস করে উধাও হয়ে যাবেন! জ্বী। সে মতের ভিন্নতা হোক বা 'বিশেষ' কাজ বাস্তবায়নে বাঁধা; আপনি যদি একটু প্রভাবশালী হন রাতারাতি দু'দশজনকে গুম করা আপনার জন্য কিছুই না। বাংলা চলচ্চিত্রের ভাষায়, "পথের কাঁটা দিলাম সরিয়ে" বা "গলার কাঁটা নিলাম নামিয়ে"। আরে নাহ! 'ওসব' নিয়ে ভাবতে হবে না। বললাম তো, আপনি প্রভাবশালী। দু'দিন বা দু'মাস (বেশি-কম হলে দোষ দিতে পারবেন না!) খালে-বিলে, নদীর পাড়ে নিখোঁজ ব্যক্তির লাশ ভেসে উঠবে কিংবা সেপ্টিক ট্যাংক থেকে বিকট দুর্গন্ধ, গিয়ে দেখবেন অর্ধগলিত লাশ। ব্রীজের নিচে, জঙ্গলে অথবা একটু নির্জন জায়গা পেলেই জবাই করে রেখে যাবে। উহু! আমার পাঠকগণ নিতান্তই সভ্য, অপ্রয়োজনে কারো উপর ঝাপিয়ে পড়েন না। তবে আমাদের আপনজনকে শিকার বানানো হবে না এর নিশ্চয়তা কে দিবে!? 
আসছে বর্ষার আগে ঢাকার রাস্তায় নৌকা-স্পিডবোটের জন্যে আলাদা লেন চাই! কর্তৃপক্ষ চাইলে ঘুমন্ত সাবমেরিন দু'টির যথাযথ ব্যবহার করতে পারেন!
খুব ঘনিষ্ঠ বন্ধু। ছবি আঁকার হাত বেশ ভালো। না, প্রাতিষ্ঠানিক কোনো শিক্ষা নেই। তবে তার কলমের খোঁচায় মূহুর্তেই অঙ্কিত প্রাণী যেন প্রাণ ফিরে পেতো। বছর দুই আগেও রবীন্দ্রনাথ এঁকে খুব উল্লাস করতে দেখেছি। সে আজ সকালে ছবিটি পাঠিয়ে বললো, "দেখতো, তোর হৃদয় - আমার হৃদয় মেলে কিনা!" "হুম.. মিলেছে, খুব মিলেছে।"
জগতে আমরা সকলেই মূর্খ। বরং একে অপরকে মূর্খ বলে নিজেদের মূর্খতার প্রমাণ দিই।
কুসূফ সালাতঃ কি, কেন, কীভাবে! (আজ এই সালাত আদায়ের সুবর্ণ সুযোগ!) আজ মুসলিম উম্মাহর জন্য অত্যন্ত গুরুত্বপূর্ণ একটি দিন। আজ চন্দ্রগ্রহণের মতো একটি মহাজাগতিক ঘটনা ঘটবে ইংশা'আল্লাহ। এসময় মহানবী সা. স্পষ্ট ভাবে সালাত আদায় করার কথা জানিয়ে গেছেন, যেটিকে আমরা সালাতুল কুসূফ বা খুসূফ বলে জানি। তিঁনি বলেছেন, "কারো জন্ম কিংবা মৃত্যুর জন্য চন্দ্র গ্রহন বা সূর্য গ্রহন হয় না। এটা সৃষ্টিকর্তা কর্তৃক দেখানো একটি নিদর্শন। যখন তোমরা এটি সংঘটিত হতে দেখবে, সালাত আদায় করবে।" (সহিহ বুখারি- ১০৪২) আজ ২৬মে রোজ বুধবার "বিকাল ৬:১৬ থেকে সন্ধ্যা ৭:৪৯" পর্যন্ত এই চন্দ্রগ্রহণ চলবে ইংশা'আল্লাহ। এই নির্ধারিত সময়ের মধ্যে বিশেষ নিয়মে দু'রাকাত সালাত আদায় করতে পারা আমাদের জন্য অত্যন্ত সৌভাগ্যের বিষয়। আমরা চেষ্টা করবো নির্দিষ্ট সময়ের প্রতি খেয়াল রেখে এই বার্তাটি পরিবার-পরিজন ও শুভাকাঙ্ক্ষী অর্থাৎ যাকে আমরা জান্নাতে দেখতে চাই, তাদের কাছে পৌঁছে দেওয়ার ইংশা'আল্লাহ।
কিছুদিন আগে একজন মুসলিম ভাই তিনটি পাসপোর্ট একসাথে প্রকাশ করেন। সেখানে দেখা যায়, ঈদের পরে নেওয়া পাসপোর্ট গুলোতে "Except Israel" কথাটি উল্লেখ নেই। সরকারের নেওয়া এই সিদ্ধান্তে ক্ষুব্ধ হন দ্বীনি নেটিজেনরা। "Except Israel" লেখাটি তুলে দেওয়ায় আমি ব্যক্তিগত ভাবে বেশ স্বাচ্ছন্দ্য বোধ করছি। ইজ্রায়েল কোনো দেশ কিংবা রাষ্ট্র নয় যেখানে প্রবেশে বাঁধা থাকতে পারে। এতোদিন আমার দেশের পাসপোর্টে আলাদা করে ইজ্রায়েল প্রবেশে নিষেধাজ্ঞা থাকায় মনে হতো ওটি হয়তো কোনো স্বাধীন ভূখণ্ড, যেটিকে স্বীকৃতি না দেওয়ার অপরাধে সেখানে প্রবেশ করতে পারছি না। বর্তমানে নারী দিবস পালনের মাধ্যমে নারীগণ যেভাবে সিক্স প্যাক দেখান, "Except Israel😈"-এর বিষয়টি ঠিক তেমন। সরকার কোন মতলব চরিতার্থ করতে এই সিদ্ধান্ত নিয়েছে জানিনা। তবে, দেশে ইসলামের পতাকা উড়লেও যেন এই সিদ্ধান্ত না বদলায়।
আচ্ছা..সাগর-রুনির কথা মনে পড়ে? একজন ছিলেন মাছরাঙা টেলিভিশনের বার্তা সম্পাদক, আরেকজন এটিএন বাংলার জ্যেষ্ঠ প্রতিবেদক। কেউই রোজিনা ইসলামের চাইতে কম গুরুত্বপূর্ণ ছিলেন না। দুঃখের বিষয় হলো, গত নয় বছরে হত্যাকাণ্ড মামলার চাকা বিন্দুমাত্র ঘোরেনি। আরো দুঃখ পাই তখন, যখন দেখি একটি রাষ্ট্রের পূর্ণ মন্ত্রীকে পর্যন্ত "ন্যায়" বিচার পাওয়ার জন্য "চেষ্টা" করতে হয়।
আমাদের আশেপাশে অতিসাধারণ একটি ফলের গাছ আছে। সেই গাছটিকেই আজ আধুনিক বিজ্ঞান ও ক্বোরানের মাধ্যমে অসাধারণ করে তোলার চেষ্টা করবো ইংশা'আল্লাহ। কিছু সময় ইনভেস্ট করে পড়ার অনুরোধ রইলো। সময়টুকু নষ্ট হবে না ইংশা'আল্লাহ গাছটি হচ্ছে বরই বা কুল গাছ। ইংরেজিতে বলে Jujube tree. ক্বোরান এবং হাদিসে এটির নাম এসেছে 'সিদর'। আসুন, ক্বোরান ও বিজ্ঞানের আলোকে "বরই গাছ"- কে জানার চেষ্টা করি ইংশা'আল্লাহ। ★মহানবী সা. মে'রাজের রাতে সপ্তম জান্নাতের শেষ ভাগে এই বরই গাছ দেখেছিলেন। এটিকে তিঁনি শেষ সীমা হিসেবে অভিহিত করেন, যেটা কোনো 'সৃষ্টি' কখনো অতিক্রম করতে পারবে না। ➡️বিজ্ঞান বিষয়টি বিশ্লেষণের সক্ষমতা অর্জন করেনি। ★ মহানবী সা. বলেছিলেন, জান্নাতের বরই গাছের কাঁটাগুলি ফলে পরিণত হবে, যেগুলো দেখতে অনেকটা পানীয় রাখার পাত্রের ন্যায়। এবং সেগুলি ৭২ রঙের এবং স্বাদের হবে, একটি হবে আরেকটির চেয়ে সম্পুর্ন আলাদা! সুবহানাল্লাহ। ➡️বিজ্ঞানীগণ জানতে পেরেছেন, ফলের নানান জিন, স্বাদ ও গঠন সম্পর্কে। আমরাও জানি, বিভিন্ন বৈজ্ঞানিক প্রক্রিয়ায় এগুলি পরিবর্তন করা সম্ভব। তবে এটি কে কীভাবে করছেন সেটাও নির্ভর করে। যেমন, একজন বিজ্ঞানী কোনো জৈবিক-বৈচিত্র এনে নিজেকে খোদা দাবি করলে তা হবে নিতান্তই পাগলামি। (আমাদেরকে এজন্যই হয়তো আল্লাহ জানিয়েছেন যে জান্নাত কল্পনাতীত!) ★মহানবি বলেছেন, আদম আ. পৃথিবীতে আসে সর্বপ্রথম বরই ফল ভক্ষণ করেছিলেন। ➡️বিজ্ঞান বলছে, বরই কসমোপলিটন পরিবারের একটি বৃক্ষ, যেটি পৃথিবীর সর্বপ্রাচীন গুটিকয়েক বৃক্ষ সমূহের একটি। ★ একজন সাহাবি উট থেকে পড়ে মারা গেলে নবি সা. আদেশ করেন, তাঁকে যেন বরই পাতা মেশানো পানি দিয়ে গোসল করানো হয়। কি আজব! পৃথিবীতে এতো সুন্দর ও গোচ্ছিত উপাদান থাকতে কাঁটাযুক্ত সাধারণ স্বাদ ও বর্ণের বরই পাতা দিয়ে শেষ গোসল হবে!? কি অযৌক্তিক ও অপ্রাসঙ্গিক!? ➡️আলহামদুলিল্লাহ! বর্তমান বিজ্ঞান বিগত কয়েক দশক এই বরই পাতা নিয়ে এতোটাই গবেষণা করেছে যে, উন্নত রাষ্ট্রগুলো এই পাতা প্রক্রিয়াজাত করে সাবান তৈরি করছে। ডাক্তারগণ সকল চর্মরোগের মহৌষধ হিসেবে বরই পাতাকে উল্লেখ করছেন। বিজ্ঞানীগণ যত বিশ্লেষণ করছেন, ততই অবাক হচ্ছেন। (উপরের তথ্য সমূহ আরো ভালো ভাবে তুলে ধরার জন্য ছবি সংযুক্ত করআ হলো) 
বাংলাদেশের হেফাজতে ইসলাম আর ফিলিস্তিনের হামাসের মধ্যে বিশেষ কোনো পার্থক্য দেখি না। দু'দলই নিজেদের চরম ঐক্যহীনতা ও অপরিকল্পিত কার্যক্রমের ফল ভোগ করছে। একদিকে সুসংগঠিত সরকারের বিরুদ্ধে হেফাজতিদের ঐক্যহীন অপরিকল্পিত অংবংচং করা, অপরদিকে ইজরায়েলের মতো শক্তিশালী প্রতিপক্ষের দিকে হামাসের দু'চারশ তথাকথিত রকেট ছোড়া; এ যেন এক বৃন্তে দু'টি কুসুম। অথচ দু'টি তথাকথিত জঙ্গি সংগঠনেরই সুযোগ ছিল ঐক্যবদ্ধ হয়ে নিজেদেরকে শক্তিশালী করবার, নিরবে-নিভৃতে সুচারু ভাবে সুপরিকল্পিত উপায়ে কার্যক্রম পরিচালনা করবার। 'নেতা'-দের এই অযোগ্য নেতৃত্বে আজ তারা ওপারে গেলো, কাল আমরা যাবো; কিছু সময়ের ব্যবধান মাত্র। আসলে শক্তি না থাকলে বুদ্ধি দিয়েই বিজয় আনতে হয়।
"ঈদ মুবারাক!" 🚩কেউ বাবা হারিয়েছে, কেউ মা হারিয়েছে, কেউবা প্রিয় ভাই-বোন হারিয়েছে, অনেকে পুরো এতিম; শোকের পাথর বুকে চাপিয়ে ঈদ করছে ফিলিস্তিনের কমরেড গুলো। তাদের কথা ভেবে রাতের ঘুম নষ্ট করেছি, ফেলে দিয়েছি সেই ঈদের আনন্দ। 🏳️বটবৃক্ষ আব্বু, যিনি গত ১৮ বছর ধরে আমার দেওয়া সকল যন্ত্রনা হাসি মুখে মেনে নিয়েছেন, তিনি কাঁধে হাত রাখলে মনে হয় পৃথিবীর সবচাইতে নিরাপদ স্থানে আল্লাহ আমাকে রেখেছেন। সাথে ছিল অতি স্নেহের ছোট ভাই। (💠মোনাজাত শেষে ফিরছিলাম; আব্বুর চোখ তখনো ভেজা। আল্লাহ তাকে ফিলিস্তিনি শহীদ ভাইদের মতো কবুল করে নিন!)
আল্লাহ পাক সুবহানাহু ওয়া তা'আলা সুস্পষ্টভাবে ঘোষণা করছেন, "জালেমদের কর্মকাণ্ড সম্পর্কে আল্লাহকে কখনো উদাসীন মনে কর না। তবে তিনি তাদের শুধু একটি নির্দিষ্ট দিন পর্যন্ত অবকাশ দেন, যেদিন চক্ষুগুলো বিস্ফোরিত হবে, তারা মাথা ঊর্ধ্বমুখী করে উঠিপড়ি করে দৌড়াতে থাকবে, তাদের চোখ তাদের নিজেদের দিকে ফিরবে না এবং তাদের হৃদয়গুলো দিশেহারা হয়ে যাবে। মানুষকে আজাব সমাগত হওয়ার দিন সম্পর্কে সাবধান করে দাও, যেদিন তাদের কাছে আজাব আসবে। সেদিন জুলুমবাজরা বলবে, হে আমাদের প্রভু! অল্প সময়ের জন্য আমাদের অবকাশ দিন, তাহলে আমরা আপনার ডাকে সাড়া দেব (অন্যের ওপর জুলুম করব না) এবং রাসূলদের অনুসরণ করব। তোমরা কি এর আগে কসম খেয়ে বলতে না যে, তোমাদের পতন নেই! যারা নিজেদের ওপর জুলুম করেছে, তোমরা তো তাদের বাসস্থানেই বাস করছ এবং সেসব জালেমের সঙ্গে আমি কেমন আচরণ করেছি, তা তোমাদের কাছে স্পষ্ট হয়ে গেছে। উপরন্তু আমি তোমাদের জন্য বহু উদাহরণ দিয়েছি।" _সূরা ইবরাহিম : ৪২-৪৫ [বি.দ্র. তুর্কী থেকে ইংরেজি এরপর বাংলা, ভাষার গঠন ও ধরণ যথাসাধ্য নির্ভুল রাখার চেষ্টা করেছি। কণ্ঠের জড়তা ও ত্রুটি মার্জনা যোগ্য।]
বাবা-মা, ভাই-বোন, স্ত্রী-সন্তান, আত্মীয়-পরিজন সবাইকে ছেড়ে যাচ্ছে, ফেলে যাচ্ছে হিংস্র হায়েনাদের মাঝে; এই হায়েনার দল ধর্ষণে অভ্যস্ত, রক্তের গন্ধ না পেলে তাদের মন ভরে না। তারা জানে, যেখানে নিয়ে যাওয়া হচ্ছে সেখান থেকে কেউ ফেরে না, আজ অবধি ফেরেনি। তারা জানে, অন্ধকার স্যাঁতসেঁতে সেলে ক্ষুধার্ত পেটে রাত-দিন সইতে হবে চরম আঘাতের পরম প্রকোপ। তারা জানে, পৃথিবীতে এমন কোনো টর্চার নেই যা তাদের উপর প্রয়োগ করা হবে না। শেষ বারের মতো দেখা হবে না প্রিয় মায়ের মুখখানা। "তবু সবার ঠোঁটের কোণায় এক চিলতে হাসি।"
আলহামদুলিল্লাহ! সকলের সর্বাত্মক প্রচেষ্টায় চার সদস্য বিশিষ্ট শতাধিক পরিবারের কাছে ইতোমধ্যে পৌঁছে গেছে আমাদের ঈদ সামগ্রী। এখন তারাও আমার-আপনার মতো হাসি মুখে পালন করবে "খুশির ঈদ"। বর্তমান বাংলাদেশে যারা 'চেয়ে' খেয়ে অভ্যস্ত তাদের অভাব নিতান্তই কম। তাই আমরা চেষ্টা করেছি, ঘরে খাবার না থাকা সত্ত্বেও লোকলজ্জার ভয়ে যারা মুখ ফুটে বলতে পারেন না তাদের ঘরে রাতের আঁধারে যথাসম্ভব ঈদের উপাদান সামগ্রী পৌঁছে দিতে। আমাদেরকে ঘিরে সমাজের একাংশ মানুষের পরম আস্থা তৈরি হয়েছে। দোয়া করবেন এই বিশ্বস্ততা যেন ধরে রাখতে পারি। এছাড়াও পুরো সময় জুড়ে যারা আমাদের সাথে ছিলেন সবাইকে জানায় অন্তরের অন্তঃস্তল থেকে ধন্যবাদ ও ঈদের অগ্রিম শুভেচ্ছা।
আসসালামু আলাইকুম। বছর জুড়ে অদৃশ্য করোনার তাণ্ডবলীলার কথা আমরা কম-বেশি সকলেই জানি। অনির্দিষ্ট ভাবে জানি প্রতিদিনের আক্রান্ত ও মৃত মানুষের সংখ্যা। জানি বিশ্ব অর্থনীতি থমকে যাওয়ার কথা। জানি কোটি মানুষের কর্মসংস্থান হারানোর কথা। কিন্তু, করোনার চরম প্রকোপে সহায়-সম্বল হারানো পরম মানুষ গুলোর কথা কি আমরা জানি? তাদের নিরব আহাজারি কি আমরা শুনি? তাদের ক্ষুধার্ত পেটে রাত্রি জাগরণ কি আমরা দেখি? সবগুলির উত্তর সম্ভবত 'না'। আসলে অনেক সময় ইচ্ছে থাকলেও কিছু করা হয়ে ওঠে না। নানান পরিস্থিতির শিকার সমাজের এই নিম্ন আয়ের মানুষ গুলোর পাশে এই দুঃসময়ে দাঁড়াতে না পারলে মানুষ হিসেবে স্বার্থকতা কোথায়? তাই সার্বিক দিক বিবেচনায় রেখে আমরা তৈরি করেছি নিজস্ব প্লাটফর্ম। সমাজের নিম্নবিত্ত ও অসহায় ভাইদের পবিত্র রমজানুল ক্বরিম ও ঈদ-ঊল-ফিতরকে আনন্দময় ও উপভোগ্য করবার লক্ষ্য নিয়ে শুরু করেছি পথ চলা। এবার ঈদে সব কিছু ভুলে সবার মুখে যেন থাকে তৃপ্তির হাসি। 
গত কয়েকদিন খুবই চিন্তায় ছিলাম, রাতে ঘুমাতে পর্যন্ত পারি নাই! ভেবেছিলাম, লাখো 𝔾𝕠𝕝𝕕 𝕄𝕚𝕟𝕖𝕣 তরূণীর স্বপ্নের যুবক আমাদের অতিপরিচিত প্রিয় মুখ আনভীর ভাইকে হয়তো মিথ্যা ষড়যন্ত্র মূলক রাজনৈতিক মামলা দিয়ে নাস্তানাবুদ করা হবে। তিনি হয়তো ন্যায্য বিচার পাবেন না। কারণ, জামাত-বিএনপির গভীর ষড়যন্ত্রের কথা কম-বেশি আমরা সবাই জানি। আনভীর ইস্যু নতুন কিছু নয়। কিছুদিন আগেও এরা হাজী সেলিম সাহেবের পোলা, চীফ হুইপ সাহেবের পোলাসহ দেশের যত্তো সাহবের কত্তো "পোলা" কে যে মিথ্যা অপবাদ ও মামলা দিয়ে হয়রানি করবার জোর প্রচেষ্টা চালিয়েছে তা গণণাযোগ্য নহে। এই অবোধগুলো যাকে টার্গেট করবে তাকে আর কিছু না হোক "মেয়ে মানুষ" দিয়ে ফাঁসাবেই! এবার যেভাবে দেশের শীর্ষ 𝔹𝕦𝕤𝕚𝕟𝕖𝕤𝕤 𝕀𝕕𝕠𝕝 কে ফাঁসানোর অপচেষ্টা চালালো তা ছিল দেখবার মতো! ঘটনার আদ্যোপান্ত না জেনেই আদালতের মাধ্যমে আনভীর ভাইয়ের বিদেশ যাত্রা নিষিদ্ধ করেছিল এরা। গতরাতে পুরো এয়ার্টপোর্ট জুড়ে বাড়তি পাহারা ও তদারকি দেখে ভীষণ ভয় পেয়েছিলাম। সর্বশেষ আজ ঘুম থেকে উঠেই দেখি আনভীর ভাই বউ-বাচ্চা নিয়ে ফুড়ুৎ! ভারতীয় উপমহাদেশের সুবিখ্যাত এই আলেম-ঈ-হাবিবি তাদের সকল ষড়যন্ত্র ধূলায় মিশিয়ে দিয়ে চার্টাড ফ্লাইটে সফল ভাবে দুবাই পৌঁছেছেন । আলহামদুলিল্লাহ বাঙালির আরো একটি বিজয়। দেশের আইন-আদালত চলছে নিজস্ব গতিতে, যারা চালাচ্ছেন তাদের প্রতিটি ঘরে যেন অন্তত একটা করে আনভীর জন্ম নেয়। তাহলেই আলোকিত হবে বাংলাদেশ, পূরণ হবে সোনার বাংলার স্বপ্ন। [এই গল্পের সমস্ত চরিত্র কাল্পনিক। বাস্তবের সাথে এর কোন মিল নেই, কেউ যদি মিল খুঁজে পান তাহলে তা অনিচ্ছাকৃত এবং কাকতালীয় ঘটনা মাত্র। এর জন্য লেখক কোনো ভাবে দায়ি থাকবেন না🙄]
"সামাজিক অবক্ষয় ও বাঙালি চিন্তাধারা" ১. একজনের ছিল রূপ, অন্যজনের ছিল টাকা। পারিবারিক ভাবে ধর্মীয় শিক্ষা না পাওয়া ছেলে ফর্সা নারীর রূপের মোহে পাগল হবে আর তথাকথিত নারীবাদী মেয়ে বাংলাদেশে "Live Together😈" প্রতিষ্ঠার লক্ষ্যে ও টাকার গন্ধে ধনী ছেলের কাছে নিজেকে সপে দিবে। এটাই চিরাচরিত সত্য। ২. বসুন্ধরা গ্রুপ অফ ইন্ডাস্ট্রির মতো প্রতিষ্ঠানের হবু মালিককে জামাই হিসেবে পেতে শুধু মুক্তিযোদ্ধা পরিবার কেন- বেশিরভাগ গার্জিয়ানই মুখিয়ে থাকবেন, বর্তমান সমাজ ব্যবস্থায় এটাই স্বাভাবিক। যদি তাই না হয়, ১. তারা কয়েকবছর একসাথে থাকলো, তাদের কাবিননামা কোথায়? ওহ!.. ধনী 'লুইচ্চাদের' তো কাবিননামা লাগে না। ২. অদ্য প্রাপ্ত তথ্যানুযায়ী তারা বিভিন্ন রেস্টুরেন্টে, হোটেলে দেখা করতো, ফোনে নিয়মিত কথা বলতো। অতঃপর বিষয়টি আত্মহত্যা পর্যন্ত গড়ালো, তাদেরকে কেউ ধরলো না!? ওহ!..এদেশে আইনকে বৃদ্ধাঙ্গুলি না দেখালে তো আবার 'ক্ষমতাশালী' হওয়া যায় না। ৩. আচ্ছা সবকিছু বাদ দিলাম। মেয়ে যে ঢাকা শহরের মতো জায়গায় লেখাপড়া করতে এসে কখনো অর্ধ লক্ষ টাকা কখনো বা এক লক্ষ টাকার ফ্লাটে বসবাস করেন, তার কোনো গার্ডিয়ান ঘূর্ণাক্ষরেও টের পেলেন না!? এর বিচার না হওয়ায় শ্রেয়। অর্থলোভী লিভ টুগেদার পার্টির নারী সমাজ শিক্ষা নিক। আর বিচার হলেও কার কি আসে যায়? ২০ কোটি বা ২০০ কোটি তেমন কিছুই না। দু'একমাস টিস্যু বেঁচলেই সব টাকা উঠে যাবে। পরিশেষে বলবো, যে মারা গেছে তাকে নিয়ে বলবার অধিকার আমাদের কারো নেই, থাকতে পারে না। "Victim Blaming" অত্যন্ত দুঃখজনক। কিন্তু আর কোনো বোন, কন্যা কিংবা মাকে যেন লাশ হতে না হয় সেই শিক্ষাটিই আমাদের নেওয়া উচিৎ। থাক বেশি কিছু লিখবো না..পরে বলবে, "ব্যক্তি স্বাধীনতা হরণ করছে।"😌😷
"দুর্নীতিবাজ যখন রাষ্ট্রের অলঙ্কার" আচ্ছা একটা বিষয় খেয়াল করেছেন? বিষয়টি একই সাথে অদ্ভুত এবং রহস্যময়! বলি, শুনুন। বর্তমান রাষ্ট্র ব্যবস্থায় রাষ্ট্রের শীর্ষ ধনী ব্যক্তিবর্গকে ঐ রাষ্ট্রের সফল নাগরিক হিসেবে অভিহিত করা হয়। তারা হন জাতির অনুপ্রেরণা, দেশের গর্ব এবং রাষ্ট্রের অহঙ্কার। এনারা সকল সমাজেই সবসময় কম-বেশি থাকেন, থাকবেন। এখন এই ধনী শ্রেণীর কাণ্ডারী যখন বৃদ্ধ বয়সে উপনীত হন তখন তার প্রধান কাজ হয়ে ওঠে, জাতির তরূণদেরকে তার কর্মচঞ্চল জীবনের সফলতা-ব্যর্থতা ও নানান মিষ্ট-তিক্ত অভিজ্ঞতা শুনিয়ে প্রেরণা জোগানো। তাদেরকে অদূর ভবিষ্যতের জন্য প্রস্তুত করে তোলা। পাঠককূল একটু গভীরে চিন্তা করলেই ভিন্ন দেশের হরেক সফল ব্যক্তির কথা মনে পড়বে, তাদের বলা জীবনমূখী উক্তির কথা মনে পড়বে; তাদের প্রতি শ্রদ্ধায় অবনত হতে ইচ্ছে হবে। এবার কিছুক্ষণ স্বাধীনতা পরবর্তী বাংলাদেশের কথা ভাবুন তো! দেশে হাজার কোটি টাকার মালিক কত হাজার জন আছে সেটা লক্ষ্য করুন। এবার বলুন, বাঙালি জাতির কোন ধনকুবেরের কোন উক্তিটি আপনি জানেন? দেশে সহস্রাধিক ইন্ডাস্ট্রি, কোন মালিকের জীবনকাহিনী আপনাকে অনুপ্রাণিত করে? কারো বাইয়োগ্রাফি কখনো কি পড়েছেন? আপনি আদৌ বাঙালি কোনো সফল কোটি-পতির জীবন সম্পর্কে জানেন কিনা সেটা নিয়েই আছে ধোঁয়াসা। যদি বলেন, "অমুক সাহেবকে চিনি, তার সব জানি!" বলবো, "মিথ্যা বলছেন।" কেননা, আমার জাতির সফল গুপ্ত কোটিপতিগণ তাদের "𝓛𝓲𝓯𝓮 𝓢𝓽𝓲𝓵𝓮"প্রকাশ করতে ভয় পান। কেউ নিজের জীবন কাহিনী বা বাইয়োগ্রাফি লেখার সাহস করেন না। কীভাবে এতো বাড়ি গড়লেন, কীভাবে এতো গাড়ি কিনলেন, কীভাবে অর্থের অঙ্কের সংখ্যা বেড়ে কলমের কালি ফুরালো, তারা বলতে লজ্জা পান, শঙ্কা বোধ করেন। আসলে, বিশ্বের অন্যতম দুর্নীতিগ্রস্থ এই দেশে দুর্নীতি না করলে 'বড়' হওয়া যায় না। প্রতিটি পদে পদে দুর্নীতিবাজ শকুনি থাবা তুলে অপেক্ষায় আছে। কঙ্কালের জীর্ণ হাড় দিয়ে তারা প্রাসাদ গড়েন , লাল রক্তে কালো রাজপথ রাঙিয়ে তারা গাড়ি চড়েন। বলা যেতেই পারে বর্তমান বাংলাদেশে একজন আট অঙ্কের ঘরের সফল ব্যক্তির নাম বলা মুশকিল যিনি দুর্নীতির সঙ্গে কম-বেশি জড়িত নন! আর এই অভিযোগ সমূহ যাদের কাছে করবো বলে আশা করি ব্যাটা তারাই মহা দুর্নীতিবাজ! " মনের কথা মনেই থাক চোখের পানি চোখে দুর্নীতিবাজ নিপাত যাক বাঙালি মরুক শোকে"
★শিঙাড়া বিভ্রাট বেশ কয়েক বছর আগের কথা। কোনো এক শিক্ষা প্রতিষ্ঠানে কোনো এক শ্রেণিতে পড়ি। শিক্ষকগণ বরাবরের মতোই আমাকে ভালোবাসেন, নিশ্চিত ভাবে তার চাইতে বেশি ভালোবাসেন পরীক্ষার হলে সবাইকে দেখিয়ে সিঙাড়া-সমুচা খাওয়া। আমরাও লকলকে জিহ্বা আর চকচকে চোখে লোভতুর হয়ে তাকিয়ে থাকতাম। সেবার সেকেন্ড টার্ম পরীক্ষা চলছে, ছেলে-মেয়ে একসাথে। পরীক্ষা চলাকালীন বাইরে যাবো বলে স্যারের কাছে গিয়েছিলাম অনুমতি নিতে। স্যার ভেবেছিলেন 'এক্সট্রা পেপার' নিবো। স্যারের কাছাকাছি যেতেই বলে উঠলেন "নে"। বললাম, "স্যার, সমস্যা নেই।" স্যার আরো জোর দিয়ে বললেন, "দ্রুত একটা নিয়ে সিটে গিয়ে বস।" আমিও মুচকি হেসে ভুল বুঝে এক্সট্রা পেপারের পাশে রাখা পেঁয়াজসহ সিঙারা তুলে নিলাম। হলশুদ্ধ জনতা হো হো করে হেসে উঠেছিল। বাকিটা ইতিহাস। ঐকক্ষের কোনো বন্ধু বা সিঙাড়া দেখকে তিক্ত অভিজ্ঞতা স্মরণে চলে আসে, লজ্জা পাই, অজান্তেই ওষ্ঠযুগল প্রসারিত হয়ে ওঠে।
🚩রানা প্লাজা ট্রাজেডিঃ পরিকল্পিত হত্যাকাণ্ড। ★আচ্ছা..ধরুন আপনার মা অসুস্থ। ডাক্তার সাহেব সব কিছু দেখে-শুনে-বুঝে ঔষধ লিখলেন। যথারীতি ফার্মাসিতে গিয়ে আপনি নামি ব্রান্ডের দামী পথ্যসমূহ কিনলেন। মাকে সেবনও করালেন নিয়মিত। এরপর জানতে পারলেন ঔষধের প্রভাবে মা মারা গেছেন! এখন আপনি কাকে দোষারোপ করবেন? ১.কমিশন পাওয়া বিশেষজ্ঞ ডাক্তার। ২.বিষাক্ত ঔষধ নির্মাতা কোম্পানি। ৩.বাড়তি মুনাফার লোভে ঔষধের গুনাগুণ না জানা বিক্রেতা। ★এবার একটু চিন্তা করুন তো! রানা প্লাজা; শিল্পাঞ্চল সাভারের অর্ধমৃত নড়বড়ে ভঙ্গুর ফাটল ধরা নয় তলা ভবন। যন্ত্র চালনা শুরু হলেই কাঁপত পুরো দালান। এই কর্মপরিবেশে কেউ মারা গেলে সে মৃত্যু আইনী পরিভাষায় হতো ‘নিমখুন’ বা ‘𝕸𝖆𝖓𝖘𝖑𝖆𝖚𝖌𝖍𝖙𝖊𝖗'। সহস্রাধিক শ্রমিক বারংবার মালিক পক্ষকে জানিয়েছে। কিন্তু, কর্তাদের কাছে ছিল ভবন ব্যবহারে পৌরসভা কর্তৃক বৈধ অনুমোদন। বিজিএমই'র কাছে মালিক রানার নামে ছিল অবৈধ ভাবে ভবন নির্মাণ ও অব্যবস্থাপনার অভিযোগ। সাভার পৌরসভার তৎকালীন মেয়রের সরাসরি নির্দেশনায় নির্মিত হয় এই বিরাট "তাসের ঘর"। এই ভবনে আসন গেড়ে বসেছিল ৫ টি কারখানা এবং মালিক ছিলেন ২১ জন, যারা ভাড়াটে গুণ্ডাবাহিনী দিয়ে নিয়ন্ত্রণ করতো পাঁচ সহস্রাধিক শ্রমিক। কর্মচঞ্চল দিনে মাত্র তিন সেকেন্ডেই তছনছ হয়ে যায় এই খেলাঘর। পরবর্তী পরিণতি আমরা সবাই কম-বেশি জানি। এবার কাকে দোষারোপ করবেন? ১. ভবন নির্মাণকারী কোম্পানি। ২. তৎক্ষনাৎ জরুরি ব্যবস্থা না নেওয়া বিজিএমই। ৩. নির্দেশক মেয়র। ৪. ঝুঁকিপূর্ণ ভবনে শ্রমিক পাঠানো মালিকগণ। 🏁পরম সত্য হচ্ছে, দেড় হাজার মানুষ হত্যা ও আড়াই হাজার মানুষকে পঙ্গু করার অপরাধে মাত্র ৪৬ জনের বিরুদ্ধে মামলা হয়েছে। আশ্চর্যজনক হলেও সত্য যে গত ৫ বছরে আটক হয়েছে'ন' মাত্র ১ জন। আরো দুঃখজনক বিষয় হচ্ছে, দেশের বর্তমান পরিস্থিতিতে নানান পদ-পদবি ধারী ও বিত্তশালী অপরাধীদেরকে আগামী ১০ বছরের মধ্যে আইনের আওতায় নেওয়া সম্ভব হবে না। আবার এমনই একটি ভবন ধ্বসের প্রতীক্ষায় নীরবে প্রহর গুনছি। অস্বাভাবিক কিছু নয়, বিশ্বের অন্যতম শীর্ষ দুর্নীতি গ্রস্থ দেশ, যা কিছু হতে পারে! তবে সেখানে আমার আপনার পরমাত্মীয় যে থাকবে না এই গ্যারান্টি কেউ দিতে পারেন? [নির্মম ছবিগুলো দেওয়ার জন্য দুঃখিত। দুর্বল চিত্তের মানুষ গুলোর কথা চিন্তা করে কভার করে দিচ্ছি। আসলে আমরা, আমাদের হৃদয় সব অনুভূতিহীন হয়ে পড়েছে। ছবিসমূহ দেখে স্নায়ুজোট একটু আন্দোলিত হলে দোষ কি!]
আহা!..আজি মনে পড়িল😌:— সাল ২০১০ কি '১১ হবে, বয়স ধরুন ৭-৮ বছর! চাল উড়ে যাওয়া ঝড়, খাল ভরে যাওয়া বৃষ্টি কিংবা টাল-মাতাল রোদ্দুর কোনো কিছুই আমাকে মসজিদ থেকে আলাদা করবার দুঃসাহস দেখাতো না। মুয়াজ্জিন সাহেবের পূর্বে মসজিদে যেতে পারলে নিজেকে মহাবীর আলেক্সান্ডার দ্যা গ্রেট মনে হতো। তাবলীগের দ্বীনি হকারগণ (তাহারা আপন বিত্তকোষ খসাইয়া ধ্বনিপেটিকা বাজাইয়া দ্বারে দ্বারে দ্বীন নিয়া ঘুরিতেন) মসজিদে আসলে আমাকে অত্যন্ত স্নেহ করতেন। মায়ের সাথে নবজাতকের সম্পর্ক যেমন হয়, মসজিদের সাথে আমার সম্পর্ক ছিল তেমন; একটু বেশিও হতে পারে। ঠিক মনে আছে, সে বছর দ্বিতীয় রোজার তারাবিহ'র সময় মসজিদের বারান্দায় সতীর্থদের সাথে দৌড়াদৌড়ি ও হাসাহাসি করছিলাম(বস্ততঃ সম্ভবতঃ রাকাতকে রাকাত সালাত আদায় করিয়া হাপাইয়া ঘামিয়া শ্রান্ত শিশু বিশ্রাম নিবার অভিলাষে কাতার হইতে বাহির হইয়াছিল)। হঠাৎ ভেতর থেকে পরিচিত এক "মুসল্লিয়ে রমজান" গগণ বিদারি আওয়াজ করে ধমক দিয়েছিলেন। অত:পর.. অত:পর দু'এক মাস মসজিদে যাওয়া বন্ধ করে দিয়েছিলাম। বাসা থেকে বের হতাম না। বলিষ্ঠ পাঠকগণ আত্মসম্মানবোধ বলতে পারেন আবার ইচ্ছে করলে লজ্জা-রাগ-ক্ষোভও বলতে পারেন। তবে আমি বলবো মুসলিম সমাজের সামাজিক অবক্ষয়; দুই পক্ষ থেকেই! ব্যাটা যে মসজিদে বাচ্চাদের আধিপত্য নেই..সেটি কোনো মসজিদই নয়! নিজ নিজ মসজিদের পিচ্চি গুলোর প্রতি যত্নশীল হন। মনে রাখবেন, বাচ্চা ধমকানো বীরত্ব নয়, কাপুরুষোচিত আচরণের বহিঃপ্রকাশ। ওহ!..রামাদান মুবারাক🥰❣️
ঘটনা প্রবাহঃ গতকাল দেখলাম টগবগে এক নিরীহ ফর্সা তরুণ কোনো এক কনস্টেবলের কাছে সদ্য ধরা কৈ মাছের মতো হন্তদন্ত হয়ে জোড় হাতে আবেদন করছে, তার রিক্সাখানা যেন ছেড়ে দেওয়া হয়। পরে জেনেছিলাম ছেলেটি ঢাবি'র ছাত্র। এতোদিন টিউশনি করে খরচ চালাতো; টিউশনি বন্ধ, উনুনে আগুন দিতে রিক্সা চালনা। . কারওয়ান বাজারের এক ঘরকুনো বিধবা ভদ্রমহিলা, বাচ্চা দুই মেয়ে নিয়ে টোংঘরে থাকেন। এ বাড়ি সে বাড়ি কাজ করে দু'বেলা দু'মুঠো অন্ন জোটান। কাজ বন্ধ, পেট তো বন্ধ নেই! ভাগ্যের লিখন, এখন রিক্সার হাতল ধরেছেন। . আট বছরী রুপকথার বালক; এবার তৃতীয় শ্রেণিতে ওঠার কথা ছিল। বাবা রাজধানীর এক বেসরকারি স্কুলের শিক্ষক ছিলেন। বেতন বন্ধ, লজ্জায় ছোট কাজ করতে পারেন না। ঐযে বালক, সে এখন ব্রাশের প্যাকেট হাতে ফাঁকা ফুটপাত দখল করেছে। . মা মরা ষোড়শী মেয়েটিকে ঘিরে মধ্যবিত্ত বাবার কত্ত স্বপ্ন! মেয়েটিও বাবার যত্ন-আত্তিতে বিন্দুমাত্র অবহেলা করে না। সে মেয়ে সেই যেন মা; পৃথিবীতে বাবা তার একমাত্র আশ্রয়স্থল, ভালোবাসার কেন্দ্রবিন্দু। বাবা বেশ কয়েকদিন জ্বরে ভুগছিলেন, আজ হঠাৎ বুক ব্যথা। তটস্থ মেয়ে কোনো হাসপাতালে গিয়েই গতি করতে পারলো না। সারারাত ঘোরাঘুরি শেষে সূর্যোদয়ের সাথে সাথে বিসর্জন দিয়েছিল খুব গুরুত্বপূর্ণ একটি প্রাণ। মেয়েটি পরবর্তীতে ময়লার গাড়িতে করে বাবার নিথর লাশ ফেরত এনেছিল। মেয়েটি এখন কেমন আছে জানি না, জানতে মন চাই না। . করোনার এই তথাকথিত লকডাউনে এমন কয়েক লক্ষ নিষ্ঠুর প্রচ্ছদ খুঁজে বের করা সম্ভব। রাষ্ট্রের দাবি, বাংলাদেশ করোনার প্রাদুর্ভাব মোকাবিলায় বিরাট সাফল্য দেখিয়েছে। এসব কি সাফল্যের নমুনা? হাসপাতালে বেড নেই, আইসিইউ নেই, অক্সিজেন সিলিন্ডার নেই, ডাক্তার নেই। রোগ পরীক্ষার জন্য যথেষ্ট কেন্দ্র নেই। আক্রান্ত রোগীদের নিয়ে নিরুপায় স্বজনেরা এক হাসপাতাল থেকে আরেক হাসপাতালে ঘুরছে। আসলে টিভি-মিডিয়ায় দেওয়া রাষ্ট্রের কর্মচারীদের তথ্য এবং বাস্তবতায় আকাশ-পাতাল ব্যবধান। . আমরা মহাকাশ জয় করতে স্যাটেলাইট উৎক্ষেপণ করেছি। সমুদ্রেও সাবমেরিন দু'টি অলস পড়ে আছে। অদৃশ্য অনাহত চেতনা রক্ষার্থে জনগণের টাকার শ্রাদ্ধ করছি প্রতিনিয়ত। এদিন দেখলাম সৃষ্টিকর্তার খাস রহমতে ও বঙ্গবন্ধু কন্যার বলিষ্ঠ নেতৃত্বে দেশের বৈদেশিক মুদ্রার মজুত বা রিজার্ভ ৪ হাজার কোটি ডলার ছাড়িয়ে গেছে! . আজ বিশ্বের ৩৪তম শীর্ষ দুর্নীতিগ্রস্থ দেশ আমার সোনার বাংলাদেশ (একদা ২য় ছিলাম; সরাসরি বলতে লজ্জা হয়)। দেশের এই বিপর্যয়ে-বিপদে আতঙ্কগ্রস্ত জনগণের পাশে ছায়ার মতো দাঁড়াতে না পারলে ব্যাংকে এতো টাকা ফেলে রেখে কর্তাদের লাভ কি? রাস্তায় পড়ে থাকা মাছিময় অর্ধগলিত মৃত দেহটির দায় রাষ্ট্র নিবে না? ক্ষুধার্ত ভদ্রলোক যিনি ডাস্টবিনে কুকুরের সাথে মারমারি করে খাবার খোঁজেন, তার আর্তনাদ কি রাষ্ট্র শুনবে না? উলঙ্গ শিশুকে বুকে জড়িয়ে ময়লা মায়ের হাহাকার বদ্ধ ঠান্ডা ঘরের কর্তাব্যক্তিগণ আমলে নিবেন না? নাহ, কর্তাগণ কিছুই করবেন না; তা না হলে বেগম পাড়ায় বাড়ি করবেন কিভাবে? [ডিসক্লেইমারঃ এই গল্পে ব্যবহৃত সমস্ত স্থান, চরিত্র ও কাহিনী কাল্পনিক মস্তিষ্কের অবদানমাত্র। কারো চরিত্র কিংবা কোন ঘটনার সাথে মিলে গেলে তা কাকতালীয় ঘটনামাত্র। এর জন্য লেখক দায়ী নন🙄]
আসসালামু আলাইকুম! দেশের বর্তমান অবস্থা ও দুর্ভোগ সম্পর্কে আমরা সকলেই কম-বেশি অবগত আছি। "মানুষ মানুষের জন্য/জীবন জীবনের জন্য" পঙক্তিটির সত্যতা প্রমাণের উপযুক্ত সময় এটি। আসুন নিজ নিজ জায়গা থেকে একে অপরের জন্য ভালোবাসার হাত বাড়িয়ে দিই, আপন করে নিই পরকে! কারো যদি আর্থিক অনটনের কারণে খাদ্য কেনার সামর্থ্য না হয়, শঙ্কিত কিংবা লজ্জিত না হয়ে, আমাকে একবার জানান। সে হতে পারে যেকোনো বর্ণের-ধর্মের অথবা গোত্রের, দয়া করে ক্ষুধার্ত হয়ে রাত জাগবেন না। আমি আমার খাবারটুকুই ভাগাভাগি করে খেতে পারলে খুব বেশি আনন্দিত হবো। এমনকি আপনি না হয়ে ক্ষুধার্ত ব্যক্তিটি যদি আপনার চেনা-পরিচিত কেউ হয় যিনি খাদ্যাভাবে ভুগছেন, সরাসরি আমাকে জানান। আমি আমার অবস্থান থেকে সর্বোচ্চ চেষ্টা করবো ইনশাআল্লাহ। এই কঠিন সময়ে আমাদেরকে পূর্বের তুলনায় আরো বেশি ঐক্যবদ্ধ হতে হবে। সৃষ্টিকর্তা যেন সহায় হন সেই কামনায় করি! সরাসরি মেসেজ করতে পারেন অথবা যোগাযোগ করুন নিম্নোক্ত মাধ্যমে: #JoinTheCause #CopyAndPasteIfYouCanAndAreWilling
বই দেখলে নিজেকে সামলাতে পারি না, বড্ড লোভাতুর হয়ে পড়ি। নির্জন রাস্তায় কোটি টাকা পড়ে থাকলেও আমি ধরবো না, গ্যারান্টি দিতে পারি; কিন্তু ভাই একটা নোংরা বইয়ের পৃষ্ঠা পড়ে পেলে শত ভীড়ের মাঝেও যেকোনো মূল্যে আমাকে তা তুলতেই হবে। হুম..একটুও বাড়িয়ে বলছিনা। মনে আছে, ক্যাডেট কলেজের লাইব্রেরি থেকে দু'টির বেশি বই ইস্যু করতে পারতাম না। যতটা ব্যক্তিত্ব নিয়ে কলেজময় চরে বেড়াতাম, লাইব্রেরিতে এসে হয়ে উঠতাম ততটাই ব্যক্তিত্বহীন। অনুরোধ, ভালোবাসা, ফন্দি-ফিকিরে সিক্ত অতিষ্ঠ বন্ধুমহল নিজেদের নামে বই ইস্যু করে আমাকে দিতো, দিতে বাধ্য হতো। এখন মাইলস্টোন কলেজের গ্রন্থাগার থেকে বই নিই, খায়েশ পূরণ করে পড়ি। কয়েকটি বই রয়ে গেছে, বছর পেরুলেও জমা দিতে পারিনি। বিশ্বসাহিত্য কেন্দ্রের বই পড়তাম, লকডাউনে সেটাও বন্ধ। হাতের কাছে যা বই ছিল মোটামুটি শেষ। পিডিএফ পড়ে পড়ে চক্ষুখানা নষ্টের যোগাড় করেছি। ইচ্ছে আছে, পড়া বই গুলো ফেলে না রেখে অদূর ভবিষ্যতে একটি গণগ্রন্থাগার করবো ইনশাআল্লাহ। বইপ্রেমীদের মেলা বসবে..জানবে, শিখবে, শেখাবে! এসব আশা-আকাঙ্ক্ষার কি শেষ আছে..!!
করোনা ছুটির এই মিথ্যা অবসরে শুরু থেকেই বই পড়ছি। ইচ্ছে মতো পড়ছি। যেখানে যা পাচ্ছি তাই পড়ছি। বইয়ের পাতায় এতোটাই ডুবে আছি যে কখন কার কোন লেখা যে পড়ছি খেয়াল রাখায় হেয়ালি হয়ে যাচ্ছে। (বোর্ড বই ভাবিয়া কেহ কবীরা গুনাহ না করিয়া বসেন!) . শুভবুদ্ধি হওয়ার পর থেকেই পাঠক মহলে রবীন্দ্রনাথ-নজরুল কে নিয়ে চরম তর্ক-বিতর্কের পরম অবসান দেখেছি। জেনেছি, বুঝেছি; তার চেয়েও বেশি বঙ্গদেশের রাষ্ট্রপতির ভূমিকা পালন করেছি। এই দুই নক্ষত্রকে নিয়ে যা পীড়া-পীড়ি তা দিয়ে বাংলা সাহিত্যের আরো দু'একটি শাখা গজাতে খুব একটা বেগ পেতে হবে না। . হাতের কাছে দুই লেখকের লেখা যা পেয়েছি পড়েছি। নিঃসন্দেহে দু'জনই নিজ নিজ ক্ষেত্রে বলীয়ান। তবে ব্যক্তিগত ভালোবাসা লেখক নজরুলকেই বেশি কাছে টানে। . রবি ঠাকুর ছিলেন জমিদার পুত্র। নব্বই শতাংশ লেখা লিখেছিলেন নেহাত সময় কাঁটানোর তাগিদে। অর্থাৎ তিনি বসে বসে আবেগ খুঁজতেন। সাম্প্রদায়িকতা, শ্রেণি বিবাদ এগুলি নিয়েও তাঁর বিরুদ্ধে পাঠক শ্রেণির আছে গুরুতর সব অভিযোগ। অপরদিকে, নজরুলের সবগুলি লেখা ছিল তাঁর খোদ দর্শন। কোনো ঘটনা কিংবা বিষয়ের আবেগ তাঁকে আষ্ঠেপৃষ্ঠে না ধরলে তিনি লিখতে বসতেন না। অসাম্প্রদায়িকতা যে কি সেটি তাঁর লেখা পড়লেই বোঝা যায়। . এই লেখনির দাপটে তৎকালীন শোষক গোষ্ঠী একজনকে দিলেন বিশ্বের শ্রেষ্ঠ পুরষ্কার, অপরজন গেলেন অন্ধকার কারাগারে। ★ "এখনো ঐকলমের জোরেই অনেকে পাচ্ছেন অদ্ভুত সব পদ-পদবি, হরেক পুরষ্কার, নানান সম্মাননা; আবার অনেকে অন্তরীণ হচ্ছেন গভীর কারাগারে। এই জালিম-মজলুম চক্রের কি আদৌ শেষ আছে?"
মহান আল্লাহর মেহেরবানিতে সেদিন মঞ্চে উঠেছিলেন বাঙালি জাতির পিতা..সর্বকালের সর্বশ্রেষ্ঠ বাঙালি..স্বাধীন সার্বভৌম বাংলাদেশের স্থপতি..লাল-সবুজ পতাকার কারিগর..বঙ্গবন্ধু শেখ মুজিবুর রহমান। [বি.দ্র. অনেক সময় ধর্মীয় দৃষ্টিকোণ থেকে "জাতির পিতা" শব্দটি নিয়ে অতিসাম্প্রদায়িক ব্যক্তিবর্গ বিভ্রান্তি সৃষ্টি করেন। মনে রাখা উচিৎ যে, মুসলিম সম্প্রদায়ের জাতির পিতা ইব্রাহিম আঃ এবং বাঙালি জনগোষ্ঠীর জাতির পিতা শেখ মুজিবুর রহমান।]
কেউ একজন কোনো এক সুশ্রী শিক্ষিতা ভদ্রমহিলাকে পাব্লিক প্লেসে ধূমপান করতে নিষেধ করেছিলেন। প্রবাহে দেশের প্রগতিশীল বুদ্ধিজীবী ওরফে সুশীল সমাজের সেকি ভয়াবহ প্রতিবাদ! প্রতিটি পত্রিকা ও টিভি চ্যানেলের হেডলাইন হয়েছিল সেই লক্ষী মেয়েটি। . কিছুদিন আগে এক দাঁড়িওয়ালা শিক্ষক নিজের ছাত্রকে অমানবিক ভাবে পিটিয়েছিলেন। আহা! শিশুটির প্রতি জ্ঞানী-গুণিগণের কি দরদ। মাদ্রাসা বন্ধের দাবিতে একদল অতিমানবিক জনগোষ্ঠী রাস্তা পর্যন্ত ঘেরাও করেছিল। . মাদ্রাসার মোল্লাগুলো শিক্ষা শেষে কোনো চাকরি পায় না। তাদের মানসিক বিকাশ সুসম্পন্ন হয় না তাই তাদের শিক্ষা ব্যবস্থা বদলাতে হবে। নানান টক-শো তে এই মাদ্রাসার অবহেলিত শিক্ষার্থীদের নিয়ে তাদের কি দরদ..কত যত্ন..কি চিন্তা! . আজ রাস্তায় ফেলে তাদেরকে হত্যা করা হলো। আল্লাহর ঘরে আশ্রয় নিয়েও নিরাপত্তা পেলো না। তারা কোথায়? তারা রাস্তা ঘেরাও করবে না? তারা বিরহের গান গাইবে না?.. না, তারা আজ দেখেও দেখবে না; শুনেও শুনবে না। তারা স্বার্থেন্বেষী কুচক্রীমহল। চিনে নাও, দেখে নাও। তাদেরকে আবার বিশ্বাস করে ভুল করো না। "বিপদে পড়ার দুইটি সুবিধা: ১. প্রকৃত বন্ধু চেনা যায়। ২. প্রকৃত বেঈমান চেনা যায়।" 
বুঝলে গিজার? হিন্দুত্ববাদের বিরোধিতা মানে হিন্দুদের বিরোধিতা নয়! প্রচলিত মৌলবাদের বিরোধিতা মানে ইসলামের বিরোধিতা নয়! . একজন খুনি এবং স্বঘোষিত সন্ত্রাসীর বিরুদ্ধে এই আন্দোলনকে সাম্প্রদায়িক ও রাজনৈতিক দৃষ্টিকোণ থেকে দেখা নিতান্তই নির্বুদ্ধিতা। . প্রয়োজনে-অপ্রয়োজনে দেশে রাজাকার সব সময়ই থাকে, থাকবে। পার্থক্য শুধু এতোটুকুই: আগে ছিল 'দিল দিল পাকিস্তান' আর এখন 'জান জান ইন্ডিয়া'।
আমি শুনে হাসি আঁখিজলে ভাসি, এই ছিল মোর ঘটে-- তুমি মহারাজ সাধু হলে আজ, আমি আজ চোর বটে!
হতাশার একমাত্র কারণ বঙ্গবন্ধু কন্যা! হলফ করে বলতে পারি, আমার কল্পনা শক্তি বরাবরই বেশ শক্তিশালী। যার দরুন স্বপ্নগুলিও আকাশ পেরিয়ে GN-z11 গ্যালাক্সি স্পর্শ করতো, করে। বাল্যকালে বাসের হেল্পার থেকে শুরু করে ফুচকাওয়ালা সবকিছু হওয়ার বাসনায় এই মনে উঁকি দিয়েছে। বয়স যখন পাঁচ কি ছয় একটি পেশা আমাকে খুব টানলো; শিক্ষকতা। পৃথিবীতে সবচাইতে সম্মানজনক ও সর্বোচ্চ বেতনের চাকরি কোনটি তা নিয়ে যথেষ্ট বিতর্ক আছে। তবে, শিক্ষকতা যে সবচাইতে মহৎ পেশা তা নিয়ে জ্ঞানী-গুণী কেউই কোনো দ্বিমত পোষণ করেন না। তবে আমার ইচ্ছের কারণটা একটু ভিন্ন। বাবা-মা উভয়েই এই মহৎ পেশার ব্রত হওয়ায় বিদ্যালয়ের সাথে আমার সখ্য ছিল নিবিড়। দীক্ষাগুরুগণ কারণে-অকারণে শিষ্যদেরকে যেভাবে পেটাতেন আর শিষ্যরাও নিজেদের রক্ষার্থে যা শুরু করতো, পুরো প্রক্রিয়াটাই ছিল অত্যন্ত রোমাঞ্চকর ও নাটকীয়। আমি শিক্ষার্থী পেটানোর লক্ষ্যেই শিক্ষক হতে চেয়েছিলাম। বিষয়টি পাঠকের কাছে হাস্যকর হতে পারে। তবে, ৫ বছর বয়সী এক শিশুর জমানো স্বপ্ন-আশা-আকাঙ্ক্ষাকে হাল্কাভাবে নেওয়ার কোনো প্রয়োজন নেই। অতঃপর হঠাৎ কেউ এসে কারো হৃদয় ভেঙে চুরমার করে দেবে এটা নিঃসন্দেহে অমানবিক ও অগ্রহণযোগ্য। ২০০৮ সালের নির্বাচনে আওয়ামিলীগ ক্ষমতায় আসে। বঙ্গবন্ধু কন্যা শেখ হাসিনা চেয়ারে বসেই ঘোষণা করলেন শিক্ষার্থীদের ওপর শারিরীক শাস্তি সম্পুর্ণ নিষেধ। এটি নাকি মানবাধিকারের লঙ্ঘন! শুধু ঘোষণা করেই ক্ষান্ত হননি, সংসদে নিজে দাঁড়িয়ে থেকে এই বিল পাশ করালেন এবং তিনটি পৃথক কমিটি করে বিষয়টি দেখভালের দায়িত্ব দিয়ে দিলেন। সেদিন খুব রাগ করেছিলাম। কল্পনা জগতের তেল মাখানো লাঠি দিয়ে কাউকে আঘাত করতে পারবো না ভেবে মুষড়ে পড়েছিলাম। আরেহ! হতে পারো তুমি বঙ্গবন্ধুর মেয়ে তাই বলে আশাবাদীদের নিরাশ করবার অধিকার তোমাকে কে দিলো(!)? কবর রচিত হয়েছিলো আমার প্রথম স্বপ্নের। এভাবেই আওয়ামিলীগ সরকার যুগে যুগে কতজনের কত স্বপ্নে পানি ঢেলেছে আমার জানা নেই। আজ বুঝি। অনেকে বোঝে না তবে আফসোস তাদের জন্য যারা বুঝেও বোঝে না।
গত দুদিন খুব রঙ্গ চলছে.. আসলে, জাতি হিজরা আর ট্রান্সজেন্ডারের পার্থক্যই বোঝে না।😌
প্রায় অর্ধশতাধিক সার্টিফিকেট নেংটি ইঁদুরের দাঁতের কাছে দলিত হয়েছে। কোনো ট্রফি নেই তবে অযত্ন-অবহেলায় ক্রেস্টগুলির যা দশা লোহা লক্কড়ের সাথে বেঁচে দেওয়া ছাড়া উপায় নেই। অবশ্য আম্মু অনেকটা শখ করে বাটি-প্রিচ-ঘটি গুলি তুলে রেখেছিলেন, সেগুলি বেশ আছে। আর "বই" বস্তুটি বস্তুত আমার কাছে অনেকটা অক্সিজেনের মতো। তাই তো আশেপাশে সমৃদ্ধ লাইব্রেরি না পেয়ে পিডিএফ ফাইল পড়ে পড়ে চোখ নষ্ট হওয়ার যোগাড় করেছি!😌
