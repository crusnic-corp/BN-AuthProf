বছর খানেক আগে ইতালিতে করোনা মোকাবেলায় আইসিইউ বেড নিয়ে এমন সব গল্প শুনেছিলাম। এখন এটা আমাদের দেশের বাস্তবতা। কী যে হবে আমাদের!
উড়ে যেতে যেতে, মনে পড়ে; পাখা নেই। প্রতিবার ঊড়ান মানেই কিছু দুঃখ, কিছু সুখ। [উড়ান] র/কি/বু/ল/হা/সা/ন ইস্তাম্বুল ২০১৭ 
২৯ জুলাই, বিশ্ব বাঘ দিবস  উদযাপনে এবছর বাংলাদেশে প্রতিপাদ্য হিসাবে আমার প্রস্তাবনাঃ বাঘ বাঁচায় সুন্দরবন সুন্দরবন বাঁচায় লক্ষ জীবন- গৃহীত হয়েছে। পোস্টারটা দেখে দিনের শুরু, ভালো লাগছে। ভবিষ্যতে বাঘ ও সুন্দরবন ভাল থাকলে আরো ভাল লাগবে।
কক্সবাজারের ঈদগাঁও নতুন উপজেলা হচ্ছে। অনেকের জন্য এটা আনন্দের। আমার আশংকা হচ্ছে এর জন্য আগামীতে বন অধিদপ্তরের তিনটি রেঞ্জ ঈদগাও, ঈদগড় ও মেহেরঘোনা রেঞ্জ এর বনভুমি অধিকতর জবরদখলের হুমকিতে পড়বে।  বন ও বনকর্মীদের বিপদ বাড়লো কক্সবাজারের উত্তর অঞ্চলে, দক্ষিণের  বনের বড় অংশে তো রোহিংগাদেরই ক্যাম্প!
একটি ই-কমার্স ওয়েব সাইটের সিইও কে দেখছি কিছুদিন পর পর চোখ লাল করে ফেসবুক লাইভ সম্প্রচারে এসে তাদের কর্ম-কৌশল ব্যাখ্যা করছেন। নানান অনুনয়-বিনয় আর অংকের তেলেসমাতি! আমার ঠিক জানা নেই পৃথিবীর আর কোথায় ই-কমার্স ওয়েবসাইটের সিইও কে এত ঘন ঘন আবেগপুর্ণ পাব্লিক বক্তব্য দিতে হয়। এই ওয়েব সাইটের ব্যপক লয়াল কাস্টমার আছে। এটা তাদের বড় সাফল্য। কিন্তু তাদের লাভ ও লোভের মধ্যে কোন সমন্বয় নেই। এরকম আমরা দেখেছি ডেসটিনি ও যুবক সহ ডুবে যাওয়া সকল এমএলএম কোম্পানির ক্ষেত্রেই। সেখানেও কাস্টমাররা শেষ অবধি খুব লয়াল ছিলো। কেননা কাস্টমারদের মধ্যেও লাভ ও লোভের কোন সমন্বয় ছিলোনা। ব্যবসার চেয়ে ম্যাজিকেই তাদের আগ্রহ বেশি ছিলো। বাংলাদেশে সবাই তেলেসমাতি দেখতেই পছন্দ করেন। মার্কেট বা মার্কেটের কোন বিশেষ খাতের দখল নিতে গেলে পণ্য বা সেবার মান উন্নয়নকেই প্রধান্য দেয়া উচিত। এই কাজ ভুলে যারা ভিন্ন কাজ করেন, লোভী কাস্টমার তৈরী করেন, আগামী দিনে কতোখানি আকাশ দখল করবেন, কতখানি দৈত্য হয়ে উঠবেন সেই গল্প শোনান তাদের স্বগোত্রীয়দের আম ও ছালা দুটোই অতীতকালে গেছে, ভবিষ্যতে এদেরও যাবে নিশ্চিত। আমাদের দানবিক প্রতিষ্ঠান দরকার নেই আমাদের মানবিক প্রতিষ্ঠান চাই। [ই-কমার্সের তেলেসমাতি] রকিবুল হাসান জুলাই ২৩,২০২০
এতোখানি বয়স অবধি পৌছেও, এখনো গন্তব্য ঠিক করে ঊঠতে পারিনা। কিন্তু, গন্তব্য ঠিক করে ফেলা দরকার, খুব দরকার। ভীষণ জরুরী। এ নগর আর ভালো লাগছে না নগরের মানুষ, বেশীরভাগ মানুষ, ক্রমশ নিস্তেজ, নিরুদ্যম হতবুদ্ধি হয়ে উঠছে। এরই মধ্যে এদিক ওদিক, হাতে গুনা, কেউ কেউ হচ্ছে রাজনৈতিক লার্ভা, সমস্ত সবুজ,আর যা কিছু ভালো সব, খেয়ে খেয়ে মোটা হচ্ছে। প্রতিবার খাবার পর তাদের দীর্ঘ সুখনিদ্রা অতপর খোলস পালটে রঙিন মুখোশে তাদের ভিন্ন উচ্চতায় ঊড়ে ঊড়ে যাওয়া! নগরের নিস্তেজ মানুষগুলোর জীবনে রঙিন প্রজাপতির উড়োউড়ি দারুণ বিনোদন। ওদের রঙিন ও চকচকে, নতুন থেকে নতুনতর জীবন, কিছু নিরানন্দ মানুষকে প্রলুব্ধ করে। তারা নিজেদের গাঁটের পয়সা খরচ করে কেনে প্রজাপতির ঝা চকচকে ছবিওয়ালা ট্যাবলয়েড, টেলভিশনের নাটক ও সিনেমায় খোঁজে সিনডারেলার জুতো! মোহগ্রস্ত এইসব মানুষেরা ভুলে যায় নাগরিক প্রজাপতিগুলো এক একটা ধাড়ি শয়তান; প্রথম সুযোগেই যারা লুটে নেয় কচি মেয়েদের সম্ভ্রম, অতঃপর যুবতীদের দিকে বাড়ায় তাদের লোমশ হাত; এদের শয়তানিতেই নগর ক্রমশ সবুজ হারাচ্ছে, হচ্ছে আবর্জনা ও কনক্রীটের স্তুপ, কখন কোথায় ভেঙে পড়বে, কোথায় পঁচে গন্ধ ছড়াবে কেউ জানেনা। নগরের মানুষগুলো এক একটা ভীতুর ডিম। ভালো মানুষ দেখতে এইসব মানুষেরা চিড়িয়াখানার ওরাংওটাং, শিম্পাঞ্জী, হনুমান কিংবা বানরের চেয়েও খারাপ। ওরা তবুও কিছু অপছন্দ হলে মাথা নাড়াতে, উসখুস করতে, খামচে দিতে এবং ঢিল ছুঁড়তে পারে। নাগরিক মানুষ তাও পারে না। তাদের পছন্দ ধুসর কনক্রীট, দীর্ঘ ট্রাফিক জ্যাম, ফূটপাথে উপচানো আবর্জনা আর জিপিএ পাঁচ। অসহ্য চারিদিক। শেষ পর্যন্ত চলেই যাবো দোয়েলের কাছে, ঘুঘুর কাছে, সুপারী বনের পাশে, সবুজ ধানের ক্ষেত ভালোবেসে তাকিয়ে থাকবো সারাবেলা, এক একটা বেলে মাছের সাথে আয়েশী সময় পার করবো নির্জন কোন দীঘির পাড়ে। কোনদিন ফেলে যাওয়া এই নগর ও তার মানুষগুলোর কথা মনে হলে ক্ষোভে ক্রমাগত ঢিল ছুড়বো দীঘিতে। নিস্তেজ নিরুপদ্রব দীঘি'কেই নগর মনে করে একটা একটা ছোট্ট ঢিল ছুড়ে মারবো, ঢিলগুলো ছোট থেকে ক্রমশ বড় ঢেঊ হয়ে ছড়িয়ে পড়বে দীঘির পাড় পর্যন্ত, একসময় উচ্ছল জল যেতে চাইবে দীঘির বাইরে। আমি চাই এই শহরে কেউ একজন একটা ঢিল ছুড়ুক জীবন ছলকে উঠুক আনন্দে। নগর থেকে গ্রামে সকলেই জানুক, ঢিল ছোঁড়া যায়, ঢিল ছুড়েই নিস্তরঙ্গ জীবনে আনন্দ আনতে হয়। কেউ একজন একটা ঢিল ছুড়ুক। নিরানন্দ এই নগরে একটা ঢিল ছোড়া বড় দরকার। [কেউ একজন একটা ঢিল ছুড়ুক]
জীবনানন্দ দাশ কে পড়েছেন অথচ তার কবিতায় আচ্ছন্ন হননি, মোহাবিষ্ট হননি কিংবা বোধের জগৎ টলে উঠেনি এমন পাঠক পাওয়া কঠিন হবে। কবির বোধ কবিতাটি পাঠককে আলো ও অন্ধকারের মধ্যে তেমনি সংযোগ করে দেয়। এ যেন অমোঘ উপলব্ধি। কবিতা যেন মুহুর্তে পরাবাস্তব জগৎ তৈরী করে পাঠকের মনে। আলো-অন্ধকারে যাই—মাথার ভিতরে স্বপ্ন নয়, কোন্ এক বোধ কাজ করে; স্বপ্ন নয়—শান্তি নয়—ভালোবাসা নয়, হৃদয়ের মাঝে এক বোধ জন্ম লয়; আমি তারে পারি না এড়াতে, সে আমার হাত রাখে হাতে, সব কাজ তুচ্ছ হয়—পণ্ড মনে হয়, সব চিন্তা—প্রার্থনার সকল সময় শূন্য মনে হয়, শূন্য মনে হয়। (বোধ) রবীন্দ্রনাথের প্রায় সমকালে তার কবিতার অভিনবত্ব, উপমা ও ভাষা শৈলীর দারুণ বিচ্ছুরণ বাংলা আধুনিক কবিতাকে নতুন ও ভিন্নতর দিশা দেখিয়েছে। পরবর্তী সময়ে তার অবস্থান দৃঢ়তর হয়েছে। প্রেম প্রকৃতি, একাকীত্ব, জীবন ও যন্ত্রনা তার কবিতায় বাস্তব থেকে নিমিষেই পরাবাস্তব হয়ে উঠে। এ জগৎ বড় ভিন্ন। অদ্ভুত তার আকর্ষণ। মুগ্ধ পাঠককে উদভ্রান্ত করে টেনে নেয়। গভীর হাওয়ার রাত ছিলো কাল— অসংখ্য নক্ষত্রের রাত; সারা রাত বিস্তীর্ণ হাওয়া আমার মশারিতে খেলেছে; মশারিটা ফুলে উঠেছে কখনো মৌসুমী সমুদ্রের পেটের মতো, কখনো বিছানা ছিঁড়ে নক্ষত্রের দিকে উড়ে যেতে চেয়েছে; এক-একবার মনে হচ্ছিলো আমার–আধো ঘুমের ভিতর হয়তো— মাথার উপরে মশারি নেই আমার, স্বাতী তারার কোল ঘেঁষে নীল হাওয়ার সমুদ্রে শাদা বকের মতো উড়ছে সে! কাল এমন চমৎকার রাত ছিলো। (হাওয়ার রাত) জীবনানন্দ যখন নির্জন স্বাক্ষর কবিতায় প্রেমের ঘোষণা দেন তা কারো অনুমোদনের অপেক্ষায় থাকেনা। প্রেমের ব্যপ্তি শরীর মন ঋতু অনন্ত নক্ষত্রপুঞ্জ অবধি ছড়িয়ে যায় মুহুর্তে! তুমি তা জানো না কিছু—না জানিলে, আমার সকল গান তবুও তোমারে লক্ষ্য করে; যখন ঝরিয়া যাবো হেমন্তের ঝড়ে’— পথের পাতার মতো তুমিও তখন আমার বুকের ’পরে শুয়ে রবে? (নির্জন স্বাক্ষর) সেই কবে তিনি জানিয়ে গেছেন অদ্ভুত আঁধার এসেগেছে আমাদের পৃথিবীতে! অদ্ভুত আঁধার এক এসেছে এ-পৃথিবীতে আজ,যারা অন্ধ সবচেয়ে বেশি আজ চোখে দ্যাখে তারা; যাদের হৃদয়ে কোনো প্রেম নেই - প্রীতি নেই - করুণার আলোড়ন নেই পৃথিবী অচল আজ তাদের সুপরামর্শ ছাড়া। যাদের গভীর আস্থা আছে আজো মানুষের প্রতি এখনো যাদের কাছে স্বাভাবিক ব'লে মনে হয় মহত্‍‌ সত্য বা রীতি, কিংবা শিল্প অথবা সাধনা শকুন ও শেয়ালের খাদ্য আজ তাদের হৃদয়। (অদ্ভুত আঁধার এক) জীবনানন্দের শেষ আট দিন কেমন ছিল? হাসপাতালে কোমায় থাকা একটা মানুষের বোধ থাকে না। তারও হয়তো ছিলোনা। তিনি হয়তো সেই সময় সকল যন্ত্রণার উর্ধ্বে স্বপ্ন বাস্তবের জগৎ পার হয়ে যাচ্ছেন কোন অসীম বোধে। সারাজীবন তার অভাব, দারিদ্র্য, যন্ত্রণার পাবার অভিজ্ঞতা ও সামলে নেবার বোধগুলোই কবিতা হয়ে আমাদের আজো পৌঁছে দিচ্ছে মনোজাগতিক সুখের প্রান্ত থেকে কেন্দ্র অভিমুখে। শেষ আটদিনের তার গন্তব্যহীন অন্ধকারের অনুভুতিই হয়তো তার শ্রেষ্ঠতম কবিতা। শ্রেষ্ঠতম অপাঠ্য কবিতা না হলে এই যন্ত্রণার ভার হয়তো আমাদের মস্তিস্কের সইতো না। আমি নিশ্চিত সইতো না। কবির আট বছর আগের একদিন- নামের দীর্ঘ কবিতাটির অন্তর্গত বেদনা ও যন্ত্রণা ধারণ করা পাঠকের জন্য কষ্টকর হয়ে পড়লেও পাঠক লাশকাটা ঘরে নিজেকেই খুঁজে পায়। 'শোনা গেল লাসকাটা ঘরে নিয়ে গেছে তারে; কাল রাতে— ফাল্গুনের রাতের আঁধারে যখন গিয়েছে ডুবে পঞ্চমীর চাঁদ মরিবার হ’লো তার সাধ; বধূ শুয়েছিলো পাশে— শিশুটিও ছিলো; প্রেম ছিলো, আশা ছিলো— জ্যোৎস্নায়– তবু সে দেখিল কোন্ ভূত? ঘুম কেন ভেঙে গেল তার? অথবা হয়নি ঘুম বহুকাল— লাসকাটা ঘরে শুয়ে ঘুমায় এবার। এই ঘুম চেয়েছিলো বুঝি! রক্তফেনামাখা মুখে মড়কের ইঁদুরের মতো ঘাড় গুঁজি আঁধার ঘুঁজির বুকে ঘুমায় এবার; কোনোদিন জাগিবে না আর। ‘কোনোদিন জাগিবে না আর জানিবার গাঢ় বেদনার অবিরাম— অবিরাম ভার সহিবে না আর—’ এই কথা বলেছিলো তারে চাঁদ ডুবে চ’লে গেলে— অদ্ভুত আঁধারে যেন তার জানালার ধারে উটের গ্রীবার মতো কোনো এক নিস্তব্ধতা এসে। তবুও তো পেঁচা জাগে; গলিত স্থবির ব্যাং আরো দুই মুহূর্তের ভিক্ষা মাগে আরেকটি প্রভাতের ইশারায়— অনুমেয় উষ্ণ অনুরাগে। টের পাই যূথচারী আঁধারের গাঢ় নিরুদ্দেশে চারিদিকে মশারির ক্ষমাহীন বিরুদ্ধতা; মশা তার অন্ধকার সঙ্ঘারামে জেগে থেকে জীবনের স্রোত ভালোবাসে। রক্ত ক্লেদ বসা থেকে রৌদ্রে ফের উড়ে যায় মাছি; সোনালি রোদের ঢেউয়ে উড়ন্ত কীটের খেলা কতো দেখিয়াছি। ঘনিষ্ঠ আকাশ যেন— যেন কোন্ বিকীর্ণ জীবন অধিকার ক’রে আছে ইহাদের মন; দুরন্ত শিশুর হাতে ফড়িঙের ঘন শিহরণ মরণের সাথে লড়িয়াছে; চাঁদ ডুবে গেলে পর প্রধান আঁধারে তুমি অশ্বত্থের কাছে এক গাছা দড়ি হাতে গিয়েছিলে তবু একা-একা; যে-জীবন ফড়িঙের, দোয়েলের— মানুষের সাথে তার হয়নাকো দেখা এই জেনে। অশ্বত্থের শাখা করেনি কি প্রতিবাদ? জোনাকির ভিড় এসে সোনালি ফুলের স্নিগ্ধ ঝাঁকে করেনি কি মাখামাখি? থুরথুরে অন্ধ পেঁচা এসে বলেনি কি: ‘বুড়ি চাঁদ গেছে বুঝি বেনোজলে ভেসে চমৎকার! ধরা যাক দু-একটা ইঁদুর এবার!’ জানায়নি পেঁচা এসে এ তুমুল গাঢ় সমাচার? জীবনের এই স্বাদ– সুপক্ব যবের ঘ্রাণ হেমন্তের বিকেলের– তোমার অসহ্য বোধ হ’লো; মর্গে কি হৃদয় জুড়োলো মর্গে— গুমোটে থ্যাঁতা ইঁদুরের মতো রক্তমাখা ঠোঁটে। শোনো তবু এ মৃতের গল্প; কোনো নারীর প্রণয়ে ব্যর্থ হয় নাই; বিবাহিত জীবনের সাধ কোথাও রাখেনি কোনো খাদ, সময়ের উদ্বর্তনে উঠে এসে বধূ মধু— আর মননের মধু দিয়েছে জানিতে; হাড়হাভাতের গ্রানি বেদনার শীতে এ-জীবন কোনোদিন কেঁপে ওঠে নাই; তাই লাসকাটা ঘরে চিৎ হ’য়ে শুয়ে আছে টেবিলের ’পরে। জানি— তবু জানি নারীর হৃদয়— প্রেম— শিশু— গৃহ– নয় সবখানি; অর্থ নয়, কীর্তি নয়, সচ্ছলতা নয়— আরো-এক বিপন্ন বিস্ময় আমাদের অন্তর্গত রক্তের ভিতরে খেলা করে; আমাদের ক্লান্ত করে ক্লান্ত— ক্লান্ত করে; লাসকাটা ঘরে সেই ক্লান্তি নাই; তাই লাসকাটা ঘরে চিৎ হ’য়ে শুয়ে আছে টেবিলের ’পরে। তবু রোজ রাতে আমি চেয়ে দেখি, আহা, থুরথুরে অন্ধ পেঁচা অশ্বত্থের ডালে ব’সে এসে চোখ পাল্টায়ে কয়: ’বুড়ি চাঁদ গেছে বুঝি বেনোজলে ভেসে? চমৎকার! ধরা যাক্ দু-একটা ইঁদুর এবার—’ হে প্রগাঢ় পিতামহী, আজো চমৎকার? আমিও তোমার মতো বুড়ো হবো— বুড়ি চাঁদটারে আমি ক’রে দেবো কালীদহে বেনোজলে পার; আমরা দু-জনে মিলে শূন্য ক’রে চ’লে যাবো জীবনের প্রচুর ভাঁড়ার।' (আট বছর আগের একদিন) আটদিনের কালঘুম থেকে জেগে উঠলে হয়তো তিনি লিখতেন এমনি কোন কবিতা। নিজেকেই লাশকাটা ঘরে শুইয়ে যন্ত্রণার ব্যবচ্ছেদ করতেন, নিরুপায় পাঠক হিসাবে আমরাও কবির সাথে লাশকাটা ঘরে শুয়ে চাঁদটাকে বেনোজলে ভাসিয়ে দিতাম। কোনদিন পঞ্চমীর চাঁদ ডুবে গেলে জীবনের স্বাদ অসহ্য মনে হলে গভীর ভালোবাসায় আমাদের কী ভীষণ মরে যেতে ইচ্ছে করতো! আহা! মরে যাবেন? অত সহজ করে তিনি কিন্তু বিষয়টি রেখে যাননি। মৃত্যুর আগে তার এই কবিতাটি না পড়ে মরার উপায় নেই। 'আমরা হেঁটেছি যারা নির্জন খড়ের মাঠে পউষসন্ধ্যায়, দেখেছি মাঠের পারে নরম নদীর নারী ছড়াতেছে ফুল কুয়াশার ; কবেকার পাড়াগাঁর মেয়েদের মতো যেন হায় তারা সব; আমরা দেখেছি যারা অন্ধকারে আকন্দ ধুন্দুল জোনাকিতে ভ’রে গেছে; যে মাঠে ফসল নাই তাহার শিয়রে চুপ দাঁড়ায়েছে চাঁদ – কোনো সাধ নাই তার ফসলের তরে; আমরা বেসেছি যারা অন্ধকারে দীর্ঘ শীত- রাত্রিটিরে ভালো , খড়ের চালের’পরে শুনিয়াছি মুগ্ধরাতে ডানার সঞ্চার ; পুরানো পেঁচার ঘ্রাণ ;- অন্ধকারে আবার সে কোথায় হারালো ! বুঝেছি শীতের রাত অপরূপ ,- মাঠে মাঠে ডানা ভাসাবার গভীর আহ্লাদে ভরা; অশত্থের ডালে – ডালে ডাকিয়াছে বক ; আমরা বুঝেছি যারা জীবনের এইসব নিভৃত কুহক; আমরা দেখেছি যারা বুনোহাঁস শিকারীর গুলির আঘাত এড়ায়ে উড়িয়া যায় দিগন্তের নম্র নীল জ্যোৎস্নার ভিতরে, আমরা রেখেছি যারা ভালোবেসে ধানের গুচ্ছের’পরে হাত, সন্ধ্যার কাকের মতো আকাঙ্ক্ষায় আমরা ফিরেছি যারা ঘরে; শিশুর মুখের গন্ধ, ঘাস, রোদ , মাছরাঙা , নক্ষত্র , আকাশ আমরা পেয়েছি যারা ঘুরে-ফিরে ইহাদের চিহ্ন বারো-মাস; দেখেছি সবুজ পাতা অঘ্রানের অন্ধকারে হয়েছে হলুদ, হিজলের জানালায় আলো আর বুলবুলি করিয়াছে খেলা, ইঁদুর শীতের রাতে রেশমের মতো রোমে মাখিয়াছে খুদ , চালের ধূসর গন্ধে তরঙ্গেরা রূপ হয়ে ঝরেছে দু’বেলা নির্জন মাছের চোখে;- পুকুরের পাড়ে হাঁস সন্ধ্যার আঁধারে পেয়েছে ঘুমের ঘ্রাণ – মেয়েলি হাতের স্পর্শ লয়ে গেছে তারে; মিনারের মতো মেঘ সোনালি চিলেরে তার জানালায় ডাকে, বেতের লতার নিচে চড়ুয়ের ডিম যেন শক্ত হয়ে আছে, নরম জলের গন্ধ দিয়ে বার-বার তরীটিরে মাখে , খড়ের চালের ছায়া গাড় রাতে জ্যোৎস্নার উঠানে পড়িয়াছে ; বাতাসে ঝিঁঝিঁর গন্ধ- বৈশাখের প্রান্তরের সবুজ বাতাসে; নীলাভ নোনার বুকে ঘন রস গাড় আকাঙ্ক্ষায় নেমে আসে ; আমরা দেখেছি যারা নিবিড় বটের নিচে লাল লাল ফল প’ড়ে আছে; নির্জন মাঠের ভিড় মুখ দেখে নদীর ভিতরে ; যত নীল আকাশেরা রয়ে গেছে খুঁজে ফেরে আরো নীল আকাশের তল; পথে পথে দেখিয়াছি মৃদু চোখ ছায়া ফেলে পৃথিবীর’পরে ; আমরা দেখেছি যারা শুপুরির সারি বেয়ে সন্ধ্যা আসে রোজ , প্রতিদিন ভোর আসে ধানের গুচ্ছের মতো সবুজ সহজ; আমরা বুঝেছি যারা বহু দিন মাস ঋতু শেষ হলে পর পৃথিবীর সেই কন্যা কাছে এসে অন্ধকারে নদীদের কথা ক’য়ে গেছে ;- আমরা বুঝেছি যারা পথ ঘাট মাঠের ভিতর আরো এক আলো আছে :দেহে তার বিকেলবেলার ধূসরতা ; চোখের –দেখার হাত ছেড়ে দিয়ে সেই আলো হয়ে আছে স্থির : পৃথিবীর কঙ্কাবতী ভেসে গিয়ে সেইখানে পায় ম্লান ধূপের শরীর ; আমরা মৃত্যুর আগে কি বুঝিতে চাই আর ? জানি না কি আহা, সব রঙ কামনার শিয়রে যে দেয়ালের মতো এসে জাগে ধূসর মৃত্যুর মুখ ;- একদিন পৃথিবীতে স্বপ্ন ছিল – সোনা ছিল যাহা নিরুত্তর শান্তি পায়;- যেন কোন মায়াবীর প্রয়োজনে লাগে । কি বুঝিতে চাই আর ? ... রৌদ্র নিভে গেলে পাখি – পাখালির ডাক শুনিনি কি ? প্রান্তরের কুয়াশায় দেখিনি কি উড়ে গেছে কাক !' (মৃত্যুর আগে) জীবনের এইসব নিভৃত কুহক' এড়িয়ে মরবেন? শুনতে পাচ্ছেন না? 'পৃথিবীর সব ঘুঘু ডাকিতেছে হিজলের বনে; পৃথিবীর সব রূপ লেগে আছে ঘাসে' (সব্ধ্যা হয়) [জীবনানন্দের শেষ আট দিন]
কবি স্ববিরোধী। স্ববিরোধী কথা বলেন বলেই একজন কবি একজন প্রাবন্ধিকের চেয়ে ভিন্ন মানুষ। প্রাবন্ধিক যুক্তি ঠাসেন তাঁর লেখায়। মত প্রচার করেন। তিনি নিজের মতের সাথে ভিন্নমত করতে পারেন না। তিনি শেকলবন্দি মানুষ। তবে এই শেকল তিনি নিজে পছন্দ করে পরেছেন। সেইখানে কবির সাথে মিল প্রাবন্ধিকের। কবি ইচ্ছে করে পাগলামি করেন । প্রাবন্ধিক ইচ্ছে করে শেকল পরেন। কবির সাথে রাজনীতিকদেরও খুব মিল তারা কবির মত স্ববিরোধী, তবে তারা কবির মতো পাগলামি করেন না, তারা জাতে মাতাল তালে ঠিক। স্ববিরোধী বক্তব্য তারা খুব হিসেব কষে ফায়দা লুটতে ব্যবহার করেন। টক শো গুলোতে এই স্ববিরোধী বক্তব্যের নাম হচ্ছে রাজনৈতিক বক্তব্য। রাজনৈতিক বক্তব্য স্ববিরোধী কিন্তু পাগলামি নয়। ইচ্ছেকৃত, পেছনে ব্যবসায়িক মনোবৃত্তি; রাজনৈতিক ব্যবসা। কবির স্ববিরোধিতাও ইচ্ছেকৃত, পাগলামি মনে হলেও তা পাগলামি নয়। কবিরা উল্টোপাল্টা কথা বলেন। সম্ভবত ভেবেই বলেন। কথাগুলো ওভাবে বলা যায়। শব্দের বা জীবনের মানে ওরকম হয়। কবিগুরু রবীন্দ্রনাথ একবার লিখেছিলেন 'পাওয়া কাকে বলে যে মানুষ জানে না সে ছোঁয়াকেই পাওয়া মনে করে'। তিনিই আবার একটু ছোঁয়াকে মহত্ব আরোপ করে লিখেছেন "একটুকু ছোঁয়া লাগে একটুকু কথা শুনি তাই দিয়ে মনে মনে রচি মম ফাল্গুনি ।। একটুকু ছোঁয়া লাগে একটুকু কথা শুনি। কিছু পলাশের নেশা কিছু বা চাঁপায় মেশা।। তাই দিয়ে সুরে সুরে রঙে রসে জাল বুনি।। রচি মম ফাল্গুনি। একটুকু ছোঁয়া লাগে একটুকু কথা শুনি। যেটুকু কাছেতে আসে ক্ষণিকের ফাঁকে ফাঁকে চকিত মনের কোণে স্বপনের ছবি আঁকে ।। যেটুকু যায়রে দূরে ভাবনা কাঁপায় সুরে।। তাই নিয়ে যায় বেলা নূপুরের তাল গুনি ।। রচি মম ফাল্গুনি। একটুকু ছোঁয়া লাগে একটুকু কথা শুনি তাই দিয়ে মনে মনে রচি মম ফাল্গুনি ।।" দেখুন একটু ছোঁয়াতেই কবির ভাবনা কাপায় সুর- তাই নিয়ে যায় বেলা। [কবির স্ববিরোধীতা/
ছোট্ট ছিলাম, চিত্রকলা বা ফটোগ্রাফি শব্দ শুনিনি, দেয়াল ক্যালেন্ডারের পাতাই তখন বিস্ময়কর রঙিন, চকচকে আর উজ্বল। তখনো একান্নবর্তী সংসার, বাড়ি সরগরম। ভাইবোন-কাজিনরা প্রাইমারী থেকে মাধ্যমিক, বড়দের দখলে সব সময় নতুন বই ছোটরা দাগ কাটা পুরানো বই পেতাম, দু-একটা নতুন, রাগ হতো খুঊব! নতুন বইয়ের গন্ধে ঘুম হতো না তখন চকচকে রাখতে বইয়ের মলাট হতো, ক্যালেন্ডারের দারুন ছবির এক একটি সোনার চেয়ে দামী পাতা যোগাড় করতে আমরা নাওয়া-খাওয়া ভুলতাম। বাড়িতে দুর্দান্ত ছবির নতুন ক্যালেন্ডার এলে সকলের পড়ি মড়ি চিৎকার ওই যে ওই সবুজ পাহাড়ের পাতাটা আমার, কেউ বলছে এই মেঘ রোদ্দুরের পাতাটা এইটা আমার, কাউকে দেবো না। এভাবেই ক্যালেন্ডারের মাসগুলো দখল হয়ে যেত! আমরা দিন গুনতাম, মাস যেতো না! সবুজ পাহাড়, মেঘ রোদ্দুর, চেরীফুলের রাস্তা পেরিয়ে সোভিয়েত নারীর রুপালী মুখ অবধি রাখতে পেরেছিলাম বইয়ের মলাটে। ক্যালেন্ডারের সাথে অই পর্যন্তই আমার সখ্যতা। এখন ক্যালেন্ডারের পাতা উল্টোতে হয়না কেমন করে যে দিন-মাস-বছর যায়! [ক্যালেন্ডার]
একজন ছাত্র কিংবা শিক্ষকের সামান্য ফেসবুক পোস্টেই যদি একটি আস্ত বিশ্ববিদ্যালয়ের মানহানি হয় তাহলে তাদের বিশ্ববিদ্যালয় নাম ধারনের যোগ্যতা নেই বলে মনে করি। বিশ্ববিদ্যালয়ের মান বাড়ে শিক্ষা, গবেষণা ও চিন্তার উন্নয়নে তার ভূমিকা নিয়ে।
আমি চাই লোকে আমাকে ভালোবাসুক। আমি ভালো থাকি। আমি জানি সকলেই ভালো থাকতে চায়, চায় লোকে তাদের ভালোবাসুক। সকলের ভালো থাকতে ইচ্ছে করে। ভালো থাকার ইচ্ছে না থাকাটাই কিন্তু অন্যরকম অর্থ তৈরী করে, লোকে অসুস্থ ভাবতে শুরু করে। যেকোন সুস্থ লোক ভালো থাকতে চায়, মানসিকভাবে বিপর্যস্ত লোক ছাড়া এমন কাউকে পাওয়া যাবে কী যে ভালো থাকতে চায় না? মানসিক বিপর্যয় দেখা গেলেই মানুষ ভালো থাকতে চায় না, এমনকি পৃথিবীতেও থাকতে চায় না।মানুষ ছাড়া আর কারো থাকা বা না থাকার সিদ্ধান্তটা নিজে থেকে নেয়ার উপায় নেই! প্রাণ থাকা সত্ত্বেও গাছ চলৎশক্তিহীন। তার এদিক সেদিক যাবার উপায় নেই। সে এক জায়গায় স্থির থেকে তার বংশধর রেখে যেতে চায় পৃথিবীতে, সে নিজেকেই রি-প্রোডিওস করে,নানান রকমে। এটাই গাছের টিকে থাকার তরিকা। বেচারা গাছদের দুর্ভাগ্য মানুষের মতো তেমন জমিয়ে কোর্টশিপ করার সুযোগ নেই! গাছেরা তাদের বাচ্চাদের প্যারাম্বুলেটরে চড়িয়ে হাওয়া খাওয়াতে যেতে পারে না, তাদের বাচ্চারা বিনা যত্নে অবহেলায় গজিয়ে কোন কোনটা মাথা উঁচু করে দাঁড়ায়। এত উঁচু যে তার সামনে জগৎের বুদ্ধিমান প্রাণী মানুষকেও মাথা নীচু করে ফিরে আসতে হয়। অথচ এই বুদ্ধিমান মানুষদের কেউ কেউ কারণে অকারনেই গাছদের সর্বনাশ করে। প্রানীদের মধ্যে মানুষের বেশি বুদ্ধি। মানুষের বুদ্ধি আছে বলেই পৃথিবী হয়তো এখনো টিকে আছে। কখনো কখনো পৃথিবীর জন্য মানুষের বুদ্ধি থাকাটাই চরম ক্ষতিকর। এসব আবল -তাবল ভাবার একটা কারণ আছে- কিছুদিন আগে দেখলাম কেউ একজন একটা স্লো লরিসের গলায় দড়ি বেধে ঝুলিয়ে রেখেছে! দেখে ভীষণই মন খারাপ হলো। কিছুদিন আগে একাধারে অনেকগুলো হাতি মেরে ফেলা হল। আমি দুটো হাতিকে খুব কাছে থেকে মরে যেতে দেখেছি। স্থলভাগের সবচেয়ে বৃহৎ প্রাণিটা বেঘোরে মারা যাবার সময় তার আকুতিভরা চোখের দিকে তাকাবার সাহস কারুরই থাকেনা। মানুষ হিসাবে কুঁকড়ে যেতে হয়। খুব হীনমন্যতা গ্রাস করে। আমি ভালো থাকতে চাই, চাই যে পৃথিবীটা ভালো থাকুক। বনে বন্যপ্রাণি ভালো থকুক, হাতিরা ভালো থাকুক। জঙ্গলে বাঘ নিরাপদে থাকুক , এইসব চাই। মানুষ হিসাবে নিজের দায়িত্ব পালন করেই সম্ভবত সম্মান ও মর্যাদার সাথে পৃথিবীতে বাঁচার অধিকার থাকে। অবিবেচণাপ্রসুত কাজ ও পরিকল্পনা করে অন্য প্রজাতিগুলোকে আমরা ধ্বংস করছি। আমাদের আত্ব-গ্লানি নিয়েই মরা উচিত।এইসব কথা আমি নিজের খেয়ে বনের মোষ তাড়াতে বলছি না, বনের মোষ তাড়ানোটাই আমার পেশা। লোকের ভালো লাগলেও আমাকে এগুলো বলতে হবে, না লাগলেও। আসুন আমরা এমন কাজ করি যেন বন্যপ্রাণিরা বনে ভালো থাকে। বনের সবুজ গাছগুলো বনের সীমানা ছাড়িয়ে আমাদের বাড়ির আঙিনা পর্যন্ত ছড়িয়ে যায়।গাছগুলো যদি না থাকে তাহলে বন্যপ্রাণীগুলো কিভাবে থাকবে? আমার মনে আছে কক্সবাজারে, এখন যেখানে কুতুপালং রোহিঙ্গা ক্যাম্প, সেখানে দারুন গভীর গর্জন বন ছিল একসময়। শুধু কি গর্জন গাছ? দিনের বেলায় গা ছমছমে অন্ধকার ছিলো। আর ছিলো নাম না জানা হরেক রকম সব গাছপালা। বনের জমিতে ছিলো ঝড়াপাতার ভারী স্তুপ, পা ডুবে যেত হাঁটু পর্যন্ত! আর ছিলো জোঁক! কিলবিল করতো। তখন হাতি আর বন্যপ্রানীরা সেই জঙ্গলে রাজত্ব করতো। এখন ওইসব বনে মানুষ রাজত্ব করে, মাথা উঁচু করে বাঁচা ওইসব গাছ নেই, বেঁচে থাকা অবশিষ্ট হাতির চোখে আকুতি। ওইসব চোখে তাকানোর মত সাহস আমাদের কখনোই হবেনা, গ্লানি নিয়ে চোখ নামিয়ে বেঁচে থাকতে হবে। আমরা যারা নিজেদের মানুষ হিসাবে দাবী করছি তাদের চোখের সামনে বন নেই হয়ে যাচ্ছে, হাতিরা ক্রমাগত মারা যাচ্ছে। আমাদের তাতে কিছুই যায় আসছে না। আমরা বেঁচে থাকছি বহাল তবিয়তে। কিছুদিন আগে পত্রিকায় পড়েছিলাম একজন উপজেলা চেয়ারম্যান দাবী করেছেন হাতিগুলো যেন চট্টগ্রাম থেকে অন্য কোথাও নিয়ে যায় বন বিভাগ। কেননা হাতি নাকি লোকালয়ে এসে পড়ছে! এখনো পর্যন্ত আমি কোন পত্রিকায় কখনো দেখলাম না লোকালয় হাতির কাছে গেছে এটা নিয়ে বিস্তৃত রিপোর্ট করতে। শুধু লোকালয় যায়নি হাতির আবাসস্থলে, অসংখ্য প্রতিষ্ঠান ও স্থাপনাকে হাতির সীমানায় নিয়ে যাওয়া হয়েছে। যারা বন্যপ্রাণী নিয়ে কাজ করেন, যাদের পাণ্ডিত্যপূর্ণ প্রবন্ধ ছাপা হয় পৃথিবীর বহু দেশের খুবই নামিদামি জার্ণালে, তাদের অনেকেই কুলুপ এটে থাকেন হাতির আবাসস্থল ধ্বংসের আয়োজনে। আমাদের বন দপ্তরের কর্মীরা এখন বিস্তর কাজ করছেন, জন সচেতনতামূলক প্রচারণায়, হাতি যেন রক্ষাহয়। শেষরক্ষা হবে কী? বছর চারেক আগে, আমি আক্ষেপ করে বলেছিলাম আমাদের দেশের হাতিগুলো বড়জোর ২০ বছর টিকবে। গত চার বছরে এত অসংখ্য হাতি মারা গেছে বাংলাদেশে যে হাতি বাংলাদেশে কতদিন টিকবে বলা মুশকিল।যে হাতিগুলো আমাদের দেশে মারা পড়ছে, তাদের খুব অল্পই অসুখ-বিসুখে মরেছে। বেশিরভাগ ক্ষেত্রেই আবাসস্থলের সংকোচন অন্যতম প্রধান কারণ। হাতির আবাসস্থল নষ্ট হয়ে খণ্ড-বিখণ্ড হয়ে গেছে। স্থানগুলোতে কী করেছি আমরা? প্রশ্নটা ঘুড়িয়ে করলে বলা যায় কী করিনি? আমরা সেখানে রাস্তা করেছি, রেলপথ নির্মাণ করছি, বিদ্যুত লাইন, বাড়ী-ঘর,সাফারী পার্ক , গুরুত্বপুর্ণ অনেক স্থাপনা করে ফেলেছি। আমাদের চাওয়ার শেষ নেই। আমরা সব চাই। বান্দরবান লামার বন বাদাড়ে আমাদের রাস্তা-ঘাট দরকার। কেওকারাডাং -তাজিংডং আমরা গাড়িতে চড়েই বিজয় করতে চাই। দরকারে হোক, বুঝে হোক, না বুঝে হোক আমরা আমাদের প্রাকৃতিক বনের অনেক বেশী সর্বনাশ করে ফেলেছি। আমাদের এখন পিছন ফিরে দেখা দরকার। অবশিষ্ট প্রাকৃতিক বন সংরক্ষনের জন্য জান লাগিয়ে কাজ করা দরকার। আমাদের গাছ লাগাতে হবে। আসুন গাছ লাগাই- এটা আমরা সব সময় বলি । আমাদের রাজনীতিবিদরা, আমাদের আমলারা বলেন, যারা সাধারণ আমজনতা তারাও বলেন। কিন্তু কি হচ্ছে বন কি বাড়ছে? সবুজ কী আসছে আমাদের বাড়ীর আশে পাশে? শহরগুলোতে নিশ্বাস নেবার জন্য সবুজ হাতে গুনেও পাওয়া যাবে বলে মনে হচ্ছে না ভবিষ্যতে। গাছ লাগাও পরিবেশ বাঁচাও এই শ্লোগানের আড়ালে হারিয়ে যায় সবুজায়ন ও বন সংরক্ষনের তাবৎ গুরুত্বপুর্ণ কাজ। যেন গাছ লাগানো ছাড়া সবুজ বাঁচানোর আর কোন উপায় নেই। আমার ব্যক্তিগত উপলব্ধি এরকম যে রাষ্ট্রে ও সমাজে বন সংরক্ষনের তাগিদটা জোড়লো না। বা যারা ভাবেন সংরক্ষণ নিয়ে তারা উচ্চকন্ঠে দাড়াতে পারছেন না। প্রায়শই বন অধি দপ্তর এবং পরিবেশ, বন ও জলবায়ূ পরিবর্তণ মন্ত্রনালয়কে ব্যক্তি ও প্রতিষ্ঠানের আগ্রাসী থাবা থেকে বনভূমি বাঁচাতে কাঠ-খড় পুড়াতে হয়। দীর্ঘ আইনী লড়াই চালাতে হয়। তাই বলছি বন সংরক্ষণের রাষ্ট্রীয় ও সামাজিক তাগিদ সবার কাছে স্পষ্ট হতে হবে। বন কতখানি চাই? কীভাবে চাই? সংরক্ষণ কিভাবে করবো? অনেক নতুন প্রতিষ্ঠান বা কখনো পুরানো প্রতিষ্ঠানের যখনই নতুন করে জায়গা দরকার হয় বনের জমির দিকে হাত বাড়ান। কেউ কেউ তো বনের পরিবর্তে সমান সংখ্যক গাছ লাগিয়ে দেবার মতো হাস্যকর কথাবার্তা বলে থাকেন। যারা ইকোলজি নিয়ে কাজ করেন তার বুঝবেন গাছ লাগিয়ে অন্তত আর যাই করা যাক প্রাকৃতিক বন তৈরী করা যায় না । আমরা যারা বন নিয়ে কাজ করি তারা বন চাষকে সিলভিকালচার বলে থাকি। আপনারা যারা প্লান্টেশন দেখে অভ্যস্ত তারা বুঝবেন প্লান্টেশন এর সঙ্গে প্রাকৃতিক বনের অনেক পার্থক্য রয়েছে। এতে সবচেয়ে বেশী যা অনুপস্থিত তা জীব-বৈচিত্র। তাই কোন কারনেই প্রাকৃতিক বন ধ্বংস করে অন্য কোন স্থাপনা না করাই উত্তম। আমাদের প্রাকৃতিক বন ও তার জীববৈচিত্র সংরক্ষণে আমাদের আরো মনোযোগী হবার দরকার। সাম্প্রতিক বছরগুলোতে ইকোপার্ক ও সাফারী পার্ক স্থাপনের অনেকগুলো উদ্দোগ লক্ষ্যনীয়, এই সব স্থাপনার কোন কোনটিতে সবুজ পরিবেশে অনেক বেশী নির্মাণ-পুর্ত কাজ করা হয়েছে। যা ইকো-ট্যুরিজমের ধারণাকেই নস্যাৎ করে। বন এমন দারুণ এক প্রাকৃতিক সম্পদ যার অস্তিত্ব লুকিয়ে রাখা যায় না। বন না থাকলেও আছে বলার অবকাশ নেই। প্রকৃতিতে বন যখন তার নানা স্তরে বিন্যস্ত গাছগুলো নিয়ে দাড়ায় তখন অনেক দূর থেকেই তার উপস্থিতি ও সৌন্দর্য চোখে পড়ে। বনের গাছগুলো যখন মাথা উঁচু করে দাড়ায় সেই গাছগুলোর কাছে গেলে সমীহ করে আপনা থেকেই আমাদের মাথা নীচু করতে ইচ্ছে করে। সেই সব উঁচু গাছের অবশিষ্ট বন রক্ষা ও নতুন বন সৃষ্টি করতে না পারলে পরবর্তী প্রজন্মের নাগরিকদের কাছে মুখ তুলে চাইবার অধিকার থাকবেনা। কথা বলতে পারে না যে গাছেরা তাদের কাছে আমাদের দায়বদ্ধতা রয়ে গেছে, সেও বেঁচে থাকতে চায়। হাতি এবং অন্য যে বন্যপ্রানী মৃত্যুর প্রহর গুনছে তাদের আকুতিভরা চোখের কাছে আমাদের বন বাঁচানোর দায় রয়ে গেছে। আমাদের বন বাঁচানোর দায় রয়ে গেছে/ 
হাঁটু পর্যন্ত দুঃখ নিয়ে তোমার উঠোনে যাই। তোমার সুখের উঠোন খড় বিচালির মতো সুখ ছড়িয়ে ছিটিয়ে রেখেছো। আমার ভেজা পা থেকে টুপটুপ করে গড়িয়ে পড়ছে দুঃখ, আমি দ্বিধান্বিত; গরীব আত্মীয়রা ধনীর ঘরে ঢুকতে যেমন দোন মনো করে তেমন, ঢুকবে কি ঢুকবে না! ভাবছি যাই, দুঃখগুলো জানিয়ে আসি দেখাই ভালোবাসা না পাবার যন্ত্রণা। পরমুহূর্তেই ভাবছি থাক, কী লাভ! হাঁটু পর্যন্ত দুঃখ নিয়ে আমি প্রতিবার তোমার উঠোন থেকে ফিরে এসেছি। তোমার উঠোনে খড় বিচালির মতো সুখ ছড়িয়ে থাকুক, তোমার পায়েয় আলতো ছোঁয়ায় আরো ঝরঝরে হোক, সুখ। খুব সুখী হও তুমি। হাঁটু পর্যন্ত দুঃখ নিয়ে আমি যাই, কিন্তু বার বার ফিরে আসি । [হাঁটু পর্যন্ত দুঃখ নিয়ে যাই]
হাতি লইয়া আমরা কী করিবো? 'হাতি লইয়া আমরা কী করিবো' এই প্রশ্নের উত্তর কারুর কাছে আছে কিনা আমার সন্দেহ আছে! কেননা প্রশ্নটি ভুলে থাকাই রেওয়াজ। ইংরেজীতে একটি প্রবাদ আছে Elephant in the room যার মানে হলো খুব গুরুত্বপুর্ণ বা বড় কোন ইস্যু যার আলোচনা কারুর কারুর জন্য অস্বস্তিদায়ক, তাই সকলেই জেনে বুঝেই এটা চেপে যান। আলোচনায় অস্বস্তিকর বিষয়ের অবতারণা হলে বিব্রত হবার রেওয়াজ আছে। হোমড়াচোমরা কেউ বিব্রত হলে আলোচনা থেমে যায়,সমস্যা সমাধানের সুযোগ থাকে না। সমস্যাটি কই যায়? সমস্যা রেখে চোখ বন্ধ করলে সমস্যা গায়েব হয়ে যায়? না। সমস্যার ডাল-পালা গজায়, নানান দিকে সমস্যা গড়ায়। নদী নালা খাল বিল দখল করলে যেমন জলাবদ্ধতার সমস্যা সমাজের সবার হয়ে দাড়ায় তেমন। তবে বেচারা হাতি নিজেই যখন সমস্যা তখন 'হাতি লইয়া আমরা কী করিবো?' এই প্রশ্নের উত্তর কেউ দিতে চাইবে কিনা সন্দেহ! এযে সত্যিকারের Elephant in the room পরিস্থিতি! ভয়াবহ নীরবতাই ভাল। তাই চলছে! হাতি মরে না কেন? হাতি সংরক্ষণ বিষয়ে বিশেষজ্ঞদের হাতির আবাসস্থল সংরক্ষণের অনেক গুরুত্বপূর্ণ ইস্যুতে বালিতে মুখ গুজে থাকতে দেখেছি। পরামর্শক ফি না পেলে মতামত দেয়ার চেয়ে বিব্রত হওয়াই শ্রেয় মনে করেন ওইসব বিশেষজ্ঞগণ। আবার কোন কোন বন্যপ্রাণী বিশেষজ্ঞ বন্যপ্রাণীকে প্রদর্শনীযোগ্য করতেই ব্যস্ত থাকেন। পারলে তাবৎ বন্যপ্রাণীকে বান্দরবান, চট্টগ্রাম,কক্সবাজার, লাঠিটিলার বন থেকে এনে প্রদর্শনী কেন্দ্রে ঝুলিয়ে রাখেন। এরা দলছুট হাতি উদ্ধারে জানপ্রাণ দিয়ে দেন,দেশী মিডিয়া থেকে বিবিসি পর্যন্ত এদের কাভার করে। অথচ দেশের সকল হাতির অস্তিত্ব রক্ষার জন্য নীতি প্রণয়ন ও বাস্তবায়নে এই লম্ফঝম্প চোখে পড়েনা। কিছুদিন আগে এক আলোচনায় আমি বলেছিলাম বাংলাদেশের যে কয়টা কালো ভাল্লুক আছে তার সিংহভাগ আছে হয় সাফারী পার্কে নয় চিড়িয়াখানায়। একজন বন্যপ্রাণীর কর্তা বললেন ওখানে আছে বলেই টিকে আছে, নইলে প্রকৃতিতে তার টিকে থাকার পরিবেশ নেই। প্রকৃতিতে টিকে থাকার জন্য আবাসস্থল সংরক্ষণে গুরুত্ব না দিয়ে বন্দী বণ্যপ্রাণী সংরক্ষণ কেমন বন্যপ্রাণ সংরক্ষণ এটা আমার মাথায় আসে না! পৃথিবীর অন্যান্য অনেক দেশে যেখানে বন্যপ্রাণী মানুষের দেয়া খাবার খেলে তাকে ইকোসিস্টেম থেকে অপসারণ ( remove) করা হয়, আমাদের দেশে উল্টো! বন থেকে এনে মানুষের দেয়া খাবার খাইয়ে বন্যপ্রানীকে কোন কোন ক্ষেত্রে বনে ফেরৎ দেয়া হয়। কেশবপুরের হনুমান চড়মুগুরিয়ায় বানর কে মানুষের মতো কলা রুটি খেতে দেয়া হয়। এরকম করলে তা আর বন্যপ্রানী ব্যবস্থাপনা থাকে কিনা এটা একটা প্রশ্ন। এরকম হয় বলেই সাধারন মানুষ বন্যপ্রাণের দায়িত্ব নিতে চায় না। হাতি লইয়া মিনিট কয়েক তামাশা দেখিয়া তারপর ভুলিয়া যায়। ইকোসিস্টেমে বন্যপ্রানীর গুরুত্ব না বুঝে নিজ নিজ এলাকার সাপ, হনুমান, খাটাশ, গন্ধগকুল, মেছো বিড়াল ধরে কিংবা মেরে বন্যপ্রাণী দপ্তরের খোঁজ করে। রাজনৈতিক ছত্রছায়ায় বনের যারা দখলদার তারা তো বলেই বসেন বন বিভাগ যেন তাদের এলাকা থেকে হাতি সরিয়ে নেন। প্রাতিষ্ঠান ও অবকাঠামো স্থাপনের জন্যেও হাতির আবাসস্থল ক্রমশ সংকুচিত হচ্ছে। এখানেও নীরবতাই সকলে শ্রেয় বিবেচনা করেন। তাই "হাতি লইয়া আমরা কী করিবো?" আমার এই প্রশ্নের আলোচনা না করে ( ১) বিব্রত হওয়া যেতে পারে। হাতি মরুক। (২) সকল বন্যপ্রানী সংরক্ষণ নিয়ে আরো ভেবে প্রয়োজনীয় উদ্যোগ গ্রহণ ও বাস্তবায়ন করা যেতে পারে, (৩) সকল বন্যপ্রানী কে খাঁচায় পুরিয়া প্রদর্শনীর ( তামাশা দেখার) ব্যবস্থা করা যাইতে পারে, সেটাই যখন এক শ্রেণির বিষেশজ্ঞ এর মতে বন্যপ্রাণী সংরক্ষনের একমাত্র উপায়! [হাতি লইয়া আমরা কী করিবো?]
ঠিক সাত কেলাসেই দুটো লাকিসেভেন পেয়েছিলাম! ভাবছেন লাকি নামের কোন কিশোরীর সাথে ক্লাস সেভেনে আমার প্রেম হয়েছিলো ? তাহলে অনেকটাই ধরে ফেলেছেন মশাই! কিশোরী প্রেমিকা সত্যি জুটেছিলো ওই ঠিক সাত কেলাসেই। নাম লাকি ছিলো কিনা মনে পড়ছেনা। অংকেও লাকি সেভেন পেয়েছিলাম দুই দুটো লাকি সেভেন প্রাপ্তির ফলে পিঠে দুম দাম কিছু পড়েছিলো। লাকিসেভেন কতোখানি লাকি বুঝেগেছিলাম অই সাত ক্লাসেই। তাতেও অবশ্য শিক্ষা হয়নি আমার। একটু বড় হয়ে শিখেছিলাম ওয়ান ফর সরো টু ফর জয়! পায়রা আর শালিকদের কোর্টশিপ দেখে দেখে জানতাম এটা ঠিক, খুব ঠিক। অনুশীলনে নেমে দেখলাম ওয়ান ফর সরো টু ফর মোর সরো! বুঝলাম অংক শেখা আমার কাজ নয়! টু ফর মোর সরো/ 
একাই থাকছি রাত দুপুরে টবের গাছে জল দিচ্ছি হাত পুড়াচ্ছি রাঁধছি বাড়ছি খাবি খাচ্ছি। মনে মনে সকাল-বিকেল কবিতা আওড়াচ্ছি রাজনীতির ভুত, বনের মোষ খুব তাড়াচ্ছি। তোমায় ভেবে তড়পাচ্ছি খুব,ভীষণ খুব। একটা দূরের মুখ দিচ্ছে দারুণ সুখ। [একটা দূরের মুখ]
চরম আলসেমী, ফাঁকিবাজি, পিঠের ব্যথার কষ্ট নিয়ে পাঁচ সপ্তাহের একটা অনলাইন কোর্স করে ফেললাম। UN System Staff College এর কোর্স Unleashing the Power of Private Sector for the 2030 Agenda. পড়াশুনা করতে ভালোই লাগে। আমার নবাবী ও পিঠের ব্যথা কমার অপেক্ষায় আরো দুটো কোর্স ঝুলে আছে!
দ্রুত সঠিক সিদ্ধান্ত নেয়ার দক্ষতা সবার থাকেনা।  যে সিদ্ধান্তে সবচেয়ে বেশী মানুষের দীর্ঘকালীন উপকার হয়। যা সাশ্রয়ী, যাতে মানুষের কম ক্ষতি হয় সেই সিদ্ধান্তই সঠিক। সেইরকম সিদ্ধান্তনেবার দক্ষতা খুব দেখা যায়না। সিদ্ধান্তগ্রহণের দক্ষতাকে ছাপিয়ে যায়, কম্যুনিকেশনের অদক্ষতা। তাই দর্শকদের জ্বলে! পিত্তি জ্বলে যায়। ভোক্তা নিমিষেই ভুক্তভোগী হয়ে পড়েন।
প্রকাশিত হলো শ্রী-র এ সপ্তাহের আয়োজন। আজ থাকছে-- লাতিন আমেরিকার চার জন নারী কবির চারটি কবিতা। অনুবাদ করেছেন এবং ভূমিকা লিখেছেন কবি, অনুবাদক ও সংগঠক আলম খোরশেদ।
আমাদের তখনো দালান উঠেনি টিনেরচালে বৃষ্টিপড়া মাত্রই পুরানো চালের ফুটো থেকে ঘরের এখানে ওখানে টুপটাপ জল পড়তো। আমরা রান্নাঘর থেকে ছোট-ছোট হাড়ি-পাতিল ঘটি-বাটি এনে ঘরের এখানে ওখানে বসিয়ে দিতাম। পাতিলে ঠিকরে জলের ছিটে লাগতো চোখে মুখে । আমাদের খুব আনন্দ হতো। ব তে বৃষ্টি ব-তে বিছানা ব-তে বাটি। বৃষ্টিতে বিছানায় বাটি বসে যেত। ঘরে চোর এলে লোকে বাটিচালান দিতো শুনেছি ঘরে বৃষ্টি এলে আমরা বাটিচালান দিতাম। খুব আনন্দ হতো আমাদের। জানি ঘরে বৃষ্টি আসাটা আপনাদের কানে কেমন বাজছে কিন্তু ঠিকই শুনেছেন, আমাদের চালে বৃষ্টি পড়ার আগেই ঘরে বৃষ্টি নামতো। এখন বৃষ্টি এলে বাটিচালান দিতে হয়না তাই খুব দুঃখ হয় আমার। তবুও বৃষ্টি এলে মনের মধ্যে বাটিচালান দেয়ার আনন্দ হুড়োহুড়ি শুরু করে। বৃষ্টির পুরোটা সময়জুড়ে ক্রমশই সুখী বোধকরি, খুব সুখী হই। [বৃষ্টি দিনের সুখ]
জল পড়ে জল জমে জল গড়ায় জল ভাসায় হুলস্থুল। জলেই ভাসে পদ্ম আমার, তোমার লখিন্দর। জলে নেমেই কাদম্বরী খুঁজেন মৃত্যুপুরী। জল জোছনায় উদাস আকাশ উথাল পাথাল রাতের বাতাস। হিজল বনে মায়ার ফাঁদে জলের তলায় চাঁদ ভেসে যায়। [জল যাত্রা ]
হ্যামিলনের বাঁশিওয়ালা হলে যার যা প্রাপ্য বুঝিয়ে দিতাম। রাজাকে রাজ্যছাড়া করতাম, ব্যবস্থা পালটে দিতাম, সত্য কতখানি মিথ্যে বুঝিয়ে দিতাম, ইঁদুরগুলো ফিরিয়ে এনে ভুল ইতিহাস, ভুল তত্ব কুচিকুচি করাতাম। ইঁদুর সেনা সদরে টানিয়ে দিতাম ফারাক্কা বাঁধের নাম। তারপর পাল তোলা বজরা ভাসিয়ে দিতাম জলজ পদ্মায়। জলের জমিদারির মস্ত আকাশ করে দিতাম পাখিদের উড়ো-উড়ির মাঠ। তোমার জন্য দিস্তা দিস্তা পদ্য লিখে বসিয়ে দিতাম ভালোবাসার হাট। [হ্যামিলনের বাঁশিওয়ালা হলে / 
জাতীয় বৃক্ষরোপণ অভিযান ২০২১ সফল হোক। আসুন সবাই গাছ রোপণ করি, রোপিত গাছের যথাযথ পরিচর্যা করি।
ভালো উদ্যোগ! তবে ভবিষ্যতে সৌর বিদ্যুত বা ব্যাটারি চালিত নৌকার কথাও ভাবা যেতে পারে।
ছায়ার সাথে হাঁটি। কখনো আমুদে ছায়া দীর্ঘতর হয় কখনো ছোট হতে হতে পালিয়ে যায়। আমার কিন্তু পালিয়ে যাবার কোন উপায় নেই ক্লান্ত দিন ক্লান্ত রাত্রি শেষেও বিরাজমান থেকে ছায়ার জন্য অপেক্ষা করি। ছায়া ঘুমায়, মাঝে মধ্যে আমিও। ক্লান্তিতে কখনো কখনো ছায়াটাকে জড়িয়ে ঘুমিয়ে পড়ি। ছায়াটার জন্য কেমন মায়া পড়ে গেছে! যদিও খুব জানি, উদ্বাস্তু ছায়াটার যাবার জায়গা থাকলে সেইকবে আমাকে উষ্টা মেরে দিব্যি ঠিক তোমারই মত শুতে যেত কোন এক সিক্স প্যাক এর সাথে। ভাগ্যিস ছায়ারা নিরুপায়! ছায়ারা নিরুপায় /
আগামী ৩০ মে বরেণ্য চলচ্চিত্র পরিচালক, অভিনয় শিল্পী ঋতুপর্ণ ঘোষের মৃত্যুবার্ষিকী। সে উপলক্ষ্যে আজ ঋতুপর্ণকে নিয়ে শ্রী-তে থাকছে 'ঋতুরোদ'। তাঁকে নিয়ে লিখেছেন পাঁচজন তরুণ লেখক। এঁদের কয়েকজন লিখিয়ে হিসেবে তরুণ, অতিতরুণ। তথাপি তাদের লেখার ধার দেখে নিশ্চিত হওয়া যায় শিল্পের এই কঠিন পথে তাঁরা রাজত্ব করতেই এসেছেন। শিল্পের এই বন্ধুর পথে তাঁরা দীর্ঘ পথের যাত্রী। শ্রী-তে আজকের সকল আয়োজন ঋতুপর্ণকে নিয়ে। বাংলা চলচ্চিত্রের কিংবদন্তী এ শিল্পীর প্রতি আমাদের শ্রদ্ধা ও ভালোবাসা জানাই।
মধ্যরাতে খাঁটি ময়মনসিংগ্যার মতো ঝাল চ্যাপা পিঠা খেয়ে শান্তি পাচ্ছি। [ছবি ইন্টারনেট থেকে]
তোমার অভিমান যেন কাঠবাদামের প্রগাঢ় সবুজ। আমি বিচলিত হতে হতে মুগ্ধ হই। তোমার অভিমান যেন আকাশ কালো করে আসা ভীষণ ঝড় ত ছ ন ছ করবে সব। কিন্তু হঠাৎ শান্ত সমুদ্দুর । তোমার অভিমান/ 
কবি, যিনি সত্যকে উপমিত ও মহিমান্বিত করেন, এখন তিনিই হয়ে উঠেছেন লোম উঠা ঘেয়ো কুকুর। তিনি আকাশের মেঘ দেখে 'কী আশ্চর্য মেঘদল' বলে আর বিস্মিত হননা। মেঘের পেছনে কারুর ছায়া খোঁজেন। কেননা তিনি বুঝে গেছেন ঘেয়ো চামড়াটা ঢেকে রাখার জন্য তার একটা লেবাস দরকার। অনুতপ্ত কবি লিখেন হা বলেছি হুম বলেছি খুব বলেছি জি ঘোট পাকিয়ে জোট করেছি খুব করেছি ছিঃ ছিঃ অবশেষে খুব বুঝেছি, শব্দটা জি জি। ধর্ম তোমার আছে কি নেই, তুমিই ধর্মাবতার! দিনকে পারো রাত করতে রাতকে নতুন দিন। কবিতার মিছে ছন্দ কীইবা তার ভাল মন্দ! শব্দ হবে শুধুই জি জি ডিকশিনারিতে মুছতে হবে শব্দ ছিঃ ছিঃ অনুতপ্ত কবি/ মে ২৩, ২০২১
আনন্দের সংবাদ। শ্রী ওয়েবম্যাগাজিন যাত্রা শুরু করেছিল এ বছরেরই ফেব্রুয়ারি মাসের ২১ তারিখে। সে হিসেবে আজ ২১ মে শ্রী-র বয়স তিন মাস পূর্ণ হলো। এই তিন মাসে আমরা পৌঁছে গেছি ১ লক্ষ পাঠকের দোরগোড়ায়। তিন মাসে আমাদের টোটাল ভিউ হয়েছে ৯৬৭২৫। গত মাসে আমাদের ভিউ হয়েছে ২৬৩৮৮। গত সপ্তাহে আমাদের ভিউ হয়েছে ৭২৫৭। এই সমস্ত কিছুই সম্ভব হয়েছে আপনাদের ভালোবাসার কারণে। আপনাদের বিপুল আগ্রহ আমাদের তুমুল উৎসাহিত করেছে। আমরা কোনো সুনির্দিষ্ট গন্তব্যকে সামনে রেখে পথ চলতে শুরু করিনি। বরং চলার আনন্দই ছিল আমাদের পাথেয়। আগামীতেও এই আনন্দকে সামনে রেখেই আমরা পথ চলতে চাই। সেই পথ চলাতে, হে শিল্পজন, আপনাকেও আমাদের সঙ্গী হিসেবে পাশে চাই। আমাদের লেখক, পাঠক, শুভানুধ্যায়ীসহ সকলের কাছে আমাদের অশেষ কৃতজ্ঞতা। 
অমুক দিবস তমুক দিবস শুনতে খুব রাগ হয়। এসব দিবসে শ্রদ্ধায়, ভালোবাসায় আমরা প্রগলভ হই! কিন্তু ঠিক বুঝি, শ্রদ্ধা আর ভালোবাসা কতোখানি! এসব দিবসে, ভালোকথা না শুনলে,নৈবেদ্য না পেলে প্রেমী কারো কারো গাল ফুলে, বাবারা খুশীতে উজ্বল হন না মায়েদের শরীর থেকে স্নেহ গড়িয়ে পড়ে না, বউদের রঙিন আঁচল দুর্নিবার কোমর অবধি নামেনা ভালোবাসা কতোখানি সকলেই হাড়ে হাড়ে টেরপান। আমাদের মায়েরা, তাদের মেয়েরা আজকাল কুরুশকাঠিতে কিছুই বুনেন না। কই গো পিঠটা একটু দাওতো পেতে কেমন হচ্ছে দেখি মেপে, শুনে বাবাদের মুখ হঠাৎ উজ্জ্বল, খুশীতে মায়েদের স্নেহ গলে গলে যেত! আমাদের ভালোলাগতো; খুব, খুউব আনন্দ হতো, ভালোবাসা টের পেতাম। গার্মেন্টস কোম্পানিগুলোর উপর খুব রাগ আমাদের মায়েদের, মেয়েদের! ওরা বাসার কাজের লোক গায়েব করেছে। আমারও খুব রাগ, কেননা ওরা গায়েব করেছে, ভালোবাসার কুরুশকাঠি। [ভালোবাসার কুরুশকাঠি
শ্রী-র তিন দিনের ঈদ উৎসবে সকলকে আমন্ত্রণ। ঈদের দ্বিতীয় দিন, অর্থাৎ ১৫.০৫.২০২১ তারিখ থেকে শুরু হয়ে আমাদের উৎসব চলবে ঈদের চতুর্থ দিন অর্থাৎ ১৭.০৫.২০২১ তারিখ পর্যন্ত। সকলকে ঈদের শুভেচ্ছা। ঈদ মোবারক।
আকাশে ইঁচড়েপাকা চাঁদ দেখতে পেলে বড় লোকের ঘরে উল্লাস! এমনকি মধ্য বা নিম্নবিত্ত ঘরেও আতসবাজি ফোটে। বস্তির ঘরে উল্লাস নেই, আতসবাজি নেই। বস্তির ঘরে চাল-ই নেই, ফুটানোর। বড় ঘরের মালকিন পায়েস, সেমাই ও লাড্ডুতে কতখানি আমন্ড, কতখানি পেস্তা বাদাম দেবেন তারই আঞ্জাম করেন। মধ্যবিত্ত মা লাচ্ছা সেমাইয়ে এক কিলো দুধের প্যাকেট উপুড় করে দেন। নিম্নবিত্ত মা পাঁচশো দুধে আড়াইশো জল ঢেলে লাচ্ছা সেমাই রাঁধেন, অবশ্য চিনি বেশি দিতে ভুলেন না। বিত্ত যাদের বেশি, তাদের পায়েস আর সেমাই তত মোলায়েম, দারুন স্বাদের! বিত্ত কমলে পায়েসের স্বাদ কমে, তবে মিষ্টতা বাড়ে। ইঁচড়েপাকা চাঁদের সাথে চিনি ও দুধের, ঘি ও বাদামের, পয়সা ও কড়ির একটা দারুণ সম্পর্ক আছে! কিন্তু, গরীব লোকেরা পায়েস-লাচ্ছা সেমাই নয়, হাওয়া বেশি খায়। অবেলার চাঁদের চেয়ে পুর্ণিমার সাম্যবাদী চাঁদ তাদের ভালো লাগে। গরীব লোক, বস্তিবাসী, পুর্ণিমার অপেক্ষায় থাকে, চাঁদের আলোয় হাওয়া খায়। [ইঁচড়েপাকা চাঁদ]
গল্পগুলো গল্প হলে সত্য কথা রইতো না। গল্পগুলো গল্প হলে ব্যথার অসুখ বইতে না। গল্পগুলো গল্পনা জীবন যেমন মিথ্যেনা। সব গল্প কইতে নয় কিছু গল্প সইতে হয়। গল্পগুলো মুখে, গল্পগুলো চোখে। গল্প হলো যন্ত্রণা, গল্প হলো দুঃখ পাবার মন্ত্রণা। যে চোখে গল্প যে চোখে তাকাতে পারি না সেই চোখে দুঃখ সেই চোখে ভালোবাসা। যে চোখ তাকাতে পারে না, সেই চোখে? সেই চোখেও দুঃখ, ভালোবাসা। গল্পগুলো ভালোবাসার। গল্পগুলো আমার গল্পগুলো তোমার। গল্পগুলো চোখে/
তোমরা যারা বিশ্বাস করেছো আমাকে যারা আমার বেড়ে উঠার, সংক্রমণের বিস্ময়কর ক্ষমতার কথা জেনে গেছ জানো যে, আমি প্রাণ সংহারী। যারা জেনে গেছ, আমার প্রাণভোমরা ঢেকে আছে নাজুক চর্বির আবরণে, ওটা ভাঙ্গলেই আমি শেষ। তাদের কাছে যেতেই আমার ভয়! আমি বরং খুঁজে খুঁজে তাদের কাছেই যাবো যারা মনে করে আমি নেই। তোমরা যারা আমার প্রতি বিশ্বাস এনেছো সাবান দিয়ে হাত ধুচ্ছো, আমাকে বন্দী করে অনূবীক্ষণে করছো চরিত্রের বিশ্লেষণ, জানছো কোন ওষুধে কতখানি হই ঘায়েল! তোমরা জেনো, তোমাদের আমি সত্যি ভয় পাই। আমারও জানের মায়া আছে! আমিও পৃথিবীতে আমার চিহ্ন রেখে যেতে চাই। তোমরা যারা বিশ্বাস করেছো আমার অস্তিত্বে তোমাদের কাছে আমার আশ্রয় নেই। জানি, তোমরা বিশ্বাসীরাই আমার প্রাণ নেবে তোমাদের কাছেই ধ্বংস হব, নির্বংশ হব। ইতোমধ্যে কেয়ামত পর্যন্ত টিকে থাকার নিশ্চিত ঠিকানা জেনে গেছি পেয়ে গেছি আমার অভয়াশ্রমের মানচিত্র, সেখানে ঈমানের জোশে নির্বোধরা শুধু হেলুসিনেশনে দেখে স্বর্গের উদ্যান। যেখানে গরু ও গুরুর ভক্তিতে মানুষ ভুলে যায় ইহজাগতিক কর্তব্য। সেই নির্বোধ অবিশ্বাসীদের ভীড়েই পেয়েছি আমার নিশ্চিত অভয়াশ্রম। সেখানে কোন আণুবীক্ষণিক পর্যবেক্ষণ নেই সেখানে আমি এক থেকে দুই দুই থেকে চার, চার থেকে আট, আট থেকে ষোল করে বেড়ে বেড়ে ছড়িয়ে পড়বো, অগুণতি হব। বারবার আমি পাল্টে নেব রূপ ও চরিত্র একদিন আমারই কোন অচেনা প্রস্তুত বংশধর কোন অপ্রস্তুত দিনে ফিরে আসবে তোমাদের কাছে! অভয়াশ্রমে ভাইরাস
বেঁচে থাকলে কী করবো? কী করবো...? বেঁচে থাকলে তোমাদের হাত ধরবো চিমটি কেটে দেখে নেব কে কে ঠিক আমার মতই বেঁচে আছো। বেঁচে থাকলে ঘরের ছেলে ঘরে ফিরবো মায়ের হাতের সালুন খাবো। বেঁচে থাকলে মস্ত বড় আকাশ দেখবো। বেঁচে থাকলে সুযোগ পেলেই ভীড়ের মধ্যে হাঁটতে যাবো। বুক ফুলিয়ে দেখে নেব আমার ভেতরে কোন সে আমি। ভদ্রতার মুখোশ গুলো ছুঁড়ে ফেলবো পাগলামিতো করবো ভীষণ! ব্যাংকের ভল্টের দরজায় দাড়িয়ে বলবো চিচিং ফাঁক! বেঁচে থাকলে তোদের সাথে অন্ধকারে ফেন্সি খামু। লাল-চায়ে চুমুক দিয়ে বলবো জোশ মামু! বেঁচে থাকলে শিলাইদহে কল্কে খাবো গাঁজার দমে নিতাই তোমায় নিত্য পাবো। বেঁচে থাকলে টংকাবতীর বনে যাবো একলা শিরিষ কেমন আছে, দেখতে যাবো। বেঁচে থাকলে শিউলি তলায় ভোর বেলাতে রোজ দাড়াবো, রোজ দাড়াবো। বেঁচে থাকলে রাইন ও রাইঙ্গখিয়ং এ নাইতে যাবো। যমুনার জল কত কালো দেখতে যাবো তোমার সাথে প্রেম করিতে কেমন যেন লাগে ভালো বুঝতে যাবো, বুঝতে যাবো! বেঁচে থাকলে জমিদারীটা দেখতে যাবো তাল পাখাতে বাতাস খাবো। জামাই ষষ্ঠীর ভোজটা খাবো বুকের ভেতর তোমায় নেব, নেবই দেখো! তোমার জন্য রাত-দুপুরে কষ্ট পাবো। বেঁচে থাকলে তোমার দেয়া কষ্ট পাবো একলা থাকার কষ্ট পাবো! বেঁচে থাকলে নতুন বইয়ের গন্ধ নেব কবিতায় যখন তখন মুখ লুকাবো রৌদ্রস্নানে উপন্যাসের পাতায় যাবো। বেঁচে থাকলে হয়তো- নাতির মুখ দেখবো! মোনাজাতে হাত তুলবো। আবার চেঁচিয়ে বলবো সাবাস টাইগার! বেঁচে থাকলে গানের সুরে প্রাণ মেলাবো মিছিলের জোর কন্ঠ হবো। রাজনীতিটা কচলে দিয়ে বদরক্ত নিংড়ে নেবো। নেবোই দেখো! বেঁচে থাকলে ঘাসের মাঠে হাঁটতে যাবো। অন্ধকারে তারা গুনবো দুপুরবেলায় বিরহী ঘুঘুর ডাক শুনবো। বেঁচে থাকলে বৃষ্টিস্নাত বনে যাবো, বুকের ভেতর ভেজা বনের গন্ধ নেব। বেঁচে থাকলে বসন্ত বাতাসে পাতা ঝরার স্বাক্ষী হবো। [বেঁচে থাকলে ] 
" আমরা যখন সত্যিকারের সংযোগ চাই, আমরা যখন কথা বলি, আমরা ঠিক এমনি কিছু শব্দ খুঁজে নিতে চাই, এমনই কিছু কথা, যা অন্ধের স্পর্শের মতো একেবারে বুকের ভেতরে যেয়ে পৌঁছয়। পারি না হয়তো, কিন্তু খুঁজতে তবু হয়, সবসময়েই খূঁজে যেতে হয় শব্দের সেই অভ্যন্তরীণ স্পর্শ। [ অন্ধের স্পর্শের মতো/শঙ্খ ঘোষ।] প্রিয় শঙ্খ ঘোষ, আপনার প্রতিনিয়ত খুঁজে নেয়া সেই শব্দগুলোর্‌ সেই অদ্ভুত কারুকাজের নিত্যনতুন স্পর্শটাই খুব মিস করবো। আপনি ভালো থাকবেন। আপনার রেখে যাওয়া শব্দের কারুকাজ আগামী বহুদিন নানান মুহুর্তে আমাদের ভালো রাখবে। অনুপ্রাণিত করবে। রকিব/ এপ্রিল ২১,২০২১
তিন দিন ব্যাপী শ্রী-র বৈশাখী উৎসবে আজ প্রকাশিত হলো তৃতীয় তথা শেষ দিনের আয়োজন। আজকের আয়োজনে যা যা থাকছে— ১. কবিয়াল মদন সরকার ।। প্রবন্ধ ।। যতীন সরকার ২. ‘কবিতা যুক্তির বাইরের জগৎ থেকে আসে’ : সাজ্জাদ শরিফ ।। সাক্ষাৎকার ।। জব্বার আল নাঈম ৩. আবুল হাসানের অভিষেক ।। গদ্য ।। মোশতাক আহমদ ৪. রূপি কৌর-এর কবিতা ।। অনুবাদ ।। মুম রহমান ৫. অনেক দিনের আমার যে গান ।। প্রবন্ধ ।। লায়লা ফারজানা ৬. রূপকথা ।। গল্প ।। লুনা রুশদী ৭. ‘পরানের গহীন ভিতর’ এবং ‘সোনালী কাবিন’ এর অনুষঙ্গী আলোচনা ।। প্রবন্ধ ।। শোয়েব নাঈম ৮. রাজীব দত্তের অনলাইন প্রদর্শনী : *শর্ত প্রযোজ্য ৯. লেখককে অবশ্যই বিশ্বের দিকে তাকাতে হবে, বিশ্ব তাঁর দিকে তাকিয়ে থাকবে না : রাস্কিন বন্ড ।। সাক্ষাৎকার ।। উপল বড়ুয়া ১০. বিষাদ রচনার অনুবাদের প্রতি অধিক আসক্তির ব্যক্তিগত কিছু অজুহাত ।। গদ্য ।। সোনালী চক্রবর্তী আমাদের মতো একেবারেই নতুন একটি ওয়েবম্যাগের পক্ষে এই সম্পূর্ণ আয়োজনটা মোটেও সহজ ছিল না। কিন্তু এই কঠিন কাজটি সহজ করে দিয়েছেন আমাদের লেখকেরা। চাওয়ামাত্র লেখা দিয়ে আমাদের পাশে থেকেছেন। বিশেষভাবে সহযোগীতা করেছেন, যাদের নাম না বললেই নয়, শিল্পী ও কবি রাজীব দত্ত, শিল্পী ও কবি নির্ঝর নৈঃশব্দ্য, আমাদের সাইটের যেকোনো সমস্যায় নানান টেকনিক্যাল দিক নিরলসভাবে সামলে চলেছেন প্রনব রায় রাহুল, তাঁদের সকলের কাছে আমরা বিশেষভাবে ঋণী। আশা করি আগামীতেও আপনাদের এই সহযোগীতা আমরা পাবো। আর, যাঁর কাছে শ্রী-র অসীম ঋণ, যাঁর কাছে কৃতজ্ঞতা প্রকাশ বা ধন্যবাদ জ্ঞাপন নিছক বাহুল্য, তিনি শিল্পী রাজীব রাজু । শ্রী-র নান্দনিক লোগোটি করে দেওয়ার পাশাপাশি যেকোনো প্রয়োজনে শর্তহীনভাবে আমাদের পাশে এসে দাঁড়ান। আজ আমাদের পক্ষ থেকে তাঁকে একটি রঙিন স্যালুট জানাই। প্রিয় পাঠক/লেখক, বৈশাখের এই বিশেষ আয়োজনে আমাদের পাশে থাকায় আপনাদের অশেষ ধন্যবাদ। সকলের জীবন সুন্দর হোক। 
আরণ্যক ফাউন্ডেশন এর ইউটিউব চ্যানেলে বাংলাদেশের বন ও বন্যপ্রাণী বিষয়ক বেশকিছু চমৎকার ভিডিও রয়েছে। আগ্রহীদের সময় করে এগুলো দেখতে অনুরোধ করছি। এখন থেকে নিয়মিত নানান ভিডিও কন্টেন্ট আপলোড করতে আমরা সচেষ্ট থাকবো। একইসাথে আরণ্যক এর ইউটিউব চ্যানেলটি সাবস্ক্রাইব করার অনুরোধ করছি।
আরণ্যক ফাউন্ডেশন এর ইউটিউব চ্যানেলে বাংলাদেশের বন ও বন্যপ্রাণী বিষয়ক বেশকিছু চমৎকার ভিডিও রয়েছে।  আগ্রহীদের সময় করে এগুলো দেখতে অনুরোধ করছি। একইসাথে আরণ্যক এর ইউটিউব চ্যানেলটি সাবস্ক্রাইব করার অনুরোধ করছি। এখন থেকে নিয়মিত নানান ভিডিও কন্টেন্ট আপলোড করতে আমরা সচেষ্ট থাকবো।
তারাপদ রায় কে মনে আছে? সেই লোকটা, যে লোকটা কবিতা টবিতা লিখে থাকেন, আবার রম্যরচনাও। গরীবদের কথা তার কবিতায় ছিলো, আছে সব সময়। 'গরীবগঞ্জের রূপকথা' কিংবা 'দারিদ্র রেখা'র মতো কবিতা তিনি লিখে ফেলেন হেসে-খেলে অবলীলায়। তারই একটি রম্য রচনার কথা মনে পড়ছে- শিরোনাম 'বড়দিন। ' এই লেখায় তিনি বুঝাতে চেয়েছেন বড় শব্দটি সামনে থাকলেই বড়দিন যেমন বছরের দীর্ঘতম দিন হয়না তেমনি অন্য কোন বস্তু বা প্রাণিও বড়র মহিমা পায় না। আমি তারাপদের গল্পের এসেন্সটা ধার করেই বলতে চাইছি পয়সাওয়ালা লোককে আমরা বড়লোক বললেও সব সময়ই তার মহিমা সে নিজেই রাখতে পারে না। অন্তত আমাদের দেশে আজ অবধি কম উদাহরণ পেলাম। আদৌ পেয়েছি কিনা জানিনা। শুনতে পাই আগামীতে বস্ত্রবালিকাদের ছাড়াই বস্ত্রমালিক ও মালিকাগণ গৃহবন্দী [লকড ডাউন] হবেন। বস্ত্রবালিকাদের নিয়ে লকড ডাউনে গেলে নাকি ভাইরাস বেশী ছড়াবে। তাই তাদের বাইরে ভাইরাসের ভেতর রেখেই তারা সুরক্ষা নেবেন বলে এডভোকেসী করছেন। বেহুলার গল্পে লোহার বাসর ঘরেও কাজ হয়নি আমরা জানি। আমাদের এই সব বড় লোকেরাও নিজেদের মৃত্যুর ব্যবস্থাই জারী রাখছেন। আমাদের বড়লোকদের এই আচরণ তারপদ রায় এর এই গল্পটার কথা বারবার মনে করিয়ে দিচ্ছে। বড়দিন যেমন সবচেয়ে ছোট দিনগুলোর একটি, আমাদের এইসব বড়লোকেরাও প্রত্যেকেই হয়তো ছোটলোকদেরই একজন। নিশ্চিত করেই জনগণের গরিব অংশের আমরা সকলেই চাই স্বাস্থ্যসেবা সবার সমান হোক। বস্ত্রবালিকা ও বস্ত্রমালিকার বাঁচার অধিকার সমান হোক। [বড়লোক ছোটলোক]
বনের জন্য মুখ নয় অন্তর দিয়ে কথা বলতে হবে। শুধু ছাই ফেলতে ভাঙা কুলোর মতো বনের প্রায়োরিটি ঠিক করলে হবে না। বন কে রাখতে হবে প্রায়োরিটির এক নম্বরে। কেননা ইচ্ছে করলেই যখন-তখন প্রাকৃতিক বন সৃষ্টি করে ফেলা যায়না। মৌলভীবাজার পৌরসভার সৌভাগ্য যে তাদের এলাকায় বন আছে, তারা সেটা কাজে ব্যবহার না করে অকাজে ব্যবহার করলে বন টিকবে না। আমি সংশ্লিষ্টদের দ্রুত যথাযথ ব্যবস্থা নেয়ার অনুরোধ করছি। আমাদের দুর্ভাগ্য যে এইসব বন বিধ্বংসী কাজের হোতারাই বর্ষা মৌসুমে- আসুন গাছ লাগাই বন বাঁচাই - শ্লোগান দেন!
বৃহস্পতির উনাশিটা চাঁদ, কী করে যে সামলায়? দুটো সামলাতেই জীবন টালমাটাল! এমন দিনও গেছে, আকাশে চাঁদ না উঠলেও একটা চাঁদ পাশে নিয়ে ঘুরতাম, সে বড় সুখের সময়! মনে পড়ে এক সন্ধ্যায় পথে যেতে যেতে বলেছিলে চাঁদটা দেখতে কেমন? নির্বোধের মত আকাশে চাঁদ খুঁজে বেড়াচ্ছিলাম দেখে কপট রাগে বলেছিলে, অন্ধ নাকি? দেখতে পাও না? তখন সত্যি আমার দুটো চাঁদ ছিল পুর্ণিমা কিংবা অমাবস্যায় আলোয় ভেসে যেত অন্তর-বাহির। এখনো দুটো চাঁদ নিয়ে চলি পুর্ণিমা-অমবস্যায় হৃদয়ে চাঁদ জেগে উঠে। পুর্ণিমায় চাঁদের আলো আমাকে ভাসায় আমিও চাঁদের জন্য কান্নায় ভাসি। [হৃদয়ে চাঁদ জেগে উঠে]
কিছু ভাবছি না। কিছু ভাবতেই পারছি না। প্রিয়জন ও পরিচিত মানুষজন যেভাবে আমাদের ছেড়ে যাচ্ছেন তাতে মনে হচ্ছে শোক আমাদের অচিরেই ঘুচবে না। পরিবেশ অধিদপ্তরের মহাপরিচালক ড. একেএম রফিক আহম্মেদ স্যার এর মৃত্যুতে শোকাভিভূত। অনেকবার তার সাথে নানান উপলক্ষে কাজ করেছি। অত্যন্ত আন্তরিক ছিলেন সব সময়।  অনেকবার তাঁর দেশপ্রেম টের পেয়েছি পরিবেশ কূটনীতি নিয়ে দেশে ও বিদেশে দৃপ্ত আলোচনায়।
চট্টগ্রাম উত্তর বন বিভাগের আওতাধীন বিভিন্ন রেঞ্জ ও বিটসমূহে বন বিভাগের সুফল প্রকল্পের আওতায় দ্রুত বর্ধনশীল মিশ্র বনায়নের কাজ চলছে দ্রুত গতিতে। করোনার ভয়াবহত, তীব্র তাপদাহ মাথায় নিয়ে চট্টগ্রাম বন অঞ্চলের বনকর্মীরা নতুন বনায়ন কার্যক্রম চালিয়ে যাচ্ছেন।
[গত বছরের পোস্ট স্বরণ করছি ] বানিজ্যতে যাবো আমি সিন্দাবাদের মত- এটা একটি ছড়ার প্রথম লাইন। তখনো জাহাজে চড়ে বানিজ্যের ধারণা প্রকট ছিলো। এখন বানিজ্যের ধারণা প্রতিনিয়ত পরিবর্তনশীল ও প্রসারমাণ। এখন বাণিজ্যে যেতে হয় না, এখন ঘরে ঘরে বাণিজ্য। আমি জানি করনো ভাইরাস সংক্রমণের পরিস্থিতি একটু স্বাভাবিক হলেই সব ধরনের বণিকগণ নেমে পড়বেন। নিজ নিজ বাণিজ্যের প্রসারে। বণিকগণ বিজ্ঞান নিয়ে যেমন বানিজ্য করবেন, অপবিজ্ঞান ও ধর্ম নিয়েও করবেন। ধর্মের বানিজ্যিক ব্যবহার অনেক লাভজনক বানিজ্য, যারা এটা বুঝেন তারা এতে ইনভেস্ট করতে কার্পণ্য করেন না। তারা একাজে প্রমোট করবেন কিছু বিশ্বাসের ভাইরাস ক্যারিয়ারকে যাদের মধ্যে ধর্ম বিশ্বাস চরমভাবে সংক্রমিত এবং যারা অন্যকে সংক্রমণ করাকেই জীবিকা হিসাবে বেছে নিয়েছেন। এরা ভীষণরকম শক্তিশালী পরজীবি। ভাইরাসের মতোই ক্ষণে ক্ষণে এদের রঙ পাল্টায়। অচিরেই এইসব ধর্মীয় বণিকেরা বিশ্বাসের তত্ত্ব নিয়ে আমাদের ব্যস্ত রাখতে তৈলাক্ত বাঁশে বানরের উঠানামার অংক শেখানোর মত করে শেখাবেন কীভাবে রুদ্রাক্ষের মালা গলায় জড়াতে হয়, নতুন করে শেখাবেন জপমালা কিংবা তসবিতে এক থেকে একশো গুনার নিয়ম। আমি জানি ভাইরাসের সংক্রমণের দিনগুলোতে বিজ্ঞানের কাছে তাদের সাময়িক পিছু হটা তাদের দমাতে পারবে না। এইসব কৃমি-কীটদের কেউ কেউ বেঁচে থাকলে আগামী অগ্রহায়ণ মাসেই শুরু করবেন বানিজ্য। বিজ্ঞানের ভরসায় বাঁচার আশায় আমরা যারা সোশ্যাল ডিস্টেন্স তৈরির চেষ্টা করছি, বারবার সাবান দিয়ে হাত কচলাচ্ছি তাদের জানালায় অচিরেই গভীর রাত পর্যন্ত চলবে তাদের বানিজ্যিক নির্যাতন। আর আমরা এতই বীর পুঙ্গব যে মুখটি বুজে তা সহ্য করবো। আমাদের রাজনৈতিক ও সামজিক নেতৃত্ত্ব ওইসব অবৈজ্ঞানিক কথার প্রচারে মঞ্চ সাজাবেন। আমি জানি অগ্রহায়ণ মাসের চিন্তায় বিভোর ওইসব বণিকেরা অপেক্ষমাণ কখন হেলিকপ্টারে চড়ে নামবেন বিশাল জমায়েতে আশিকদের মনোরঞ্জনে। মজলিশের কিভাবে শুরু করবেন, এই করোনার সংক্রমণের সময়ে, আয়নার সামনে সম্ভবত তারই চর্চা চালাচ্ছেন রোজ। আমি জানি তারা এভাবেই বলবেনঃ / বলেন বলছিলাম কিনা, কিতাবেই লেখা ছিলো ভাইরাসের জান কিভাবে নিতে হয়? শরীর নাপাক থাকলে কিতাব কাজ করে নি মিয়ারা? কথা কন না কেন ? করে? করে না। করে না। দিল পরিস্কার থাকা লাগবো। এই যে বিধর্মীরা ভাইরাসের ওষুধ পাইয়ালছে এইডা কই লেখা ছিলো জানেন নি মিয়ারা? জানবেন কেমনে আপনেতো সাবান লইয়া ব্যস্ত ছিলেন। হাত কচলাইতে কচলাইতে আপনের জীবন শেষ! মরছেন নি কুনো? মরবেন কেমনে, পীরের দোয়া আছিল না আপনাগো লগে! আছিল কিনা কন। আছিল নি কুনো? আছিল আছিল। বলেন মারহাবা। মারহাবা মারহাবা! আরে থামেন মিয়ারা! এরা এই ভাইরাস মারনের কথা বিজ্ঞানীরা জানলো কেমনে জানেন নি? শুনেন কই,কথাডা। বৃটেনেত হেই সময় ভাইরাসে খালি লোক মরতাছে বেশুমার। বেদিশা হই অক্সফোর্ডে আমার প্রফেসর আমারে রাইত দুপুরে ফোন কইরছে। আমি জিগাইলাম অত রাইতে কি খবর স্যার? কাইন্দা কাইট্যা উনি কইলায় তুমি আমরারে বাঁচাইলাও। বুজছেন নি মিয়ারা আপ্নাগো বিজ্ঞানীগো অবস্তাডা? আমি কইলাম ভাইরাসে জিনের আছর হইছে। তারপর থিকাই বিজ্ঞানীগুলা লাইগ্যা পরলো ভাইরাসের জিনের পিছনে। তারপর গবেষণা কইরা আইল ভাইরাসের ওষুধ। বুঝলেন মিয়ারা। নাসা যে নাসা অরাও আইছিলো আমার কাছে। উপায় আছে নি কোন আমার কাছে না আইসা। মাইক্রোসফটের বিল গেটসের নাম শুনছেন না, সেই বেটাও ভাইরাস গবেষণায় অনেক টাকা-পয়সা খরচ করছিলো। করলে কি অইবো আমাগো কাছেই আইতে অইছে। আরে বেডা শেষ পর্যন্ত তো অই জিন নিয়াই গবেষণা করলি গাধার দল। লাভ নাই লাভ নাই। এই সব ইহুদি নাসারা বিধর্মী বিজ্ঞানীরা যাইবো নি বেহেশতে? না। এদের কোন জায়গা বেহেশতে নাই। আছে নি কোন? বিশ্বাস ঠিক করতে হইবো কিনা কন? কথা বলেন না কেন? বিশ্বাস লাগবো কি লাগবো না। লাগবো লাগবো হুজুর। শুধু বিশ্বাস থাকলেই কি হইবো? হইবো না। গুরু ধরা লাগবো পীরের মুরিদ হওয়া লাগবো। মাস্টার ছাড়া পড়ালেখা হয়? বলেন হয় কিনা? চিক্কুর দিয়া কন? না। না হয়না। তাইলে আখেরাতের রাস্তায় যাওনের লাইগ্যা পীরের মুরিদ হওয়া লাগবে। না কি সাবান দিয়া হাত কচলাইলেই হইবো? হইবো না। এই যে পরিস্কার পরিচ্ছন্নতার বিষয়ে এত কথা হইলো করনো ভাইরাসের সময় আইডিয়াটা আইলো কই থিক্যা? ধর্মের মধ্যে আছে নি কথাডা? কয় নাই পরিস্কার পরিচ্ছনতা ইমাণের অঙ্গ? কি মিয়ারা কন কইছে কিনা? বলেন মারহাবা। চিক্কুর দিয়া কন। তাইলে? বিশ্বাস করা লাগবো, কিতাব বিশ্বাস করা লাগবো। পীর-পয়গম্বর, ময়-মুরব্বি হুজুরেরা কি কয় তা বিশ্বাস করা লাগবো। হুজুরেরা জোব্বা পরে পান-তামুক খায় বইলা পাত্তা দেন না মিয়ায়া আখেরাতের দরজা থিক্কা যখন ফেরৎ আসবেন তখন বুঝবেন কী ভুল করছেন। ততদিনে সময় শেষ। সময় থাকতে লাইনে আসেন। এই যে আমরা এত কইরা ছতর ঢাইক্যা রাখতে, নেকাব লাগাইয়া রাখতে কইছিলাম। মানছেন? মানেন নাই। আপনাগো মা বইন বেগানা পূরুষের কাছে বেপর্দা গেছে না। গেছে। তাইলে গজব নামবো কিনা কন? এখনতো ঠিকই কী সুন্দর রঙ-বেরঙের মাস্ক লাগাইয়্যা ঘুরে। আপনারা আপ্নাগো ইমাণ ঠিক করেন, মা-বোন দের পর্দার মধ্যে আনেন। না কি খালি সাবান দিয়া হাত কচলাইলেই হইবো। হইবো না। হইবো কি হইবো না? চিক্কুর দিয়া কন! হইবো না। শাড়ী পইরা আপ্নার বউ তার সুন্দর পেট অন্যরে দেখাইবো ক্যান? আজ থেকে আপ্নার ঘরের মা বোন দের বেপর্দা ঘুরাঘুরি বন্ধ করেন। করবেন কি করবেন না? আওয়াজ নাই কেন? চিক্কুর দিয়া কন করবো। করবো করবো। মারহাবা মারহাবা। সবাই বলেন মারহাবা মারহাবা। /// আমি জানি, এই মহামারীর শেষেও আমাদের জানালায় মারহাবা চিৎকার করবার জন্য কিছু সংক্রমিত বিশ্বাসের ভাইরাস রয়ে যাবে। আমি জানি বিজ্ঞানের কাছে আমাদের এই নিরুপায় সমর্পণ সাময়িক। যারা এখন বিজ্ঞানের শেখানো পথে সাবান দিয়ে হাত কচলাচ্ছি, যারা বিজ্ঞানের আবিস্কারের ভরসায় বেঁচে থাকার আশাকরছি তাদের অনেকেই বেঁচে থাকলে ভুলে যাব ওইসব সংক্রমিত বিশ্বাসের ভাইরাসের কথা। ধর্মের বণিকেরা তা নিশ্চিত করবেন। আমরাও রাত বিরেতে তাদের উচ্চকিত মারহাবা আওয়াজ শুনে কানে তুলো গুজবো। [সংক্রমণ]
আমাদের মধ্যে কিছুলোক মারা পড়বো আমাদেরই মধ্যে কেউ কেউ বেঁচে থাকবে তাদের মধ্যে কেউ লিখবে পরপারে ভালো থেকো কেউ এসে লেখাটার নীচ লাল হৃদয়চিহ্ন একে দেবে। ক্রমশ আমরা একজন একজন করে এরকম লাল হৃদয়চিহ্ন হতে থাকবো। তারপর পৃথিবীজুড়ে আমরা শুধু একটা দুঃখভারাক্রান্ত সংখ্যা হবো। আমাদের কেউ কেউ পৃথিবীর দেশে দেশে ওই বিষাদময় সংখ্যাটির অংশ হবো। বেঁচে থাকা কেউ কেউ তাদের ভালোবাসার মানুষকে খুঁজবেন ওই বিষাদের সংখ্যাতত্ত্বে। আমাদের মধ্যে যারা বেঁচে থেকে সুখী হবে পরের বছর তারা বিষাদগ্রস্ত হৃদয়ে ওইসব হৃদয়চিহ্নগুলোকে মনে করবে, পরের বছরও মনে করবে, তার পরের অনেক অনেক বছরও হয়তো! একশো বছর পর মানবজাতি বেঁচে থাকলে কোন কোন সদস্য সামান্য অনুজীবের আক্রমনে আমাদের এমন বেশুমার মরার গল্প পড়ে ভাববে পূর্বপুরুষ কতখানি নির্বোধ, অসহায় এবং দুর্বল ছিলো। এখন আমরা যেমন ছবিতে পুর্বপুরুষদের ভোতা পাথুরে অস্র নিয়ে হিংস্র শ্বাপদের মুখোমুখি দেখে ভাবি আহা কী অসহায় ছিলো! পরমুহূর্তেই ভাবি কী দুর্দান্ত সাহস ছিলো, ভোতা অস্র নিয়ে হিংস্রপ্রাণীকে মোকাবেলা করেছে! শ্রদ্ধায় আমাদের মাথা নুয়ে আসে। একশো বছর পরের কোন কোন মানুষ হয়তো ঢাল-তলোয়ার ছাড়া অনুজীব মোকাবেলায় আমাদের সাহস দেখে শ্রদ্ধায় অবনত হবে। উত্তরকালের সেইসব মানুষদের কথা ভাবতে খুব ভালো লাগছে। তবুও শেষ পর্যন্ত বেঁচে থাকবে মানবজাতি উত্তর পুরুষেরা আমাদের সাহসের কথা ভেবে অবনত মস্তক হবে এইকথা ভাবতে ভাবতে আমিও সংখ্যাতত্ত্বে একটি লালহৃদয়চিহ্ন হয়ে যাবার অপেক্ষায় আছি। [বিষাদের সংখ্যাতত্ত্ব]
আজকাল ভুল হয়ে যায়, ভুলে যাই জরুরী বলবার কথাটা, খেতে জরুরী ঔষধটা, ভুল করে ভুল ওষুধ খেয়ে ফেলি। আজকাল সব ভুলে যাই ভুলে যেতে চাই। সত্য ভুলে যেতে চাই। আজকাল কৃতদাস, দলদাস ও লেবাস সত্যি কথা তৈরি করে শুড়িখানায়, পাঁচতারা হোটেলের বারে ও মজলিশে সুরায়। ওইসব ভীষণ সত্যি কথাগুলো কেমন যেন মিথ্যের মতো শুনতে লাগে যেমন পানসে শরবত জিভে লাগে ঢোক গিলে বুঝে ফেলি কী মাল খেলাম। আজকাল মিথ্যেগুলো ভীষণ! ভীষণ ভীষণরকম সত্যি লাগে। ইতিহাসে ঠোকরায় মায়াবী কাঠঠোকরা কারা যেন চোখে ধূলো দেয়। ঝাপসা চশমায় ধরা পড়ে সাদা-কালো লেবাস। আর কোন রঙ ছিলো কি? জানেন তো এই প্রশ্নের উত্তর হয়না! লেবাসের কোন রঙ হয়না। আজকাল নতুন নতুন সত্যগুলো জানা সত্যগুলোকে কোনঠাসা করে। তাই ভুলেও সত্য কথা বলিনা। আজকাল মিথ্যে কথাই বলতে ইচ্ছে করে মহামারির কালেও প্রতিদিন তাই মিথ্যে করে বলি 'ভালোআছি'। [আজকাল ভালোআছি]
বাংলাদেশে বন ও বন নিয়ে কাজ করে যে দপ্তর বন অধিদপ্তর দুটোই খুব বিপদে আছে। বিশেষত বিপদে আছেন বন অধিদপ্তরের মাঠ পর্যায়ের কর্মীরা। একদিকে নড়বড়ে প্রাতিষ্ঠানিক কাঠামো ও অপর্যাপ্ত লোকবল অন্যদিকে শক্তিশালী আইন ও পলিসি সহায়তা না থাকা সত্বেও মাঠ পর্যায়ের বন কর্মীদের এইরকমভাবে নিত্যদিন জবর দখল প্রতিরোধে যেতে হচ্ছে। যাদের জীবনের নিরাপত্তা নিয়ে কোন প্রাতিষ্ঠানিক ব্যবস্থা তৈরি হয়নি। এসব সহায়তা চেয়ে অনেকেই বলছেন, আমি নিজেও প্রায়শই বলার চেষ্টা করছি। বন টিকিয়ে রাখতে চাইলে বনের জন্য সহায়ক শক্তিশালী আইন লাগবে। বন অন্যকাজে ব্যবহৃত হবে না- এই নীতিগত অবস্থান লাগবে। একই সাথে বন অধিদপ্তরের শক্তিশালী কাঠামো লাগবে। এই সব আইন ও নীতি প্রণয়ন এবং বাস্তবায়নে জনগণকে সম্পৃক্ত রাখতে হবে। রিজার্ভ ফরেস্ট যে মানুষের জন্যই সংরক্ষিত এই ধারণা মানুষের মনে পাকাপোক্ত করতে হবে। বনের সাথে অন্য বিবাদগুলো মিটিয়ে ফেলতে হবে। মন্ত্রী থেকে মজুর পর্যন্ত ব্যপক জনগণকে বনের পক্ষে দাঁড় করাতে হবে। তাহলেই বন টিকবে।
যত গুড় তত মিঠা? হয়? হয় না। সংগমের দারুণ সুখ বারবার হয়? হয় না। বাঙালী কি আজো ভেতো? রেস্টুরেন্টে কাবাব খায় না? দেয়ালের কান তো আছেই না কি নেই? প্রবাদগুলো মিথ্যে না আমাদের চোখ? চর্মচক্ষুতে যা দেখছি চারপাশে তাতে মিথ্যেই বা বলি কী করে? দেখছি গাঁয়ে-না-মানা লোকেরাই মোড়ল হচ্ছেন খাচ্ছেন দাচ্ছেন ছড়ি ঘুরাচ্ছেন লংকায় যেয়ে রাবণ হচ্ছেন কাঁটা দিয়ে কাঁটা তুলছেন বাঁকা আংগুলে ঘি উঠাচ্ছেন। আর আমরা ভাগ্যের হাতের পুতুল হচ্ছি। তাতে কি? আমরাও কানে দিয়েছি তুলো, পিঠে বেঁধেছি কুলো। দিব্যি খাচ্ছি-দাচ্ছি ডুগডুগি বাজাচ্ছি। কেননা আমরা জানি সব ভালো তার যার শেষ ভালো। আমাদের কবে ভালো হবে? কবে হবে মধুরেণসমাপয়েৎ? [মধুরেণসমাপয়েৎ] 
চোখ রাখুন। শ্রী-তে যুক্ত হোন। আজ প্রকাশিত হলো : ১. আব্দুল্লাহ আল মুক্তাদির-এর : ‘রোদের আলোকে চাঁদ বলে মনে হয়’ : পুরুষতন্ত্রের দখলে ঢাকাই ছবির গান ২. মুহম্মদ ইমদাদ-এর নির্বাচিত দশ কবিতা ৩. রোমেল রহমান-এর গল্প ‘বাঘজ্বর’ ৪. মুনিরা মেহেক-এর পাঁচটি কবিতা ৫. সজীব সেন-এর : শিল্পী প্যসিতা আভাদ : একজন বহেমিয়ান নারীবাদী শিল্পীর শিল্প-ভাবনা সকলকে পাঠের আমন্ত্রণ।
IUCN এবং The Business Standard আয়োজিত ওয়েবিনার এ অংশগ্রহণ করে ভালো লেগেছে। প্রাকৃতিক বন থেকে গাছ কাটা বন্ধ করা বন সংরক্ষণে কতোখানি ভূমিকা রেখেছে এটা মুল্যায়নের জন্য আমি অনুরোধ করেছি। এ বিষয়ে সবার মতামত আশা করছি।
না থাকাটাই সব। না থাকাটাই ভ্যালু এডিশন। না থাকা ছোট্ট পেয়াজ টুকরোটাই অনিয়ন রিং এর ভ্যালু এডিশন। যেমন স্বৈরতন্ত্রে না থাকা জনমত। অসুখের মধ্যে সুখ না থাকলেই কবির অহংকার করতে ইচ্ছে করে Absolut শব্দের না থাকা বর্ণের জন্যই সন্ধ্যাটা আনন্দের। [ভ্যালু এডিশন/ রকিবুল হাসান
করোনার আগ্রাসী ভূমিকা দেখে গত বছরে লেখা এই কবিতাটির কথা মনপড়লো - বেঁচে থাকা দরকার। __________________________________________________ সামান্য অনুজীব! দুনিয়ার রীতি পাল্টে অভিধানে এনেছে নতুন শব্দগুচ্ছ লকড-ডাউন, সোশাল-ডিস্ট্যান্স। সেই কবে থেকে দুটো দশ বাই দশ ঘরে আটকে আছি, একা! প্রতিটি নতুন ভোরে ভাবি, এই বুঝি এলো মুক্তির বার্তা! এই বুঝি ঘুচলো সামাজিক দুরত্বের বিধিনিষেধ। হায়! টেলিভিশন, মুঠোফোন, ট্যাবলেট জুড়ে শুধু মৃত্যুর সংলাপ। থেকে থেকে মনে হয় এইরকম বেঁচে থাকা অর্থহীন। ভোরের বারান্দায় ঠান্ডা হাওয়া এই দুঃসময়ে সাত রাজ্যের প্রাপ্তি। ঋজু সবুজ দেবদারু গাছটাকে রোজ দেখি কী স্পর্ধায় আকাশের দিকে বুক চিতিয়ে আছে! ডালে ডালে পাখিদের নিয়ে কী দারুণ বেঁচে আছে! ওই সবুজ গাছটার মত নির্ভয় বাঁচতে চাই। ওরই মত করে শেকড়-বাকড় দিয়ে পৃথিবীকে আঁকড়ে ধরে স্পর্ধিত বেঁচে থাকতে চাই। বেঁচে থাকাটা খুব দরকার। পৃথিবীর দুরতম প্রান্ত থেকে ভালোথেকো বাবা, লাভ ইউ! এই কথাটা শুনার জন্য বেঁচে থাকা দরকার। হাগ করার জন্য ঝাপিয়ে পড়া সন্তানদের লুফে নিতে বেঁচে থাকা দরকার। অন্ধকার ঘরে শুয়ে পথ চেয়ে থাকে যে মা তার জন্য বেঁচে থাকা দরকার। যে বাবা বুকভরা ভালোবাসা নিয়ে কখনোই বলতে পারলো না ভালোবাসি তার পাশে থাকার জন্য বেঁচে থাকা দরকার। যেসব আত্মীয়,বন্ধু ও সহকর্মী সময়-অসময়ে ফোনে কুশল জানতে চান তারা ভালো আছেন কিনা এটা জানার জন্য খুব বেঁচে থাকা দরকার। যে প্রেমিকারা ছড়িয়ে আছে জগৎ জুড়ে তাদের প্রত্যেকের সাথে একটি করে মায়াবী সন্ধ্যা কাটানোর জন্য বেঁচে থাকা দরকার। যে প্রেমিকা কাছে আসার জন্য ছটফটিয়ে মরছে তার নিটোল পায়ে চুমু খাওয়ার জন্য বেঁচে থাকা দরকার। বনের গাছগুলোর উচ্ছেদ হবার ভয় তাড়াতে আমাদের বেঁচে থাকা দরকার। বিপন্ন পৃথিবীকে নতুন করে সাজাতে আমাদের বেঁচে থাকা দরকার। মানুষের জন্যই মানুষের বেঁচে থাকা দরকার। যে সাহসী হাতগুলো মৃত্যুপথযাত্রীদের সেবা করছে সেই হাতগুলো ছুঁয়ে কৃতজ্ঞতা জানাতে আমাদের বেঁচে থাকা দরকার। [বেঁচে থাকা দরকার]
যুক্তি ও যুক্তিহীনতার কলহে কারা এগিয়ে এদেশে? আমরা ব্জানি, আমরা প্রতিদিন বিষয়টি প্রত্যক্ষ করি। এইসব কলহপ্রবণ যুক্তিহীনতার অনিবার্য বিজয় কী বিবেচনা তৈরী করছে আমাদের কাছে? কী দৃষ্টিভঙ্গি গড়ে উঠছে আমাদের। ব্যপক মানুষের মনে রাজনৈতিক চিন্তা বিবর্জিত নিরাপদ জীবন কাম্য হয়ে উঠছে। রাজনীতি আমাদের গড়ছে কিন্তু আমরা রাজনীতি গড়তে পারছি না। আমাদের জীবন হয়ে পড়ছে গরুর জীবন, চিন্তা ভাবনাহীন জাবরকাটা জীবন। রাজনীতি হয়ে উঠছে সামাজিক অসাম্য, যুক্তিহীনতা, ধর্মান্ধতা ও অর্থ লিপ্সা নির্ভর স্বার্থপর সুযোগ সন্ধানী গোষ্ঠীর হাতিয়ার। জাবর-কাটা নাদুসনুদুস জীবন অরক্ষিত হচ্ছে। ব্যপক মানুষ এই চক্করেই ঘুরপাক খাচ্ছে। তবুও কোন হেলদোল নেই। ধর্ম ও ঐকমত্যহীন জাতীয়তাবাদী চিন্তার যুক্তিহীন প্রয়োগ রাজনীতিকে ক্রমশ সাধারণের জন্য বিপদজনক, ধর্ম ব্যবসায়ী ও ধর্মান্দোলনের জন্য উর্বর ক্ষেত্র করে তুলছে। বিজ্ঞানচর্চা, ব্যক্তিস্বাধীনতা, অর্থনৈতিক সাম্য ও অধিকারের প্রশ্নগুলো ক্রমশ উপেক্ষিত হবে; সমাজ ও রাষ্ট্রে এই আশংকা তৈরী হচ্ছে। রাষ্ট্রকে সব ধর্মের পৃষ্ঠপোষকতা থেকে বিচ্ছিন্ন করা জরুরী। স্বাধীনতার সুবর্ণজয়ন্তীর কালে স্বাধীনতার উষালগ্নের আকাঙ্ক্ষা গণতান্ত্রিক ধর্ম নিরপেক্ষ রাষ্ট্র পুনঃপ্রতিষ্ঠা করা প্রয়োজন। সকলের সমাজ, রাজনীতি ও অর্থনৈতিক সম্পর্ক বুঝতে চেষ্টা করা ছাড়া এটা করা অসম্ভব । প্রত্যেকেরই সকল বিষয়েই নিজস্ব মতামত ও অবস্থান তৈরি করতে শেখাও জরুরি। [ কেন রাজনীতিমনস্ক হওয়া প্রয়োজন? ]
তোমার জন্য জান কবুল লড়াই দেব রুটি-রুজির ডিক্রি নেব। নেবই নেব, সত্যি নেব। একদিন সর্ষের ভুত তাড়াব বনে আবার গাছ ফেরাবো। মাথা উচুঁ গাছের ঘন বনে তোমায় নিয়ে যাবো সংগোপনে। সেদিন যখন আসবে আমার সাথে নাচবে? নদীর স্বচ্ছ জলের গভীরে নাইতে যাবো দিনে-রাতের দুপুরে। যাবোই যাবো, সত্যি দেখো! এসব কিছু করতে জান কবুল লড়াই দেব ডিক্রি নেব রুটি-রুজির, নদী-বনের, দিনের-রাতের, কথা-কবিতার এবং চিন্তা-গানের। কাদের সাথে লড়াই? জানো না তো? রক্তিম বন্ধ্যা সন্ধ্যায় যারপরনাই উল্লাসে যাদের কোন খামতি নেই নন্দঘোষ'কে মন্দ বলায় যাদের কোন কমতি নেই। 'খেলা হবে' বলে যারা লোক তাতায় মিথ্যে কথায় তাদের খেলার সাধ মেটাবো ভীষণরকম সত্যি কথায়। অতঃপর নদীর স্বচ্ছ জলের গভীরে নাইতে যাবো দিনে-রাতের দুপুরে। মাথা উচুঁ গাছের ঘন বনে তোমার সাথে যাবো সংগোপনে। যাবোই যাবো, সত্যি দেখো! [জান কবুল]
সম্প্রতি একটি লাইভ প্রোগ্রাম দেখার পর থেকে পন্ডিত শব্দটি খুব ঝামেলা করছে মাথায়। বাংলাদেশে পান্ডিত্য শব্দটি উচারিত হলে অবধারিতভাবে জাহির' শব্দটি মাথায় টোকা দেয়। জ্ঞানী বললেই যেমন চশমা আঁটা বুদ্ধিদীপ্ত একটা লোকের ছবি সামনে এসে পড়তে চায়, যিনি খুব বুঝে শুনে কোন বিষয়ে তার যৌক্তিক মতামত উপস্থাপন করেন। এরকম সম্ভবত অনেকেরই হয়। পান্ডিত আর জ্ঞানী শব্দদুটোকে সমাজ এভাবেই আমাদের মনে গড়েছে  । সম্ভবত কিছু লোকের আচরণও আমাদের মনে রেখাপাত করেছে। নামের আগে ডক্টর বা পরে পিএইচডি লাগানো কিছু লোকের পান্ডিত্য আমরা হর-হামেশাই দেখি। অফিসে, বিশ্ববিদ্যালয়ে কিংবা অধুনা টিভি টকশোতে। পান্ডিত্য জাহির করতে কাউকে কাউকে একইসাথে নামের আগে ডঃ ও পরে পিএইচডি ব্যবহার করতেও দেখেছি। এসব দেখলে প্রয়াত হুমায়ুন আজাদের কথা মনে পড়ে, তিনি এইসব পন্ডিতদের কথা মনে করেই পিএইচডি এর মানে করেছিলেন পিউবিক হেয়ার ড্রেসার। পান্ডিত্যের সঙ্গে আনুগত্য শব্দটিও কেন যেন মিলেমিশে আছে। সেই রাজা বাদশাহ এর আমল থেকেই সভা পন্ডিতদের অনুগত দেখতে পাই। পন্ডিতদের মতের স্থায়িত্ব নেই, নিজের বমি নিজে গিলে খাবার মতো প্রয়োজনে নিজের মতামত বেমালুম গিলে নেন। এই সব অনুগত পন্ডিতগণ কখনো কখনো তাদের মেধার বিকাশ ঘটান উপাচার্য হয়ে। তারপর যা যা করেন তার ফিরিস্তি দীর্ঘ। সম্ভবত এইরকম পান্ডিত্যের কারনে অধুনা বাংলাদেশে উপাচার্যদের গড় উচ্চতা কমে যাচ্ছে! বামন পন্ডিতদের কাছে কারুরই আজ প্রত্যাশা নেই। তবে সকলেই জ্ঞাণী লোকদের অপেক্ষায় থাকেন। সেই সব জ্ঞানীদের, যারা বামন পন্ডিতদের পান্ডিত্যের কারণে মুখ লুকিয়ে থাকতেই ভালোবাসেন । এদেশে,এখনো, তাদের দুটো কাজের কথা শুনবার জন্য হাজারো মানুষ অপেক্ষায় থাকে। আলোকিত হবার অপেক্ষায় থাকে, যেমন প্রতীক্ষা করে সুর্যোদয়ের কিংবা পুর্ণিমার। [ পান্ডিত্য] 
জন্মের পর জন্মাতে পারিনি আর একদিন আগে, মৃত্যুর পর মরতে পাবো না আর একদিন পরে, কত ভাবে যে এখানে ধরা খেয়ে আছি, তিলমাত্র সুরাহা হলো না। [ তিলমাত্র/নূরুল হক]
অবহেলায় যদি পরো মাস্ক থুতনিতে কাহিল হবে তবে করোনার গুতুনিতে! মাস্কে ঠিকঠাক ঢাকো নাক ও মুখ বেঁচে থাকলে পাবে নিশ্বাসের সুখ। নিশ্বাসের আশ্বাস / রকিবুল হাসান
চারপাশে আছে তাই দাওনাতো পাত্তা বুঝিবে তখন তুমি যখন হবে সে লাপাত্তা! ইতি-উতি চাইবে নাই নাই! কোথাও সে নাই যে! প্রাণ করবে আই-ঢাই কোথাও সে নাই ভাই। জীবন পানসে হবে সে তোমার মানসে রবে। তারপর পৃথিবীর দূরতম প্রান্তে পাবে তাকে একদিন খোঁজাখুঁজির অন্তে! দারুণ উচ্ছ্বাসে-উল্লাসে ভরে যাবে মনটা বাংলাদোকানের শেলফে ফিরে পাবে প্রাণটা। চানাচুর
একদিন খুনি হতে চেয়েছিলাম । এখন আহত ক্ষোভ নিয়ে মাঠের মাঝে শিরীষ হয়ে দাঁড়িয়ে থাকি। রোদ তাতিয়ে দেয়, বৃষ্টি ভিজিয়ে দেয় হাওয়া দুলিয়ে দেয় তবুও দাঁড়িয়ে থাকি। মৌণ, বিষন্ন, একা।
গরীব তাই আমাকে কেউ কোনদিন ভদ্রলোক বলেনি ছোটলোক-ইতর-অভদ্র ছাড়া কোন বাক্য জুটেনি কপালে। আমার ছেলে-মেয়েরাও বড় হল না কোনদিন আজীবন ওরা ছোটলোকের বাচ্চা! ভদ্রলোকেরা শীতার্তদের মাঝরাতে ক্যামেরার সামনে কম্বল দিয়ে বেড়ায় আমি শীতে কম্বলের জন্য হাত বাড়াই। ভদ্রলোকেরা ঝলমলে আলোতে পার্টিগার্লদের ঘরে ডাকে আমি বস্তির মেয়েছেলের ঘরে যাই। ভদ্রলোকেরা ছেঁড়া প্যান্ট পরে ফ্যাশন দুরস্ত হয় আমি ছেলে-মেয়েদের নতুন জামা কিনে দেয়ার জন্য দিন-রাত খেটে মরি ভদ্রলোকেরা খাঁচার পাখি উড়িয়ে শান্তি আনতে চায় আমি আকাশের পাখি দেখে শান্তি পাই। [শান্তি পাই]
প্রায় অস্তিত্বহীন হয়ে আছি যেন মাঠ পর্চার ছুট দাগ হিসাবে আছি নকশায় নেই। কোন দিন গা ম্যাজম্যাজ করলে টের পাই বেঁচে আছি। আহা! বেঁচে আছি। কী দারুণ এই বেঁচে থাকা। ছুট দাগ/
তোমার লাগি পরাণ আমার কান্দে ভালোবাসা বান্ধা আছে পুর্ণিমারই চান্দে! ফাগুনে তোমার আগুন রূপ আমারে মারে বেজায় কোপ। মাঞ্জা মাইরা সাইঞ্জা বেলায় ক্যাচাল কর বেতালা জানি তুমি হইবা পাখি করবা আমায় উতলা। তুমি পরবা হইলদা শাড়ি সবুজ চুড়ি হাতে আমি মরমু ঘুইরা পিছে কখন তুলবা পাতে। ফাগুনের আউলা বাতাস কৃষ্ণচূড়ার ডালে তক্কে আছি কখন দিমু চুম্মা তোমার গালে। [উতল ফাগুন] _____________
ভালোবাসি! তাই জারুল তলায় দাঁড়াই ভাবি জারুল ফোটা পথে তুমি আসবে আমায় ভালোবাসবে। কদম তলায় দাঁড়াই যদি আসো, কদম ফুলের গন্ধ পেয়ে আমায় ভালোবাসো। ছাতিম তলায় দাঁড়াই যদি আসো, ছাতিম ফুলের গন্ধ পেয়ে আমায় ভালোবাসো। শিউলি তলায় দাঁড়াই যদি ভোরের শিউলি কুড়োতে এসে; আমায় ভালোবাসো। সকাল-দুপুর-সন্ধ্যে-ভোর দাঁড়িয়ে থাকা ফুরোয় না। ফুল ঝরে কেউ কুড়োয় না! দিন যায়, মাস যায়, বছর যায়। কৃষ্ণ তবু বংশী হাতে কদম তলায় দাঁড়ায়। রাধিকার কী সাধ্য তাড়ায়! [রাধিকার জন্য দাঁড়িয়ে থাকা/ রকিবুল হাসান
রিয়ার স্টলে দর্শক হলে আনন্দে শিস বাজানো যায়। উত্তেজনা কাছে থেকে দেখতে, উত্তেজনার মধ্যে থাকতে আমাদের ভালো লাগে। নায়িকাকে উদ্ধার ও অতঃপর বাহুলগ্না দেখে আমরা শিস বাজাই। কল্পনায় প্রত্যেকের হাত ছুঁয়ে যায় নায়িকার কোমর,নিতম্ব। নায়িকার ঠোঁট কাঁপছে দেখলে আমরাও উত্তেজনায় নিজের ঠোঁট কামড়ে ধরি। 'শীলা কি জওয়ানি' খুউব ছুঁয়ে দেখতে ইচ্ছে করে। নগ্ন নরম নাভিতে চুমু খেতে খেতে রিয়ার স্টলে আমাদের সমবেত শিস পেছনের উঁচু সারির ভদ্রলোকদের বিরক্তিকর লাগে । ভদ্রলোকদের জিভ আর ঠোঁট চেষ্টা করেও ব্যর্থ হয়, কিন্তু রিয়ার স্টলের জিভ আর ঠোঁট আপনি শিস বাজায়। আমাদের আনন্দ হয়, খুউব! [রিয়ার স্টলের দর্শক /রকিবুল হাসান 
আমার হবে না, আমি বুঝে গেছি/ আবুল হাসান 'ক্লাশভর্তি উজ্জ্বল সন্তান, ওরা জুড়ে দেবে ফুলস্কেফ সমস্ত কাগজ ! আমি বাজে ছেলে, আমি লাষ্ট বেঞ্চি, আমি পারবো না ! ক্ষমা করবেন বৃক্ষ, আপনার শাখায় আমি সত্য পাখি বসাতে পারবো না ! বানান ভীষণ ভুল হবে আর প্রুফ সংশোধন করা যেহেতু শিখিনি ভাষায় গলদঃ আমি কি সাহসে লিখবো তবে সত্য পাখি, সচ্চরিত্র ফুল ? আমার হবে না, আমি বুঝে গেছি, আমি সত্যি মূর্খ, আকাঠ ! সচ্চরিত্র ফুল আমি যত বাগানের মোড়ে লিখতে যাই, দেখি আমার কলম খুলে পড়ে যায় বিষ পিঁপড়ে, বিষের পুতুল ! অপরিচিতি'
আজ বন অধিদপ্তরে আমার যেসব সহকর্মী সহকারী বন সংরক্ষক পদে পদোন্নতি পেলেন তাদের সবাইকে অভিনন্দন জানাচ্ছি। সকলের আগামী কর্মজীবন সফল হোক।
ইদানিং তুমি সন্ত্রাসবাদী হয়ে উঠছো তোমার সীমানায় বসিয়েছ অদৃশ্য ব্যারিকেড তোমার সহাস্য মুখ ঢাকছো অদ্ভুত নেকাবে তোমার দারুণ মায়াবীচোখ মৃয়মান তোমার সন্ত্রাসবাদী দেয়ালে আজই ছুড়বো একগুচ্ছ কবিতা একটি বুনো ফুল। সন্ত্রাসবাদী প্রেমিকা
ভাষাকে যেদিন দোকানদাররা কিনে নিল সেদিন থেকে সে মালগুদামের ক্রীতদাসী তারপর একদিন তার কাজে খুশি হয়ে বাজারের কর্তারা তাকে বিপণনের ভাষা করে দিল পদোন্নতি হবার পর একই সুরে একই বােলে সে খরিদ্দারের মনােরঞ্জন করতে লাগল এখন সে বেশ্যা তবে গ্রামের কুয়ােতলায় যে ভােরের গান গাইছিল সে কে? সারারাত কবির স্বপ্নের মধ্যে যে অক্ষরের মঞ্জরী তৈরি করছিল সেই বা কে? সে কি ভাষার সহােদরা অন্য কোনাে ভাষা? [সহােদরা/ সৌমিত্র চট্টোপাধ্যায়]
আমার যে ছাত্রটা লাস্ট বেঞ্চিতে জড়সড় বসতো সে আজ মস্ত হোমরাচোমরা আমলা, মাঝে মাঝে এলাকায় চড়তে আসে। তখন এই আমাকেও, যার বেতের ভয়ে ছাত্ররা কাঁপতো, তার মহতী মতবিনিময় সভায় জড়সড় বসতে হয় সেই লাস্ট বেঞ্চিতেই। মত বিনিময়ের নামে আমার লাস্ট বেঞ্চির ছাত্রটা আগাগোড়া একাই জ্যাঠা,চাচা ভাতিজার বয়সী কিছু অভাগার নিরুপায় কানে জ্ঞান দেয়! আমার বিলীয়মান মস্তিষ্কের চেষ্টায় আমি কখনোই তার জ্ঞানের কথাটা ধরতে পারছি না। আপনারা চেষ্টা করে দেখতে পারেন আজকের জ্ঞানগর্ভ বক্তব্য থেকে- আমি যখন বোকাইনগরের মেজো আমলা ছিলাম তখন চাষীদের উদ্বুদ্ধ করে ঘাস চাষ করিয়েছিলাম,বুঝলেন! এতো এতো ঘাস হয়েছিলো যে তা কেটে আটি বাঁধতে ভলান্টিয়ার আনাতে হয়েছিলো পাশের চৌদ্দটা গ্রাম থেকে। সে আমার বড় সুখের দিন ছিলো। যদিও বন্যা এসে বাধা আটি সব ডুবিয়েছিলো। কিন্তু ঘাস চাষ না করলে আমাদের গোসম্পদ বাড়বে কেমনে? বুজলেন কিছু আপনারা? লাস্ট বেঞ্চির লোকেরা তো কিছু বলছেন না। বুজ্জছেন? সমবেত কন্ঠ রব তুলে জি স্যার জি স্যার। শিয়াল পন্ডিতের পাঠশালায় সকলকেই হুক্কাহুয়া বলতে হতো, আমি এটা জানি। আমিও জি স্যার জি স্যার বলে মত বিনিময় করি। এছাড়া আমার আর কি করার আছে বলেন? হুক্কাহুয়া/ 
আমি কুয়াশার মধ্য দিয়ে যাচ্ছি না কুয়াশা আমার মধ্যদিয়ে যাচ্ছে? এই নিয়ে বিস্তর দ্বিধা দ্বন্দ্বে থাকার পর এই সিদ্ধান্তে উপনীত হয়েছি যে কুয়াশা আমার মধ্য দিয়েই যাচ্ছে। হ্যাংলা নাছোড়বান্দা মেয়ের মতো কুয়াশার এই অযাচিত নেমে আসার মধ্যে কোন আনন্দ নেই। কোন উল্লাস নেই। আছে প্রায়ান্ধের হতাশা, অনিশ্চিত অপেক্ষা। আমি মেঘের মধ্য দিয়ে যাই না মেঘ আমার মধ্য দিয়ে যায় এই চিন্তা কখনো আসেনি। প্রতিবার দীর্ঘ পরিশ্রমের পর যখন মেঘের দেখা পেয়েছি বিস্ময়ে দৃষ্টি বিস্ফারিত হয়েছে। প্রাপ্তির আনন্দে মাতোয়ারা হয়েছি, মোলায়েম মেঘে স্নাত হয়েছি, আকাশের কাছে পৌছানোর উল্লাসে প্রীত হয়েছি। যেমন তোমার কাছে যেতে পারলে হয়। কুয়াশার হঠাৎ অযাচিত নেমে আসা আমার পছন্দ নয়। কিন্তু আমার বারবার মেঘের কাছে যেতে ইচ্ছে করে। মেঘের কাছে যাবো। মেঘের কাছে যাবো
তোমাকে দেখার পর যেদিন দম আটকে গেল সেই প্রথম বুঝলাম শ্বাসকষ্টকে লোকে প্রেম বলে জানে। [প্রেম/ একরাম আজাদ]
খনার বচন এযুগে অচল! জানেন? গত বছর এটা আবিস্কার করেছিলাম। _______________________________________________ সকালের মিষ্টি রোদ রয় আলো ছায়ায় মায়াময় যেন বাতাসটা বেশ হয়। দক্ষিণে জানালা করবো দখিন দুয়ারী বাড়ির রাজা খণার বচন পড়েন নি? স্যার! স্যার! তাহলে দক্ষিণ মুখী? রাস্তাটা ত্রিশ না ষাট? পার্ক ভিঊ না লেক ভিউ? হুম! পুবে লেক ভিউ বল্লেন? তাহলে পুর্বমুখীই হোক। স্যার! লেক ভিউ এর দামটা... একটু বেশি পড়বে? সাড়ে তিন... আচ্ছা মশাই লেক ভিউ নিচ্ছি না হয় সাড়ে তিন লাখ এক্সট্রা দিচ্ছি। স্যার! প্লটের দাম সাড়ে তিন কোটি পড়বে! দুর মশাই, অভাগা মরবে! এযুগে খণা চলে? এটা ২০২০! লেক ভিউ শুধু রোগীদের কিউ দক্ষিনের জানালায় খুব ধুলো, অত কেন মুছবো? মাথাটা গুজবো, অত কেন খুঁজবো? এসব আমার পছন্দ না। ভাই দেখুন না প্লিজ, উত্তরমুখীও মন্দ না! [প্লট]
কারো ছিলো পৌষ মাস কারো সর্বনাশ আইলো জবর কিসিমের শীত যার ছিলো পৌষ মাস এখন তারই সর্বনাশ। মাঘের শীতে পালাতো যে বাঘ সে এখন বলে শীত বাবা রাস্তা মাপ। বুঝে নাই এটা ট্রাম্প তাই ছেড়ে গেলো সাদা বাড়িটা আইলেন বাইডেন কইলেন গেছে পাজী মাড়োয়ারি ধাড়িটা! এইবার উত্তাপ কমাবোই আগে ফিরি প্যারিসে। প্যারিসে আজ ফুরফুরে হাওয়া কিছু ধড়িবাজ মালের চোখে মেওয়া! প্যারিসে আজ ফুরফুরে হাওয়া/ রকিবুল হাসান
ধূলি ধূসরিত চুমো যদি না চাও নগরের ধূলোপড়া আমাকে ঝেড়ে নিও উত্তরের হাওয়ায় চুবিয়ে নিও বাথটাবের নীল জলে। ভালো হয় যদি নামো কপোতাক্ষের কাক চক্ষু জলে এক ডুবে ধুয়ে নেব নিজেকে অতঃপর পাবে এক বিশুদ্ধ জলজ চুমো। [প্রস্তাব]
প্রেম খুব মাখো মাখো একটা মাগনা জিনিস। পয়সায় কিনেছো তো ফিনিস! যখন প্রেমিক প্রেমিকা ছটফটে প্রেম খুব আঠালো ও চটচটে। দু'চার সুখের দিন, তারপর আঠা ছুটে প্রেমিক-প্রেমিকা আরো শক্ত আঠা খুঁজে খুঁজে জেমস ক্লিপ, বলে ওটা রিলেশনশিপ! জেমস ক্লিপ বা রিলেশনশিপ যা হোক সব আলগা, প্রেম ছুটে যায় যায় পলকা প্রেমিক-প্রেমিকা ভয়ে মরে, এই বুঝি এলো হাওয়া, দুঃখে বাড়ি যাওয়া। চল হাওয়া আটকাই , বাতাসের ঘাড় মটকাই আনি বাইন্ডার ক্লিপ, হাওয়ার করি ইয়ে, করি বিয়ে! হাওয়ার ইয়ে হয় কারো কারো বিয়ে হয়। প্রেম বেচারার দম যায় যায়, চায় মাপ চায় মুক্তি, বলে হাওয়া তুই আয় বাপ! [খোলা হাওয়া]
প্রথম দেখাতেই প্রেম তারপর ভালোবাসা-বাসি। একটু বিপুলা, কিন্তু দারুন সুন্দরী ও সেক্সি ছিলে! বিশ্ববিদ্যালয়ের সময়টা যেন নিঃশ্বাসে পার। সুন্দর মুখের দিকে তাকিয়ে অনন্ত রাত ভোর করেছি অতপর ভালোবেসে বহু বহুকাল। শেষের দিকে তুমি কেমন যেন বুড়ীয়ে গেলে, ধার গেল কমে। তরুন সহকর্মীরা তখন ছিপছিপে তরুনীদের নিয়ে ব্যস্ত, বুড়িয়ে যাওয়া তোমাকে নিয়ে আমি বেশ বিব্রত। তারপর বিয়ের বহু বছর পর যেমন হয়, তরুনী শরীরের জন্য উসখুস, কিছুকাল লুকিয়ে পরকীয়া। অতঃপর জুটালাম ক্ষীণ কটির মেদহীন এক ছিপছিপে সুদর্শনাকে, যার নাভিতে স্পর্শ করতে সদা উদগ্রীব হাত। তুমি রইলে ঘরে, অনাদর অবহেলায় তোমার ফর্সা চেহারাটা মলিন। প্রায় বার্ধক্যে এলো আরো উজ্বল, রপসী ও আধুনিক মেয়েরা এখন ছোক-ছুকানীটা আরো বেড়েছে হাই-ডেফিনিশন আইটেম সং না হলে মুখ রুচে না। তোমাকে তাড়িয়ে যার জায়গা হয়েছিলো সেও আজ বুড়িয়েছে, এখন দু-চার দিনে একবার দেখা হয় কি হয়না! দৃষ্টি সামলাতে পারিনি লোভ আর লাম্পট্য বেড়েছে একটু একটু করে প্রতিদিন। এখন রক্তে সুগার, কোলেস্টেরল, প্রোস্টেট সব, সব বেড়েছে, এখন শরীর জুড়ে জ্বালা।চোখে গ্লুকোমা। ডাক্তার বলেছে কিছুদিন পর চোখ আর দেখবে না। কাঊকে দেখবো না, এই ভাবনা ভীতিকর। এখন কালে ভদ্রে ই-মেইল করতে বসলে তোমার কথা, আমাদের উদ্দাম যৌবনের সকাল-দুপুর-সন্ধ্যেগুলোর কথা মনেপড়ে। তুমি খুব সেক্সি ছিলে! [যেভাবে তুমি পুরানো হলে CRT LCD LED/ 
কেউ কথা কয় কেউ কথা বলে কে যে কী কথা কয়! প্রাণের কথা হয় না। গলির দল পাকানোর মহড়ায় কুকুরের দূতিয়ালি এরই মধ্যে কেউ করে খুব মাখামাখি; কেউ কথা কয় কেউ কথা বলে কে যে কী কথা কয়! কেউ জবর আজব কিসিমের মসৃণ কথা কয় কেউ কেউ কথা বলতেই ভুলে যায় কারুর বিনয়ী কথা আটকায় আলজিভে যেন হুকদিয়ে টেনে আনা বড্ড দরকার! যেমন চালের বস্তা ট্রাক থেকে টেনে নামানো হয়। কে যে কী কথা বলে বুঝি না। এক বিধাতা ছাড়া, এইসব প্রায় অস্পষ্ট বিনয়ী আজব কিসিমের অসংলগ্ন মসৃণ কথার সুত্রধর হওয়ার কারুর সাধ্য নেই। গলির দখলে মহড়ায় কিছু বেওয়ারিশ কুকুর ঘেউ ঘেউ কোরাসে কারুর বিলম্বিত মাইক্রোফোনে ঋজু ও কোমল উচ্চারণে কখনো প্রাণের কথা হয়। বাকিটা সময় কেউ কথা কয় কেউ কথা বলে। কে যে কী কথা কয়! গলি ছাড়িয়ে আমাদের দৃষ্টি প্রসারিত দিগন্তে প্রাণের কথা শুনতে আমাদের কান উৎকর্ণ প্রাণের কথা হোক। খুব প্রাণের কথা হোক। প্রাণের কথা হোক/
কোন এক বিলম্বিত ভোরে আমারও পেতে ইচ্ছে করে আকাঙ্ক্ষিত আস্বাদ। জিহবায় আমিও পেতে চাই নোনা স্বাদ, বারবার বহুবার। বদ্বীপে ছোট্ট ঘাসের বনে হরিণের মতো নাক ঘষে ঘষে আমিও নিশ্বাসে নেব ঘাসের গন্ধ। তারপর মেঘে মেঘে বহুদিন নতুন চর নতুন ঘাস তারপর গাছ জন্মে বন। বহুবছর পরের কোন ভোরে নতুন করে বেঁচে উঠা। [বিলম্বিত ভোর ]
আমি মনের কথা মুখে বলার আবদার করি শুনে নায়িকা ভ্রূকুটি হানে বলে ..বুঝে নিতে হয় ! বুঝে নেয়ার জন্য অপলক তাকিয়ে থাকতে থাকতে দুটো কালো চোখকে সময় সময় উজ্বল হয়ে উঠতে দেখি | আমি বুঝে নেই ওই হঠাৎ উজ্বল হয়ে উঠা দুটো কালো চোখের নাম ভালোবাসা আর তাকিয়ে থাকাটাই প্রেম .. [ বুঝে নিতে হয় / রকিবুল হাসান 
