ভরিয়া পরাণ শুনিতেছি গান আমিনুল ইসলাম ভাগাড়ের সচ্ছলতায় উচ্ছল নাগরিক ভোরে দিগন্তে হেলান দিয়ে ঝিমোয় রতিক্লান্ত পৃথিবী, উদয়শঙ্করকে হার মানানো আলোকনৃত্যের জন্য সবুজের ঘরে প্রস্তুতি সম্পন্নপ্রায়; তারি মাঝে পৃথিবীর ক্ষুদ্র এক কোণে অকালে ঘুম ভেঙে যাওয়া আমার পূবের বাতায়ন খোলা; সেই বাতায়নে-- ‘আধো ধরণী আলো, আধো আঁধার...’ এই মায়াবী ধুয়োয় বেজে ওঠে দোলপূর্ণিমার সুন্দরবনে উপমিত এক জোছনামাখা কণ্ঠ: ফিরোজা বেগম; তাঁর কণ্ঠে সুসমবেত-- রাতের সমুদ্র, পাতার মর্মর, মেঘের স্বপ্ন, অনিবর্চনীয় এক স্বর্গীয় সুষমায়। দুঃখনিশি ভোর হলো বুঝি! পাশের বাড়ির প্রোষিতভর্তৃকা চোখ তুলে চায়-- কান পাতে পরিযায়ী বাতাসে: আহা, এত ভোরে এ কার এমন গলা! তবে তারও কি ..? শিউলিতলায় ঝরা বেদনায় ঢেউ ওঠে; সুরের সে বাউকুড়ানি বুকলের চূড়া বেয়ে পাড়ি দেয় আকাশে আর রুপালি দেয়ালের গায়ে লেগে বেদনার দানার মতো ছড়িয়ে পড়ে প্রশান্ত হাওয়ার গায়ে; নাইট ডিউটি শেষে ঘরমুখি পাখামেলা আলোর দূতেরা ভাবে: আহা! কোন্ সে কিন্নরী, স্বর্গের জানালা খুলে সারাবান তহুরায় ভেজা সুর ঢালে পাপেতাপে আকীর্ণ আদমের ধুলির দুনিয়ায়...... এত ভোরে কী তার বেদনা! বিধাতার অনুমতি মেলেছে কি তার? দিনের কোলাহল বগলে নিয়ে দিন ফিরে যায়- আহ্নিকগতির সাজঘরে; ব্যাগভর্তি কালোরঙ নিয়ে হেঁটে আসে সোনাঝরা সাঁঝ; চেপে আসা দিগন্তের দেয়ালে দুচোখ দিয়ে বারান্দায় বসি; আমার সঙ্গোপন মৌনতা ভেঙে দিয়ে আবারও সেই গলা-- সমুদ্রস্বনিত স্বরে বেজে ওঠে ফিরোজা বেগম- ‘ভরিয়া পরাণ শুনিতেছি গান আসিবে আজি বন্ধু মোর...’ পায়ের গোড়ায় হা-মুখ আধুনিকতার অলংঘনীয় শেকল, মাথার ওপর ম্যানিলা রোপের মতো উত্তর আধুনিকের নিষেধাজ্ঞা, নাকের ওপর রঙিন সুতোয় নগ্ন মুলোর মোহন পেন্ডুলাম, মধ্য-আশির সমাজন্ত্র হয়ে মাঝপথে বিনাশব্দে ভেঙে পড়ে সব! পরিচিত মাটিকে মাটিতে রেখে স্বপ্নমাখা সুরের পাখায় মন উড়ে যায় সোনারঙ মেঘবালিকার দেশে, রূপকথাময় আলোর বাগানে; ভাবি, রাঙামেঘের বাটিতে পা রাঙিয়ে হিজল বিছানো পথ ধরে এই বুঝি এসে গেলে চুপি চুপি একান্ত বন্ধু আমার! তোমাকে স্বাগত জানাতে ফিরোজার কণ্ঠে কণ্ঠে মেলাই খুঁজে ফিরি- মোড়হীন আকাশের পথ, জোছনার বনতল, রুপালি নদীর পাড়..... কিন্তু না! না ! না! হায় বন্ধু! তুমি যে থাকো কোথায়! আর কোন্ পথেই-বা রাঙা পা তোমার! ‘সুরের খাদ্যে জানো তো মা বাণী নরের মেটে না ক্ষুধা’- জানি, কবিগুরু! কিন্তু শুধু নর নয়, আজ নারীরও সেই একই অবস্থা ; তদুপরি মুক্তবাজার অর্থনীতি কখন যে আমাদের বানিয়ে দিয়েছে- স্টুয়ার্ট মিলের ইকোনোমিক বিয়িং! দিন যায়। সপ্তা যায়! কখনো-বা পেরিয়ে যায় ঘামসিক্ত মাসও! ফোন নেই, চিঠি নেই, মেসেজ নেই; সোনারঙে দু’ঠোঁট রাঙিয়ে সহসায় একদিন আবারও চলে আসে সেই সাঁঝ; আবারও জানালায় উঁকি দেয়- আমেরিকা প্রতিশ্রুত মধ্যপ্রাচ্য শান্তিচুক্তির মতন মধুর ছলনা! তো কে ঠেকাবে তাকে?” মেতে ওঠা নগদের কোলাহলকে পাশ কাটিয়ে, কণ্ঠে নিয়ে সঙ্গোপন পৃথিবীর যাবতীয় অন্তরঙ্গ বেদনা গেয়ে ওঠেন ফিরোজা বেগম, গাই আমিও-- ‘ভরিয়া পরাণ শুনিতেছি গান আসিবে আজি বন্ধু মোর............’
একজন আবদুল আলীমের জন্মদিন: সাংস্কৃতিক চেতনার পুনঃপাঠ আমিনুল ইসলাম কোনো একটি জনগোষ্ঠীর ‘জাতি’ হয়ে ওঠার পেছনে জনসংখ্যার পরিমাণের পাশাপাশি কাজ করে সাংস্কৃতিক স্বাতন্ত্র্য ও সমৃদ্ধি। সমৃদ্ধ ও সবল সংস্কৃতি থাকলে সেই জাতিরূপী জনগোষ্ঠীকে স্থায়ীভাবে পরাজিত করতে পারে না কোনো শক্তি। কখনো সামরিকভাবে পরাজিত হয়ে রাজনৈতিক সার্বভৌমত্ব হারিয়ে ফেললেও তারা সংগ্রাম করে সময়ের ব্যবধানে পুনরুদ্ধার করে নেয় সেই সার্বভৌমত্ব। আরবজাতি একসময় সারা মধ্যপ্রাচ্য জয় করে ফেলেছিল। অধিকাংশ দেশে চাপিয়ে ‍দিয়েছিল আরবি ভাষা ও সংস্কৃতি। কিন্তু পারস্যদেশ জয় করেও সেখানে আরবরা তাদের ভাষা ও সংস্কৃতি চাপিয়ে দিতে পারেনি। কারণ পারস্য সাহিত্য ও সংস্কৃতি ছিল অনেক পুরোনো এবং অনেক বেশি সমৃদ্ধ ও শক্তিশালী। এক মহাকবি ফেরদৌসীর ‘ শাহনামা’ মহাকাব্য পড়ে নিজেদের অতীতদিনের বীরত্ব ও গৌরবময়তার কথা সম্পর্কে পুনশ্চ সচেতনতা ফিরে পেয়ে এবং তার মাধ্যমে অনুপ্রাণিত ও উদ্বুদ্ধ হয়ে পারসিয়ানরা ঘুরে দাঁড়িয়েছিল এবং ফিরে পেয়েছিল রাজনৈতিক সার্বভৌমত্বসহ হারানো সকল গৌরব। ‘শাহনামা’ সম্পর্কে কবি মোহিতলাল মজুমদার তাঁর এক কবিতায় বলেছেন, ‘‘তার সেই পৌরুষের প্রবল বন্যায় জীবনের সর্বগ্লানি নিত্য ধুয়ে যায়।’’ ২। বৃটিশরা এক সময় পৃথিবীর বড় অংশই দখল করে নিয়েছিল। বিজিত জাতিগুলোর চাপিয়ে দিয়েছিল নিজেদের ভাষা ও সংস্কৃতি। আজ অস্ট্রেলিয়া, নিউজিল্যান্ড, কানাডা এবং আরও অনেক দেশের আদি বাসিন্দারা প্রায় অস্তিত্বহীন। কারণ তাদের নিজস্ব সংস্কৃতি থাকলেও তা বিজয়ী জাতিকে প্রতিহত করার মতো সমৃদ্ধ ও শক্তিশালী ছিল না। কিন্তু ১৯০ বছর শাসন শোষণ করেও বৃটিশরা ভারতীয় উপমহাদেশে তাদের ভাষা ও সংস্কৃতি চাপিয়ে দেওয়ার চেষ্টায় চূড়ান্ত পর্যায়ে ব্যর্থ হয়েছিল। কারণ ইলোরা-অজন্তা-মেঘদূত-তানসেন-তাজমহলের ভূগোল বৃটিশদের নিজস্ব দেশ ও সংস্কৃতির চেয়ে অনেক অনেক বেশি পুরোনো, ঐতিহ্যবাহী ও সমৃদ্ধ। পাকিস্তানী শাসকরাও বাঙালিকে দাবিয়ে রাখতে পারেনি কারণ বাঙালির সাহিত্য সংস্কৃতি অনেক মজবুত ও সমৃদ্ধ। আমরা যদি বর্তমান সময়ের পৃথিবীর দিকে তাকাই--দেখতে পাবো--বড় বড় রাষ্ট্রগুলো অবার সেই ‘‘ সাংস্কৃতিক আগ্রাসন’’ চালাচ্ছে নানাভাবে নানা কৌশলে এবং ভয়ংকর চাতুর্যের সাথে। তাদের প্রধান অস্ত্র ভাষা ও মিডিয়া। এসব কারণেই সাহিত্য-সংস্কৃতির অঙ্গনের মানুষগুলোর গুরুত্ব অনেক বেশি। তাদের অবদানের সঙ্গে অন্যদের অবদান তুলনীয় নয়। সংস্কৃতির প্রধান প্রধান দিকগুলো হচ্ছে ভাষা, সাহিত্য, সংগীত, সিনেমা এবং চিত্রকলা । বাংলাদেশ ভাষা , সাহিত্য ও সংগীত--এই তিনটি ক্ষেত্রেই অনেক বেশি সমৃদ্ধির অধিকারী। ৩। আজকের বাংলাদেশ সংগীতের যে শাখায় অতুলনীয়ভাবে সমৃদ্ধি ও স্বাতন্ত্র্য এর দাবিদার, তা হচ্ছে লোকসংগীত ও দেশাত্মবোধক গান। আর এই গানের কাণ্ডারীদের,বলা যায়, প্রধান হচ্ছেন আবদুল আলীম। সেই কাণ্ডারী কণ্ঠশিল্পী আবদুল আলীমের আজ ৯০ তম শুভ জন্মদিন। উল্লেখ্য, আব্বাসউদ্দীন আহমদ পল্লীগীতির প্রতিষ্ঠাতা সম্রাট। আবদুল আলীম পরবর্তীতে হয়ে ওঠেন অধিকতর বিস্তারিত সাম্রাজ্যের সম্রাট । তাঁরা যেন লোকসংগীত সাম্রাজ্যের যথাক্রমে সম্রাট বাবর এবং সম্রাট আকবর। আবদুল আলীম পঞ্চাশের দশক থেকে আশির দশক বাংলার সঙ্গীতভুবনে রাজত্ব করেছেন আবদুল আলীম। তিনি প্রধানত লোকসংগীত শিল্পী ছিলেন। ছিলেন পল্লীগীতির রাজ্যের রাজা। তাঁকে মরমী শিল্পীও বলা হয়ে থাকে। কিন্তু শুধু পল্লীগীতি নয়, অসংখ্য ছায়াছবির গানেও কণ্ঠ দিয়েছেন। গেয়েছেন লালনগীতি, কিছু নজরুলসংগীতও। তিনি যে-গানই গেয়েছেন সে-গানই তুমুলভাবে জনপ্রিয় হয়েছে। তিনি এমনই কণ্ঠ- মাধুর্য এর অধিকারী ছিলেন যে তাঁর কণ্ঠে গানের প্রতিটি শব্দ হয়ে উঠতো সুরের পাত্র। বাংলা সাহিত্য-সংগীতের বিকাশ ও বিস্তার ঘটেছিল কোলকাতাকে কেন্দ্র করে। কারণ লালন-হাসন রাজা ছাড়া প্রধান প্রায় সকল গীতিকার-সুরকার- শিল্পীর কাজের শুরু হয়েছিল কোলকাতা থেকে। ৪। সেই ১৯৪৭ সালে ভারত ভাগের পর সাহিত্য সঙ্গীতের আরেকটি কেন্দ্র হয়ে ওঠে ঢাকা। অনেক শিল্পীর মতো আবদুল আলীমও কোলকাতা ছেড়ে ঢাকা চলে আসেন। অচিরেই তিনি হয়ে ওঠেন লোকসঙ্গীত ও ছায়াছবির গানের প্রধান কণ্ঠ। তৎকালীন পূর্ব পাকিস্তানের ( যা আজ বাংলাদেশ) সঙ্গীতভুবন স্বনির্ভর ও স্বাতন্ত্র্যখচিত হয়ে ওঠে যে ক'জন কণ্ঠশিল্পীর অসামান্য অবদানে, আবদুল আলীম ছিলেন তাদের শিরোমণি। সত্যিকথা বলতে কি তিনি পশ্চিম বাংলার লোকসংগীত ও পূর্ব বাংলার লোকসংগীত ( তখন বলা হতো পল্লীগীতি) এর মাঝে একটি স্পষ্ট ব্যবধানরেখা এঁকে দেন। পূর্ব বাংলার লোকসংগীত পশ্চিম বাংলার লোকসংগীতকে ছাড়িয়ে অনেক উপরে উঠে যায়, অনেক বিস্তৃতি লাভ করে, অনেক বেশি জনপ্রিয় হয়ে ওঠে। শুধু গ্রামের মানুষ নয়, শহরের শিক্ষিত লোকেরাও লোকসংগীতের ভক্ত হয়ে ওঠেন। এই গান একইসাথে গ্রামের অশিক্ষিত আধাশিক্ষিত মানুষের এবং শহরের শিক্ষিত বিদগ্ধ জনের গান হয়ে ওঠে। আর এর মূল কৃতিত্ব ছিল আবদুল আলীমের। মাঠের কিষাণ, ঘাটের মাঝি, পালের রাখাল, স্কুল-কলেজের শিক্ষার্থী, বালক থেকে বৃদ্ধ সবাই শ্রোতা ওঠে আবদুল আলীমের গানের। ধর্মপ্রাণ মুসলমানেরাও সমাজে প্রচলিত বহুদিনের নিষেধাজ্ঞা অগ্রাহ্য করে তাঁর গানের গভীর ভক্ত হয়ে উঠেন। আমার বাপ-চাচারা ধর্মপ্রাণ মানুষ ছিলেন কিন্তু রেডিওতে নিয়মিত শুনতেন আবদুল আলীম, আব্বাসউদ্দীন আহমদ, নীনা হামিদ, ফেরদৌসী রহমানদের গান। তবে সবারই প্রধান পছন্দ ছিলেন আবদুল আলীম। ৫। আবদুল আলীমের গান হয়ে ওঠে প্রাণজুড়ানিয়া পূবালী বাতাস। এদেশের ছায়াছবির গানও শুরু হয় আবদুল আলীমের প্লেব্যাক দিয়ে। আশির দশক অবধি গ্রামের বিয়ের অপরিহার্য অনুষঙ্গ ছিল মাইকে রেকর্ডের গান বাজানো, আর আবদুল আলীমের গান বাজতেই হবে সেখানে। আবদুল আলীমের ব্যাপক জনপ্রিয়তা লক্ষ করে কোলকাতার এইচএমভি তাঁর গানের এলপি বের করতে আগ্রহী হয়ে ওঠে। ৬। আমি ভাগ্যবান যে আমার শৈশব-কৈশোর-প্রথম যৌবনকে সঙ্গীতমুখী ও সুরময় করে তুলেছিলেন প্রধানত আবদুল আলীম। আমি যে আজ সঙ্গীত নিয়ে এত ভাবি, এত সময় ও সামর্থ্য ব্যয় করি, আমার জীবন যে আজও সুরময়, তার পেছনে কৈশোরের আবদুল আলীম কাজ করেন নীরবে গোপনে। তাঁর গাওয়া কত গানই তো পুরো বা আংশিক মুখস্থ আজও আমার। " সর্বনাশা পদ্মানদী, তোর কাছে শুধাই ", " আর কতকাল ভাসবো আমি দুঃখের সারি গাইয়া", " আমারে সাজায়ে দিও নওশারও সাজন", "পরের জাগা পরের জমি ঘর বানাইয়া আমি রই", " বহুদিনের পিরিত গো বন্ধু, একইদিনে ভেঙ্গো না"," হলুদিয়া পাখি সোনার বরণ পাখিটি ছাড়িল কে", " দোল দোল দোলোনি রাঙা মাথার চিরুনী ", " অসময় বাশি বাজায় কে রে পরান আমার বাইরাম বাইরাম করে", " প্রেমের মরা জলে ডুবে না", " এ পারে তোর বসতবাড়ি রে", " রূপালি নদীরে রূপ দেখে তোর হয়েছি পাগল", ‘‘ তোমার লাগিয়ারে সদাহ প্রাণ আমার কান্দে বন্ধুরে’’, " দুখিনীর পরানের বন্ধু রে, আমায় কই গেলি ফেলিয়া", " পিঞ্জিরার পাখির মতো উইড়া যাইয়া দেখি, কোথায় গো আমার কালো পাখি", " ও সুজন বন্ধুরে, আমার যাবার বেলায় নয়নজলখানি যদি তোমার মনে না লয় আমি না যেন জানি"," উজান গাঙের নাইয়া", "স্বরূপ তুই বিনে দুখ বলবো কার কাছে", " মেঘনার কূলে ঘর বান্ধিলাম বড়ই আশা করে", " কে কান্দেরে নদীর কিনারায়, আউলাচুল বাতাসে উড়ে ঘোমটা নাই মাথায়", " এই যে দুনিয়া কিসের লাগিয়া এত যত্নে গড়াইয়াছেন সাঁই", " শোনো গো রূপসী কন্যা গো, কার লাগিয়া গাথো ফুলের মালা", " কে গো নিরালে বসি "," ভাটির গাঙে ভাইটাল সুরে বাঁশি কে বাজাইয়া যাও ও রে বন্ধু একবার চাও ফিরে", " কেহ করে বেচাকেনা কেহ কান্দে রাস্তায় পড়ে ","অকূল দরিয়ায় দিলাম নাও ভাসাইয়া, দয়াল তোমার নাম লইয়া"," প্রেমদরিয়ায় এত যে ঢেউ আগে না জানিতাম", " দুয়ারে আইসাছে পালকী", " মন ভোমরা মজলি না তুই রসুল নামের রসে", " এ সংসারে কেউ নয় আপনজনা"," আল্লাহু আল্লাহু তুমি জাল্লে জালালুহু", " কত যে রঙের খেলা জানো দয়াল আল্লারে", " ও যার আপন খবর আপনার হয় না"," এই সুন্দর ফল সুন্দর ফুল, মিঠা নদীর পানি ", " একূল ভাঙে ও কূল গড়ে এই তো নদীর খেলা", " বাবু সেলাম বারে বার ", " সব সখিরে পার করিতে নিবো আনা আনা", " আমার দেশের মতো এমন দেশ কি কোথাও আছে", --- অসম্ভব রকমের জনপ্রিয় এমন কত যে গানের কণ্ঠশিল্পী ছিলেন আবদুল আলীম। ৭। আবুদল আলীম একুশে পদক, স্বাধীনতা পদকসহ অনেক পুরস্কার পেয়েছেন। তবে তাঁর জনপ্রিয়তার কাছে সেসব ছোটোই বলা চলে। প্রখ্যাত কবি আল মাহমুদের ‘‘আবদুল আলীম স্মরণে “ কবিতাটির কথা মনে পড়ছে। “কিছু কিছু নাম জানি যার অর্থের কোনো স্থিরতা নেই কিংবা এমনই অর্থবহ যে নদীর ঢেউয়ের ওপর দিয়ে হাঁটতে হাঁটতে সে পার হয়ে যায় নদী। গাছের সবুজের মধ্যে সে মিশে যেতে পারে। পারে সবুজ পতাকার ভেতর সূর্যের স্থায়ী লাল রং বিছিয়ে দিতে। আবদুল আলীম-- যেন ধানের জমির ওপর দিয়ে বয়ে যাওয়া বাতাস। যেন মেঘনার মাঝির ঘাম মুছে ফেলা ঠাণ্ডা শরীরের ওপর অস্তগামী আলোর শেষ রশ্মি। যখনই তার কথা ভাবি, আমার ভেতরের সবগুলো শিরায় রক্তের কলরোল-- যেন আত্মা এক গায়ক মাঝির ভাটিয়ালি। যার অনিঃশেষ গানের মাধুরী বৃষ্টি মতো গ্রাম থেকে গ্রামান্তরে পানির ফোঁটা ঝরিয়ে যায়।’’ আরও অনেক কবির কবিতাতেই আবদুল আলীম নামটি কখনো উপমা, কখনো প্রতিতুলনা, কখনো-বা বিষয় হয়ে উঠে এসেছে। আমার নিজেরও একাধিক কবিতায় এসছেন এই নামটি। “নদীর বিরুদ্ধে আজ উচ্চকণ্ঠ রমনার খাল, সাম্পান-নিন্দায় দ্যাখো ঝড় তোলে বৃদ্ধবটমূলে, নবীন মাল্লারা ছিঁড়ে নিজহাতে সাতরঙা পাল খালের প্রশস্তি গায়--আলীমের ভাটিয়ালি ভুলে। (নুতন বাতাসে বাজে খালের প্রশস্তি) রবীন্দ্রনাথ বলেছিলেন, “-----নামে মানুষকে বড় করে না, মানুষই নামকে জাকাইয়া তোলে।’’ আবদুল আলীম নামটিও সেভাবেই আজ কিংবদন্তীতে উন্নীত হয়েছে। ৮। আমার সহকর্মীরা এবং রাজনীতিবিদগণের অনেকেই দেশকে সিঙ্গাপুর বানানোর স্বপ্নের কথা বলেন। আমি প্রতিবাদ করি। আমরা সিঙ্গাপুর হতে যাবো কেন? কোন্ দুঃখে? সিঙ্গাপুরের কিছু অর্থ ছাড়া আর কী আছে ? তাদের কী চণ্ডিদাস, আলাওল, লালন, রবীন্দ্রনাথ, নজরুল, বেগম রোকেয়া, জীবনানন্দ দাশ, জয়নুল অবেদীন, আব্বাস উদ্দিন আহমদ, আবদুল আলীম কিংবা একজন রুনা লাইলা আছে? তাদের কি একজন ববিতা আছে? তাদের কোনো লালনগীতি নেই, গীতাঞ্জলি নেই, অগ্নিবীণা নেই, সোনালি কাবিন নেই; নেই ভাটিয়ালি কিংবা ভাওয়াইয়া। আবদুল আলীমের মরমী কণ্ঠে আজও যখন শুনি, ‘‘আমার দেশের মতন এমন দেশ কি কোথাও আছে ‘’, তখন মন ভরে ওঠে আনন্দে ও গর্বে। ৯। অথচ নতুন প্রজন্ম আজ ভুলে যেতে বসেছে এই মহান শিল্পীর কথা। আমরা নিজেরাই ভূমিকা রাখছি সেই সর্বনাশা বিস্মৃতি সংঘটনে। আজ সকালে ঘুম থেকে উঠে দৈনিক প্রথম আলো, বণিক বার্তা এবং আরও কয়েকটি সংবাদপত্র দেখলাম। কোথাও এই মহান শিল্পীর জন্মদিনের কথা নেই। কেবল ব্যবসা আর ব্যবসা! আর নেতিবাচক সংবাদ দিয়ে মানুষের দৃষ্টি আকর্ষণের সর্ববিধ প্রয়াস। যারা আমাদের সাহিত্য-সংস্কৃতির মজবুত ভিত রচনা করে দিয়ে গেছেন, তাদের কথা আমাদের নতুন প্রজন্মকে জানাতে হবে, শোনাতে হবে। বিস্মৃতি যেন আমাদের সোনালি গৌরব থেকে বিমুখ না করে দেয়। আমাদের গভীর নিবিড় ও নিরবচ্ছিন্ন সক্রিয় সাংস্কৃতিক চেতনাই জাতি হিসেবে টিকে থাকার এবং আরও বেশি স্বকীয় সমৃদ্ধি অর্জনের প্রকৃষ্ট পথ। একটা কবিতার উদ্ধৃতি সহযোগে কথা শেষ করা যায়: “বিস্মৃত বাঁশের কেল্লা, জলে ভাসে আলাওল নাম কালের করাত হাসে: বটভায়া, দ্যাখো দফারফা! সুরের অরিশ ভুলে প্রেমে-ভরা নগরের ধাম শেরাটনে হয়ে ওঠে কৌটিল্যের গোপন মুনাফা। পাহাড়পুরের সোনা চূর্ণরেণু কালের ধুলায় সে-ধুলায় ধুলিচাপা মাঝিহীন গন্ধেশ্বরী-ঘাট শ্রীজ্ঞানের পাঠাশালা উড়ে যায় শিমুলতুলায় শিক্ষার্থী বিকেল ফেরে বুকে নিয়ে বনসাইপাঠ। তথাপি বেহুলা-প্রেম স্বপ্ন হয়ে সাজায় পাঁজর আকাশের ছাদ হয়ে পূবালিতে উঠেছে মশারি স্বপ্নের সোপানে হাসে সুগভীর সম্মত আদর আঁধারের চোরাপথে টর্চহাতে অতন্দ্র প্রহরী। সবুজ নিয়তে, দ্যাখো, মাটি ফোঁড়ে প্রত্নপ্রাণ কত বিনির্মাণে বিশ্বগ্রাম-প্রকৃতার্থে আলোকসম্মত। ‘’ জয়তু আবদুল আলীম!!!
আমার আকাশ / আমিনুল ইসলাম ভালোবেসেই গৃহহীনকে একটি বাড়ি একটি খামার দিয়েছো, একই ছাদের নিচে সে খ্যায় দ্যায়, রাগঘন নজরুলে মজে রাত-বিরাতে তোমার সাথেই রাত বারোটার ঘড়ির কাঁটা হয়, নাক ডেকে ঘুমায় নাকে নিয়ে--- অনুমোদিত চুলের অনন্য ঘ্রাণ। কিন্তু গেরস্তালি পেয়েও সে,-- যাকে বলে গৃহী,-- তা হয়ে ওঠেনি। বদ-বাতাসের প্ররোচনা তার বাহুতে গুঁজে রেখেছে ডানা। -------------এসব দেখে শুনে পাশের বাসার দৌলাভাবীর মতো তুমি পরিয়ে দিতে পারতে শেকল দুষ্ট বাহুদুটিতে তার এবং সেটাই বোশেখের খরার সমান স্বাভাবিক ছিল; তা না করে’ তুমি নিজেই রঙধনুর আকাশ হয়েছো ‘ও আমার ময়নাপাখি, যাও--ওড়ো দেখি-- কত পারো তুমি...!’ এটা কোনো ডিজিটাল ড্রীম-এর পলিটিক্যাল প্রজেক্ট নয়; তথাপি বেআক্কেল সে কখনো কাশবনের চিঠি দেখিয়ে, কখনোবা দেখিয়ে-- শাদামেঘের মূলতবী সভার নোটিশ, উড়ে যায় প্ররোচিত ডানায়, বসে গিয়ে এখানে সেখানে ; চা খাওয়ার ছলে আড্ডা দেয়--- নষ্ট নদীর জলে আসক্ত শিল্পনগরীর সুগন্ধায়- অপেক্ষা নিয়ে কোলাবরেটর অন্ধকারের; তার সেলফোন ইনবক্সে উসখুস করে মাতাল মেসেজ; কিন্তু সন্ধ্যা ঘনাতেই আকাশ থেকে নেমে আসে আলো তোমার ভালোবাসার চোখ হয়-- শুক্লাপক্ষে ধবল জোছনা কৃষ্ণপক্ষে তারার প্রদীপ এবং অন্ধগলিতে জোনাকির টর্চ। আর পদ্মা থেকে শীতলক্ষ্যা, কাওয়াই থেকে আমাজন যেখানেই যায় মোহগ্রস্ত ডানা, সরে যায় দিগন্ত দূর থেকে সুদূরে ফলে তো সে পেরুতে পারে না তোমার উদার আকাশের সীমানা! আউটকাম-কে ছাড়িয়ে ইমপ্যাক্ট এই যে,-- কত আলোকবর্ষের স্টেশন পেরিয়ে গেল আহ্নিকগতির ট্রেন! ভালোবাসার ইডেন গার্ডেনে কিউপিডের অ্যাম্পায়ারের চোখে বিস্ময় জাগিয়ে- নগ্ন উরুর ফাস্ট বোলিংয়ে উপড়ে গেল হৃদয়ের মিডিল স্ট্যাম্প! পাল্টালো- কত হোয়াইট কালার অপরাধের ধরন! আজও ক্রাইমবুকে তার নামে কেইস হিস্ট্রির পাতা খোলেনি— শয়তানের অতন্দ্রতায় জেগে থাকা – মতিঝিল থানার সার্বভৌম সন্দেহের হাত !!! সে একটু উড়তে চেয়েছিলো বলে তুমি’ নিজেই হয়ে গেছো-- অসীম আকাশ বেকুফ,-- তবু সে বোঝে--- আকাশের নিচে কত ছোট তার ডানা !!!
উড়ালের ঋতু / আমিনুল ইসলাম রবীন্দ্রনাথের খোঁচা খেয়েও যা রয়ে গেছে ব্যাকরণে, যা কারকের একটি ভাগ-- বঙ্গীয় ও অদ্ভুত, সেই সূত্রেই পেয়েছো দুটি দূরগামী ডানা-- নমনীয় এবং মজবুত। সংজ্ঞা যা-ই বলুক, তুমিও জানো, সেটা কোনো অগৌরবের ধন নয়- না তোমার জন্য,-- না আমার জন্য; ঝড়-প্রুফ মজবুত ঘর তো আছেই পেয়েছো ঝড়হীন একখানা আকাশও নীড় ঠিক রেখেই আকাশে ওড়ে পাখি তাই অংকে আমি কাঁচা হলেও বুঝি-- এটি তোমার জন্য কোনো লোকসানী প্রকল্প নয়। এবং পাখি জানে, নীলিমার গায়ে জড়িয়ে নেই বিশ্বব্যাংকীয় শর্ত কিম্বা মহাজনী দাঁত আর জানে বলেই চোখ রাখে বাতাসের রঙে। ঝড়ীয় মহড়া শেষে ঘাম শুকোচ্ছে ডানা, অন্তরঙ্গ গ্যালারিতে দুলছে শিহরণ, একটু পরেই মূল উড্ডয়ন, গোঙায় ইঞ্জিন, প্রতীক্ষা কাঁপছে আবেগে--- উত্তেজনায়! হাতে হাততালি নিয়ে নিশপিশ করছে হাতও, মৃত্তিকার আশীর্বাদ ডানায়; উড়তে হবে যৌথতায়; হে বন্ধু, গুটিয়ো নাকো ডানা !
উজান বাসনা / আমিনুল ইসলাম যাবে তারা ? তবে যাক্ ! অবন্ধু বিকেলে আলোর সঞ্চয় নিয়ে থেকে যাবো আমি ভিটার উাজন মত্ত ভাঙন-কবলে চোরাশব্দে ভেঙে পড়ে সংসারী-জমি। ফাটলের অন্তঃরেখা ছোঁয় পদতল কেঁপে ওঠে নীড়বাঁধা অশ্বত্থের শাখা ডালিমের ছায়া কাঁপে সুপ্তবক্ষঃস্থল দাদীর কবর ’পরে। বৃন্তচ্যুত পাতা সস্তর্পণে চলে যায় স্রোতসম্মোহনে; ঝাঁকের পাখিরা পেয়ে শীতের গ্রীনকার্ড মেলেছে বিমুগ্ধ ডানা ; চোখের সামনে অকূল ভাসান ; নেই নূহের জাহাজ। মাঝিরা ছেড়েছে গাঙ; ভেসে গেছে পাল; কখন রাখাল গেছে ফেলে তার বাঁশি সুতাছেঁড়া ঘুড়ি হয়ে উড়ছে মাতাল আমার বোনের শাড়ি ; অগ্রজ উদাসী; অনুজের বুক খাস তালুক বেগানা কাবাডির সাথি নুরু রেখে গামছাখানা চলে গেছে, স্মৃতিহারা সে আর ফেরে না তাকে কি গেঁথেছে কোনো শহুরে নিপুণা? ধাবমান সময়ের বাতিল পশ্চাতে কে যেন অদৃশ্যে তোলে মহাম্যুজিয়াম ধুলিমাখা প্রত্নধন আমার কোঁচাতে রেখে যাবো হৃতপ্রায় আকরসন্ধান। যদি আসে মত্তঘূর্ণি, মুষ্টি ছিঁড়ে যায় উন্মুল মমতাটুকু জলাদ্র বাতাসে মিশে রবে অম্লজানে; আগ্রাসী ধারায় যদি চাপে ঢল, যাই শতচ্ছিন্ন ভেসে, মিঠাপানি-মোহনায় পয়স্তি-পলিতে উর্বরতা-কণা হবে নিরাকৃত কোষ; তাই নভোমুখী চোখ কম্পিত ধুলিতে সয়ে যাবো ভাঙনের তাবৎ আক্রোশ।
এক ধরনের অহঙ্কার / আমিনুল ইসলাম আঁধার নেমেছে সারা সূর্যের পাড়ায় একটি ভবনে শুধু খেলা করে আলো বাহির দুয়ারে তালা ঝুলছে কড়ায় তার হাতে চাবি যাকে ভালোবেসে ভালো। চারপাশ ছেনে আমি গড়েছি সঞ্চয় হেসে ওঠে গোলাঘরে সোনার ফসল এর হাসি ওর অশ্রু তার অভিনয় সব নিয়ে হেসে খেলে সঘাম সফল। স্বার্থপরতার যত আছে বিশেষণ আমার নামের পরে হোক বাঁধা সারি একটি মনের জন্য একটি জীবন চিরস্থায়ী বন্দোবস্তে এই জমিদারি। মোড়ে মোড়ে প্রশ্নমুখ ওঠে গুঞ্জরন অবাধ বেলায় কেন ব্যক্তিগত তালা! আমিন প্রেমিক শুধু, নয় মহাজন চিরায়ত মৃৎদীপ একান্তে উজালা।
উৎসর্গ / আমিনুল ইসলাম শিশুকাল প্রত্যাবর্তনযোগ্য নয়, সার্চে ক্লিক করেও পাওয়া যাবে না- মুছে যাওয়া দিন; তবু মার্বেল খেলা দুপুর দ্বন্দ্বসূত্রে- উদ্ভাসিত করে তোলে অ্যাডাল্ট স্বপ্নের রাত। তোমার আসাটা প্রত্যাবৃত্ত প্রভাতই; হয়তো নিপাতনের সূত্র ভুলেছো ফলে তারা অন্ধকার ছিটিয়েছে চোখে; অথচ তাকিয়ে দেখো-- আমার দগ্ধদুপুরও স্বপ্নশাসিত; তাই তো ইতিহাসমাখা হাত দুটো হাতে নিয়েছিলাম; গণিতের ফ্লাটে জোনাকিদের ভিসা মেলে না- চাঁদের এ প্রচারণা সত্য হলে- তুমি চলে যাবে আবারো। তারপর ! তারপর জোছনার জালে বন্দি মহানন্দা সর্বাঙ্গ জুড়িয়ে দেয়ার স্মৃতি নিয়ে কুয়াশার বর্ণমালায় হয়তো নতুন কোনো পাণ্ডুলিপি রচনায় মন বসাবে।
কবি / আমিনুল ইসলাম মহাকালের গ্রান্ডট্রাংক রোড ধরে যে মোড়ে এসে দাঁড়িয়েছি, সেখানে শোভিত একুশ শতকের বিলবোর্ড। সে বিলবোর্ডের নিচে দাঁড়িয়ে তুমি, তোমার অধরে শেরশাহী জলসত্র। তাই বলে এক আঁজলা জল নিয়ে বিদায় হবো---তা হবে না। আমি কবি---উটের থলিতে আমার তৃষ্ণার সেভিংস একাউন্ট; ঘণ্টা বাজার পাট চুকিয়ে দিলে আমিও লিখাবো নাম... অথবা ঠাণ্ডা জলে ভরে দাও- সেই সঞ্চয় নিয়ে পাড়ি দেবো রৌদ্রদগ্ধ শতক...... 
পিতা / আমিনুল ইসলাম (বুঝি না বাবা, কবে ‘‘বাবা দিবস ‘’ নয় !) শানপুকুরে পা নামাতেই দৌড়ে আসে পলকে, যেখানে যাই ছায়ার মতো তার দুটি চোখ অলখে। পাখির ছানা পাড়বো বলে যেই উঠেছি উপরে, “নেমে এসো!”-ডাক যেন নয়, বজ্রধ্বনি দুপুরে ! আমড়া-চুরির অপরাধে কাঁপছি যখন লুকিয়ে, কী আশ্চর্য, আদর করে ভয়টা দিলো চুকিয়ে! এই তো নরম এই তো গরম, আমার মনে বিস্ময়, বাবার মাথার ইস্ক্রুটা ঢিলা কোথাও নিশ্চয় ! আম্মু বুঝি বোঝে বাবার চোখের ভাষার মর্ম, তাই বুঝি সে মারমুখো তো আম্মু আমার বর্ম। এমনি করেই পার হয়েছি বাল্যকৈশোর কালটা, বাবা কবে বৃদ্ধ হলো--কেউ জানে না সালটা! বাপ হয়েছি নিজেই এখন বুঝি বাবার ধর্ম, লুবনা-সজন আমায় নিয়ে তেমনি গলদঘর্ম।
ভালো থেকো সমবায় / আমিনুল ইসলাম “মোর লাগি করিয়ো না শোক— আমার রয়েছে কর্ম, আমার রয়েছে বিশ্বলোক। মোর পাত্র রিক্ত হয় নাই, শূন্যেরে করিব পূর্ণ এই ব্রত বহিব সদাই। (রবীন্দ্রনাথ ঠাকুর) আজ থেকে ২ বছর ৬ দিন আগে ১০ ‍জুন ২০১৯ সমবায় অধিদপ্তরের নিবন্ধক ও মহাপরিচালক হিসেবে যোগদান করেছিলাম। দায়িত্ব নিয়েছিলাম ১২ জুন। দুর্ঘটনাজনিত কারণে বাম পা ভাঙা , ডান হাতে ক্র্যাচ। কিন্তু জখমী পা আমাকে দমিয়ে রাখতে পারিনি। আমি কয়েকটি লক্ষ্যকে অগ্রাধিকার হিসেবে নিয়ে কাজ শুরু করি। নানাবিধ বাধা। সব অতিক্রম করেছি কিন্তু করোনা ভাইরাসজনিত অতিমারি লক্ষ্যার্জনের পথে অলংঘনীয় বাধার সৃষ্টি করেছে। তারপরও আমরা কিছু ভালো উদ্যোগ বাস্তবায়ন করেছি। ক. গৃহীত উদ্যোগসমূহ: (১) ৪র্থ ও তৃতীয় শ্রেণির কর্মচারীদের বদলীর ক্ষমতা বিভাগীয় যুগ্মনিবন্ধকদের কাছে হস্তান্তর; (২) বিসিএস (সমবায়) ক্যাডারের পদোন্নতি বঞ্চিত কর্মকর্তাদের সকলের ন্যায়ভিত্তিতে পদোন্নতি নিশ্চিকরণ; (গ) সমবায় বিভাগের ১১৭ বছরের ইতিহাসে প্রথমবারের মতো ‘ ‘সমবায়ের সাফল্যগাথা’ প্রকাশ এবং মাননীয় প্রধানমন্ত্রীর হাত দিয়ে তার মোড়ক উন্মোচন; (ঘ) বাংলাদেশ সমবায় একাডেমির মাধ্যমে ‘‘ নারীর ক্ষমতায়নে সমবায়’ শীর্ষক গবেষণা-গ্রন্থ প্রকাশ; (ঙ) পদোন্নতি প্রত্যাশী কর্মচারীদের পদোন্নতি প্রদান; (চ) ২৫টি জেলা সমবায় অফিসের জন্য প্রথমবারের মতো উন্নতমানের গাড়ি সরবরাহ; (ছ) সকল উপজেলায় মোটর সাইকেল ও কম্পিউটার সরবরাহ; (জ) সমবায় অধিদপ্তরের সকল অফিসারকে একটি করে নতুন ব্রান্ডের ল্যাপটপ সরবরাহ; (ঝ) অন্যায় তদবির প্রতিহতকরণ; (ঞ) বঙ্গবন্ধুর সমবায় ভাবনা ভিত্তিক “বঙ্গবন্ধু মডেল ভিলেজ ‘ প্রকল্প গ্রহণ; (ট) শূন্যপদে নিয়োগের পথে ২০১৩ সাল থেকে বিরাজমান সকল প্রতিবন্ধকতা ও জটিলতা দূরীকরণ; (ঠ) ব্যাপক সমবায়ী প্রশিক্ষণের ব্যবস্থাকরণ; (ড) উপজেলা সমবায় অফিসারের পদটি প্রথম শ্রেণিতে উন্নীতকরণসহ সমবায় অধিদপ্তরের জনবল ৫০% বৃদ্ধি ও বেতনস্কেল আপগ্রেডেশনের প্রস্তাব সম্বলিত নতুন অর্গানোগ্রামের খসড়া মন্ত্রণালয়ে প্রেরণ। এ বিষয়ে ইতোমধ্যেই মন্ত্রণালয়ে একটি সভা অনুষ্ঠিত হয়েছে। (ঢ) সমবায় সমিতি বিধিমালা -২০০৪ সংশোধন; (ণ) সমবায় সমিতি ও সমবায় অফিসসমূহ ব্যাপকভাবে পরিদর্শন; (ত) ফেসবুক স্ট্যাটাস এবং সংবাদপত্রে লেখার মাধ্যমে সমবায়কে সকল শ্রেণির মানুষের নিকট ব্যাপকভাবে উপস্থাপন; (থ) সফল সমবায় সমিতিগুলোকে উপস্থাপন; (দ) মাঠ লেভেলের কর্মকর্তা-কর্মচারীদের সাথে যোগাযোগ বৃদ্ধিকরণ এবং হয়রানির হাত থেকে রক্ষা করতে প্রটেকশন প্রদান; (ধ) একাধিক উন্নয়ন প্রকল্প গ্রহণ; (ন) সমবায় অডিটের মান উন্নয়নের জন্য হাতেকলমে প্রশিক্ষণের আয়োজন। (প) মহিলা সহকর্মীদের সম্মানজনক কাজের পরিবেশ নিশ্চিতকরণ এবং আন্তর্জাতিক নারী দিবস উদযাপনের মাধ্যমে নারীর অধিকার ও সম্মান সম্পর্কে সহকর্মীদের মধ্যে সচেতনতা ও শ্রদ্ধাবোধ বৃদ্ধিকরণ। আমি আজ ১৫ জুন অপরাহ্নে দায়িত্বভার ছেড়ে দিলাম। সমবায় অধিদপ্তরের সহকর্মীগণ আজ কোভিড-১৯ অতিমারির মাঝেও আমাকে বিফিটিং ম্যানারে বিদায় সম্মাননা জানালেন। সারাদিন কাজ করেছি। বিকলে ৫টা থেকে রাত ৮.৩০ পর্যন্ত তারা আমাকে আনুষ্ঠানিকভাবে বিদায়-সম্বর্ধনা জানালেন। তাদের কণ্ঠে আমার জন্য ভালেবাসা ও দোয়ার ঝরনাধারা ছিল। সহকর্মীদের ভালোবাসা ও সমর্থন পেয়েছি পুরো ২ বছর। এই দুই বছর তারা কতভাবেই আমাকে সম্মানিত করে এসেছেন। তার মধ্যে একটি অনন্যসাধারণ সম্মাননা হচ্ছে আমার জন্মদিন উপলক্ষে তারা আমার সাহিত্য, সমবায় ভাবনা ও সাক্ষাৎকারসহ রয়্যাল সাইজের প্রায় ৪০০ পৃষ্ঠার একটি বই “ সমবায় আঙিনায় সৃজনশীলতার আলো : একজন আমিনুল ইসলাম’’ প্রকাশ করেছেন। এটি সিভিল সার্ভিসের ইতিহাসে একটি অভূতপূর্ব ইতিবাচক ঘটনা। আমি সহকর্মীদের জন্য তেমন কিছুই করতে পারিনি। তবে তাদের ভালোবেসেছি প্রাণ ভরে --হৃদয় উজাড় করে। অফিস সহায়ক থেকে অতিরিক্ত নিবন্ধক সবার অবাধ প্রবেশ ছিল আমার কাছে এবং সবার সাথেই প্রাণ খুলে মিশেছি। সবাইকে সম্মান করেছি। যারা বেশি ভালো কাজ করতে পেরেছেন তাদের সম্মানিত করেছি নানাভাবে। সমবায় বিভাগে বহুসংখ্যক সৃজনশীল সহকর্মী আছেন। তারা মেধাবী। আমি তাদের খুঁজে বের করে সৃজনশীলতার জগতে প্রবেশ করিয়েছি। তাদের অনেকেই এখন লেখক হওয়ার পথে সফলভাবে কাজ করছেন। সমবায় বিভাগে বহুদিন ধরে চলে আসা বিভাজন ও দ্বন্দ্বকে দূর করে তাদেরকে ঐকবদ্ধ করার চেষ্টা করে এসেছি। আমার অবজারভেশন হচ্ছে: রেজিষ্টারের পদটি গ্রেড-১-এ উন্নীত করা প্রয়োজন। সেই প্রস্তাব আমরা দিয়েছি এবং তা জনপ্রশাসন মন্ত্রণালয়ে বিবেচনাধীন আছে। একটা মিটিংও হয়েছে। রেজিস্টারের পদটিতে বিসিএস (সমবায়) ক্যাডারের কর্মকর্তাদের পদায়ন দরকার। সেজন্য আমাদের পাঠানো সেই আপগ্রেডেশনের প্রস্তাবসহ নতুন অর্গানোগ্রাম অনুমোদিত হওয়া অত্যাবশ্যক। সমবায় অধিদপ্তরের সহকর্মীগণ এ বিষয়ে তাদের প্রচেষ্টা জোরদার করবেন, এটাই আমার পরামর্শ, প্রত্যাশা ও প্রার্থনা। আমি মাত্র দু’বছর সমবায় অধিদপ্তরে কাজ করেছি। এই অল্পসময়ে সমবায়কে ভালোবেসে ফেলেছি গভীরভাবে, নিবিড়ভাবে। ভালোবাসা এমনই হয়। রবীন্দ্রনাথ তাই বুঝি বলে গেছেন, “ক্ষণিক মিলনে তবু হে অন্তরতম তোমারে চিনিনু চিরপরিচিত মম।’’ সমবায় আমার কাছে ‘‘চিরপরিচিত ’’ হয়ে গেছে। এ ভালোবাসা ফুরোবার নয়। এ বাঁধন ছিন্ন হওয়ার নয়। সমবায়ের অভিজ্ঞতা নিয়ে আমিএকটি বই লিখবো বলে কাজ শুরুর করেছি আরও আগেই। আমি অভিভূত, আনন্দিত এবং ধন্য প্রিয় সহকর্মীগণ, আপনাদের ব্যাপক সমর্থন ও ভালোবাসা পেয়ে। আপনারা ভালো থাকবেন, বিধাতার কাছে এই প্রার্থনা করি। ভালো থেকো--বিশ্বকবির সমবায়! ভালো থেকো--জাতীয় কবির সমবায়! ভালো থেকো জাতির পিতার সমবায় ! জয়তু সমবায়!
সমবায় অধিদপ্তরের অর্গানোগ্রাম / আমিনুল ইসলাম বৃহত্তর বাংলা প্রদেশে সমবায় বিভাগের প্রচলন হয়েছিল ১৯০৪ সালে। সে হিসেবে সমবায় বিভাগের বয়স ১১৫ বছর। নিবন্ধকের পদটিও ততোদিনের পুরোনো। বৃটিশদের কাছে থেকে ১৯৪৭ সালে ভারতবর্ষ স্বাধীনতা লাভ করে। ভারত এবং পাকিস্তান। অতঃপর পাকিস্তান ভাগ হয়ে পাকিস্তান এবং বাংলাদেশ। সমবায়ের মাধ্যমে পিছিয়ে থাকা মানুষের আর্থসামাজিক উন্নয়ন সাধনের লক্ষ্যে প্রবর্তিত আধুনিক সমবায় ব্যবস্থাকে স্বাগত জানিয়েছিলেন বিশ্বকবি রবীন্দ্রনাথ ঠাকুর, বিদ্রোহী কবি কাজী নজরুল ইসলাম, বিজ্ঞানী আচার্য্য প্রফুল্লচন্দ্র রায় এবং আরও অনেক মনীষী ও উন্নয়নকামী মানুষ। বর্তমান বাংলাদেশে ১৯০৬ সালে ঢাকা সেন্ট্রাল কোঅপারেটিভ ব্যাংক, ১৯০৯ সালে রাড়ুলীতে খুলনা সেন্ট্রাল কো-অপারেটিভ ব্যাংক প্রতিষ্ঠিত হয়। এভাবেই সমবায় তার আনুষ্ঠানিক যাত্রা শুরু করে। ২। সমবায় বিভাগের প্রধান নির্বাহী---- সেই তখন থেকেই রেজিস্টার----- বাংলায় বলা হয় নিবন্ধক। নিবন্ধকের পদটি তখন খুবই গুরুত্বপূর্ণ এবং মর্যাদাসম্পন্ন ছিল। ১৯১৪ সালে প্রতিষ্ঠিত বগুড়া সেন্ট্রাল কোঅপারেটিভ ব্যাংকটি--- যে বিল্ডিং-এ অবস্থিত, ১৯২৮ সালে তার ভিত্তি প্রস্তর স্থাপন করেছিলেন তৎকালীন রেজিস্টারের জীবনসঙ্গিনী শ্রীমতি যামিনী মোহন মৈত্রেয়ী। এতে করেও বুঝা যায় তখন রেজিস্টারের পদটি মর্যাদা কতটা উঁচুতে ছিল। ৩। আমি ২০১৯ সালের ১২ জুন সমবায় অধিদপ্তরের রেজিস্টার বা নিবন্ধক হিসেবে দায়িত্বভার নিয়েই দেখতে পাই সমবায় বিভাগটি জনবল, বেতনস্কেল ও মর্যাদা সোপান সবদিক থেকেই পিছিয়ে আছে। আমার মনে হয়েছিল একটি পিছিয়ে থাকা হতাশাগ্রস্ত টিম নিয়ে কোনো দল, সংগঠন, দপ্তর, অধিদপ্তর অথবা বিভাগকে প্রত্যাশিত গতিতে এগিয়ে নেওয়া যায় না এবং বড় ধরনের লক্ষ্যার্জনে সফলকাম হওয়া সম্ভব নয়। আমার জন্য আয়োজিত প্রথম ব্রিফিং সেশনেই আমি ঘোষণা দিয়েছিলাম উপজেলা / সমবায় অফিসারের পদটি প্রথম শ্রেণিতে উন্নীতকরণসহ সবগুলো পদের বেতনস্কেল এবং পদসোপানের আপগ্রেডেশেনের কাজে হাত দিবো এবং জনবল বৃদ্ধির উদ্যোগ নিবো। কাজটি অনেক বড় এবং চ্যালেঞ্জিং। আমার দুর্ভাগ্য যে আমি নিবন্ধক হিসেবে দায়িত্ব নেওয়ার কিছুদিনের মধ্যেই বিশ্বজুড়ে নতুন মহামারি –কোভিড-১৯ এর তাণ্ডব শুরু হয়। বাংলাদেশেও। আমি নিজেও করোনা ভাইরাসে আক্রান্ত হয়েছিলাম। ৪। এই মহামারির মাঝেই প্রচুর পরিশ্রম করে সমবায় অধিদপ্তরের জনবল প্রায় ৫০% বৃদ্ধি এবং সকল পদের স্কেল আপগ্রেডেশন প্রস্তাব সম্বলিত একটি নতুন জনবল কাঠামোর প্রস্তাব আমরা কয়েকমাস আগে পল্লী উন্নয়ন ও সমবায় বিভাগে প্রেরণ করি। তারও আগে নিবন্ধকের পদটিকে গ্রেড-১ এ উন্নীতকরণের প্রস্তাব দেওয়া হয়। সেটি নিয়ে গত ১ জন ২০২১ জনপ্রশাসন মন্ত্রণালয়ে আন্তঃমন্ত্রণালয় সভা অনুষ্ঠিত হয়েছে। সেই সভায় আমি নিজে উপস্থিত থেকে প্রস্তাবের পক্ষে জোরালো যুক্তি উপস্থাপন করি। পল্লী উন্নয়ন ও সমবায় বিভাগের যুগ্মসচিব জনাব মোঃ আশরাফ উদ্দিন খুবই জোরালো ভূমিকা রেখেছিলেন। পল্লী উন্নয়ন ও সমবায় বিভাগের সম্মানিত সচিব জনাব মোঃ রেজাউল আহসান টেলিফোনে যোগাযোগ রেখে আমাদের প্রস্তাবের পক্ষে শক্ত ভূমিকা পালন করেছিলেন। সভা একমত হয়েছিল যে--- সমবায় অধিদপ্তরের রেজিস্টারের পদটি গ্রেড-১ এ উন্নীত করা প্রয়োজন। কিছু টেকনিক্যাল বাধা না থাকলে পদটি সেদিনই উন্নীতকরণের পক্ষে সুপারিশ হয়ে যেতো হয়তোবা। বিস্ময়-উৎপাদক দুঃখজনক ব্যাপার এই যে নিবন্ধকের পদটি গ্রেড-২ এ উন্নীতকরণে জনপ্রশাসন মন্ত্রণালয় ২০১৪ সালে সম্মতি জ্ঞাপন করে কিন্তু জিও জারি হয়নি। আমাদের প্রস্তাব দেওয়ার পর তা পল্লী উন্নয়ন সমবায় বিভাগের চোখে ধরা পড়ে ২০২১ সালের ১৭ এপ্রিল জিও জারী হয়। এজন্য বর্তমান সচিব জনাব মোঃ রেজাউল আহসান মহোদয়কে ধন্যবাদ জানাতে হয়। কিন্তু সেসময়ে যারা সম্মানিত নিবন্ধক ছিলেন এবং সমবায় অধিদপ্তরের সিনিয়র কর্মকর্তা ছিলেন, তারা কি ২০১৪ সালে জনপ্রশাসন প্রদত্ত সম্মতির কথা জানতেন না ? তবু শুকরিয়া যে এখন জিও জারির মাধ্যমে সেই আপগ্রেডেশন কার্যকর হলো---Better late than never. ৫। উল্লেখ্য, আমরা ২০২১ সালের ২৬ জানুয়ারি স্কেল আপগ্রেডেশন ও জনবল বৃদ্ধির প্রস্তাব পল্লী উন্নয়ন ও সমবায় বিভাগে প্রেরণ করেছিলাম। বিভিন্ন ইনকোয়ারি ও প্রাথমিক খুঁটিনাটি সংশোধনের পর আজ পল্লী উন্নয়ন ও সমবায় বিভাগের সচিব জনাব মোঃ রেজাউল আহসান মহোদয়ের সভাপতিত্বে আমাদের প্রস্তাব নিয়ে আলোচনা ও মত বিনিময় সভা হয়েছে। সভায় সমবায় অধিদপ্তরের অতিরিক্ত নিবন্ধক (প্রশাসন) জনাব মোঃ আহসান কবিরসহ সংশ্লিষ্ট কর্মকর্তাগণ অংশগ্রহণ করেন। পল্লী উন্নয়ন ও সমবায় বিভাগের অতিরিক্ত সচিব জনাব নাসরীন আক্তার চৌধুরী, অতিরিক্ত সচিব জনাব মোঃ রাশেদুল ইসলাম, যুগ্মসচিব জনাব মোঃ আশরাফ উদ্দিন, উপসচিব জনাব সিদ্ধার্থ শংকর কুণ্ডু এবং সংশ্লিষ্ট অন্যান্য কর্মকর্তাগণ সভায় অংশগ্রহণ করে গুরুত্বপূর্ণ সাজেশন ও পরামর্শ দান করেন। সমগ্র প্রস্তাবটি পাওয়ার পয়েন্ট সহযোগে উপস্থাপন করেন সমবায় অধিদপ্তরের যুগ্মনিবন্ধক ও খসড়া প্রস্তাব প্রণয়ন কমিটির আহবায়ক জনাব হাফিজুল হায়দার চৌধুরী। ৬। সমবায় অধিদপ্তরের জনবল কাঠামো বা অর্গানোগ্রাম ৩৮ বছরের পুরোনো। এই সময়ের মধ্যে দেশের জনসংখ্যা বেড়ে হয়েছে প্রায় দ্বিগুণ। সমবায় সমিতির সংখ্যাও বেড়ে হয়েছে দ্বিগুণ। তখন সমবায় সমিতির সংখ্যা ছিল প্রায় ১লক্ষ ; এখন তা প্রায় ২ লাখে উন্নীত হয়েছে। আমরা যে প্রস্তাব তৈরী করে দিয়েছি, সেখানে জনবল মোটামুটি ৫০% বৃদ্ধির প্রস্তাব করা হয়েছে। বর্তমান অবস্থা এমন: অনুমোদিত জনবল ৪৭০০ ; বিদ্যমান ৫০৬০; প্রস্তাবিত ৭৬২৮। উপজেলা / থানা সমবায় অফিসারের পদটি ১ম শ্রেণিতে উন্নীতকরণের প্রস্তাব করা হয়েছে। নিবন্ধকের পদটি গ্রেড-১, অতিরিক্ত নিবন্ধকের ৫টি পদ গ্রেড-২ এবং নিচের পদগুলো একইভাবে পদসোপান ও পদোন্নতির সোপান ঠিক রেখে আপগ্রেডেশনের প্রস্তাব করা হয়েছে। ৭। আজকের সভা ফলপ্রসুভাবে অনুষ্ঠিত হয়েছে। পদসংখ্যা বৃদ্ধি, নতুন পদ সৃষ্টি, বেতনস্কেল আপগ্রেডেশন প্রভৃতির মন্তব্য কলামে যৌক্তিকতামূলক অংশগুলো আরেকটু জোরালোভাবে লিখে এবং তজ্জনিত সংশোধনান্তে চূড়ান্ত প্রস্তাব খুব শীঘ্রই জনপ্রশাসন মন্ত্রণালয়ে প্রেরিত হবে বলে সিদ্ধান্ত হয়েছে। সেলক্ষ্য নিয়ে কাজ করা হচ্ছে। আগামী সপ্তাহের মাঝামাঝি তা হয়ে যাবে বলে আমরা মনে করি। সমবায় অধিদপ্তরের জনবল বৃদ্ধি ও বেতনস্কেল আপগ্রেডেশনের প্রস্তাব কিছু সংশোধনীসহ সামনে একদেড় বছরের মধ্যে চূড়ান্ত অনুমোদন লাভ করবে বলে আমাদের বিশ্বাস। এবং সেটা হবে জাতির পিতার ভালোবাসার সমবায়কে তার হারানো গৌরবে ফিরিয়ে আনার অন্যতম প্রধান পদক্ষেপ। সেদিন দূরে থেকেও শান্তি পাবো। জয়তু সমবায়!
দুঃসময়ের ডানা / আমিনুল ইসলাম পুরোনো বাগান ঘেঁষে মউ মউ করছে সুদখোর দুপুুরের রোদ আর তার ছোঁয়া লেগে ফারাক্কা-প্রযোজিত চৈতী-পদ্মা ডালে বাঁধা ছায়া; এসব দেখে-শুনে এক সবুজ তাড়নায় তোমার কাছে এসেছি; আমি জানি- এই অজগর সময়ে তুমি কোনো ওয়েলফেয়ার স্টেট নও তবু শ্যামল-উঠোনের ঐতিহ্যসূত্রে প্রত্যাশা এই যে- বোশেখী বাগানের এক বিকেল ছায়া বাড়িয়ে কাছে নেবে তুমি; আমার চেতনায় স্টেথোস্কোপ লাগিয়ে দেখো- হাঙরের অনিদ্রার মতো সময়ের অভিশাপ জেগে আছে সারাক্ষণ- ছুটো..ছুটো..ছুটো.. আমি বসে থাকতে গেলে ডানাগুলো ভাঁজ হতে চায় না; তো শুয়ে থেকেই কাটিয়ে দাও না ভাই ! শুয়ে থাকতে গেলেও যে ভূমিকম্পের দুলুনি লাগে পিঠে! তো বুঝতেই পারো- এই ঝুলন্ত নিয়তি নিয়েই তোমার কাছে এসেছি; একবার আন্তঃমহাদেশীয় ফ্লাইটের মতো রিফুয়েলিং করে নিতে চাই।
মমতাজ উদ্দিন আহমদ / আমিনুল ইসলাম জ্যৈষ্ঠ এলে আম কুড়ানোর ধুম পড়ে যায় আমবাগানে, বাতাসে ভেসে বেড়ায় বহুমাত্রিক সুস্বাদু ঘ্রাণ- কোহিতুর কালীভোগ, ল্যাংড়া, ক্ষীরসাপাত; হারিয়ে যাওয়া একটি মুখ খুঁজে ফেরে ঝড়-উত্তর সন্ধ্যার আমকুড়ানো আলো-আঁধারি; সে মুখটি কিছুদিন আগেও দেখেছে লোকজন দিয়াড় আয়োজিত গম্ভীরা উৎসবের মাঝখানে; বেলা বাড়তেই শহীদ মিনারে উদবেলিত জনসভা, দোয়েল চত্বরে উত্তেজিত মিছিলের অগ্রগামী গলা অথচ অদৃশ্যে থেকে হুংকার দেয় পলাশীর আম্রকানন থেকে উঠে আসা অবিশ্বাস সন্দেহ সংশয়, আর একটি হারিয়ে যাওয়া মুখ খুঁজে ফেরে সম্মিলিত সচেতন একগুচ্ছ চোখ; সে মুখটি দেখেছে সোহরওয়াদ্দি উদ্যানের বৃক্ষগণ বহুবার; সাংস্কৃতিক সাম্রাজ্যবাদের ধূর্ত প্রযোজনায় সব নাটক হয়ে পড়ে নষ্ট গন্তব্যের অন্ধগলি মিষ্টি বিভ্রান্তি দখলে নেয় সুস্বপ্নের সিলেবাস নেতা নয়, মন্ত্রী নয়, একটি পরিহাসভরা কণ্ঠ শুনবে বলে হাওয়ায় কান পাতে অজস্র কান; সেই কণ্ঠ শুনে বারবার মুঠবদ্ধ হয়েছে শহিদ মিনার; মহানন্দার ওপর বীরশেষ্ঠ জাহাঙ্গীর সেতুতে দাঁড়িয়ে বিকেলের বরেন্দ্রভূমি দেখতে যাই সোনা মসজিদের মিনার চুমে আসা সোনারোদ এসে মিশে যায় আমার পঞ্চাশোর্ধ অস্তিত্বে; সে-রোদে জড়িয়ে থাকে ল্যাংড়া আমের ঘ্রাণমাখা মমতাজউদ্দিন নামের আদর।
আকাশের গায়ে সুমনার চিঠি আমিনুল ইসলাম বলো তো বি এল চৌধুরী, তোমার আমার মাঝে যে দ্বন্দ্ব, সেটা আসলে কী নিয়ে? সহস্র শতাব্দীর এক কৃত্রিম কাশ্মীর তোমাকে যদি আজকের ভারত বলা হয়, সহজেই আশরাফ হবে পাকিস্তান; কিন্তু গন্দমগাছের পাতা উল্টিয়ে দ্যাখো- কোনোদিনও এটা আমার চাওয়া ছিলো না; আজো নয়। ভুলে গেছো-- গন্দম গাছে হেলান দিয়ে বিদ্রোহী কণ্ঠে আমাদের সেই যৌথ আবৃত্তির কবিতা? আমি তোমার হিমালয় ছুঁয়ে আসা বসন্তের হাওয়া ভরে বসরার গুলের গন্ধ দিতে চাই আর তুমি বারবার ছিঁড়ে নিতে চাও- রাঙা পাপড়ির একচ্ছত্র মালিকানা; সেটা যে হওয়ার কথা ছিলো না, সেটা যে হয় না----এই স্বর্গীয় বোধটুকও ভোতা করে দিয়েছে-- তোমাদের দুই নম্বরী ডিজাইনে বানানো একচক্ষু পাঠশালা! তারপরও ধরো যদি তোমাকে তা দিয়েও দিই-- পাপড়ি মুচড়ে তাজা রসটুকু নেয়া হ’লে অতঃপর প্রাপ্ত অভ্যাসে তুমি তা ফেলে দিয়ে যাবে রয়্যাল রোডের পাশে, আমি যদি আমার বুকের আঁচল বিছিয়ে মেরিটাইম সিল্করুট বানিয়েও দিই, এই তুমি আর আসবে না ফিরে সেই আমার কাছে। কিন্তু তোমার পাপড়ির নেশাটা রয়ে যাবে চেইন স্মোকিংয়ের তরিকায়। বলতে পারো বি এল চৌধুরী, আমার জায়গায় তুমি হলে কি করতে এখন?
নজরুল বাঙালির স্বাধীন ঐতিহাসিক সত্তার রূপকার শেখ মুজিবুর রহমান নজরুল বাংলার বিদ্রোহী আত্মা ও বাঙালির স্বাধীন ঐতিহাসিক সত্তার রূপকার। বাংলার শেষ রাতের ঘনান্ধকারে নিশীথ নিশ্চিত নিদ্রায় বিপ্লবের রক্তনালীর মধ্যে বাংলার তরুণরা শুনেছে বিধাতার অট্টহাসি, কালভৈরবের ভয়াল গর্জন—নজরুলের জীবনে, কাব্যে, কন্ঠে। প্রচণ্ড সামুদ্রিক জলোচ্ছ্বাসের মতো, লেলিহান অগ্নিশিখার মতো, পরাধীন জাতীর তিমির ঘন অন্ধকারে বিশ্ববিধাতা নজরুলকে এক স্বতন্ত্র ছাঁচে গড়ে পাঠিয়েছিলেন এই ধরার ধূলায়। সাহিত্যের সম্মানের সুউচ্চ শিখরে নজরুলকে পথ করে উঠতে হয়নি, পথ তাঁকে হাত ধরে উর্ধ্বে তুলেছে। মহা অভ্যাগতের মতো তাঁর আগমন নন্দিত হয়েছে। সে এসেছে ঝড়ের মাতম তুলে, বিজয়ীর বেশে। তাই রবীন্দ্রনাথের ভাষায় নন্দিত হয়েছিল: আয় চলে আয় রে ধূমকেতু, আঁধারে বাঁধ, অগ্নি-সেতু, দুর্দিনের এই দুর্গ-শিরে উড়িয় দে তোর বিজয় কেতন! অলক্ষণের তিলক রেখা রাতের ভালে, হোক না লেখা, জাগিয়ে দে রে চমক মেরে আছে যারা অর্ধ-চেতন! সাম্রাজ্যবাদ, সাম্প্রদায়িকতা ও পরাধীনতার বিরুদ্ধে নজরুলের অগ্নিমন্ত্র বাঙালি চিত্তে জাগিয়েছিল মরণজয়ী প্রেরণা—আত্মশক্তিতে উদ্ধুদ্ধ হওয়ার সুকঠিন সংকল্প। শুধু বিদ্রোহ ও সংগ্রামের ক্ষেত্রেই নয়, শান্তি ও প্রেমের নিকুঞ্জেও কবি বাংলার অমৃতকণ্ঠ বুলবুল। দুঃখের বিষয়, বাংলা ভাষার এই বিস্ময়কর প্রতিভার অবদান সম্বন্ধে তেমন কোনো আলোচনাই হলো না। বাংলার নিভৃত অঞ্চলে কবির বিস্মৃত-প্রায় যে-সব অমূল্য রত্ন ছড়িয়ে আছে তার পুনরুদ্ধারের যে কোনো প্রচেষ্টাই প্রশংসার যোগ্য। মনে রাখতে হবে, বিদ্রোহী কবির এমন এক সময়ে আবির্ভাব, যখন মধ্যাহ্ন মার্তণ্ডের মতো বাংলা সাহিত্যে ও কাব্যে রবীন্দ্রনাথের বিশ্বজয়ী প্রতিভা সমস্ত দিক, সমগ্র আকাশ, সমস্ত সাহিত্য-চেতনাকে পরিব্যাপ্ত করেছিল। কব্যের অনুভূতির, চেতনার, ছন্দের, সুরের, প্রকাশের, যে পথ দৃষ্টিতে পড়ে, সে পথের মোড়ে মোড়ে দাঁড়িয়ে আছেন মেঘেতে মাথা ঠেকিয়ে বিশ্বকবি রবীন্দ্রনাথ। কিন্তু নজরুলের কাব্যের অনন্যসাধারণ স্বাতন্ত্র্য হলো তাঁর কাব্যের স্বকীয়তা আপন মহিমায় ভাস্বর। বৈপ্লবিক কাব্য-জগতে তিনি দাঁড়িয়ে আছেন স্বতন্ত্র একক একটি সম্পূর্ণ নতুন ব্যক্তিত্ব। চুরুলিয়া গ্রামের পর্ণ-কুটির থেকে আগত এক কিশোর আর ইটপাথরের কামরায় জীবন্ত অবস্থায় অচল, নির্বাক এক অগ্নিগর্ভ যুগস্রষ্টা--- এ দুয়ের মধ্যকার সময় খুব দীর্ঘ নয়। এই সময়ের মধ্যে ঘটে গেছে কাব্যের ইতিহাসে, ব্যক্তিত্বের ইতিহাসে, জাতীয়তার ইতিহাসে এক বিস্ময়কর বিবর্তন। শুধু ইতিহাসের সাক্ষী হয়ে আছে তাঁর অনন্য সৃষ্টি আর জীবন্ত অবস্থায় পাথরের মূর্তির মতো সকলের কৃপাপ্রার্থী ও অসহায় বাংলার অন্যতম শ্রেষ্ঠ কবি ও সঙ্গীতকার। ------------------০০০--------------- **** রতনে রতন চেনে। মহামানুষকে চেনে মহামানুষ। সেভাবেই বঙ্গবন্ধু চিনেছিলেন বিদ্রোহী কবিকে। বঙ্গবন্ধুর উপরের লেখাটি সেই প্রমাণ বহন করে চলেছে।---- আমিনুল ইসলাম।
একটি নজরুলসংগীত অথবা গভীর আধুনিক কবিতা আমিনুল ইসলাম আমার নয়নে নয়ন রাখি পান করিতে চাও কোন অমিয়। আছে এ আঁখিতে উষ্ণ আঁখিজল, মধুর সুধা নাই পরাণপ্রিয়।। ওগো শিল্পী গলাইয়া মোরে গড়িতে চাহ কোন মানস প্রতিমারে ওগো ও পূজারী, কেন এ আরতি জাগাতে পাষাণ প্রণয়-দেবতারে এ দেহ ভৃঙ্গারে থাকে যদি মদ ওগো প্রেমাষ্পদ, পিও গো পিও।। আমারে কর গুণী, তোমার বীণা কাঁদির সুরে সুরে কণ্ঠলীনা আমার মুখের মুকুরে কবি হেরিতে চাও কোন মানসীর ছবি চাহো যদি মোর কর গো চন্দন তপ্ত তনু তব শীতল করিও।। নজরুলের এই গানটি রাগপ্রধান অঙ্গের একটি অসাধারণ গান। অথচ বাণীবৈভব ও কাব্যিক সমৃদ্ধিতে পরিপূর্ণ। গানের নায়িকার গভীর উপলব্ধি ও অন্তদর্শনে প্রতিভাত হয়েছে যে নায়ক তার কাছে এলেও, তাকে প্রেয়সীর মতো আদর যত্ন করলেও, নায়কের হৃদয়ের তলদেশ জুড়ে আছে অন্য এক নারী; নায়ক সে নারীকেও ভুলতে পারেন না বলেই নায়িকার মধ্যে তাকে আবিস্কার করতে চান। তবে অতি সঙ্গোপনে। অথচ তা ধরা পড়ে যায় নায়িকার হৃদয়ের গভীর ছবির আলোকসম্পাতে। তারপরেও নায়িকা নায়ককে তার সবটুকু উজাড় করে দিতে চান দেহ মন সবই। এমনকি নায়কের নিবিড় গভীর মনোবেদনারও অংশীদার হতে চান। একথার শিল্পসুন্দর ও কাব্যনিবিড় প্রকাশ---‘আমারে কর গুণী তোমার বীণা/কাঁদিব সুরে সুরে কণ্ঠলীনা’। এই চরণ দুটেতেই গানটি মানুষের হৃদয় ও ব্যক্তিত্বের কয়েকটি গভীর আড়াল দিককে উদ্ভাসিত করে তুলতে চেয়েছে। মানুষ তার মনের মানুষ বা ভালোবাসার মানুষকে সহজে ভুলতে পারে না। নতুন মানুষ এসে শারীরিক-সাংসারিক শূন্যতা পূর্ণ করলেও মানুষের মানস-অঙ্গনে শূন্য আসন শূন্য রয়ে যায়। আবার জীবন কারো জন্যেই থেমেও থাকে না। জীবন বহতা নদীর মতো বলেই তার নানা ঘাটে নানা মিলন, নানা বিচ্ছেদ। পুরাতন প্রেমিকা হারিয়ে গেছে কিংবা তার সঙ্গে বিচ্ছেদ ঘটেছে; নায়কের জীবনে প্রবেশ ঘটেছে অন্য এক নারীর । নায়ক তাকে গ্রহণে অস্বীকৃতি জানায়নি। কারণ, জীবন থেমে থাকতে পারে না। জীবনে কষ্ট, বিচ্ছেদ, বেদনা আসে, তবু জীবনকে যাপন করতে হয়। গানের নায়িকাও অসাধারণ জীবনের বাস্তব প্রতিনিধি। নায়কের হৃদয়ে, স্মৃতিতে অন্য নারীর প্রবল উপস্থিতি জেনেও তিনি সটকে যেতে চাননি, নিজের সবটুকু আনন্দ-রসের পেয়ালা নায়কের হাতে তুলে দিতে চেয়েছেন বারবার। শুধু তাই নয় নায়কের অন্তরঙ্গ বেদনার গভীর-নিবিড় সঙ্গীও হতে চেয়েছেন। বিরহী পুরুষকে গতানুগতিক ফর্মুলায় ঘৃণাভরে বা অবিশ্বাসের তাড়নায় অস্বীকার না করে তার দুঃখ-কষ্টকে ভাগ করে নিতে চেয়েছে সে নারী। নিজের সবকিছু উজাড় করে দিয়ে তার মুখে হাসিতে ফোটাতে চেয়েছে যে নারী---নিঃসন্দেহে তিনি অসাধারণ মানুষ। " এ দেহ ভৃঙ্গারে থাকে যদি মদ ওগো প্রেমাস্পদ পিও গো পিও " " তপ্ত তনু তব শীতল করিও" চরণগুলো রোমাণ্টিক শুচিবায়ুগ্রস্ততা অতিক্রম করে মনের পিপাসার সাথে শারীরিক চাহিদাকে প্রকাশ্যে ও সাহসের সাথে স্বীকৃতি দিয়েছে যা আধুনিকতার অন্যতম প্রধান লক্ষ্মণ। গানটির বিষয়ও একেবারে আধুনিক। নায়িকা হারিয়ে গেছে। নায়ক তার বিরহে বিলীন থেকে যেতে চাননি। তাকে হৃদয়ে ধারণ করেই সঙ্গিহীন সারাজীবন কাটিয়ে দেয়ার রোমান্টিক পণ করেননি। অন্য নারীর জন্য জীবনের দরোজা চিররুদ্ধ করে দেননি। দ্বিতীয় নারী এলে তার জন্য খুলে দিয়েছেন দুয়ার। কিন্তু প্রথম প্রেম আর প্রথম নারীকে ভুলে যেতে পারেননি। বরং দ্বিতীয় নারীকে জীবনের সঙ্গি হিসাবে গ্রহণ করে তারই মাঝে প্রথমজনকে আবিস্কার করার গোপন চেষ্টা করেছেন। দ্বিতীয়জনকে প্রথমজনের মতো করে দেখার ও সৃষ্টি করার সঙ্গোপন সাধনা করেছেন। সেকথাও দ্বিতীয় নারীর কাছে বেশিদিন গোপন থাকেনি। আর দ্বিতীয় নারী নায়কের নানাবিধ অভিব্যক্তিতে সেসব উপলব্ধি করার পরও নায়কের সাথে থেকে যেতে চেয়েছেন। আসলে এটি আধুনিক অনেক মানুষের নিয়তি। বুকের মানুষকে বুকে রেখে সঙ্গোপনে অন্য মানুষের সাথে কাটিয়ে দিতে হয় দিন-মাস-বছর-যুগ। এটা একধরনের অভিনয়ও। এবং সে অভিনয় বড়ই কঠিন--- বড়ই বেদনাঘন। জীবনের এমন অবস্থা –ভালো না মন্দ, নৈতিক না অনৈতিক, এসব ভেবে বিবৃতি দেওয়া যায় কিন্তু তাতে করে প্রেম কে ঠেকিয়ে রাখতে পারে না। আধুনিক মানবজীবন বহুমাত্রিক; এমন জীবনকে একরৈখিকতার বেঁধে রাখা যায় না। সৃজনশীল মানুষদের জীবনে এমনটি ঘটে বেশি। নজরুলের এই গানে সেই আধুনিক জীবনেরই কাব্যনিবিড় ছবি দেখা যায়। প্রসঙ্গত উল্লেখ্য, এই গানটির ভাবসম্পদ অনুসরণপূর্বক কিছুদিন পরে রচিত হয়েছিল আরেকটি আধুনিক গান : " জানি বাহিরে আমার তুমি অন্তরে নও "( প্রণব রায়) এবং একটি আধুনিক কবিতা " দুই মেয়ে " (আহসান হাবীব) । কিন্তু কোনোটিই নজরুলের এই গানের দুরন্ত আধুনিকতা এবং কাব্যিক গভীরতাকে সবখানি ধারণ করতে পারেনি।
লকডাউনের অফিস: একদিন সারাদিন আমিনুল ইসলাম আজ ১৯ মে ২০২১ সকাল ৯টা থেকে সন্ধ্যা ৬.৩০টা পর্যন্ত অফিসের কাজে ব্যস্ত সময় কাটালাম। সকাল সাড়ে দশটায় জাতির জনক বঙ্গবন্ধু শেখ মুজিবুর রহমান স্মৃতি জাদুঘর এর কিউরেটর জনাব মোঃ নজরুল ইসলাম খান ( এন আই খান নামে সুপরিচিত) স্যারের কাছে গিয়েছিলাম ধানমণ্ডি ৩২ নম্বরে। অফিসের কাজ। সেখানে এই প্রচণ্ড মেধাবী, ব্যাপক পড়াশোনার অধিকারী ও কর্মতৎপর মানুষটির হাতে তুলে দিয়েছি আমার সম্পাদনায় প্রকাশিত " সমবায়ের সাফল্যগাথা" এবং আমার পরিকল্পনায় হরিদাস ঠাকুরের সম্পাদনায় প্রকাশিত " নারীর ক্ষমতায়নে সমবায় " বইদুটি। তিনি তা উল্টেপাল্টে দেখে এই কাজের ভূয়সী প্রশংসা করেন। তিনি সমবায় নিয়ে তাঁর চিন্তাভাবনার কথা শেয়ার করেন আমাদের সাথে। এবং আরও অনেক বিষয়। অবশ্য আরো কিছু প্রকাশনাও দিয়েছি স্যারের হাতে। তিনি সাদরে গ্রহণ করেছেন। এন আই খান --- স্কুল থেকে চাকরির পরীক্ষা---- সারাজীবন ফার্স্ট বয়। অতি সাধারণ বেশভূষায় অসাধারণ একজন মানুষ। তিনি যখন প্রাথমিক শিক্ষা অধিদপ্তরের মহাপরিচালক, তখন দেখেছি কী ক্ষীপ্র গতিসম্পন্ন এবং ইনোভেটিভ ভাবনার অধিকারী একজন অফিসার! বাংলাদেশের ডিজিটালাইজেশনের মূলে যে প্রযুক্তিগত প্রচেষ্টা A2i, তার প্রথম কর্ণধার ছিলেন তিনি। ছিলেন প্রধানমন্ত্রীর একান্ত সচিব। আইটি বিভাগের সচিব। শিক্ষা সচিব। এখন তিনি কিউরেটরের দায়িত্ব পালনের পাশাপাশি আরেকটি মহা গুরুত্বপূর্ণ এবং মহত কাজে ব্যস্ত আছেন দেখে অনুপ্রাণিত বোধ করেছি। কোনো সাফল্যেই আমি তাঁকে স্পর্শ করতে পারিনি। পারবো না। তবে একটা ইস্যুতে সমান হয়েছি। আমরা দুজনই ইতোমধ্যে করোনা ভাইরাসে আক্রান্ত হয়েছি। অতঃপর সুস্থ হয়েছি। এবং দুজনই টিকার দ্বিতীয় ডোজ নিয়েছি। সেকেন্ড হাফে জুম পদ্ধতিতে দুটি সভায় অংশগ্রহণ করেছি। মাননীয় প্রতিমন্ত্রী জনাব স্বপন ভট্টাচার্য্য এমপি মহোদয়ের সভাপতিত্বে অনুষ্ঠিত বার্ষিক উন্নয়ন প্রকল্পসমূহ বাস্তবায়ন অগ্রগতি পর্যালোচনা সভা এবং সচিব জনাব মোঃ রেজাউল আহসান মহোদয়ের সভাপতিত্বে অনুষ্ঠিত পল্লী উন্নয়ন ও সমবায় বিভাগের প্রকাশনার অগ্রগতি পর্যালোচনা সভা। ঢেঁকি নাকি স্বর্গে গেলেও ধান ভানে! আমি যেখানেই যাই অথবা থাকি, কাজের ফাঁকে ফাঁকে বই পড়ি এবং গান শুনি। শ্রদ্ধেয় অগ্রজ কবিগবেষক আহমদ রফিকের গেল বইমেলায় প্রকাশিত ‘ কয়েকজন বাংলাদেশী কবি-শিল্পী সাহিত্যকর্মী’ শীর্ষক প্রবন্ধের বই দেখছিলাম। সেই বইয়ে আমার কবিতা নিয়েও একটি প্রবন্ধ আছে যা আমার বাড়তি আনন্দের কারণ। সব মিলিয়ে করোনা ভাইরাস শাসিত একটি দিন ভালোই গেল আমার। কিন্তু ভয়ংকর কষ্টে আছে ফিলিস্তিনি ভাইবোনেরা। সেটা মনে হলেই মনটা খারাপ হয়ে যায়। ইসরাইল-মার্কিন আগ্রাসনের বিরুদ্ধে কবিতা লিখি । কিন্তু তাতে কী আসে যায় ! প্রতিবাদী সাহিত্যকে নিরুৎসাহিত করার লক্ষ্যে ব্যবহৃত হচ্ছে নিত্যনতুন পশ্চিমা সাহিত্যতত্ত্ব। আমরাও সেসবের অন্ধ অনুসারী। তাই এখন আর কোনো নজরুল-সুকান্ত-নাজিম হিকমত-লোরকার জন্ম হচ্ছে না; অতিবিরল মাহমুদ দারবিশদের দাবিয়ে রাখা হচ্ছে পরিকল্পিতভাবে। এগুলো সাংস্কৃতিক করোনা ভাইরাসের মতো সংক্রমিত করে চলেছে আমাদের মন ও মনন। মেধাও। এসব ভেবে ভালো লাগে না। " তবুও জীবন যাচ্ছে কেটে জীবনের নিয়মে। " জয়তু সমবায়!
অদ্ভুত জঙ্গল/ আমিনুল ইসলাম এখানে রক্তের দাগ----ওখানে টাটকা খুলি বামে বাঘের থাবা---ডানে কুমিরের দাঁত কিন্তু কোথাও শেওড়ার আড়াল নেই- শালের বাগান কিংবা সুন্দরীর সারি নেই এ এক অদ্ভুত জঙ্গল- বাঘ ভালুক হরিণ হায়েনা-আদিম বন্যতার সবকিছুই আছে কিন্তু নেই কোনো নদী---নেই কোনো ছায়া কে বলে বৃক্ষ না থাকলে শ্বাপদেরা থাকে না? কে বলে সিংহের জন্য অপরিহার্য- শত জঙ্গলের একখানা কালো আফ্রিকা? তাদের তাকাতে বলো----চোখ খুলে যেভাবে দেখে বনের ওপর ঝুলে থাকা চাঁদ।
মেরুদন্ড রোগ / আমিনুল ইসলাম মেরুদন্ড নিয়ে বিপাকে আছি। সোজা হয়ে দাঁড়ালে জিনের লাথি ছুটে আসে; বাঁকা হয়ে চলারও অভ্যেস নেই। বন্ধুরা পরামর্শ দেয়: ওই মেরুদন্ড-ফেরুদন্ডের বোঝা বয়ে লাভ নেই, বেটার ফলো দি স্নেইক! গিলে খেতে পারবে, বিপদও হবে না, বাজ পড়ার সময় এই ইঁদুরভূমিতে ঠিকই গর্ত জুটে যাবে; আর সাপের ব্যাকবোন আছে কি নেই এই নিয়ে মাথাব্যথাই-বা কার! ও মেরুদন্ড! ও চির-একরোখা রোগী! এবার স্বেচ্ছায় শুয়ে পড়ো তো ভাই, নইলে কিন্তু সন্ধ্যায় ক্লিনিকের কসাইকে ডেকে আনবো!
“ আজ ভুলে যা তোর দোস্ত-দুশমন, হাত মেলাও হাতে, তোর প্রেম দিয়ে কর বিশ্ব নিখিল ইসলামে মুরিদ। ও মন রমজানের ঐ রোজার শেষে এলো খুশির ঈদ।। “
অন্ত্যেষ্টিক্রিয়া / আমিনুল ইসলাম সবুজ বৃক্ষের মতো যে জ্বলে- তার নাম বলা মানা; কারণ, মোড়লের হাতেই অগ্নিকাঠি আর পাতির হাতে ঘি। তোমরা কি চণ্ডাল সেজেছো হে বাপু ! আর লাইভ টেলিকাস্টে উল্লসিত বিবিসি-সিএনএন-টেলিগ্রাফ: আমাদের সঙ্গেই থাকুন দর্শকবৃন্দ! আরও আছে-, আরও-! বাপার্শ্বে নির্বাক যে পায়রা, তার ডানায় ন্যাটোর হ্যান্ডকাপ; আর কৃষ্ণকায় যে যাজক, তার মুখে কোন রা নেই নেই কোনো হরিধ্বনি অথবা অন্য কোনো পবিত্র উচ্চারণ। শুধু সমস্বরে উচ্চারিত আড়ালের 'না' 'না' ধ্বনি থেকে থেকে ভেসে আসে কানে আর ধোঁয়ার কুণ্ডলিতে জড়িয়ে মিলিয়ে যায় হাওয়ায়। কে পোড়ে ভাই? এই লাশ কার? এ কৌতূহলে সায় নেই কারো। শুধু ঠিকানা হারা এক আরবশিশু বলে ওঠে বেফাঁস: লাশ নয়! লাশ নয়! পুড়ছে জীবন্ত---! ফেরাউনী হাত জ্বীনের মতো টিপে ধরে শিশুর কণ্ঠস্বর!
মা--- অনেক বড় একটি সত্যসমগ্র আমিনুল ইসলাম অন্যের মাকে যথাযথ সম্মান জানাতে পারলেই নিজের মা সম্মানিত হোন। শাশুড়ি-পুত্রবধু--দুজনই মা। বিদ্রোহী/স্বাধীনতাকামী/জঙ্গী--- এদের মা এবং সেনাবাহিনীর মা--সকলেই মা। ইমরান খানের মা এবং নরেন্দ্র মোদির মা --সবাই মা। ফিলিস্তিনী নারী এবং ইসরাইলী নারী--উভয়ই মা। নেতানিয়াহুর জন্মদাত্রী নারী একজন মা; খালেদ মাশালের জন্মদাত্রী নারীও একজন মা। ইন্দিরা গান্ধী একজন মা ছিলেন; বেনজির ভুট্টোও একজন মা ছিলেন। বাসার/বাড়ির মালিকের মা /স্ত্রী একজন মা, সে-বাসায় কর্মরত গরিব খালাও একজন মা। ধর্ষিতা নারী একজন মা; আবার ধর্ষণকারীরও মা আছে। যৌতুকের জন্য অথবা অন্যকোনো কারণে যে গৃহবধুকে স্বামী-শাশুড়ি-ননদ-দেবর-শশুর মিলে আগুনে পুড়িয়ে হত্যা করছে, সেই “ গৃহবধু’’ একজন মা; হত্যাকারী শাশুড়ি-ননদও এক একজন মা। দুনিয়ার সকল মা মিলে এক “ মহা মা “ --অনেকটা ‘‘ ধরিত্রী মা ‘’ -এর মতো। মাকে সম্মান করতে হলে এই “ মহা মা’’-কে তার সমগ্রতায় ধারণ ও সম্মান করতে হবে; মাকে বিচ্ছিন্নভাবে বা অংশবিশেষ/ ভগ্নাংশ আকারে সম্মান করে তাঁকে তাঁর ন্যায্য পাওনা দুনিয়াব্যাপী সম্মানের আসনে প্রতিষ্ঠিত করা যাবে না ; প্রকৃত সম্মান জানানো হবে না। একজন নারী নির্যাতনকারী/ ধর্ষকও নিজের মায়ের কাছে একান্ত অনুগত সোনার ছেলে হতে পারে; একজন জননীভক্ত পুত্র তার নিজের সন্তানের মা ( নিজ স্ত্রী) এর জীবনে ভয়ংকর জুলুমবাজ হতে পারে। একজন মা-ভক্ত উচ্চশিক্ষিত কন্যা শাশুড়ির জীবনে ফিলিস্তিনীদের উপর অত্যাচারকারী ইসরাইলী সেনার তুলনা হতে পারে। এমন সন্তানেরাই দুনিয়াটাকে মা-জাতির জন্য দিনদিন নরক বানিয়ে তুলছে। আবার একজন শাশুড়ি-মা আরেকজন বধু-মা’র জীবনকে বিষিয়ে তুলতে পারে। এসব কথা কেবল সন্তানদের মনে রাখলে হবে না, মায়েদেরও মনে রাখতে হবে। প্রতিটি মাকে খোঁজ রাখতে হবে তার সন্তানেরা অন্যের মাকে সম্মান করে কি না। অনেক সময় এক মায়ের স্নেহান্ধ ভুলও সন্তানদের ভুল পথে চালিত করে যা অন্য মায়েদের জন্য অসম্মান বা নিপীড়নের কারণ হয়ে ওঠে। একজন নারী হয়ে আরেক নারীর ওপর জুলুম -অবিচার করার সময় মনে করে দেখুন তিনিও মা, আপনিও মা। কেন মা হয়ে আরেক মা-য়ের ওপর জুলুম করছেন? আপনার মন-বিবেক-বিবেচেনাবোধ--- বাধা দিচ্ছে না ? আসুন, নিজের মাকে যথাযথ সম্মান ও ভালোবাসার আসনে প্রতিষ্ঠার লক্ষ্যে তাকে ‘‘মহা মা ‘’--এর অবিচ্ছেদ্য অঙ্গ হিসেবে ভালোবাসতে শিখি:--- ‘মা গো তোর চরণতলে বেহেস্ত আমার !’’
আজ নোবেলজয়ী কবি রবীন্দ্রনাথ ঠাকুরের ১৬০তম শুভ জন্মদিন। তিনি বিশ্বকবি, কবিগুরু, গুরুদেব-- ইত্যকার নানাবিধ উপাধিতে আখ্যায়িত হয়েছেন। তিনি একইসাথে সমবায়-ভাবনারও কবি। সমবায় অধিদপ্তরের সকল সহকর্মীর এবং বাংলাদেশের সকল সমবায়ীর পক্ষ থেকে সমবায়প্রেমী কবি রবীন্দ্রনাথ ঠাকুরের প্রতি বিনম্র শ্রদ্ধাঞ্জলি অর্পণ করছি। সমবায় সম্পর্কে রবীন্দ্রনাথ: “আমার কাছে মনে হয়, এই কো-অপারেটিভ-প্রণালীই আমাদের দেশকে দারিদ্র্য হইতে বাঁচাইবার একমাত্র উপায়। আমাদের দেশ কেন, পৃথিবীর সকল দেশেই এই প্রণালী একদিন বড়ো হইয়া উঠিবে। এখনকার দিনে ব্যাবসা-বাণিজ্যে মানুষ পরস্পর পরস্পরকে জিতিতে চায়, ঠকাইতে চায়; ধনী আপন টাকার জোরে নির্ধনের শক্তিকে সস্তা দামে কিনিয়া লইতে চায়; ইহাতে করিয়া টাকা এবং ক্ষমতা কেবল এক-এক জায়গাতেই বড়ো হইয়া উঠে এবং বাকি জায়গায় সেই বড়ো টাকার আওতায় ছোটো শক্তিগুলি মাথা তুলিতে পারে না। কিন্তু সমবায়-প্রণালীতে চাতুরী কিম্বা বিশেষ একটা সুযোগে পরস্পর পরস্পরকে জিতিয়া বড়ো হইতে চাহিবে না। মিলিয়া বড়ো হইবে। এই প্রণালী যখন পৃথিবীতে ছড়াইয়া যাইবে তখন রোজগারের হাটে আজ মানুষে মানুষে যে একটা ভয়ংকর রেষারেষি আছে তাহা ঘুচিয়া গিয়া এখানেও মানুষ পরস্পরের আন্তরিক সুহৃদ্‌ হইয়া, সহায় হইয়া, মিলিতে পারিবে।” (সমবায়-১ , সমবায় নীতি/ রবীন্দ্রনাথ ঠাকুর)
আইকন / আমিনুল ইসলাম প্রেমের পক্ষে দুহাতে লিখে লিখে শরৎবাবুকে হারিয়ে দেওয়া অলরাউন্ডার এক শিল্পী - কীর্তিনাশার দুপাড়ে ঈর্ষা জাগিয়ে যার মোগলীয় নাম- সাহিত্য ও বাণিজ্যের কম্বিনেশন ব্রান্ড, একদিন লাল সম্ভোগের কচিহাতে হাত রেখে, সেই প্রেমেরই হাতে তুলে দিয়েছিলো নীল পরাজয়; বিস্মিত হয়েছিল ইডেন বাগানের আকাশে থাকা স্বাতি ও জোহরা । আর অতলান্ত পাড়ে এক বিলিয়ন দুই বিলিয়ন শত বিলিয়ন-- এইভাবে ক্রমে ক্রমে বাড়তি ডলার আর হিসাবের দিনরাত নিঃশব্দে দখলে নিয়েছিল বুকপকেটের সবখানি বয়েসী যে ভালোবাসা গৃহপালিত বিশ্বস্ত কুকুর, তার আর সিট থাকেনি সেখানে; ফলে নিজহাতে রচা রুপালি দুনিয়া একদিন হয়ে উঠেছিল বিচ্ছেদনামার ডিজিটাল দেয়াল লিখন। কিন্তু এদিকে কোনোকছিু না হয়েও শামস ও রওশন নিজেদের অন্তরঙ্গ আঙিনায় শাহরুখ-গৌরির তুলনা; এখানে এসে কলিং বেল টিপে ফিরে যায়-- সেলিব্রেটি লোভ এবং লালসার নাম্বার থেকে আসা ভোগের এসএমএস; এখানে প্রবেশ নেই দায়হীন রাতের প্রমোটার রঙিন লাইমলাইটের।
ভালোবাসার স্টেশন / আমিনুল ইসলাম যখন তোমার নীল নিষ্ক্রিয়তায় থেমে থাকে অনুরক্ত কারো আহ্নিকগতির ট্রেন সেটা জেনেও তুমি নিষ্ক্রিয় থাকো, তোমার ডায়মন্ড পায়ের কাছে পড়ে থাকে সবুজ সিগন্যালের ফ্ল্যাগ, তখন লোকাল ট্রেন, ইন্টারসিটি ট্রেনের শব্দ ভেঙে একটি মনের মৃত্যুঘণ্টা শোনে স্টেশনমাস্টার। 
অধরচরিত / আমিনুল ইসলাম দ্যাখো--বুশের অধরে বাঘের লালা- নেতানিয়াহুর ঠোঁটে গোখরোর বিষ দ্যাখো- চুমু দিলেই ভেঙে পড়ে প্রাণ, কালো হয়ে যায় শান্তির শরীর ! আর আমার অধরে জোছনার রেণু- চুমু দিলেই জাগবে তুমি জোয়ারে; জোয়ারে ভাসার ভয়ে সমুদ্র হবে না,- পাড়বাঁধা পুকুর হয়ে থাকবে গৃহপালিত দিঘির কোলঘেঁষে, সেটা কেন মেনে নেবে বাঁধভাঙ্গা এই উজ্জ্বলতার তিথি? অতএব ঠোঁট পাতো হে জোয়ানা, তোমাকে সাগর বানাই, তোমার সাথে ভাসবো আমিও সেই জোছনারতির জোয়ারে !
যদি আমাকে জানতে সাধ হয় আমিনুল ইসলাম আমি এলোমেলো বন --বেহিসাবে বেড়ে ওঠা ঝরে যাওয়াও তাই; এই বনে শ্যামা আছে—শার্দুলও আছে; সুগন্ধ অধর আছে-- বিষ জিহ্বাও আছে; মাউস নিয়ে হাতে এসব তুমি- চলিতে মিলাতে চাও, মিলাতে পারো না! আর পারবেই-বা কি করে! ক্যাশিয়ারের ক্যালকুলেটর?না! না! না! আমি এলোমেলো বন-- এলোপাতাড়ি জীবন সামুদ্রিক হাওয়ারা জানে-- কোথায় এর সুবিন্যাসের সূত্র ও সৌন্দর্য! আমাকে গোছাতে চাও সামনে নিয়ে- অটবির ড্রেসিং টেবিল, গোছাতে পারো না; আর পারবেই-বা কি করে! আমি চাইলেও তো-- টাইবাঁধা বনসাই হয়ে উঠতে পারি না! তারচেয়ে তুমি বঙ্গোপসাগর হও; জোয়ারের পায়ে মাঝে মাঝে এসো, মাঝে মাঝে ধুয়ে দিও জমে ওঠা ঝরাপাতার জঞ্জাল; উর্বরতার পলি মেখে নবায়িত হয়ে উঠবে পুরাতন প্রাণ। এবং মৌসুমের সিলেবাসের বাইরে চাঁদ উঠলে রাতে, গর্জনে গর্জনে চুষে নিও শুষে নিও- আদি উৎপ্রেক্ষার সবুজা অধর; আসক্ত হাওয়ার হাতে আমিও খুলে দিবো শেওড়ার আড়ালে ইচ্ছুক লবণাক্ত অর্পণগাছিয়া।
আমরা সমবায় পরিবার শোকাহত আমিনুল ইসলাম আমাদের প্রিয় সহকর্মী জনাব মোঃ আবদুল জলিল তালুকদার আজ ১৪ এপ্রিল ২০২১ বাংলা ১৪২৮ সালের ১ম দিনের সূচনালগ্নে রাত আনুমানিক ২টার সময় ( ১৩ এপ্রিল দিবাগত রাত ২টা) ইন্তেকাল করেছেন। তিনি টাঙ্গাইল জেলার সাবেক জেলা সমবায় অফিসার এবং পি.আর.এল ভোগরত ছিলেন। তিনি করোনা ভাইরাসে আক্রান্ত হয়ে ঢাকার একটি হাসপাতালে আইসিইউ-তে চিকিৎসাধীন ছিলেন। জনাব আবদুল জলিল একজন সদালাপী ও খোলামনের মানুষ ছিলেন। তিনি অফিসের সহকর্মীদের মাঝে অনেক জনপ্রিয় ছিলেন। তিনি অনেক সহজ সরল জীবন-যাপন করতেন। আমি টাঙ্গাইল জেলা সমবায় অফিস পরিদর্শনকালে তার কাজকর্ম এবং ব্যবহার দেখে খুশি হয়েছিলাম। তখন তাকে অন্যায্যভাবে এবং অন্যায়ভাবে একটা ঝামেলায় জড়ানোর তৎপরতার বিষয় আমার গোচরে আসে এবং তিনি সেটা থেকে মুক্তি পান। তিনি অবসরে যাওয়ার পরও টাঙ্গাইল জেলার সমবায় নিয়ে তার সাথে টেলিফোনে কয়েকবার মত বিনিময় করেছিলাম। তিনি আন্তরিকতার সাথে সঠিক তথ্য ও পরামর্শ দিয়ে সহায়তা করেছিলেন। আমি তার প্রতি কৃতজ্ঞ। পরলোকগত আবদুল জলিলের প্রিয় জীবনসঙ্গিনী এবং একজন ছেলে রয়েছে। আমি জলিল ভাবীর সাথে কথা বললাম। তিনিও ১৩ দিন যাবত করোনা পজিটিভ। একমাত্র সন্তান--- ছেলে অনীক। অস্ট্রেলিয়া থেকে পড়াশোনা শেষে এখন মায়ের সাথে। তার সাথেও কথা বলেছি। এমন অকাল মৃত্যুর সান্ত্বনা দিবো কোন্ ভাষায়? প্রিয় সহকর্মী আবদুল জলিল জান্নাতবাসী হউন এই প্রার্থনা করি। ভাবী দ্রুত করোনা ভাইরাস থেকে মুক্তি লাভ করুন এবং শোকসন্তপ্ত পরিবারবর্গ ও আত্মীয়স্বজন এই অসীম শোক সইবার শক্তি লাভ করুন, এই কামনা। আমরা তার পারিবারিক পেনশন প্রাপ্তির বিষয়টি যথাসম্ভব দ্রুততার সাথে নিশ্চিত করবো মর্মে টেলিফোনে অনীক এবং তার মাকে আশ্বস্ত করেছি। এ বিষয়ে টাঙ্গাইলের জেলা সমবায় অফিসার, ঢাকা বিভাগীয় যুগ্মনিবন্ধক এবং সমবায় অধিদপ্তরের প্রশাসন শাখার দৃষ্টি আকর্ষণ করছি।
নববর্ষের প্রার্থনা / আমিনুল ইসলাম হে নববর্ষ, প্রতিবারের মতো এইবারও তুমি দৃপ্তচরণে এসেছো আমাদের উঠোনে, আমরা খুব খুশি হয়েছি-- খুউব; এতদিন যাবত তোমাকে বরণ করে এসেছি- কবিতায় নাচে গানে উল্লাসে: ‘এসো হে বৈশাখ, এসো, এসো!’ 'তোরা সব জয়ধ্বনি কর! তোরা সব জয়ধ্বনি কর!!' তোমাকে স্বাগত জানাতে ঘাটতি রাখিনিকো এতটুকু। বছরের পর বছর কোনো ব্যর্থতা ছাড়াই এভাবেই তোমাকে বরণ করে এসেছি মুখ ফুটে কোনোদিনও চাইনি কোনোকিছু; এবার একটু ভিন্ন পরিবেশ, নিশ্চয় তুমিও বোঝো ; এবছর নাচগানের ফাঁকে ফাঁকে তোমার কাছে দুই তিনটি সবিনয় অনুরোধ রাখতে চাই: চেয়ে দেখো, আমাদের মৌরসি আমগাছটা ফি-বছর যে দিয়ে এসেছে উঠোনভর্তি প্রাণ, সে আজ শুকিয়ে শীর্ণ- তার গলা জড়িয়ে কেঁদে যায় পরিচিতি মৌমাছি, তার শেকড়ের জলটুকু নিয়ে গেছে আইল নিয়ে ঝগড়ায় উৎসাহী কোদাল; নববর্ষ, তুমি আমাদের ওই গাছটির শরীরে সাগরের হাত দিয়ে এক আকাশ জল ঢালিও। দ্যাখো--- আমাদের খাল-বিল-নদী কেমন ডাঙা হয়ে উঠেছে জলাভাবে মরে যায় মাছরাঙা-মেঘহও-চাতকিনী ইতোমধ্যে বনবিড়াল ছেড়ে গেছে উত্তরের মাঠ, বিষ বিষ তাপে পুড়ে গেছে শাহ করিমের গানের তালে নাচতে অভ্যস্ত হাওড়ের ধানের শীস; তুমি তো জানো— পশুপাখির গলা না শুনলে আমাদের ঘুম আসে না পাখির ডাকই আমাদের ঘুমের বড়ি পাখির ডাকই আমাদের ভোরের ডোরবেল; আর দেশটা তো শুধু মানুষের নয়, পশুপাখি, গাছপালা--সকলেরই, হে নববর্ষ, আমাদের প্রাণবৈচিত্র্য রক্ষায় তুমি এবার বর্ষার ঝারি ভরে বৃষ্টি দিয়ে যেও। হে নতুন বছর , তুমি তো জানো--- অনেক সাধনার পর আমরা পেয়েছি লালসবুজ রঙের সোনার বাংলা মডেলের একখানা গাড়ি; দ্যাখো- আমাদের চলাও হয়েছে অনেকখানি পথ; কিন্তু মাঝে মাঝে ড্রাইভার-কনডাকটাররা ভুল করে বসে গাড়ি গিয়ে পৌঁছে খাদের কিনারে: ‘ড্রাইভার সাব, ব্রেক চেপে ধরুন, ব্রেক!’ নববর্ষ, তুমি আমাদের চালকদের- অতিনেশা থেকে মুক্ত থাকার শক্তি দিও। আর দ্যাখো--নতুন এক ভাইরাসে আক্রান্ত আমরা, আমরা মানে সারা দুনিয়া, সেটার প্রতিষেধক নাহয় হাতে এসে যাবে আজ অথবা কাল, কিন্তু অযুত বছরে সাজানো আমাদের এই কমলালেবু-পৃথিবীটা মনে হয়— দিনদিন হারিয়ে ফেলছে ভারসাম্য, বিশ্বব্রহ্মান্ডের বৃন্ত থেকে কখন যে খসে পড়ে খাদে! লোভের পেরেক ফুটো করে চলেছে দূষণরোধী শূন্যের চাদর বর্বরতার হাত দখলে নিতে মরিয়া তার প্রতিটি কর্ণার; শ্বাসে মৃত্যু নিয়েও হুঁশ হয় না লোভী মানুষের; তুমি তো এও জানো যে— আর কোনো নবী আসবে না, অতএব হে নববর্ষ, তুমি আমাদের এই গ্রহটির জন্য একস্বর্গ সুমতি পাঠিয়ো।
তোকে ছুঁবো / আমিনুল ইসলাম তোকে ছুঁবো… তোকে ছুঁবো.. তোকে ছুঁবো… তোকে ছুঁবো সহযোগী কম্পিউটারের কী বোর্ডের সামনে; তোকে ছুঁবো রিডিং রুমে যখন তুই বই পড়িস্ দাঁড়িয়ে দাঁড়িয়ে তোকে ছুঁবো ধানের মাঠে- হারভেস্টার চালানো চালকের আসনে; তোকে ছুঁবো শূন্যের মাঝারে বানানো হাসন রাজার ঘরে; তোকে ছুঁবো… তোকে ছুঁবো চলন্ত গাড়ির সিটে তোকে ছুঁবো গালে হাত দিয়ে বসা উদাস উঠোনে তোকে ছুঁবো জলের উল্লাসে কাঁপা দুরন্ত স্পীড বোটে তোকে ছুঁবো বলাকার পাখায় কাঁপা অন্তরিক্ষবাসীর নীল সোফাসেটে তোকে ছুঁবো তোর দ্বিধাগ্রস্ততায় তোকে ছুঁবো তোর সাহসে তোকে ছুঁবো তোর বেদনায় তোকে ছুঁবো তোর পুলকে তোকে ছুঁবো তোর সক্রিয় ঔদাস্যে তোকে ছুঁবো তোর অসংজ্ঞায়িত অন্যমনস্কতায় তোকে ছুঁতে চাই যেভাবে বাতাস ছুঁয়ে যায় সুবেহ-সাদিকের জানালা; তোকে ছুঁতে চাই যেভাবে পদ্মা অতিথি ভবনের কড়াইগাছের কোকিল কুহু কুহু ডাকে ছুঁয়ে ফেলে আমার ঘুমের অসমাপ্ত উপসংহার; তোকে ছুঁতে চাই যেভাবে ঘুমভাঙা গাছের পাতা ছুঁয়ে ফেলে-- সকালের প্রাণপরায়ণ রোদ তোকে ছুঁতে চায় যেমন করে- মাহমুদের অন্ত্যমিলহীন কবিতা ছুঁয়ে ফেলে ছন্দের শরীর তোকে ছুঁবো.… তোকে ছুঁবো তোর নিবিড় ভাবনায় তোকে ছুঁবো তোর রোমান্টিক চাহনিতে তোকে ছুঁবো তোর আধুনিক উচ্চারণে তোকে ছুঁবো তোর উত্তরাধুনিক ইঙ্গিতে তোকে ছুঁবো তোর অমূল্যায়িত নীরবতায় তোকে ছুঁবো তোর অফিসের অবসরে যখন তুই পিছিয়ে থাকা মানুষের উন্নতির উপায় নিয়ে ভাবিস্ হেলান দিয়ে বালিশে তোকে ছুঁবো তোর বইপড়ার মাঝপথে যখন তুই আইনস্টাইনের মন নিয়ে মেপে দেখিস-- কোনো তামাটে বিশ্বাসের ভিত্তি তোকে ছুঁবো তোর সঙ্গোপন প্রহরে যখন তুই প্রেমকে জেতানোর পথ খুঁজিস্ নিপাতনে সিদ্ধির একলা পথে; তোকে ছুঁয়ে দেখবো যেভাবে ঠাকুরের গীতাঞ্জলি ছুঁয়ে এসেছে নোবেল প্রাইজের ঠিকানা; তোকে ছুঁয়ে দেখবো যেভাবে বেগম রোকেয়ার ভাবনারা ছুঁয়ে আছে নারীস্বাধীনতার কেন্দ্র; তোকে ছুঁয়ে দেখবো যেভাবে বিদ্রোহী কবির সাম্যবাদী সৃষ্টি ছুঁয়ে আছে মহামিলনের চূড়া; তোকে ছুঁয়ে দেখবো যেভাবে বঙ্গবন্ধুর সাতই মার্চের আঙুল ছুঁয়েছিল ষোলই ডিসেম্বরের লালসবুজের সূর্য তোকে ছুঁবো… তোকে ছুঁবো অভিজ্ঞ সোফাসেটে-- অধরে অধর ভিড়িয়ে মুখোমুখি; তোকে ছুঁবো পা বাড়িয়ে একটুখানি খাল পেরুনো নৈকট্যে; তোকে ছুঁবো অঙ্গবিহীন আলিঙ্গনে-- অন্তরে অন্তর দিয়ে ট্রেন ফেল করা দূরত্বে; তোকে ছুঁবো যেভাবে ভালোবাসি শব্দটি ছুঁয়ে ফেলে অনুরাগের সবটুকু ব্যঞ্জনা; তোকে ছুঁবো যেভাবে বিসমিল্লার সানাই ছুঁয়ে ফেলে গভীর এবাদতের ভাষা; তোকে ছুঁবো যেভাবে কাজীর অনুবাদ ছুঁয়ে আছে রুবাইয়াতের সবখানি ওমর খৈয়াম; তোকে ছুঁবো যেমন ঘূর্ণায়মান দরবেশের মসনবী ছুঁয়ে ফেলেছে সম্পর্কের সর্বশেষ সীমা; তোকে ছুঁবো! তোকে ছুঁবো! তোকে ছুঁবোই!
পিতা একটি উচ্চারিত সুখের নাম / আমিনুল ইসলাম মঙ্গল আহ্বানে সাড়া দেয়া শেষ হলে তিনি হেঁটে যান নদীমুখি যে-নদী স্বীয় সহধর্মিনীর মতই আজো তার আনন্দ-বেদনার সঙ্গী; কারণও! সুবহসাদেকের হাওয়া বসরার আতরের মতো মিশে যায় অনুদ্ধত সত্তায় আর অদূষিত অম্লজান নদীর মতো ঢুকে পড়ে উপচে তোলে প্রাণের পেয়ালা। প্রভাতের সূর্য শিশুমুখ চুমে দিতেই বিস্মিত বৃক্ষেরা দেখে- শিশিরে শিশিরে ধুয়ে গেছে দুটি সিরাতুল-মুস্তাকিমগামী পা। আর ঘুমভাঙা ধানের সারি মাথা নোয়ায়ে শ্রদ্ধা জানায় সবুজের শিল্পীকে। শতাব্দিকাল কত ডাকই না শুনে আসছেন তিনি- শতবিপদেও শুনে এসেছেন অলৌকিক মঙ্গল আহ্বান- ‘অতীতের চেয়ে নিশ্চই ভাল হবে রে ভবিষ্যত !’ মুখরিত কাকলির মাঝে তার ঘুম, স্বপ্ন, জাগরণ আর প্রার্থনা; আউশের ক্ষেতে কান পেতে শুনতে পান নদীতে বান ডাকার আগাম আওয়াজ; শুনতে পান সবুজের ঢেউয়ে বেজে ওঠা আবদুল আলীমের গান; বোশাখের বটতলায় চোখ বুজে শুনে নেন খনার কণ্ঠে উচ্চারিত ষড়ঋতুর বিশুদ্ধ ব্যাকরণ। "এনামুলের বাপ- নাস্তা খাবে না !" --এই ডাক শোনা তার প্রতি সকালের প্রিয়াভিজ্ঞতা। নব্বই-উত্তীর্ণ কানে তিনি কখনও কি দুঃখ বা মৃত্যুর আহ্বান শুনতে পান? মনে হয় পান। আর সেসব এড়িয়ে যান অবলীলায়- ঘূর্ণিঝড়ের ঘ্রাণ পেয়েও যেমন- শান্ততায় খাড়া থাকে সুন্দরবনের সবুজ সমাবেশ।
প্রদীপ শিখা / আমিনুল ইসলাম যখন বরেন্দ্রভূমির জঙ্গলে সাম্রাজ্যবাদী শেয়াল, বিভ্রান্ত বাঘ, আর পরাজিত মনে ম্লান গৃহপালিত জনপদ, তখন কুটিল সেই অন্ধকারে ফুল ফোটার মতো স্লো মোশনে একদিন জ্বলে উঠেছিল আলো। আপন গোপনাঙ্গে হাত রেখে সবাই চিনতে শিখেছিল নিজ নিজ শরীর--নতুন আলোর উৎসবে। সেই প্রদীপশিখার গোড়ায় গীতাঞ্জলি হাতে একদিন তেল দিতে এসেছিলেন রবীন্দ্রনাথ; সেই প্রদীপশিখার আলোয় অগ্নিবীণা হাতে একদিন তেজ দিতে এসেছিলেন নজরুল; সেই প্রদীপশিখার আলোয় একদিন প্রভাতের রঙে উদ্ভাসিত হয়ে উঠেছিল বর্ণমালার ইটে গাঁথা-- পৃথিবীর প্রথম শহীদমিনার। প্রদীপশিখাটি দিনেদিনে অলোকিত প্রাণের সূর্য তার আলো হতে আলো নিয়ে অতীশ দীপঙ্কর আজ শতসহস্র প্রাণ মশালহাতে তারা ছড়িয়ে পড়েছে পৃথিবীর আনাচেকানাচে; সে আলোর পরিধিতে চোখ রেখে কত প্রাণ গেয়ে ওঠে— ‘একি অপরূপ রূপে মা তোমায়-- হেরিনু পল্লীজননী! কোনো এক সাঁঝে এই আলোয় উদ্ভাসিত দুটি পপিচোখে চোখ রেখে আজ প্রেমের কবি মহানন্দার পাড় থেকে উঠে আসা চরের যুবক। মাঝে মাঝে মনে হয়— পদ্মার প্রবাহের মতো ফুরিয়ে এসেছে তেল মনে হয় তার বুকের নিচে পদ্মার বালুর মতো জমা হচ্ছে অন্ধকার; আর সকল দুর্ভাবনাকে মিথ্যা করে দিয়ে শাহ মখদুমের মহিমার মতো অটোমেটিক রিফুয়েলিংয়ে সে ঘুচিয়ে নেয় তার জরা খরা দুর্বলতা আবারও সে জ্বলে ওঠে নতুন প্রাণের প্রাচুর্যে। এই প্রদীপশিখাটির গোড়ায়-- সোনার হরফে লেখা একটি নাম--রাজশাহী কলেজ।
অসংজ্ঞায়িত সম্পর্কের সিঁড়িতে আমিনুল ইসলাম ভাগ্যিস, আমার এহেন অবস্থায় অভ্যস্ত-- সরকারি বিরহের দিন, বেসরকারি মিলনের রাত-- যেভাবে মৃগীরোগীর মূর্ছা বিষয়ে অভ্যস্ত হয়ে যায় পরিবারপরিজন, পাড়াপ্রতিবেশি ! অন্ধসত্য এই যে-- চোখ বুজলেও চোখে ভেসে ওঠে আহ্নিকগতির ঢেউ ঢেউ রেখা ! অথচ প্রবল রোদের রিংটোন- বেজে বেজে থেমে যায় দ্বিধাগ্রস্ত সাঁঝের সীমানায়। তুমিই বলেছিলে--- কবি, সকল সংজ্ঞার উর্ধ্বে আমাদের এই সম্পর্ক ; অতএব আমরা একে অন্যকে কি বলে সম্বোধন করবো তা নিয়ে প্রয়োজন নেই কিছু ভাবার। ভাবছি না আমি; ভাবে না অন্য কেউই শুধু একটি অসংজ্ঞায়িত দুপুর শ্রেষ্ঠতম সংজ্ঞার চোখে চোখ রেখে হাঁপাচ্ছে-- চুম্বনে শিহরিত সময়ের সিঁড়িতে। আমি এই সম্পর্কটির সংজ্ঞা জানি না, তবু উপভোগ করি--- যেভাবে বিদেশী পর্যটক জিহ্বায় তুলে নেয়-- নাম-না-জানা সুস্বাদু ভিনদেশী খাবারের স্বাদ।
একটি নদীর আত্মকথা / আমিনুল ইসলাম আমি শ্রাবণের গঙ্গা নই, আমি ভাদরের মেঘনা নই, আষাঢ়ের যমুনাও নই আমি; হতে পারি আমি ইছামতি, হয়তো হতে পারি পুনর্ভবা অথবা বাঙালীও হতে পারি; সত্য যে আমি একটি নদী। হয়তো আমি ছোঁবো না কুয়াশার শামিয়ানা টাঙানো স্বপ্নলোকের মোহনা; হয়ত হারিয়ে যাবো পথে; আমাকে রাখবে না মনে সওদাগরি কোনো জাহাজ কিংবা সম্রাটের বজরা; তবু একথা সত্য যে কয়েকটি আমবাগানের সাথে আমার সখ্যতা ছিল, কয়েকটি রান্নাঘরের সঙ্গে কুটুম্বিতা ছিল আমার, কয়েকটি পালতোলা নৌকা আর প্রান্তরের সুরকে আমি পৌঁছে দিয়েছি বন্দরে; শঙ্কিত শ্যামার সংসারে গোপনে জল পাঠিয়েছি; প্রকৃতির ছড়াকার ঘুঘু বৈরী হাওয়ায় গলা শুকালে জল দিয়েছি তাকেও । চলনবিলের সিথানছুঁয়ে শতবর্ষের সাক্ষী বটগাছ তার ডালে বেঙ্গমার সমাধি বিস্তারিত প্রাণে একদিন বেহুলাও বসেছিল তার ছায়ায় করাতের শব্দে ঘুম গেছে তার জল দিয়েছি তার শেকড়েও। নাইবা হলো যাওয়া সমুদ্রের বাড়ি জলের দৌড়ে নাইবা হলো লেখা প্রান্তবাসী এই আমার নাম আমাকে মনে রাখবে গরীবের বউয়ের মতো এক ভূগোল।
(আজ শুক্রবারের দৈনিক ইত্তেফাকে) একাকী, অবরণ্যে / আমিনুল ইসলাম দোহাই তোমার ভুলিনিকো নীলুফর তেমনি থাকার প্রয়াস বিরামহীন বাতায়ন খুলে দৌড় দিতে চায় ঘর চেপে ধরি চোখ যেই জাগে নিদহীন। হেকিমী দাওয়াই---অন্যথা তার নেই লখার বাসর রচেছি শপথে এঁটে বায়ু ছাড়া আর অনুমতি কারো নেই দুঃখের প্রহরী দাঁড়িয়ে বাহির গেটে। সাঁঝের আকাশে এখনো কি ফোটে তারা? রাতের নদীতে এখনো কি জাগে ঢেউ? খোলা বাতায়ন এখনো কি চায় সাড়া? আমাকে পোড়াতে এখনো কি পোড়ে কেউ? কতদিন হলো-- নই মিছিলের মুখ! কতদিন হলো-- নই কোনো শিরোনাম! কতদিন হলো-- হই নাকো উৎসুক! কতদিন হলো-- ডাকহীন এই নাম! টেবিলে দেরিদা ফুকো উপরের তাকে চোখ মেলে চায়- হারালো কি কবি খেই! প্রভাত চৌধুরী রয়েছে হাতের কাছে অঞ্জন সেনও- কোনো কথা উঠলেই! তথাপি আমার কানে পাকে তালগোল বুকে এসে ভিড়ে ভিটেমাটিহারা শোক জল কাঁটাতার ভেঙে চলে আসে রোল কিসের বেগানা? সবাই আপন লোক। সুদূরে বোমায় মরছে শিশু ও নারী একই ঘটনা মাঝখানে এশিয়ার গণতন্ত্র আজ জঙ্গলের অনুসারী যত বড় সে যে তত বড় থাবা তার। ভেঙে যায় ঘুম- উঠে বসি ফের খাটে বেদনার সুতো বোনে ভাবনার ফাঁদ শপথের কথা বেবাক উঠায়ে লাটে লাল কালি দিয়ে লিখে দিই প্রতিবাদ।
রিফুয়েলিং / আমিনুল ইসলাম বন্ধু এম আর বাদশার প্রেসক্রিপশন— বোশেখের বৃষ্টি আর সেবাগ্রহিতা-- বরেন্দ্রভূমির নিদাঘের মাঠ; উসাইন বোল্টের মন নিয়ে প্রযুক্তিযুগ জেনেছে-- ভায়াগ্রার ভর্তুকিতে সংসার চলে কিন্তু ফিরে আসে না যৌবন বন্ধু বাদশা একইসাথে রুমী এবং ইবনে সিনা, তাই কি তার মুখে অমন পরাবাস্তব হাসি ? তো সময়ের হাতে মুসলিম লীগের মতো ন্যাড়াগাছের গুড়ি হতে চলেছি, এমন সময় বরুণের ব্যাকরণ ছিঁড়ে উজানের এক নদী নিয়ে এসেছে প্রত্যাবৃত্ত জোয়ারের ঠোঁট; হাওয়ার মাতলামি দেখে অভিভূত আমি, বুঝি না এটা কোন্ ঋতু-- সমুদ্র প্রয়োজিত বসন্ত? নাকি আকাশ অর্থায়িত রঙিন প্রকল্প ! এখন আমার শেকড়ে নব-সঞ্চালনের শব্দ এখন আমার কাণ্ডে আকাশমুখিতার উস্কানি এখন আমার প্রলুব্ধ প্রশাখায়--- পাখিদের আমন্ত্রণ জানানোর প্রস্তুতি; আমার চোখে চেয়ে হাসে কিশোরী সকালের ঠোঁট; হে নদী, আমি নিজেও জলের দেশের মানুষ নদীর কোলেই জন্ম আমার জলেই কেটেছে উচ্ছলিত আনন্দের অনাবর্তক ক্ষণ পদ্মা থেকে নীলনদ, যমুনা থেকে তাগুস চেনে এ আমাকে-- প্রতিটি স্রোত, প্রতিটি ঢেউ; আমার স্মৃতির হার্ডডিস্ক ভরে আছে- হাওড়া ব্রীজ-এর মধুবাবালার মতো ঢেউ ঢেউ লাস্যময়ীতায়; নদী ফিরে আসে; কিন্তু মানুষ ফিরেছে কবে? অথচ কী আশ্চর্য! ভূগোলের রেজিস্টারে অনিবন্ধিত হে উজানের নদী, আবহাওয়া অধিদপ্তরকে ব্যর্থতায় ডুবিয়ে তুমিই নিয়ে এলে-- লোনাজলের গোপন রিফুয়েলিংয়ের জোয়ার যা দেখেনি কখনো কোনো সাগর কিংবা মোহনা-- এমনকি চাঁদের দুধে ধোওয়া পূর্ণিমার রাতও। গেরিলাযোদ্ধার অভিজ্ঞতা আমার বুকপকেটে, অথচ সিদ্ধান্ত নিতে গেলে— গাঙের হাওয়ায় দোলা বেতবন হয়ে ওঠে-- সবখানি সাহস ! আর ওদিকে মোহনা ঘেঁষে প্ররোচনা দেয়- আব্বাসউদ্দিন: ‘মাঝি বাইয়া যাও রে--- অকূল দরিয়ার মাঝে...’
(আন্তর্জাতিক নারী দিবসে উপলক্ষ্যে) সোনাভান আমিনুল ইসলাম যদি তুমি পুঁথিকারের কল্পনা না হয়ে থাকো কেবলই তবে প্রভাতের চোখ তুলে একবার চেয়ে দেখো সোনাভান তোমাকে নিশানা করে ছুটে আসে অশ্বারোহী- হতে পারে নাম তার- অর্জুন কিংবা হানিফা অথবা নেপোলিয়ন যতটুকু জেনেছি- সে পাল্টিয়ে নিয়েছে নিজনাম যেমন পাল্টিয়ে নিয়েছে তার হাতের অস্ত্র আর এখন তার সেনাদলে বণিকের ছেলেরাই সংখ্যাগরিষ্ঠ। সোনাভান, আমি কিন্তু ফেলে আসা অন্ধকারের কথা ভাবছি না দ্যাখো-আমার দুচোখ সম্প্রসারিত হেডলাইট সে-আলোয় উদ্ভাসিত-- চোখ-ধাঁধানো এক খোলাবাজার- রঙিন! রঙিন! এবং রঙিন! আর রঙিন সে-বাজারেই তোমাকে নিয়ে যেতে চায় অশ্বারোহী। প্রস্তুত তার মঞ্চ, প্রস্তুত গ্রীনরুম দ্যাখো- বিলবোর্ডে থেকে থেকে হেসে ওঠে তোমারই এক তন্বী সহপাঠিনীর টপলেস ছবি! সোনাভান, ইন্টারনাল অডিটের চোখে একবার- অন্ততঃ একবার নিজের আয়নায় নিজেকে নিয়ে দেখো এভাবে আর কতদিন-- তুমি অন্যের দিন যাপন করবে? এভাবে আর কতদিন— তুমি যাপন করবে অন্যের রাত? ইতিহাস অথবি কিংবদন্তী, পুঁথি অথবা পুরাণ- যা-ই হোক- আমাদের বিশ্বাসের পায়ে ভর দিয়ে তুমি কঠিন সত্যে ফিরে এসো— টুঙ্গি শহরের সোনাভান ক্যাটওয়াকের বিড়ালিনী নয়, বলনৃত্যের শংসিত পুতুল নয় তোমার পদাঘাতে কেঁপে ওঠুক-- মতলববাজের রঙিন মঞ্চ। সোনাভান, তুমি কেন আর শুধুই-- অন্যের ব্রতের সহায় হয়ে থাকবে? এবার ঠিক করে নাও তোমার নিজের ব্রত-নিজের গন্তব্য, সিদ্ধান্ত এই হোক- আর নয় তোমার নামের শেষে অন্যের নামের উপনিবেশ; এবং কারো আর অর্ধাংশ হয়ে থাকাও নয় তোমার। ব্যায়ামাগার থেকে উঠে এসো খেলার মাঠ হতে উঠে এসো ফসলের ক্ষেত থেকে উঠে এসো প্রশিক্ষণ ক্যাম্প থেকে এসো ইতিহাসের স্কুল থেকে পাঠ নিয়ে বেরিয়ে এসো দৃপ্তনয়না বলিষ্ঠবাহু সোনাভান তোমার চোখে চেয়ে- তোমার বাহু দেখে গুহায় ফিরে যাক- বিজ্ঞাপনে হেসে ওঠা অভিচারতন্ত্রের রঙিন সেকুয়েল।
আঙুল ছুঁয়েছে আকাশ / আমিনুল ইসলাম উৎকণ্ঠিত দিন--বাতাসের ইঙ্গিতে শিহরিত আহ্নিকগতির পথ, বিকেলের রোদ, শিরিষের শাখা, তালগাছে ঝুলে থাকা বাবুইয়ের নীড় ! কত নম্বর বিপদ-সঙ্কেত ভাই? কত নম্বর? জানা নেই---জানা নেই-- জানা নেই ! পথেঘাটে শুধু গুঞ্জরিত অনুমান। তবে সকলেই জানেন--সকলেরই বৃষ্টি চায়। বৃষ্টি চায়----রাজবাড়ীর সোনালী আঁশের চাষী বৃষ্টি চায়---মঙ্গাপীড়িত তিস্তাপাড়ের জেলে বৃষ্টি চায়--- প্রাইমারির বেতনবিহীন মাস্টার বৃষ্টি চায়---সুন্দরবনের বৃক্ষ-হরিণ-ময়ূর বৃষ্টি চায়---শুকিয়ে আসা ভাওয়াইয়া গানের গলা। কিন্তু হায়, বৃষ্টি কোথায়? পশ্চিমে ফুটে ওঠে অগ্নিঝড়ের রঙ ! কী হবে ! কী হবে ! তুঙ্গে এই ব্যাকুলতা। এমন সময় অগ্নিবাণী বিদ্রোহী কবিতার অসমাপ্ত উপশেষ--- “কেউ আমাদের দাবায়া রাখতে পারবে না !” আবৃত্তি সহযোগে লাফিয়ে ওঠে তর্জনী আর পচণ্ড প্রতিশব্দে গর্জে ওঠে ভীড় ! কিন্তু কোথায় গিয়ে থামবে ঐ আঙুল ? কোন্ উঁচুতে ! কোন্ সে মেঘের মিনারে! দেখতে দেখতে ঝঞ্ঝা-বজ্র-বিদ্যুৎ ভেদ করে মহামতি আঙুল ছুঁয়ে ফেলে ঝুঁকে আসা আকাশের গা ! অমনি জমাটবন্দী মেঘ ভেঙে শুরু বজ্রের তালে তালে মহাবৃষ্টির গান---- “এবারের সংগ্রাম আমাদের মুক্তির সংগ্রাম ! এবারের সংগ্রাম স্বাধীনতার সংগ্রাম ! “
কুয়াশাপ্রিন্ট / আমিনুল ইসলাম প্রশ্ন অজানা রয়ে গেলে বোহেমিয়ান বাতাসই হয়ে ওঠে সতীর্থ; তখন বারঘাটের কানাকড়িপনা- তখন বিনা টিকেটে ঘুরে বেড়ানো-- নাবাচক নিখিলের আনাচকানাচ। হে ভীষণ ম্যাডাম, হে উদাসীপ্রাণের পাঠশালা, গ্রেনেড লুকিয়ে রাখা গেরিলার মতো কেমনে রেখেছিলে লুকিয়ে অমন গোলাপী গোলাপী প্রশ্ন তোমার ওই উড়ুউড়ু– জামদানির আঁচলে? এনরোলমেন্ট-এক্সপাইঅরি সকালে তোমার হাতে হাতেখড়ি; আহা হাতেখড়ি! আহা পাঠশালা! বরই পেড়ে দেয়া কাজলাদিদিরি হাতে তুমি তো এনে দিয়েছো একমুঠো স্বপ্নের নীল আকাশ আর ভাইয়ার গাঁটে ভাগ বসিয়ে আমি এনেছি চরবাগডাঙ্গার হাট থেকে লাল ঘুড়ি আর বাদামি সুতোর লাটাই ওই দ্যাখো- উড়ছে আমার কলার----- উড়ছে তোমার আঁচল------ ফর্ম ফিরে পাওয়া দুটি অস্তিত্ব-- তাদের হাতছানি দিয়ে ডাকে চৈতীচাঁদের মোহনা- যেখানে কুয়াশাপ্রিন্ট আঁচল বিছিয়ে স্মিতমুখ টপলেস পৃথিবী তার অধর ছুঁয়ে শিহরিত ঝুঁকে আসা সাঁঝ-আকাশের ঠোঁট।
সমবায় পরিবার শোকাহত অত্যন্ত বেদনার ব্যাপার এই যে আমাদের প্রিয় সহকর্মী জনাব মোঃ আব্দুল লতিফ জেলা সমবায় অফিসার, কক্সবাজার (অবসরপ্রাপ্ত) গত রাত ০৯.০০ ঘটিকায় ইন্তেকাল করেছেন। ইন্না লিল্লাহি ওয়া ইন্না ইলাইহি রাজিউন। আমি সমবায় অধিদপ্তরে যোগদান করার কিছুদিনের মধ্যেই কক্সবাজার গিয়েছিলাম। কক্সবাজার জেলা সমবায় অফিসারের অফিস পরিদর্শন করেছিলাম। দুদিন ছিলাম কক্সবাজারে। তখন লতিফ ছিলেন কক্সবাজারের জেলা সমবায় অফিসার। তার কাজের মান, পেশাগত দক্ষতা, অমায়িক ব্যবহার ও বুদ্ধিদীপ্ত কাজকর্ম আমার নজর কেড়েছিল। আমি তখন থেকেই তাকে পছন্দ করে এসেছি। তিনি এলপি আর - যাওয়ার পরও আমি কক্সবাজারের সমবায় বিভাগীয় বিষয় নিয়ে তার সাথে মাঝে মাঝে মত বিনিময় করতাম। তার এই অকাল প্রয়াণে আমি খুবই বেদনার্ত। আমার নিজের পক্ষ থেকে এবং সমবায় পরিবারের পক্ষ থেকে তাঁর আত্মার মাগফেরাত কামনা করছি এবং শোক সন্তপ্ত পরিবারের প্রতি গভীর সমবেদনা জানাচ্ছি। মহান দয়াময় আল্লাহ্ ওনাকে বেহেশত দান করুন। আবদুল লতিফের উত্তরাধিকারীগণ যাতে যথাসম্ভব দ্রুততার সাথে পারিবারিক পেনশন সুবিধাদি পান, আমি সেই বিষয়ে সংশ্লিষ্ট সহকর্মীদের দৃষ্টি আকর্ষণ করছি।
পেশাজীবী সমবায় সমিতি এবং সমবায়ের বর্তমান গতিপ্রকৃতি আমিনুল ইসলাম গত সোমবার ( ২২/২/২০২১ তারিখ ) আমার অফিসে এসেছিলেন আমার অবসরপ্রাপ্ত দুই ব্যাচমেট: প্রাক্তন সচিব জনাব মোঃ মোশারফ হোসেন এবং প্রাক্তন যুগ্মসচিব জনাব ছালেহ আহমেদ। তারা দুজনই সমবায়ী বহু আগে থেকেই। মোশারফ আমদের বিসিএস ( প্রশাসন) ক্যাডারের সদস্যদের নিয়ে গঠিত একটি (অথবা দুটি) সমবায় সমিতির সদস্য। ছালেহ মোহনা নামক সমিতির মূল ব্যক্তি এবং আরও কয়েকটি সমবায় সমিতির সদস্য । তারা আরও দুটি সমাবয় সমিতি করতে চান। আমার সাথে পরামর্শ করতে এসেছিলেন। আমি তাঁদের কথা শুনে পরামর্শ দিয়েছি এবং উৎসাহিত করেছি। তাঁরা কিছুদিনের মধ্যেই সমিতি গঠনের কাজ শুরু করবেন। আমিও তাই চাই। ছালেহ আহমেদ আমাদের একজন সফল সমবায়ী এবং সমবায়ী নেতা। তিনি সমবায় বিভাগের কার্যক্রমকে আরও বেগবান করা প্রয়োজনীয়তার কথা বলেছেন সবিস্তারে এবং যুক্তিসহ। তথ্য উপাত্তসহ। মোশারফ সমবায় সম্পর্কে গভীরভাবে ওয়াকিফহাল। তিনি দীর্ঘসময় কৃষি মন্ত্রণালয়ে বিভিন্ন পদে চাকরি করেছেন। তিনি দেশের কৃষির ব্যাপক অগ্রগতিতে সমবায়ের অবদান, আখতার হামিদ খান সূচিত দুইস্তরের সমবায় বিশিষ্ট কুমিল্লা মডেল এবং আশির দশকে দেশে সবুজ বিপ্লবের কথা, সবুজ বিপ্লবের পেছনে সমবায়ের মূল ভূমিকার কথা বলেছেন আমাকে । আমি মুগ্ধ হয়ে শুনেছি। ছালেহ বলেন যে তাঁর সমিতি সদস্যদের আবাসন চাহিদা মেটাতে অত্যন্ত সন্তোষজনক ভূমিকা নিয়েছে এবং সফল হয়েছে। মৎস্য উৎপাদনের সাথে জড়িত মৎস্যজীবী সমবায় সমিতি, বস্ত্র উৎপাদনের সাথে জড়িত তাঁতি সমবায় সমিতি, কৃষিজ উৎপাদনের সাথে জড়িত কৃষক সমবায় সমিতি, ক্ষুদ্র ঋণদান ও সঞ্চয়ের সাথে জড়িত ক্ষদ্র ঋণ ও সঞ্চয় সমবায় সমিতিসমূহ এবং কালব, পানির পরিকল্পিত ও মিতবায়ী ব্যবহার নিশ্চতকরণের সাথে জড়ি পানি ব্যস্থাপনা সমবায় সমিতি, আবাসন সমস্যা মেটানোর কাজে জড়িত হাউজিং সমবায় সমিতি, নারীর আর্থসামাজিক উন্নয়ন ও ক্ষমতায়ন নিশ্চতকরণে মহিলা সমবায় সমিতি এবং এভাবে প্রায় ৩০ প্রকারের সমবায় সমিতি কাজ করে আসছে যুগের পর যুগ। কিন্তু দেশের আর্থসামাজিক অগ্রগতিতে সমবায়ের সামগ্রিক অবদান আজও অমূল্যায়িত রয়ে গেছে। মোশারফ এবং ছালেহ আহমেদের সাথে এসব বিষয় নিয়ে দীর্ঘক্ষণ মত বিনিময় হয়েছে। তাঁরা সমবায়ের অবদান বিষয়ে ওয়াকিফহাল। এটা জেনে আমার ভালো লেগেছে। আমি তাঁদের হাতে সমবায় অধিদপ্তরের ত্রৈমাসিক পত্রিকা ‘সমবায়’ , সমবায় অধিদপ্তর থেকে প্রকাশিত ‘সমবায়ের সাফল্যগাথা’ নামক প্রকাশনা, বাংলাদেশ সমবায় একাডেমি থেকে প্রকাশিত ‘নারীর ক্ষমতায়নে সমবায়’ শীর্ষক গবেষণাগ্রন্থ এবং হরিদাস ঠাকুর গং সম্পাদিত ‘ সমাবয় আঙিনায় সৃজনশীলতার আলো ‘ শীর্ষক গ্রন্থ তুলে দিয়েছি। তাঁরা এসকলে কাজের উচ্ছ্বসিত প্রশংসা করেছেন। ২। শিল্পবিপ্লবের জয়ধ্বনি-উচ্চকিত ইংল্যান্ডে রচডেলের তাঁতিরা সমবায় সমিতিকে আধুনিক রূপ প্রদান করেছিলেন এবং সেজন্য প্রয়োজনীয় নীতিমালা প্রণয়ন করেছিলেন। তারা মূলত শিল্পবিপ্লবের ধাক্কা থেকে নিজেদের বাঁচানোর জন্যই এই সমবেত উন্নয়ন পদ্ধতি গ্রহণ করেছিলেন। বৃটিশরা এদেশে ১৯০৪ সালে সমবায় প্রথার চালু করে মূলত জমিদার-মহাজনদের শোষণ থেকে সাধারণ কৃষকদের বাঁচানোর লেক্ষ্যে। বৃটিশদের পথনির্দেশনায় ১৯০৬ সালে ঢাকা সেন্ট্রাল কো-অপারেটিভ ব্যাংক, ১৯০৯ সালে খুলনায় রাড়ুলী সেন্ট্রাল কো-অপারেটিভ ব্যাংক, ১৯১৪ সালে বগুড়া সেন্ট্রাল কো-অপারেটিভ সেন্ট্রাল ব্যাংক প্রতিষ্ঠিত হয়। এধরনের ব্যাংক এখনও রয়েছে প্রায় শ’খানেক। এই ব্যাংকগুলো আওতাধীন কৃষক সমবায় সমিতিগুলোকে স্বল্পসুদে ও সহজ শর্তে ঋণ দিতো। কালক্রমে সমবায় সমিতির প্রকারভেদ বৃদ্ধি পায়। জেলে, তাঁতি, ক্ষুদ্র ব্যবসায়ী, বিত্তহীন মানুষ, এবং নারীরা সমবায় সমিতি গঠনে এগিয়ে আসেন। বর্তমানে দেশে প্রায় ৩০ প্রকারের সমবায় সমিতি আছে যার মোট সংখ্যা ১লাখ ৯৩ হাজারের কাছাকাছি। ৩। নানা প্রকারের সমবায় সমিতির মধ্যে অন্যতম হচ্ছে পেশাজীবী সমবায় সমিতি। সমবায় সমিতির অনেক ক’টি মূলনীতি আছে। ‘ একতাই বল’, ‘সকলের তরে সকলে আমরা প্রত্যেকে আমরা পরের তরে’, ‘ দশের লাঠি একের বোঝা’ ইত্যাদি। প্রকৃতপক্ষে সমবায় হচ্ছে সমাজের অর্থনৈতিকভাবে দুর্বল ও সামাজিকভাবে পিছিয়ে পড়া অথবা পিছিয়ে থাকা জনগোষ্ঠীর আর্থসামাজিক উন্নয়নের প্রকৃষ্ট পন্থা। অসম প্রতিযোগিতা কবলিত সমাজে গরিব , দুর্বল ও সামাজিকভাবে শোষিত-বঞ্চিত মানুষের পক্ষে একা একা ভাগ্যের উন্নয়ন ঘটানো একটি অসম্ভবপ্রায় কাজ। একা একা তারা একেবারেই দুর্বল এবং ক্ষমতাহীন। কিন্তু তারা যদি সমষ্টিগতভাবে এগিয়ে আসতে পারেন, তবে তাদের কেউ ঠেকিয়ে রাখতে পারে না। আর সমষ্টিগত উন্নয়ন-পদ্ধতির নামই হচ্ছে সমবায়। সেজন্য শোষিত-বঞ্চিত মানুষের কবি কাজী নজরুল ইসলাম তাঁর সমবায় সংগীতে আহ্বান জানিয়েছিলেন, ‘‘ ওরে নিপীড়িত, ওরে ভয়ে ভীত শিখে যা আয় রে আয়/ দুঃখজয়ের নবীনমন্ত্র সমবায় সমবায়।।’’ আসলে জনগণই সকল ক্ষমতার উৎস কিন্তু সেই ক্ষমতা সুপ্ত থাকে, অব্যবহৃত থাকে। ফলে ‘শক্তিসিন্ধুর মাঝে’’ থেকেও বৃহ্ত্তর জনগোষ্ঠী শক্তিহীন রয়ে যায়। সমবায় হচ্ছে এই বৃহত্তর, অসংগঠিত, দিশাহীন, উদ্যোগহীন, স্বীয় নেতৃত্বহীন বৃহত্তর জনগোষ্ঠীকে সংগঠিত করে তাদের সুপ্ত ক্ষমতার উদ্বোধন ঘটানো এবং সেই ক্ষমতা ব্যবহার করে তাদের অর্থসামাজিক উন্নয়ন ঘটানো এবং তাকে সুরক্ষা প্রদানের উন্নয়ন পদ্ধতি। ৪। কিন্তু কেবল আর্থ-সামাজিকভাবে পিছিয়ে পড়া্ গ্রামের গরিব মানুষ আর শহরের নিম্নবিত্তরাই নন, সামজিকভাবে প্রতিষ্ঠিত ও অর্থনৈতিকভাবে সচ্ছল পেশাজীবী শেণির মানুষও সেই পাকিস্তান আমল থেকেই সমবায় সমিতির মাধ্যমে নিজেদের আর্থ-সামজিক উন্নয়নের পথ গ্রহণ করে এসেছেন। পাকিস্তান আমলেই প্রতিষ্ঠিত হয় পলিম ওয়েলফেয়ার সমবায় সমিতি, বাংলাদেশ ব্যাংক এমপ্লয়িজ সমবায় সমিতি এবং এমন আরও কিছু পেশাজীবী সমবায় সমিতি। এসব সমিতির কয়েকটি বর্তমানে বিরাট আকারের সংগঠন, পুঁজি অনেক কোটি টাকা এবং সাফল্যও উজ্জ্বল। উদাহরণস্বরূপ পুলিশ ওয়েল্যেফয়ার সমবায় সমিতিটি এবার জাতীয় লেভেলে সমবায় পুরস্কার লাভ করেছে। তেমনি আরও আগেই সেই সাফল্য ও সম্মান অর্জন করেছে বাংলাদেশ ব্যাংক এমপ্লয়িজ কো-অপরারেটিভ । কেবল ঢাকা শহরেরই দুই শতের কাছকাছি ব্যবসায়ী মার্কেট সমবায় সমিতি আছে। সেগুলো সাফল্যে সঙ্গে পরিচালিত হয়ে আসছে। এসব সমিতিতে দ্বন্দ্ব নেই বললেই চলে। ৫। ইদানীং সরকারী কর্মকর্তাদের সমবায় সমিতি গঠনের তৎপরতা লক্ষ করা যাচ্ছে। বিভিন্ন ক্যাডার, বিভিন্ন ব্যাচ, আন্তঃক্যাডার ব্যাচ—এমন ভিত্তি নিয়ে সমবায় সমিতি গঠনে এগিয়ে আসছে । এসবের নিবন্ধরন প্রদানের পূর্বোনমতি স্বয়ং নিবন্ধককে দিতে হয়। আমি ইতোমধ্যে কয়েকটির নিবন্ধন দানের অনুকূলে অনুমোদন প্রদান করেছি। কিছু জৌলুসপূর্ণ ক্যাডারের কর্মকর্তাগণ ব্যাচভিত্তিক সমবায় সমিতি গঠনের অনুমতি চেয়ে আবেদন করেছে। আমি কয়েকটির অনুমোদনও দিয়েছি। কিন্তু খটকা লেগেছে, এসব জৌলুসপূর্ণ ক্যাডারের কর্মকর্তাগণ কেন সমবায় সমিতি গঠনে উৎসাহিত বোধ করছেন? একটি কারণ হচ্ছে সবাই মিলে একত্রিত হয়ে জমি কিনে আবাসন ব্যবস্থা করা। ঢাকা, এর আশেপাশে এবং গাজীপুর, নারায়ণগঞ্জ, কক্সবাজার , চট্টগ্রাম প্রভৃতি এলাকায় জমি কিনে প্লট ও ফ্লাট বরাদ্দ প্রদান এধরনের অধিকাংশ সমিতির লক্ষ্য। কিছু কিছু সমিতির লক্ষ্য অন্যধরনের যেমন ব্যবসা-বাণিজ্য, পরিবহণ ইত্যাদি। তবে কিছু কিছু ক্ষেত্রে সরকারি কর্মকর্তাদের মসমবায় সমিতি গঠনের পেছনে আসলে কি উদ্দেশ্য রয়েছে, সেটা আমার মাথায় খটকা মেরেছে। তবে প্রত্যাশা করি, তারা সমবায়ের আদর্শ মেনে সৎ উদ্দেশ্য নিয়েই সমিতিগুলো পরিচালনা করবেন। ৬। পেশাজীবী সমবায় সমিতিগুলোর অবস্থা কেমন ? ভালো এবং মন্দ—দু‘রকমই। কিছু কিছু পেশাজীবী সমিতির পরিচালনা ও অগ্রগতি-দুইই সন্তোসজনক। কিন্তু যেখানে উচ্চপদস্থ আমলারা আছেন, সেসব সমিতিতে না আছে গণতন্ত্র, না আছে সমবায়ী মূল্যবোধের চর্চ্চা। না আছে তেমন কোনো অগ্রগতি। এখানে আমলাতন্ত্রের সেই অগণতান্ত্রিক অবস্থা বিরাজমান। কোনোদিনও নির্বাচন হয় না। জবাবদিহিতা নেই। অনেকটা পদাধিকারবলে অথবা ক্ষমতার জোরে একটা গ্রুপ নিয়ে চেয়ার দখল করে রাখা। আমি তো উদাহরণ দিতেই পারি; কিন্তু তার বুঝি দরকার নেই। একজন অশিক্ষিত গরিব গোলাপ বানু একটা সমিতি( বারিধারা মহিলা সমবায় সমিতি)-কে একটি মডেল প্রতিষ্ঠানে উন্নীত করেছেন যা দেশে বিদেশে প্রশংসিত ও পুরস্কৃত হয়ে আসছে। আর বড় বড় আমলাওয়ালা সমিতিগুলো সমবায়ের নীতিমালার পরিপন্থী পথে পরিচালিত হচ্ছে। এগুলো সমবায় বিভাগের জন্য গলার কাঁটা স্বরূপ। এসব সমিতি সমবায়ী পরিবেশকে দূষিত করে তুলছে। এ অবস্থায় বন্ধু মোশারফ এবং ছালেহ কি ধরনের সমিতি করতে যাচ্ছেন, সেটা দেখার আগ্রহ রইলো। ৭। এখন ৩০/৩৫ ধরনের সমবায় সমিতি আছে। কিন্তু এদের একটা বড় অংশই অকার্যকর। বিশ্ব অর্থনৈতিক অবস্থার ভয়ংকর পরিবর্তন ঘটেছে। গতা্নুগতিক অনেক ধরনের সমবায় সমিতি এখন আর কাজে লাগবে না। দুটি সেক্টরে সমবায়কে নতুন করে জনপ্রিয় ও চাঙ্গা করে তোলা প্রয়োজন। আবাসন সেক্টর এবং মার্কেট সমবায় সমিতি। (ক) বাংলাদেশ ভৌগোলিকভাবে একটি ছোটো দেশ কিন্তু লোকসংখ্যা অস্বাভাবিক বেশি। আবার জনসংখ্যা বৃদ্ধির গতি চির-ঊর্ধ্বমুখিী। দেশের প্রায় ৫৫ হাজার বর্গমাইল এলাকার মধ্যে অর্ধেক জলাশয়, বনভূমি পাহাড় বন ইত্যাতি। বাকি অর্ধেকে বসবাস করছে ১৬/১৭ কোটি লোক। এখন বাড়ি করার জায়গা পাওয়া অসম্ভব হয়ে উঠেছে। তাই হরিজোনটাল নয়, ভার্টিকাল-ভাবে ভূমির ব্যবহার করে বাসস্থান নির্মাণ করতে হবে। শুধু শহরেই নয়, গ্রামেই এই পদ্ধতি প্রয়োগ করতে হবে। এক্ষেত্রে হাউজিং কো-অপারেটিভ সোসাইটি হচ্ছে সর্বোত্তম মাধ্যম। ইতোমধ্যেই ঢাকা খ্রিস্টান মেট্রোপিলিটান হাউজিং সোসাইটি এবং এমন আরও বেশ কিছু সমবায় সমিতি সদস্যদের আবাসন ব্যবস্থা নিশ্চিতকরণে ফ্ল্যাট নির্মাণ করে তাদের বরাদ্দ প্রৃদান করে উজ্জ্বল ও অনুসরণীয় সাফল্য লাভ করেছে। হাউজিং নয়, এমন আরও কিছু সমবায় সমিতিও সদস্যদের জন্য ফ্ল্যাট নির্মাণে কর্মসূচি গ্রহণ করেছে। আমাদের সমবায় বিভাগের সহকর্মীদের হাউজিং কো-অপারেটিভ সোসাইটির প্রয়োজনীয়তা ও সাফল্যের উজ্জ্বল সম্ভাবনা বিষয়ে মানুষের মাঝে সচেতনতামূলক ও উৎসাহকরণ প্রচেষ্টা চালানোর উপযুক্ত সময় এসে গেছে। এটি সমবায় বিভাগের গুরুত্ব বাড়াবে এবং দেশের সবচেয়ে কঠিন সমস্যা সমাধানের ক্ষেত্রেও সমবায় বিভাগ গুরুত্বপূর্ণ অবদান রাখার সুযোগ পাবে। (খ) সারা পৃথিবী এখন একচেটিয়া চরম পুঁজিবাদের কবলে পড়েছে। তাদের মূল কৌশল হচ্ছে সবকিছুর পণ্যায়ন এবং তার জন্য মুক্তবাজার অর্থনীতি প্রতিষ্ঠা। সেটা ইতোমধ্যেই ঘটে গেছে। কর্পোরেট পুঁজি আর বহুজাতিক কোম্পানি। অসম প্রতিযোগিতা। ফলে অস্তিত্ব হারাতে বসেছে অর্থনৈতিকভাবে তুলনামূলকভাবে কম পুঁজির ও বাণিজ্য সক্ষমতায় পিছিয়ে থাকা দেশগুলো। পৃথিবীতে এমন রাষ্ট্রের সংখ্যাই বেশি। বাংলাদেশও তার অন্তর্ভুক্ত। লোকশিল্প, লোকসাহিত্য, লোকসংস্কৃতি সবকিছুই পণ্যবাজারের বিশ্বস্রোতে ভেসে যেতে বসেছে। নিম্নবিত্ত ও মধ্যবিত্ত শেণির মানুষ তাদের উৎপাদিত পণ্যের বাজার হারিয়ে ফেলছে। এ অবস্থায় নিজেদের টিকিয়ে রাখতে হলে সমবেত প্রচেষ্টা গ্রহণ করতে হবে। আর সেজন্য প্রয়োজন মার্কেট কো-অপারেটিভ সোসাইটকে গুলোকে জোরদার করা এবং এ ধরনের সমিতি গঠনে ক্ষুদ্র ও মাঝারি ব্যবসায়ীদের উৎসাহিত করা, উদ্বুদ্ধ করা। আমার যতটুকু জানা আছে এই মুহূর্তে ঢাকা শহরেই প্রায় দুইশত মার্কেট সমবায় সমিতি আছে এবং সেসব সমিতি সফলভাবে পরিচালিত হচ্ছে। গ্রামের কৃষিপণ্যের বাজারজাতকরণের জন্য গ্রামে গ্রামে মার্কেট সমবায় সমিতি গড়ে তোলা অত্যাবশ্যক হয়ে পড়েছে। এক্ষেত্রে সমবায় বিভাগ থেকে প্রচার ও উদ্বুদ্ধকরণ কর্মসূচি গ্রহণ ও জোরদার করা প্রয়োজন। ৮। সমবায় সমিতিগুলোর অন্যতম প্রধান সমস্যা হচ্ছে পুঁজির অভাব এবং ব্যাংকিং সুবিধা থেকে বঞ্চিত থাকা। এদেশে সমবায় ব্যাংকিং নিয়েই সমবায়ের প্রচলন হয়েছিল । আজ সমবায় বিষয়ক ব্যাংকগুলো মরা নদী। আর অন্য ব্যাংকগুলো সমবায় সমিতিগুলোকে ঋণ দেয় না। উভয় সংকট। সমবায় ব্যাংকগুযলো এতবেশি সমস্যায় ও জটিলতায় জড়িয়ে আছে যে এগুলোকে পুনরায় বেগবান করে তোলার আশা খুবই ক্ষীণ। সমবায় বিভাগকে সমতিগিুলোর জন্য বিকল্প অর্থায়নের উপায় ও পথ বের করতে হবে। অন্যথায় সমবায় বিভাগের সাফল্য আরও কমে যাবে এবং একসময় তা গুরুত্বহীন স্তরে নেমে যেতে পারে। এটা কাম্য হতে পারে না। এখনই সমবায় বিভাগের বিশিষ্ট সমবায়ীগণ, বাংলাদেশ ব্যাংকসহ অর্থনীতিবিদদের সঙ্গে মত বিনিময় করা দরকার বলে আমি মনে করি। এটা আমার ব্যক্তিগত উপলব্ধি ও অভিমত। ৯। আমাদের উৎপাদনশীল সমবায় সমিতিগুলোকে নতুন প্রাণে নতুন পদ্ধতিতে পণ্য উৎপাদনে নিয়োজিত হতে হবে। মার্কেটিং সুবিধার সঙ্গে পণ্যের মান জড়িত। ওপনে মার্কেট ইকোনমিতে পণ্যের কোনো বর্ডার নেই। পৃথিবীর যে কোনো প্রা্ন্ত থেকে পণ্য চলে আসছে। এখন প্রতিটি দেশের প্রতিটি শহর হচ্ছে আন্তর্জাতিক পণ্যের শপিং মল। মানুষের রচিতে ব্যাপক পরিবর্তন এসেছে গেছে এবং তা দ্রুত পরিবর্তনশীল চারিত্র্য ধারণ করেছে। সমবায়ীদের পণ্য কিনবে নাকি অন্যদেশ থেকে আমাদনিকৃত অথবা অন্য কোনো কোম্পানির পণ্য কিনবে, এটা ভোক্তার রুচি ও পছন্দের অগ্রাধিকারেরওপর নির্ভরশীল । কাজেই সমবায় বাজার বা সমবায় শপিং মল শহরে শহরে চালু করা হলেও সমবায়ী পণ্য হুহু করে বিক্রয় হবে, এটা মনে করার কোনো যুক্তি নেই। সুতরাং সমবায়ীদেরকে যুগের সঙ্গে তাল মিলিয়ে পণ্য উৎপাদন করতে হবে এবং সমবায় বিভাগের সমহকর্মীদের সে ব্যাপারে আপডেট জ্ঞানের ও ইনফর্মের অধিকারী হেত হবে। প্রশিক্ষণ মডিউল সেভাবে পুনঃবিন্যস্ত করতে হবে। ১০। দেশে প্রায় শ’খানেক সেন্ট্রাল কো-অপারেটিভ ব্যাংক আছে। এগুলো প্রতিটিাই বহু পুরোনো। জেলা শহরগুলোর কেন্দ্রভূমিতে এগুলো স্থাপিত। প্রতিটি প্রতিষ্ঠানেরই একাধিক কোটি টাকার এবং কোনো কোনোটির শতকোটির টাকা মূল্যের জমি রয়েছে। এবং পড়ে রয়েছে। এগুলোর দিকে এখন গডফাদার প্রকৃতির মানুষদের নজর পড়তে শুরু করেছে। বিরাজমান আইনে ও বিধিমালায় প্রয়োজনীয় সংশোধনী ও সংযোজন ঘটিয়ে এসব সেন্ট্রাল ব্যাংকগুলোকে একটা নিয়েন্ত্রণের মধ্যে আনা দরকার যাতে করে এসকল প্রতিষ্ঠানের হাজার হাজার কোটি টাকার ভূমি রক্ষাকরণ এবং সেসব জমির ওপর বহুতল ভবন নির্মাণের মাধ্যমে তাদের আয়ের পথ প্রশস্তকরণ সম্ভব ও সহজতর হয়। একাজটি করতে গেলে বাধা আাসবে, মামলা মোকদ্দমা হওবে বলেই অনুমান করে নেওয়া ভালো এবং সেভাবেই মজবুত প্রস্তুতি নিয়ে এগুতে হবে। আমার দুই সহকর্মী বন্ধু জনাব মোঃ মোশারফ হোসেন এবং জনাব ছালেহ আহমেদ সমবায় সমিতির মাধ্যমে পেশাজীবী , অবসর গ্রহণকারী সরকারি কর্মকর্তাদের আর্থ-সামাজিক সুরক্ষার কথা ভেবেছেন। এবং সমবায় অধিদপ্তরে এসে আমার সাথে মত বিনিময় করেছেন। আমি এটাকে ইতিবাচক লক্ষণ হিসেবে গ্রহণ করেছি। আমি তাঁদেরকে উচ্চপদস্থ কর্মকর্তাদের সমন্বয়ে গঠিত সমবায় সমিতিগুলোর পরিচালনায় গণতন্ত্রের মারাত্মক অনুপস্থিতি এবং সাফল্যের নিম্নমান সম্পর্কে অবহিত করেছি। তাঁরা বিষয়টি ইতিবাচকভাবে নিয়েছেন এবং সম্পূর্ণরূপে সমবায়ী গণতান্ত্রিক পদ্ধতিতে সমবায় সমিতি গঠন ও পরিচালনা ব্যাপারে দৃঢ় মনোভাবের কথা জানিয়েছেন। আমি আশাবাদী মানুষ। করোনা ভাইরাসে আক্রান্ত থাকাবস্থাতেও আনন্দের কবিতা লিখেছি, প্রেমের কবিতা লিখেছি। করোন ভাইরাসে মারা যাবো, এইভয় আমার মনে এতটুকু ঠাঁই করে নিতে পারেনি। সমবায় নিয়েও আমি আশাবাদী। সহকর্মীদের প্রতিনিয়ত উজ্জ্বল ভবিষ্যতের কথা বলি এবং দৃঢ়ভাবে বলি। এই পণ্যসংস্কৃতির জোয়ারের মুখে দাঁডিয়ে এবং উত্তরাধুনিক নির্লিপ্তি ও ক্লীবতার যুগেও আমি ভাবনায় ও সাহসে নজরুল-অনুসারী। আজও তাই বিদ্রোহী কবির কথাই বলতে চাই: ‘‘দুঃখজয়ের নবীন মন্ত্র সমবায় সমবায়।’’ আমরা সমবায়কে নতুন প্রাণে নব উদ্যোগে এগিয়ে নিয়ে যেতে চায়। জয়তু সমবায়! 
সমবায় পরিবার শোকাহত আমরা অত্যন্ত দুঃখের সাথে জানাচ্ছি যে আমাদের প্রিয় সহকর্মী রাঙ্গামাটি জেলার সদর উপজেলা সমবায় অফিসার জনাব মোহাম্মদ সেলিম আজ ভোর ৫টার দিকে রাঙ্গামাটিস্থ নিজ বাসভবনে ইন্তেকাল করেন (ইন্না লিল্লাহি ওয়া ইন্না ইলাইহি রাজিউন)। মৃত্যকালে তিনি মা, স্ত্রী, ১ ছেলে, ভাই-বোনসহ অসংখ্য গুণগ্রাহী রেখে যান। তিনি অত্যন্ত ভদ্র, মার্জিত এবং কর্তব্যপরায়ণ একজন কর্মকর্তা ছিলেন। প্রিয় সহকর্মী মোহাম্মদ সেলিমের এই অকাল ও আকস্মিক মৃত্যুতে সমবায় পরিবার গভীর শোক প্রকাশ করছে এবং মরহুম সহকর্মীর শোকতপ্ত পরিবারের প্রতি সমবেদনা জ্ঞাপনসহ তার রূহের মাগফেরাত কামনা করছে। তার উত্তরাধিকারগণ যাতে পারিবারিক পেনশন ও বিধিসম্মত অন্যান্য সুবিধাগুলো যথাসম্ভব দ্রুততার সাথে পান, সে বিষয়ে প্রয়োজনীয় ব্যবস্থা গ্রহণের জন্য চট্টগ্রামের বিভাগীয় যুগ্মনিবন্ধকসহ সমবায় অধিদপ্তরের সংশ্লিষ্ট সহকর্মীদের দৃষ্টি আকর্ষণ করছি।
(আজকের দৈনিক সমকালের কালের খেয়ায় প্রকাশিত) দ্বন্দ্ব সমাস / আমিনুল ইসলাম তুমি আছো বলেই কি আর হাতছানি দিয়ে ডাকে নাকো প্রেম ! নাকি বন্দরস্থ জাহাজের মতো বধির রয়েছি আমি----এমত ভাবনা উপসংহার হয়ে উঠতে চায় ; অথচ তোমাকে প্রেমের শত্রু ভাবতে গেলে দুয়ে দুয়ে চার হয় না, মর্ত্যেও ধান ভানে না ঢেঁকি। দুয়ারে ঝুলিয়ে রেখে ধূসর রঙের আধ-ভাঙা তালা, কী করে যে নির্বিকার থাকো ঠক ঠক ভুল নকের শব্দে ”কে”, “’কাকে চায় “—বলে’ ভুলেও একটিবার দরোজা খুলে বসো না --এসব ভাবতে গেলে ব্যাটারি ডাউন হয়, ক্যালকুলেটর ফেল করে বসে; কিন্তু কেউ তো আসে না আর ভালোবাসতে এই আমাকে --মুখ ফস্কে বলে ফেলি যদি, একভিড় হুলস্থুল বাঁধিয়ে দিতে পারো তুমি ----এই ভয়ে কথার চাপ এলেই কসটেপ সেটে দিই মুখে “চুপ, বাঘ আছে ! ’’ পরিতৃপ্ত দরোজায় মাথা কুটে ফিরে যায় নিপাতনে সিদ্ধ প্রেম। অথচ এই একবিংশ শতাব্দীকে একথা গিলানো যায় না যে ভালোবাসার শুধু ডানাই নেই, প্রত্নরঙা একটি তালাও আছে।
মুকুটহীনা (দুনিয়ার সবচেয়ে সুন্দর মানুষটিকে) সাত সাগরের বুক কী করে ধারণ করো সাড়ে তিনহাতে, বুঝি না তা; চোখের চাওয়ায় কী করে প্রভাত আনো সূর্যহীন দেশে, আর তোমার ব্যঞ্জনে কী করে মাতাল হয় রুচির সেবক, বুঝি না তা; স্বপ্নভরা আদর্শের পিছু ছুটে ছুটে যে মানুষ ব্যর্থসিদ্ধ- বিগতস্পৃহ, যে ভেবেছে গৃহের কপাট মানেই কারার দুয়ার, আজ এই পড়ন্ত যৌবনে সংসারী সেও বলো-- কোন্ সে তাবিজে সে তোমার বাহুতে বাঁধা আজ? পাড়ার বখাটে -লোকে বলে উর্দির ভাসুর, পথে বা আড্ডায় দেখা হলে, নষ্টামির সার্বভৌমত্ব ফেলে- নত হয় তোমার মিনারে। অসুর বশের মন্ত্র কোথায় পেয়েছো বলো পেয়েছো কোথায়- শ্রদ্ধাহীন-ভক্তিহীন এই নাস্তিক সময়ে? সর্বলোভী মন আমার সোনার হরিণ চেয়ে বারবার নষ্টগতি- ব্যর্থকাম বারবার। পুরোনো পথের মোড়ে আঁচল বিছিয়ে তুমিই দিলে শেষে--- সব পেয়েছির দেশ । আজ তাই- কেন্দ্রচ্যুত ভ্রান্তলক্ষ্য শতাব্দী-সংসার --------------------আমি বসে ঠায়।
তোমার ছেলেরা মাগো/ আমিনুল ইসলাম তোমাকে ভালোবেসে মাগো একতারা হাতে গান বেঁধেছে তোমার লালন: ‘বাড়ির পাশে আরশিনগর- এক ঘর পড়শি বসত করে আমি একদনিও না দেখিলাম তারে...’ ঘরের ছেলেরে মানুষ করোনি- এই অপবাদ সইতে পারেনি ঠাকুর তোমার; তোমাকে ভালোবেসে মাগো বিশ্বজয়ীর মালা এনে পরিয়ে দিয়েছে গলায় তোমার; আহা ছেলে! আহা মালা! তোমাকে ভালোবেসে মাগো উন্নতশির কাজী নজরুল জ্বালিয়ে দিয়েছে অত্যাচারীর কঠিন প্রাসাদ অগ্নিবীণার তীব্রদহনে দাউদাউ। পরধনলোভেমত্ত মধু, হতচ্ছাড়া, কে না জানে-- জগত চষে ফিরেছে সেও তোমারি টানে, কুঁড়েঘরের রত্নে গেঁথে মহামালা আহা, লক্ষ্মীছেলে ভরিয়ে দিয়েছে মায়ের আঁচল। জীবননান্দ দাশ-- আরেক অভিমানী তোমার সারাবেলা উঠোনে বসে আঁকতো শুধু আল্পনা কথার, সাধ মেটেনি তার, কথা দিয়ে গেছে- কার্তিকের কাক হয়ে আসবে আবার--নবান্নের দিন। ধুলিমাখা জসীমউদ্দীন, ভুলেছো কি তাকে? তোমার পরাণের গান কান পেতে শুনে রঙিলা নায়ের পাল আর নকশীকাঁথার মাঠে মাঠে ছড়িয়ে দিয়েছে সে অবিকল হৃদয়ের মত। তুমি তো জানো মা, তোমার শ্বাসরোধে বারুদে বিষাক্ত হলে বাহান্নোর বাতাস, সোনার মানিকেরা বুকের লালকালিতে জননীর স..ব কথা- বাংলার আকাশে বাতাসে প্রচ্ছদে পোস্টারে লিখে দিয়েছে; মুছে ফেলতে পারেনি তা কেউ । মাগো, আজ তুমি সকল মাতার মাতা, তোমার সোনার অঙ্গ জড়িয়ে আজ বিশ্বরঙের ঘাসপেড়ে শাড়ি, তোমার মুখের কথা শুনতে দেবে না বলে মা যারা একদিন চেপে ধরেছিলো মুখ, মাগো, মা-ডাকে বরণ করে নিতে, দ্যাখো- তারাও আজ পথের দু’ধারে নতশিরে দাঁড়িয়ে। যাও মা, জগতের সালাম নিয়ে এসো- ভুলো না যেন মা- তোমার সন্তানেরা আর শুধুই বাঙালি নয়, মানুষও আজ----- হাজার সৃষ্টির মিছিলে।
ব্যবধান / আমিনুল ইসলাম সেদিন পার্থক্য বোঝাতে বলেছিলাম-- ‘বন্ধু, আমি তো জানি- তোমার আমার এই সম্পর্ক ভালোবাসার!’ অমনি তোমার মুখে পরাবাস্তব হাসির দুটি রেখা ফুটে উঠেছিল- সংযুক্ত মেঘে মিলিয়ে যাওয়ার জন্য, অস্ফুটস্বরে কি বলেছিলে শুনতে চাইনি, ভেবেছিলাম-- সেটা ভালোবাসারই কোনো ভাষা হবে! আর তুমিই বলো-- জীবনানন্দের ঘোড়ার পিঠে চড়ে যারা-- পার হতে যায় জোছনার প্রান্তর, তারা কে কবে জানতে চায়-- মহীনের ঘোড়াগুলো ঘোড়ার ডিম পাড়ে কি পাড়ে না? অতএব.... কিন্তু! পর্বতারোহণ-উত্তর গল্প শোনানোর সময় তুমি আজ কত কথাই শোনাও- প্রস্তর যুগের বাসর রাত থেকে প্রযুক্তিকালের লিভ টুগেদার নাইট, আবুল ফজলের বৈরাম খাঁ থেকে দশানন মিডিয়ার চা-ওয়ালা, আমার নামটাও একবার উচ্চারণ করো না ! ভালোবাসা, তুমি আজ উপমহাদেশীয় গণতন্ত্র তোমাকে চায় না কেউ, শুধু তোমার জামাটা চায়।
আমাদের ভালোবাসার দিন / আমিনুল ইসলাম যখন কুঁড়িরা শুকিয়ে জীর্ণশিশু বিলের কবিতা চৌচির অক্ষরা বৃষ্টিস্নাত দখিনা মৌসুমী হাওয়া তখন মধুর প্রণয়ের হরকরা। যখন জলের যৌবন থই থই জলদে জলদে জীবন গুঞ্জরিত তখন নিবিড় খোয়াবের বীজতলা নবান্নমুখি হাসিতে মুঞ্জরিত। শুভ্রমেঘের পালকে যখন আঁকা ব্যাকুল প্রাণের বেদনার জলছবি ঢোলকবিহীন হৃদয়বেদীতে তখন আমরা দুজন যুগল-প্রাণের ছবি। যখন শস্যে উদ্ভাসিত ভূমি ইঁদুর ব্যস্ত ভূগর্ভস্থ গোলায় ভালোবাসাঘন নবান্ন উৎসবে আমরা তখন হিল্লোলিত দোলায়। যখন হিমের কয়েদি রোদেশ্বর বুলবুলি খোঁজে নীড়গরমের হাওয়া ভাপাপিঠার গন্ধে-তাপে তখন ভালোবাসিবার প্রাঙ্গণটুক ছাওয়া। যখন কোকিল প্রত্যাগত ঘরে নতুন শাড়িতে পর্ণমোচীকে চেনা আমরা তখন প্রণয়ের গুলবাগে ফোটাই শিমুল পলাশ হাস্নাহেনা। আমরা পেয়েছি হৃদয়-জলের নদী কেউ বা সে-জলে ভরে স্বপ্নের ঘট কারো বা কণ্ঠে উত্তাল ভাটিয়ালি কেউ বা উদাস মাথায় জমিয়ে জট। ভাওয়াইয়া বাজে নক্সীকাঁথার মাঠে সমবেত গানে বটমূলও সুরময়ী মেহেদিচালিত হাতজড়ানো হাতে বকুলতলায় আমরা মৃত্যুঞ্জয়ী। ঝঞ্ঝার মুখেও আমাদের ভার্সিটি সকালে বিকালে প্রণয়ের পাঠশালা টিএসসি আজ প্রণয়ের সংসদ কোরামহীনতা যেথায় রচে না তালা। যখন ছড়ায় লুটের সূক্ষèজাল আইএমএফ বা ধূর্ত বিশ¡ব্যাংক অথবা তৃতীয়বিশে¡র রাস্তায় গর্জে ওঠে সর্বগ্রাসীর ট্যাংক; তখনো আমরা হাতে রেখে আর হাত বজ্রশপথ করে যাই নবায়ন মুগ্ধ ঠোঁটে ভিড়ে যায় শুধু ঠোঁট পতাকায় চোখ বন্ধুত্বপরায়ণ। আমাদের রাত আমাদের যত দিন নয় তো কেবলি সময়ের সিলেবাস প্রতিটি সেকেন্ড মিনিট অথবা ক্ষণ উষ্ণ করিছে প্রেম-প্রণয়ের শ¡াস। আমাদের নেই পেট্রিয়টের গোলা বি-ফিফটি-টু লাগবে না কোনোকাজে অধরে অধরে আমরা রচিলে মিনার টুইন টাওয়ারও নুয়ে আসে ঘনলাজে। আমরা মানি না ভালোবাসাহীন দিন আমরা মানি না ভালোবাসাহীন রাত বসন্ত অথবা সিডর ঘূর্ণিঝড়ে প্রেমের বাঁধনে আমরা বেঁধেছি হাত।
দেশ থেকে দেশান্তরে ছড়িয়ে যাক্ 'সমবায়ের সাফল্যগাথা' আমিনুল ইসলাম খারাপ কাজ বাতাসের গতিতে ছড়ায়-- এ কথাটি চাঁপাইনবাবগঞ্জ এলাকায় প্রবাদের মতো ছড়িয়ে আছে গ্রামে-গঞ্জে। বিশ্বায়িত পৃথিবীতে সর্বগামী দ্রুতগতির মিডিয়ার কল্যাণে তা বাতাসের গতি ছাড়িয়ে আলোকের গতি লাভ করেছে। প্রিন্ট মিডিয়ার চোখ মেললেই এখন দুঃসংবাদ , দুঃসংবাদ এবং দুঃসংবাদ। আবার মিডিয়ার গুরুত্ব অপরিসীম। মিডিয়াবিহীন আধুনিক জীবন অকল্পনীয়। যত দিন যাচ্ছে, মিডিয়ার প্রভাব তত বেশি সর্বতোমুখি সর্বগামী এবং একার্থে সর্বগ্রাসী হয়ে উঠছে। আদিম যুগ, পুরাতন প্রস্তর যুগ, নতুন প্রস্তর যুগ, তাম্র যুগ, লৌহ যুগ, স্বর্ণযুগ, রোমান্টিক যুগ, আধুনিক যুগ, ধর্মের যুগ, বিজ্ঞানের যুগ, প্রযুক্তির যুগ--সবকে ছাড়িয়ে দুনিয়া এখন হয়ে উঠেছে মিডিয়ার যুগ। মিডিয়ার চোখ দিয়ে এখন আমরা বিশ্ব দেখি--মিডিয়ার চোখ দিয়ে নিজেকেও দেখি। এখন বাস্তবে কি ঘটছে, সেটা দেখার সুযোগ নেই, সময় নেই, মিডিয়া যা বলছে, যা দেখাচ্ছে, যা শিখাচ্ছে, নতুন প্রজন্ম সেটাকেই সত্য বলে জানছে এবং বিশ্বাস করছে। যে কোনো কারণেই হউক, মিডিয়া মূলত নেতিবাচক খবর অথবা দুঃসংবাদগুলোকেই প্রাধান্য দিয়ে প্রচার করে থাকে। হয়তোবা পাঠকও তেমন সংবাদে বেশি আকৃষ্ট হয়। মিডিয়া তো শুধু সংবাদ পরিবেশনের মাধ্যমই নয়, একইসঙ্গে তা ব্যবসায়ী বিনিয়োগও বটে। আরও কারণ আছে। সত্য যে, এখন মিডিয়াই পাঠশালা। মিডিয়াই মহাবিদ্যালয়। মিডিয়াই বিশ্ববিদ্যালয়। কিন্তু মিডিয়া যদি পক্ষপাতদুষ্ট হয়ে ওঠে, তার ফলাফল হয় ভয়ংকর। রোহিঙ্গাদের বিতাড়নে মায়ানমারের মিডিয়ার ভূমিকা, ফিলিস্তিনীদের বিপক্ষে পশ্চিমা মিডিয়ার রোল, ইরাক, লিবিয়া, সিরিয়াকে ধ্বংস করার সমর্থনে পশ্চিমা মিডিয়ার সহায়ক ধূর্ত ভূমিকা এবং এমন আরও অজস্র....। রবীন্দ্রনাথ কবিদের অবাধ সনদ দিতে গিয়ে বলেছিলেন, “ সেই সত্য যা রচিবে তুমি/ ঘটে যা তা সব সত্য নহে ।’’ আজকাল মিডিয়া যা বলে , তা-ই সত্য; ঘটেই যা তা সত্য নয়---এমন অবস্থার সৃষ্টি হয়েছে। ফলে নতুন প্রজন্ম এখন মিডিয়া-প্রজন্ম হয়ে উঠছে। ২। শরৎচন্দ্র চট্টোপাধ্যায়ের তুমুল জনপ্রিয় ‘শ্রীকান্ত’ উপন্যাসের শুরুতে এমন কথা আছে, “ আত্মীয় অনাত্মীয় সকলের মুখে শুধু একটানা ‘ছি-ছি’ শুনিয়া শুনিয়া নিজেও নিজের জীবনটাকে একটা মস্ত ‘ছি-ছি-ছি’ ছাড়া আর কিছুই ভাবিতে পারি নাই। ’’ এটা হলো প্রচারণার প্রভাব যা এখন লোকমুখ থেকে মিডিয়ার মুখে আশ্রয় নিয়েছে। পরিবেশিত খারাপ সংবাদের প্রাধান্যে ও সংখ্যাধিক্যে ভালো ঘটনাগুলো সংখ্যালঘু জনগোষ্ঠীর মতো অনেকটাই গুরুত্বহীন হয়ে পড়ছে, ধর্তব্যের বাইরে রয়ে যাচ্ছে। নতুন প্রজন্ম এর দ্বারা গভীরভাবে এবং মারাত্মকভাবে প্রভাবিত হচ্ছে। নতুন প্রজন্ম এখন পাখির ডাকে নয়, মিডিয়ার ডাকে ঘুমিয়ে পড়ে, মিডিয়ার ডাকে জাগে । তারা দেখে সমাজ , রাষ্ট্র , দুনিয়া মানেই খুন, জখম, ‍যুদ্ধ, ব্যাংক লুটপাট , ধর্ষণ এবং এমনতর অনিঃশেষ। একসময় এসব সয়ে যাচ্ছে, এসব স্বাভাবিক বলে মেনে নিতে শিখছে। এবং ক্রমে ক্রমে এসব স্বভাবিকতায় গৃহীত হয়ে Trend হয়ে উঠছে। সবাই জানছে, বিশ্বাস করতে শিখছে--- ‘‘ ভালো কথা, ভালো ঘটনার কথা পড়ে পড়তে চায় না, শুনতে চায় না কেউ। তো " আজ পিরিতির বাজার ভালো নয় " যেমন, তেমনি আজ ভালো কথা, ভালো সংবাদেরও ‘ বাজার' ভালো নয় বলে যুক্তি শুনতে পাই। অতএব ওয়াকওভার পেয়ে যাচ্ছে যাকিছু ' দুঃসংবাদ'। ফলে ভালো কথা বলা, ভালো কথা উপভোগ করা এবং ভালো কথা প্রচার করা থেকে বঞ্চিত থাকতে অভ্যস্ত হয়ে উঠছে সমাজ। মনে পড়ছে রবীন্দ্রনাথ: 'তোমার কথা হেথা কেহ তো বলে না, করে শুধু মিছে কোলাহল। সুধা সাগরের তীরেতে বসিয়া পান করে শুধু হলাহল।।' -----রবীন্দ্রনাথের এই আস্তিক উপলব্ধি আস্তিকতা- নাস্তিকতার গণ্ডি পেরিয়ে বিস্তৃত ও বিস্তারিত হয়ে পড়ছে বিশ্বময়। আজ শুধু হলাহল পানের উৎসব। হলাহল পানের প্রতিযোগিতা। কোনো দেবতা কি নীলকন্ঠ হতে আসবে আবার? অন্ততঃ না আাসা পর্যন্ত এর প্রভাব কি হচ্ছে, তা হয়তো কোনোদিন খতিয়ে দেখবেন বিদেশের কোনো বিশ্ববিদ্যালয়ের সমাজবিজ্ঞানী-মনোবিজ্ঞানী।অনুবাদে গিলবো সেসব আমরা। চেয়ে চেয়ে দেখবে প্রাচ্যের অক্সফোর্ড। আবার বিপরীত দিক থেকে ভাবলে মিডিয়াকে সহায়ক শক্তি বলে মনে হয়। মিডিয়া এখন এমন এক শক্তি যাকে এড়িয়ে চলার কিংবা উপেক্ষা করার শক্তি কারুরই নেই; এমনকি রাষ্ট্রের পক্ষেও তা করা সম্ভব নয়। তো যাকে এড়ানো যায় না অথচ যা খুবই শক্তিশালী, তাকে নিজেদের ভালো কাজের অনুকূলে লাগানোর চেষ্টা করাই বুদ্ধিমানের কাজ। কিন্তু সে কাজটি অনেকের পক্ষে করা সম্ভব হয় না; অনেকেই সবখানি পেরে উঠেন না। তবে সাম্প্রতিকতম কিছু মিডিয়ার আবির্ভাব হয়েছে, যা নিজের কন্ট্রোলে রেখে ব্যবহার করা যায়। যেমন ফেসবুক। ফেসবুক সর্বত্রগামী এবং খরচও কম। ফেসবুক আসার পর আমি নিজেও ফেসবুকে কবিতা পোস্ট করে থাকি এবং দৈনিকের পাতায় পাঠাই খুব কম। কিন্তু কম হলেও তো পাঠাই। আর আমার কবিতা নিয়ে প্রতিবছর একাধিক প্রবন্ধ ছাপে দৈনিকের সাহিত্যপাতাগুলো যেসবের ভিন্নরকম গুরুত্ব আছে। অতএব মিডিয়াকে নিজেদের ভালো কাজে লাগানোর চেষ্টাই উত্তম কাজ। ৩। আমি সমবায় অধিদপ্তরে যোগদান করার কিছুদিন পরই উপলব্ধি করি, বুঝতে পারি, দেখতে পাই, জানতে পারি এবং বিশ্বাস করি, সমবায় উপমহাদেশের পিছিয়ে পড়া ও পিছিয়া-থাকা জনগোষ্ঠীর আর্থসামজিক উন্নয়নে ব্যাপক ভূমিকা পালন করে এসেছে। কৃষক, জেলে, কামার, কুমার, তাঁতি, নারী---- এদেরকে বৃটিশ আমল থেকে অদ্যাবধি তাদের সমষ্টিগত সুপ্ত ক্ষমতার সন্ধান দিতে, তাদের নিজেদের ভাগ্যোন্নয়নে একতাবদ্ধ হতে, তাদের আত্মবিশ্বাসে উজ্জীবিত হতে--- ব্যাপক ও গভীর ভূমিকা পালন করে আসছে সমবায়। কিন্তু এসবের প্রচার নেই। সমবায়ীরা, সমবায় বিভাগের কর্মকর্তা-কর্মচারীগণ নিজেরাও এসব সাফল্য বা ভালো ঘটনার প্রচারের উদ্যোগ গ্রহণ করেননি বললেই চলে। অথচ মেহনতী মানুষের মুক্তির কণ্ঠস্বর বিদ্রোহী কবি কাজী নজরুল ইসলাম তখনই সমবায়ের পক্ষে প্রাচরণা চালাতে রচেছিলেন সমবায়-সংগীত: ‘ওরে নিপীড়িত , ওরে ভয়ে ভীত শিখে যা আয় রে, আয়। দুঃখ জয়ের নবীন মন্ত্র- ‘সমবায়, সমবায়!’ ক্ষুধার জ্বালায় মরেছি সুধার কলস থাকিতে ঘরে! দারিদ্র্য, ঋণ, অভাবে জ্বলেছি না চিনে পরস্পরে! মিলিত হইনি তাই আমাদের দুর্গতি ঘরে ঘরে! সেই দুর্গতি-দুর্গ ভাঙিব সমবেত পদঘায়।। মিলি পরমাণু পর্বত হয় সিন্ধু বিন্দু মিলে, মানুষ শুধুই মিলিবে না কি রে মিলনের এ নিখিলে? জগতে ছড়ানো বিপুল শক্তি কুড়াইয়া তিলে তিলে আমরা গড়িব নতুন পৃথিবী সমবেত মহিমায়।। দুর্ভিক্ষের, শোষণের আর পেষণের জাঁতাকলে এক হয় নাই বলিয়া আমরা মরিয়াছি পলে পলে। সকল দেশের সকল মানুষ আজি সহস্র দলে মিলিয়াছি আসি-। রবে না জগতে প্রবলের অন্যায়।।' (সমবায়-সংগীত/ কাজী নজরুল ইসলাম) বিশ্বকবি রবীন্দ্রনাথ ঠাকুর সমবায়ের পক্ষে তাঁর লেখনী ও বাস্তব কর্মকে ব্যবহার করেছিলেন। আচার্য্য প্রফুল্লচন্দ্র রায়, গুরুসদয় দত্ত, আখতার হামিদ খান হয়ে বঙ্গবন্ধু। এসব মহামানবগণ সবাই ছিলেন সমবায়ের পক্ষে এক একজন দিকপাল। আরও অনেকেই ছিলেন। তাঁদের কথা ভুলে যতে বসেছেন সমবায় বিভাগের লোকজন। আজকের সমবায়ী-তারকা গোলাপ বানুদের কথাও কেউ বলে না। আর মিডিয়ার কি দায় পড়েছে উল্টো স্রোতে চলার। ফলে সমবায়ের অবস্থা নিজের জীবনকে মস্তবড় একটা ছি ছি ছাড়া কোনো কিছু ভাবতে না পারা শরৎচন্দ্রের সেই নায়কের / চরিত্রের মতো। সমবায় বিভাগের বিরুদ্ধে অভিযোগের কথা শুনতে শুনতে কান ঝালাপালা হয়ে যায় আমারও। আবার আমি নিজেও সেই অপবাদের স্বীকার হয়েছি নির্মমভাবে । মাঝেমাঝে কাজের উৎসাহ কমে যেতে চেয়েছে। আমি জোর করে নিজেকে উজ্জীবিত রাখার প্রাণপন চেষ্টা করে এসেছি। ৪। এমন প্রেক্ষাপটে আমি সমবায়ের সাফল্যগুলোকে মানুষের কাছে উপস্থাপনের কথা বারবার বলে এসেছি সহকর্মীদের। আমি নিজেও ফেসবুকে নানাভাবে তা তুলে ধরার সীমিত চেষ্টা করে আসছি। ভালো লাগেছে দেখে যে- এখন আমার অনেক সহকর্মী তাতে যোগ দিয়ে “ জয়তু সমবায়’’-- কথাটিকে সমবায়ী স্লোগানে উন্নীত করেছেন। আমি উজ্জীবিত বোধ করছি। বিগত ৭ নভেম্বর-২০২১ ছিল ৪৯তম জাতীয় সমবায় দিবস। আমরা সেই শুভক্ষণে প্রকাশ করেছি 'সমবায়ের সাফল্যগাথা'। রঙিন, সচিত্র এবং তথ্য-উপাত্তে সমৃদ্ধ। সমবায়বান্ধব মাননীয় প্রধানমন্ত্রী বঙ্গবন্ধু শেখ হাসিনা প্রধান অতিথি হিসেবে এই প্রকাশনার মোড়ক উন্মোচন করে আমাদের দারুণভাবে অনুপ্রাণিত করেছিলেন। সেই অনুপ্রেরণায় আমরা আরও অনেকগুলো কাজ হাতে নিয়েছি এবং সেসব অল্পসময়ের মধ্যেই সম্পন্ন হয়ে যাবে। আমরা প্রকাশ করেছি 'নারীর ক্ষমতায়নে সমবায় ' শীর্ষক গবেষণাগ্রন্থ। সেটিও অত্যন্ত গুরুত্বপূর্ণ একটি কাজ । ৫। গতকাল ( ৩ ফেব্রুয়ারি -২০২১) বেলা ৪টায় সময় আমার চেম্বারে এসেছিলেন, পাকিস্তানে নিযুক্ত বাংলাদেশের সম্মানিত রাষ্ট্রদূত জনাব রুহুল আলম সিদ্দিক। তিনি এসেই বললেন, ‘‘স্যার, সমবায় নিয়ে তো আপনি দারুণ কাজ করে চলেছেন। আমি বিদেশে বসেও আপনার স্ট্যাটাসগুলো পড়ি এবং খুব ভালো লাগে। ‘’ তিনি আরও বললেন যে-- মিল্কভিটার আদিভূমি উল্লাপাড়ার লাহিড়ী-মোহনপুর গ্রামে তাঁর জন্ম। তিনি সমবায়ী আবহাওয়ায় জন্মগ্রহণ করেছেন এবং বেড়ে উঠেছেন । তিনি মুগ্ধকণ্ঠে সমবায়ের যাত্রা থেকে বর্তমান পর্যন্ত অনেক কথা বললেন। আমি মুগ্ধ হয়ে শুনছিলাম সব। তাঁর তাড়া ছিল। স্বল্পকালীন আলাপের পর তাঁর হাতে তুলে দিলাম ‘ সমবায়ের সাফল্যগাথা’', ' নারীর ক্ষমতায়নে সমবায়', 'সমবায় আঙিনায় সৃজনশীলতার আলো' প্রভৃতি প্রকাশনা। এবং আমার কবিতার বই তো বটেই। তিনি মহাখুশি হলেন, একথা আমি যদি নাও বলি-- তবু তা সত্য। ৬। আমি রাষ্ট্রদূত মহোদয়কে অনুরোধ করেছি, বাংলাদেশের সাহিত্য, সংস্কৃতি এবং সমবায়ের কথা পাকিস্তানের সুধীমহলে তুলে ধরার কথা। সেটা তিনি করবেন, আমি জানি। আমি একবার স্পেন হয়ে পর্তুগালে গিয়েছিলাম। তখন জনাব রুহুল আলম সিদ্দিক পর্তুগালে বাংলাদেশের রাষ্ট্রদূত। তিনি তাঁর অফিস দেখিয়েছিলেন, তাঁর বসবাসের বাংলোয় থাকার ব্যবস্থা করেছিলেন এবং রাতভর গান ও কবিতা পাঠের আসর করেছিলেন আমার সৌজন্যে। ভাবী নিজহাতে রান্না করে আপ্যায়ন করেছিলেন নানারকমের খাবারে। প্রখ্যাত সঙ্গীতশিল্পী কে এম মোস্তফা আনোয়ার আমাদের ছাদের ওপর সাররাত নজরুসঙ্গীতসহ নানারকমের গান শুনিয়েছিলেন গানের শানে নযুল-সহ। তিনি তখন পর্তুগালের একটি বিশ্ববিদ্যালয়ে পিএইচডি করছিলেন। আমরা ফাটাবাঁশের বৈশিষ্ট্য নিয়েই মিলিয়েছিলাম কণ্ঠ। তা না হলে হলে তো জমতো না। 'একাকী গায়কের নহে তো গান, মিলিতে হইবে দুইজনে; গাহিবে একজন খুলিয়া গলা, আরেকজন গাবে মনে। তটের বুকে লাগে জলের ঢেউ তবে সে কলতান উঠে বাতাসে বনসভা ‍শিহরি কাঁপে তবে সে মর্মর ফুটে।' (গানভঙ্গ/রবীন্দ্রনাথ ঠাকুর) আমার সঙ্গে ছিলেন সহকর্মী যুগ্মসচিব নাসরীন জাহান। বলা যায় তিনি সেই সফররের ব্যবস্থা করেছিলেন। রুহুল আলম সিদ্দিক তারই বন্ধু। এখন অবশ্য আমারও। জনাব রুহুল আলম সংস্কৃতিপ্রেমী এবং সংস্কৃতিসেবী মানুষ। তিনি মানুষকে সম্মান দিতে জানেন। ফলে সম্মান অর্জন করতেও পারেন সহজেই। তিনি আমার কবিতা পছন্দ করেন। সেদিনের সেই আসরে আমার কবিতা আবৃত্তি করেছিলেন। এটা আমার বাড়তি আনন্দের কারণ ছিল। সাহিত্য-সংস্কৃতির প্রতি ভালোবাসাই আমাদেরকে “ ক্ষণিক মিলনে’’--ই ‘‘চিরপরিচিত মম’’ করে তোলার প্ররোচনা ও শক্তি দিয়েছে। তাই তো তিনি ছুটিতে দেশে এসেই আমাকে খুঁজে বের করেছেন এবং প্রচণ্ড ব্যস্ততার মাঝেও দুদণ্ড সময় বের করে নিয়েছেন--আমাকে একবার চোখের দেখা দেখে যাওয়ার জন্য। কয়েকদিন আগে এসেছিলেন প্রখ্যাত মানুষ ড. নাশিদ কামাল। গতকাল জনাব রুহুল আলম সিদ্দিক। আরও বহু গুণীজনের হাতে দিয়েছি সাফল্যগাথার কপি। এভাবে গুণী মানুষদের হাতে পৌঁছে যাাচ্ছে সমবায়রে সাফল্যগাথা। জয়তু সমবায় !
ভাতিজা নাহিদ হাসানের হ্যাট্রিক বিজয় আমার আপন ভাতিজা নাহিদ হাসান টানা ৩য় বারের মতো রাজশাহীর তানোর উপজেলাস্থ মুন্ডুমালা পৌরসভার কাউন্সিলর নির্বাচিত হলো আজ। দুজন প্রার্থী। ১০০% সুষ্ঠু, অবাধ ও নিরপেক্ষ নির্বাচন। হাড্ডাহাড্ডি লড়াই। বিজয়ী প্রার্থী ৬২৫ ভোট। প্রতিযোগী প্রার্থী ৬১২ ভোট। উল্লেখ্য, নাহিদ হাসান তানোর উপজেলা যুবলীগের সাংগঠনিক সম্পাদক। তার প্রতিদ্বন্দ্বী প্রার্থী জনাব শামসুল হকও আমাদের একই ঘরানার নিজস্ব লোক। অভিনন্দন নাহিদ হাসান! ধন্যবাদ ও কৃতজ্ঞতা মুণ্ডমালা পৌরসভার ৭ং ওয়ার্ডের শান্তিপ্রিয় আপনজনেরা।
কুয়াশামাখা সমুদ্র / আমিনুল ইসলাম আব্বা বলতেন, আদার বেপারী হয়ে জাহাজের খবর নিতে যাওয়া আর পানিতে টাকা ফেলা একই কথা! জেনেছিলাম, জাহাজ চলে সমুদ্রে-- পাগলায় যেমন চলতো ভাদুচাচার গুজরঘাটের লা; তখন আমি গাজী গাজী বলে নৌকা চালানো মতলব মিয়ার মেঘনাও দেখিনি অথচ আই এ সিক্স্থ স্ট্যান্ড করায় একবার জাহাজে চড়ে সমুদ্র দেখার আমন্ত্রণ জুটেছিল; সেও আবার মহামান্য রাষ্ট্রপতির সাথে ! এ যেন লাফ দিয়ে এভারেস্টে ওঠার স্বপ্ন ! কিন্তু গ্রামীণ পোস্টাপিসের সিস্টেম লস সহ যখন হাতে পৌঁছে সেই দাওয়াতপত্র, তখন সেই জাহাজ গভীর সমুদ্রের হাওয়া খেয়ে ফিরে এসেছে পতেঙ্গা বন্দরে; তার চিমনী উদগীরণ করছে তৃপ্তির ঢেঁকুর আর তিন কুড়ি মেধাবী স্বপ্ন আকাশের সাদামেঘ চুমে ছড়িয়ে পড়ছে-- জলজ বাতাসে দোলা সামুদ্রিক শেওলায়, মৃত্তিকার পেটে এবং ভবিষ্যতের সুবেহ-সাদিক মাখা দিগন্তে ! আমি কি অভিশাপ দিয়েছিলাম? মনে নেই। কিন্তু সেই পোস্টাপিস আজ মরা তিস্তা; বৃষ্টির ভর্তুকি আর মৌসুমের বরাদ্দও তাকে শ্রাবণের ইছামতী করে তুলতে পারে না কেবল চতুর আড়ালে হাঙর হয়ে উঠতে চায় কতিপয় ছদ্মবেশী বোয়াল। আমার কি আর সমুদ্র দেখা হয়নি এজীবনে? সেকথায় পরে আসি; পদ্মাপাড়ের ছেলে এই আমার যখন নদীতে ঝাপ দেয়ার সাহস ফুরিয়ে এসেছে, আলতাদিঘিতেও নামতে চায় না পা, তখন আবার সমুদ্র ভ্রমণের আমন্ত্রণ ! পোস্টাপিস নয়, তাই এবার আর মিস হওয়ার ঘটনা ঘটেনি; কুয়াশার আব-ই রাওয়ান ঢেকে আছে প্রশান্ত সমুদ্রের নিতম্ব কিন্তু সকালের সোনালি আলোয় উদ্ভাসিত হয়ে উঠেছে অনুদ্বোধিত সৌন্দর্যের আয়নামহল; দেখা যায়-- চোখ যায় যতদূর দুপাশের ঝাউবন নাচবে বলে অপেক্ষায় আছে লক্ষ্যভেদী ঝড়বাতাসের; উদ্বোধিত হবে বলে প্রস্তুতিমাখা সিগন্যাল দিচ্ছে একটি বন্দর; মগ্নচূড়া থেকে ভেসে আসা পরমানন্দের সুর মুখরিত করে তুলতে চায় মহীসোপানের পাড়। এই সমুদ্রে কোনো জাহাজ এখন অবধি জল ভেঙেছে কি? শান্তজলের চাতাল বুঝতে দেয় না সেও; এবং কোনো চিহ্নও নেই সিডর আইলা মহাসেনের; আমি এমভি ঈসা খাঁন নিয়ে ঢুকে পড়বো কি না, সেই ভাবনায় মনোযোগ দিতে -- সমুদ্রের নাভি থেকে ভেসে আসে- জলের তানসেন-- হামাব্যাক তিমির গান !
সমবায় অধিদপ্তরের সাংগঠনিক কাঠামো নিয়ে কাজ আমিনুল ইসলাম ‘‘ওরে নিপীড়িত, ওরে ভয়ে ভীত শিখে যা আয় রে আয়, দুঃখজয়ের নবীন মন্ত্র- সমবায় সমবায়।।’’ (সমবায়-সংগীত/ কাজী নজরুল ইসলাম) আমি আজ থেকে প্রায় দেড় বছর আগে সমবায় অধিদপ্তরে যোগদান করি। সেদিনই সহকর্মীগণ সমবায় অধিদপ্তর সম্পর্কে একটি পাওয়ার পয়েন্ট প্রেজেন্টেশন দেন। বিভাগীয় প্রধান হিসেবে যোগদান করেই জেনে আমি কষ্ট পাই যে সমবায় অধিদপ্তরের অতিরিক্ত নিবন্ধকগণের পদটি ৪র্থ গ্রডের এবং উপজেলা /থানা সমবায় অফিসারের পদটি ২য় শ্রেণির। উপজেলা লেভেলে আমি বহুদিন চাকরি করেছি। যতখানি মনে পড়ে, উপজেলা লেভেলে প্রায় সকল বিভাগের অফিস প্রধানের পদটি ১ম শ্রেণির। এদেশে ১৯০৪ সালে আনুষ্ঠানিকভাবে তার আধুনিক ফর্মে সূচিত হয় সমবায় । এই অতি পুরাতন ও ঐতিহ্যবাহী বিভাগের উপজেলা সমবায় অফিসারের পদটি ২য় শ্রেণির। আমি ঐদিনই বলেছিলাম, সমবায় অধিদপ্তরে আমার কাজের অন্যতম অগ্রাধিকার হবে সহকর্মীদের পদের এবং বেতন স্কেলের আপগ্রেডেশন এবং সাংগঠনিক কাঠামো সংশোধনের লক্ষ্যে উদ্যোগ গ্রহণ। সময়মতোই উদ্যোগ গ্রহণ করেছিলাম, কিন্তু নানাবিধ দুর্ভাগ্যজনক কারণে সে উদ্যোগ অনুসারে যথাসময়ে কাজ সম্পন্ন করা সম্ভব হয়নি। সেসব কথা আজকের প্রচেষ্টা সফল হলে, হয়তো একদিন বলবো । হয়তোবা বলবো না। মানুষকে জীবনে কত অপ্রিয় জিনিসই তো হজম করে নিতে হয় ! হলাহল কণ্ঠে নিয়েই তো নীলকণ্ঠ হওয়া যায়। জীবন পুষ্পশয্যা নয়; চাকরিজীবনও তা নয়। আর প্রাকৃতিক বিপদ বিপর্যয় তো আছেই। সদ্যবিগত ডিসেম্বর মাসেই করোনা ভাইরাসে আক্রান্ত হয়েছিলাম; আপনজন, হিতাকাঙ্ক্ষী ও সহকর্মীদের দোয়ায় এবং চিকিৎসক বন্ধুদের সহযোগিতায় বেঁচে গেছি। মারাও যেতে পারতাম। সেটা হলে আজ এই শুভ প্রস্তাবে সই করার সৌভাগ্য হতো না। তো আজ নিজেকে কিছুটা ভাগ্যবানই মনে হচ্ছে। ২। সময়ের অগ্রগতিতে দেশের জনসংখ্যা বেড়েছে। এখন দেশে সমবায়ীর সংখ্যা ১কোটি ১৫ লক্ষ ৯ হাজার ৮২৫ জন। আর সমবায় সমিতির সংখ্যা ১লক্ষ ৯২ হাজার ২৩টি। সমবায় সমিতির মাধ্যমে প্রত্যক্ষভাবে দেশেব সাড়ে ৯ লাখেরও বেশি মানুষের কর্মসংস্থান হয়েছে। দেশে এখন ২৯/৩০ প্রকারে সমবায় সমিতি আছে। নারীর ক্ষমতায়নে সমবায়ের ভূমিকা উজ্জ্বলভাবে উল্লেখযোগ্য। সমবায় এখন আবাসন সেক্টরেও সাফল্যের সাথে কাজ করছে। কৃষির সাফল্যের গোড়ায় রয়েছে সমবায়। দুগ্ধশিল্পে স্বনির্ভরতা অর্জনের লক্ষ্যে এদেশে প্রতিষ্ঠিত হয় যে সমবায় সমিতি, তাকে আমরা মিল্কভিটা নামে জানি যদিও এটি ঐ সমিতির উৎপাদিত পণ্যের ব্রান্ড নাম। ব্যাংকিং ও ক্ষুদ্র ঋণদান কার্যক্রমের গোড়ার কথা সমবায় পদ্ধতি। আর এখন সমবায় সমিতি কেবল আর্থসামাজিকভাবে পিছিয়ে থাকা মানুষের ভাগ্য উন্নয়নের পদ্ধতি নয়, বিভিন্ন উচ্চশিক্ষিত ব্যক্তিগণ এবং পেশাজীবী মানুষও তাদের অধিকতর উন্নয়ন এবং সামাজিক সুরক্ষার লক্ষ্যে সমবায় সমিতি গঠনে এগিয়ে আসছেন। মাননীয় প্রধানমন্ত্রী ৪৯তম জাতীয় সমবায় দিবসে তাঁর প্রধান অতিথির ভাষণে কতিপয় নির্দেশনা প্রদান করেছেন। তার মধ্যে দুটি হচ্ছে, নারীদের আরও বেশি করে সমবায়ের সাথে সম্পৃক্তকরণ এবং তৃতীয় লিঙ্গের মানুষ ও বেদে সহ প্রান্তিক জনগোষ্ঠীর উন্নয়নের জন্য প্রচেষ্টা ও প্রকল্প গ্রহণ। ৩। জাতির পিতা বঙ্গবন্ধু শেখ মুজিবুর রহমান সমবায়ের মাধ্যমে দেশের পিছিয়ে থাকা জনগোষ্ঠীর আর্থসামাজিক উন্নয়নের স্বপ্ন দেখেছিলেন, পথনির্দেশ প্রদান করেছিলেন। মাননীয় প্রধানমন্ত্রী বঙ্গবন্ধুকন্যা শেখ হাসিনাও সমবায়কে Inclusive Development এর প্রকৃষ্ট পন্থা হিসাবে গ্রহণ করেছেন। সমবায় বিভাগের কাজ বেড়েই চলেছে। তার সাথে যুক্ত হয়েছে উন্নয়নমূলক প্রকল্প বাস্তবায়নের কাজ। সমবায় অধিদপ্তরের গতানুগতিক কাজের সাথে উন্নয়নমূলক যোগ হওয়ায় কাজের পরিধি ও মাত্রা অনেক বেড়ে গেছে। উন্নয়নমূলক কাজের কিছুটা বিবরণ দেয়ায়: (ক) বাস্তবায়নাধীন প্রকল্পসমূহ (১) উন্নত জাতের গাভী পালনের মাধ্যমে সুবিধাবঞ্চিত মহিলাদের জীবনযাত্রার মান উন্নয়ন প্রকল্প প্রকল্পের মেয়াদ: ১/৭/২০১৬ হতে ৩০/৬/২০২১ ; প্রকল্প ব্যয়: ১৫১ কোটি ৫৭ লক্ষ টাকা। (২) দুগ্ধ ও মাংস উৎপাদনের মাধ্যমে কর্মসংস্থান সৃষ্টির লক্ষ্যে গঙ্গাচড়া উপজেলায় দুগ্ধ সমবায়ের কার্যক্রম সম্প্রসারণ প্রকল্প ; প্রকল্পের মেয়াদ: ১/৭/২০১৬ হতে ৩০/৬/২০২১; প্রকল্প ব্যয়: ২৩ কোটি ৮৯ লক্ষ টাকা। (৩) আমার বাড়ি আমার খামার প্রকল্পের কম্পোনেন্ট হিসেবে ‘সমবায়ের মাধ্যমে ক্ষুদ্র নৃ-তাত্ত্বিক জনগোষ্ঠীর জীবনযাত্রার উন্নয়ন’; প্রকল্পের মেয়াদ: ১/৭/২০১৬ হতে ৩০/৬/২০২১; প্রকল্প ব্যয়: ৪০ কোটি ৮৬ লক্ষ টাকা। (খ) ২০২০-২০২১ অর্থবছরের এডিপিতে সবুজ পাতায় অন্তর্ভুক্ত প্রকল্পসমূহ (১) বঙ্গবন্ধুর গণমুখী সমবায় ভাবনার আলোকে বঙ্গবন্ধু মডেল গ্রাম প্রতিষ্ঠা পাইলট প্রকল্প; প্রকল্পের মেয়াদ: ১/৭/২০২০ হতে ৩০/৬/২০২২; প্রকল্প ব্যয়: ৪৯ কোটি ৯৪ লক্ষ টাকা। (২) দুগ্ধ ও মাংস উৎপাদনের মাধ্যমে গ্রামীণ কর্মসংস্থান সৃষ্টির লক্ষ্যে যশোর ও মেহেরপুর জেলায় সমবায়ের কার্যক্রম বিস্তৃতকরণ প্রকল্প; প্রকল্পের মেয়াদ: ১/৭/২০২০ হতে ৩০/৬/২০২৩ প্রকল্প ব্যয়: ৪৮ কোটি ২৯ লক্ষ টাকা। (৩) দুগ্ধ ঘাটতি উপজেলায় দুগ্ধ সমবায়ের কার্যক্রম সম্প্রসারণ ;প্রকল্পের মেয়াদ: ১/৭/২০২০ হতে ৩০/৬/২০২৪; প্রকল্প ব্যয়: ১৫৩ কোটি ৩৭ লক্ষ টাকা। (৪) সমবায়ের মাধ্যমে কৃষি পণ্যের ভেল্যু চেইন উন্নয়ন প্রকল্প; প্রকল্পের মেয়াদ: ১/৭/২০২০ হতে ৩০/৬/২০২৪ ; প্রকল্প ব্যয়: ১২১ কোটি ৪৮ লক্ষ টাকা। (৫) সমবায়ের মাধ্যমে হাওড় অঞ্চলে বিকল্প জীবনযাত্রা সৃষ্টি প্রকল্প ;প্রকল্পের মেয়াদ: ১/৭/২০২০ হতে ৩০/৬/২০২৪ ; প্রকল্প ব্যয়: ১৮০ কোটি ০৭ লক্ষ টাকা। বঙ্গবন্ধুর সমবায় দর্শনের আলোকে সমবায় অধিদপ্তরের ভবিষ্যত পরিকল্পনা (১) সমবায় সেক্টরে উৎপাদন ও বিপণন ব্যবস্থার উন্নয়ন ঘটিয়ে জনগণের দোরগোড়ায় সেবা ও পণ্য পৌঁছানো; (২) সমবায়ীদেরকে নতুন নতুন প্রযুক্তির প্রশিক্ষণ দিয়ে বিশেষায়িত পণ্য ও সেবার ক্ষেত্রে দক্ষ করে গড়ে তোলা; (৩) আন্তঃসমবায় সহযোগিতার মাধ্যমে সমবায় মূলনীতির বাস্তবায়ন করে দেশের বিভিন্ন অঞ্চলের সমবায়ীদের অনলাইন প্লাটফর্মে এনে উৎপাদিত পণ্য ও সেবার লিংকেজ গড়ে তোলা; ৪) নতুন নতুন ক্ষেত্রে (যেমন: গার্মেন্টস সেক্টর, প্রবাসীদের কর্মসংস্থানের জন্য পতিত জমিতে কৃষি উৎপাদন, স্কুল কো-অপারেটিভ, ট্যুরিজম কো-অপারেটিভ, হেলথ কো-অপারেটিভ ইত্যাদি) সমবায়কে নতুন আঙ্গিকে সম্প্রসারণ। চলমান এবং বাস্তবায়িত প্রকল্পসমূহের শিক্ষা থেকে সমবায় সেক্টরে গৃহীতব্য পদক্ষেপসমূহ (১) সমবায় অধিদপ্তরের বিদ্যমান দুগ্ধ প্রকল্পের অভিজ্ঞতা নিয়ে সারাদেশে দুগ্ধ সেক্টরের উন্নয়নে চলমান প্রকল্পের পাশাপাশি নতুন নতুন প্রকল্প গ্রহণ করা এবং চরাঞ্চলে এসব প্রকল্পের আওতা বৃদ্ধি করা।পাশাপাশি গোরু মোটা তাজাকরণ, ছাগল পালন, হাঁস-মুরগী পালন ও মহিষ পালন প্রকল্প গ্রহণ; (২) ইতোমধ্যে বাস্তবায়িত গারো প্রকল্পের অভিজ্ঞতায় দেশের অন্যান্য জেলায় এ ধরনের প্রকল্প গ্রহণ করা এবং তাদের পেশার সাথে সামঞ্জস্য রেখে সমবায়ভিত্তিক ছোট ছোট প্রকল্প গ্রহণ; (৩) উৎপাদিত পণ্যের প্রক্রিয়াজাতকরণ ও বাজারজাতকরণের জন্য প্রকল্প গ্রহণ করা এবং এর আওতায় প্রতিটি জেলায়/বিভাগে শো-রুম স্থাপন এবং মার্কেটিং লিংকেজ স্থাপন; (৪) কৃষি উৎপাদন বৃদ্ধি এবং মূল্য সংযোজনের জন্য প্রকল্পভিত্তিক কৃষি সমবায় সমিতি গঠন করা এবং গঠিত সমবায় সমিতির মাধ্যমে সদস্যদর মাঝে আধুনিক যন্ত্র ও প্রযুক্তি সরবরাহকরণ; (৫) সমবায় আন্দোলনকে গতিশীল ও শক্তিশালী করার লক্ষ্যে জাতীয় সমবায় ইউনিয়ন, বাংলাদেশ সমবায় ব্যাংক লিঃ সহ জাতীয় পর্যায়ের সমবায় প্রতিষ্ঠানকে শক্তিশালীকরণের জন্য দৃঢ় পদক্ষেপ গ্রহণ; (৬) সমবায় প্রশিক্ষণ প্রতিষ্ঠানসমূহ (বাংলাদেশ সমবায় একাডেমি/ আঞ্চলিক সমবায় ইন্সটিটিউটসমূহ) ও মাঠ পর্যায়ের সমবায় অফিসসমূহকে শক্তিশালী করার জন্য অবকাঠামোসহ আধুনিক সুবিধা নিশ্চিতকরণে প্রকল্প গ্রহণ এবং (৭) আইসিটি ব্যবহারের মাধ্যমে সমবায় অধিদপ্তরের সকল কার্যক্রম ডিজিটাইজড করা এবং সকল সেবা অনলাইনে প্রদানের জন্য অধিদপ্তরসহ সমবায় সংগঠনসমূহের সক্ষমতা বৃদ্ধির জন্য প্রকল্প গ্রহণ। উপরের কাজগুলো আশির দশকেছিল না। কিন্তু এখনও আশির দশকে সৃষ্ট জনবল নিয়ে সমবায় অধিদপ্তর কাজ করে যাচ্ছে। যুক্তিসঙ্গত কারণেই সমবায় অধিদপ্তরের জনবল বৃদ্ধির এবং পদগুলো আপগ্রেডেশনের প্রয়োজন হয়ে পড়েছে বলে আমরা যারা সমবায় বিভাগে কাজ করি, অনুভব করে আসছি। ৪। সে লক্ষ্যে সুনির্দিষ্ট প্রস্তাব প্রস্তুতকরণ এবং সমবায় অধিদপ্তরের জনবলের সংশোধিত সাংগঠনিক কাঠামো তৈরীর জন্য আমরা ৭ সদস্য বিশিষ্ট একটি কমিটি গঠন করেছিলাম যা নিম্নরূপ: (১) যুগ্মনিবন্ধক জনাব মোহাম্মদ হাফিজুল হায়দার চৌধুরী-- আহবায়ক ( ২) উপনিবন্ধক জনাব মোঃ কামরুজ্জামান - সদস্যসচিব। সদস্যগণ হচ্ছেন, খুলনার বিভাগীয় যুগ্মনিবন্ধক জনাব মোঃ মিজানুর রহমান, যুগ্মনিবন্ধক জনাব মোঃ জিল্লুর রহমান, যুগ্মনিবন্ধক জনাব মোহাম্মদ হেলাল উদ্দিন, উপনিবন্ধক জনাব মোঃ মনিরুল ইসলাম এবং উপনিবন্ধক জনাব নুর মোহাম্মদ মামুন। অতিরিক্ত নিবন্ধকগণসহ অন্যান্য অনেক সহকর্মী কমিটিকে পরামর্শ ও মতামত দিয়ে সহায়তা করেছেন। পল্লী উন্নয়ন ও সমবায় বিভাগের সুযোগ্য উপসচিব জনাব সিদ্ধার্থ শংকর কুণ্ডু পরামর্শ দিয়ে কমিটিকে মূল্যবান সহায়তা প্রদান করেছেন বলে আমি জেনেছি। কমিটির সদস্য যুগ্মনিবন্ধক (প্রশাসন ) জনাব মোঃ জিল্লুর রহমানেএবং সদস্য সচিব উপনিবন্ধক ( প্রশাসন ) জানাব মোঃ কামরুজ্জামান জানিয়েছেন যে কমিটির কাজে সবচেয়ে সক্রিয় ও সফল সহযোগিতা প্রদান করেছেন যুগ্মনিবন্ধক জনাব মোঃ মোখলেসুর রহমান এবং উপনিবন্ধক জনাব সাইয়্যেদাতুন নেছা এবং তাদের দুজনের কন্ট্রিবিউশান সবচেয়ে বেশি। আমি জেনে খুশি হয়েছি। টীম স্প্রিরিট হচ্ছে সমবায়ের মূলধর্ম। টীমের বাইরে থেকেও তারা সবচেয়ে বেশি সহযোগিতা ও কন্ট্রিবিউট করেছেন, এটা অনুসরণীয় দৃষ্টান্ত। ৫। উক্ত কমিটি অনেক পরিশ্রম করে সমবায় অধিদপ্তরের জনবলের সংশোধিত সাংগঠনিক কাঠামো প্রস্তুত করতঃ উপস্থাপন করে। পরীক্ষা নিরীক্ষা শেষে আজ সন্ধ্যায় সেটিতে সই করলাম। আগামীকাল এটি পল্লী উন্নয়ন ও সমবায় বিভাগে জমা দেয়া হবে। আমরা আশা করি, পরীক্ষা নিরীক্ষা শেষে এবং প্রয়োজনে ছোটখাটো সংশোধনী সহকারে এটি অনুমোদিত হবে। এতে করে সমবায় বিভাগের সহকর্মীদের দীর্ঘদনের চাওয়া পূর্ণ হবে এবং সমবায় অধিদপ্তরের কাজের গতি আরও বৃদ্ধি পাবে। প্রয়োজনের তুলনায় জনবল অনেক কম হলে প্রত্যাশিত সাফল্য আসে না; তেমনি একটি ফ্রাস্ট্রেটেড জনবল দিয়েও অর্জন করা যায় না কাঙ্ক্ষিত সাফল্য। এই সত্যটির সাথে সঙ্গতিপূর্ণ আমাদের এই প্রচেষ্টা। কমিটির প্রিয় সদস্যদের এবং প্রশাসন শাখার সকল স্তরের সহকর্মীদের আন্তরিক ধন্যবাদ ও কৃতজ্ঞতা জানাচ্ছি। উল্লেখ্য, এ কাজটি করতে গিয়ে তারা বিগত কয়েকমাস যাবত অফিসের কাজ শেষে রাত ৮/১০ টা এবং সাপ্তাহিক ছুটির দিনগুলোতে প্রচুর পরিশ্রম করেছেন। এটা তাদের সমবায়ী মন-মানসিকতারই স্বাক্ষর বহন করে। এ লক্ষ্যটি অর্জিত হলে সমবায় বিভাগে কাজ করার বিষয়টি বহুকিছুর পরও মূলতঃ আমার সুখস্মৃতি হয়ে থাকবে। জয়তু সমবায়!
শীতের বাতাসে দোলে পাপিয়ার নীড় আমিনুল ইসলাম দুরন্ত উত্তরবায়ু, নাকি কোনো রোদবৈরী ঝড়? থরো থরো ঘরবাড়ি, বৃক্ষেরাও বিপর্যস্ত শির ! ঘাসফড়িঙের ঘাসে ছোট ছোট তুষারের চর বাবুইজুটিরা বন্দী- শীতের হাড়িতে যেন ক্ষীর ! শীতল মুঠোয় দ্যাখো কাঁপিতেছে তরলার বাঁশি সুরের ঘরের মুখে গড়ে ওঠে হিমের আস্তানা কদমতলায় ঝোলে মেঠোসুর নিয়ে হিমফাঁসি দোয়েলের মঞ্চে আজ শীতপাখিদের মাস্তানা। স্তন ও অধর মাঝে দ্যাখো আজ ওঠে কার জোত ! কাঁপনের হাত খুলে অন্তরঙ্গ বাতার বাঁধন বৃদ্ধের সম্বল লালরোদটুকু- সেও পলাতক অসংখ্য আত্মার লাশ, নেই শোক, নেইকো কাঁদন। চোখ ঠারে হিমঝড়, আমরাও উথাল-পাথাল তথাপি নাছোড়হাতে ধরে আছি অশথের ডাল।
নিকট অথবা দূর / আমিনুল ইসলাম গ্রামের মিষ্টিভক্ত ছোট বালক দরোজা লাগিয়ে গুড় খায় ঘরে-- যাতে দেখে না ফেলে কেউ! তবু জেনে যায় মা--- "দুষ্টুটার জ্বালায় আর পারি না!" অথচ বন্ধ থাকে না হাড়িতে গুড় ভরার কাজ। তুমিও আমাকে ভালোবাসো চুপি চুপি---- টেনে রেখে ভূগোলের অদৃশ্য দরোজা। কেউ দেখে না। শুধু দুঃখের গোয়েন্দারা সে-খবর দিয়ে যায় আমাকে। রাজধানীতে রইলেও আমি তো গাঁয়েরই ছেলে ! আকাশকে আড়াল করে মাঝে মাঝে---- নৈকট্য আর দুরত্ব চুমু খায় পরস্পরের গালে।
উদ্বোধন / আমিনুল ইসলাম ঐ যে দ্যাখো, কালিজিরা ব্রীজ, বাল্যবিবাহের তরিকায় সেটির উদ্বোধন হয়েছিল গায়ের জোরের মোড়লের হাতে; রূপসী বাংলার কবির নাম নিয়ে বুকপকেটে, আমরা চারজন দাঁড়িয়ে দাঁড়িয়ে দেখেছি সেই মরিয়া তামাশা ; তামাশা দেখার জন্য বেতনভাতার ব্যবস্থা ছিল ; আমরা অবশ্য হাততালিও দিয়েছি, বেনামাজী হলেও হাত উঠিয়েছি উঁচুতে আর রিপোর্টারগণ ক্যামেরাম্যানসহ হয়ে উঠেছেন উপাসাগরীয় যুদ্ধকালের--- বিবিসি-সিএনএন-ফক্স নিউজের তুলনা ! আজকের শাহনাজ শিল্পী বুঝবে না-- সেদিন ঢেউয়ের দৃষ্টি বাড়িয়ে এসব দেখে হেসেছিল কি না- জোয়ারভাটার অভিজ্ঞ হেডমিস্ট্রেস কীর্তনখোলা। সেসব দিন কি চলে গেছে ফেলে রেখে নগ্ন নিতম্বের ছবি? নাকি রেখে গেছে ডিজিটাল সংস্করণের আয়োজন? দুচোখে দুটি পাওয়ার গ্লাস কিন্তু চোখদুটি আজো ছয় বাই ছয়, এখনও তারা সালিম আলীর আগফা বক্স ক্যামেরা তবে নাকের ওপর ঝুলে আছে-- হলদেগলা চড়ুই নয়, ভীষণ বড় একটা রাতরঙা যদি... কিন্তু তামাশা নয়, একটা সত্যিকারের ক্ষণ-- দাঁড়িয়ে আছে উদ্বোধিত হওয়ার অপেক্ষায় হাতে নিয়ে -- সময়ের অননুমোদিত দাওয়াত পত্র; বহুদিন বহুরাত ধরে প্রস্তুত লায়েক পতিত জমি, বৃষ্টির জল মোটেও যথেষ্ট নয়, মহানন্দাও বাড়ায়নি জলের আঁচল; ফলে তো পড়ে আছে যাকে বলে আবাদহীন অথচ এই ডিজিটাল যুগেও এমন স্বর্ণসম্ভবা জমির চাহিদা কমার কোনো কারণ নেই ! ত্রাণ মন্ত্রণালয়ের তদবিরী বরাদ্দ নয়, ভালো ছাত্রদের বালিশ প্রকল্পও নয়, আমরা আমাদের গড়পড়তা মেধা ও শ্রম, সহমর্মিতা ও ভালোবাসা- এসব বিনিয়োগ করে কেটেছি জল সরবরাহের খাল-- স্থানীয় ভাষায় লোকে বলে খাড়ি; দুইধারে মিহি কাশবন, রাখাল কিশোরদের মোহমাখা চোখ আটকে যায় সোনালি রোদের জামার বোতামে; উদ্বোধন হবে কিন্তু কোথাও কোনো প্লেট বা পাথর থাকবে না; উদ্বোধন হবে-- আষাঢ়ের হাতে যেমন হয় উন্মুখ নদী উদ্বোধন হবে-- ফাগুন হাওয়ার হাতে যেমন হয়-- কুয়াশার কামিজ পরা গোলাপের বাগান; আমন্ত্রিত অতিথিদের তালিকায় থাকবে- অক্সিজেনমাখা আলো, করোনা ভাইরাসমুক্ত হাওয়া এবং স্বর্গ থেকে আসবেন গন্দম বাগানের কতিপয় অভিভাবক বৃক্ষ। ভালোবাসার ইউনিফরম জড়িয়ে অস্তিত্বে সেই মাহেন্দ্রক্ষণের অপেক্ষায় কাজ করছি আমরা যেভাবে লোডেড রাইফেল নিয়ে একটু একটু করে বিজয় দিবসের পথে অগ্রসর হতেন একাত্তরের দেশপ্রেমিক মুক্তিযোদ্ধাগণ। রোদেলা স্টেশন থেকে ভেসে আসে আবদুল আলীমের গলা: পরের জমা পরের জমি ঘর বানাইয়া আমি রই আমি তো সেই ঘরের মালিক নই..... হে ক্ষণ, আহ্নিকগতির ট্রেনে চড়ে তুমি আর কত দূর?
অভিবাসনের পথে আমিনুল ইসলাম ভালোবাসার ভূগোলে উজ্জ্বল তুমি আঁচলে নিয়ে দোহা আন্তর্জাতিক বিমানবন্দর; চকচকে পা ছুঁয়ে সমুদ্র যেখানে চাঁদনীরাতে আলো-জল নিয়ে মেতে ওঠে হাওয়ায় দোলা ছোট ছোট ঢেউ জলের সেলুলয়েড়ে জোড়া জোড়া জোনাকির নৃত্য! মিটিমিটি চোখ মেলে বিস্মিত তারারা দেখে রাতের রূপকথার রাজ্য: ওয়াউ! কী সুন্দর পৃথিবী! আমার হৃদয় রিজার্ভ ফ্লাইটে উড়ে গিয়ে ল্যান্ড করছে আর ফিরে আসছে পরক্ষণে না পেয়ে অন অ্যারাইভাল ভিসা; সেখানে ল্যান্ড করছে আরো অনেকেই তারা সৌখিন পর্যটক শুধুই; আমার হৃদয় সাথে নিয়ে আছে অন্তরঙ্গ আবেদন- সন্ত্রাসী নয়, মৌলবাদীও নয়, ভালোবাসার ক্লাসে কৃতিত্বপূর্ণ সাফল্যের জন্য তার আছে কিউপিডের সনদ; গ্রীনকার্ড পেলে ডায়াসপোরা হয়ে সে রয়ে যাবে তোমার কাছেই যেভাবে আমেরিকায় রয়ে গেছে জন্মসূত্রে বাংলাদেশি বহু নরনারী যাদের শ্রমে আর প্রেমে বাগান আজ খুলে দেওয়া বারুদ-বুকের আঙিনা; তুমি তো মানুষই, কিন্তু তোমার তুল্য আর কোনো মানুষ এখন আর দেখি না কোথাও এবং দুচোখ মেলে দ্যাখো- আমার চোখে হোসেন মিয়ার কুয়াশাভেদী দৃষ্টি, বাহুতে কুবের মাঝির আদিম সচ্ছলতা। ও গো হৃদয়ের বাসনা-জাগানিয়া, নিবিড় অনুরাগী হৃদয় মঞ্জুর করো তার অন অ্যারাইভাল ভিসা
ঢাকা ক্রেডিট: একটি উজ্জ্বল সমবায় সমিতির উদাহরণ আমিনুল ইসলাম আজ ৮ জানুয়ারি ২০২১ তারিখ দিনব্যাপী অনুষ্ঠিত হয়ে গেল ঢাকা ক্রেডিট ( দি খ্রীষ্টান কো-অপারেটিভ ক্রেডিট ইউনিয়ন লিঃ ঢাকা) এর ৬০তম সাধারণ বার্ষিক সভা । স্থান: বটতলী হোম বালিকা উচ্চ বিদ্যালয়, তেজকুনীপাড়া, তেজগাঁও, ঢাকা। উল্লেখ্য, এতদিন এজিএম হতো প্রতিনিধিদের অংশগ্রহণের মাধ্যমে। অতিসম্প্রতি আমরা সমবায়ীদের দাবি অনুয়ায়ী সমবায় সমিতি বিধিমালা-২০০৪ এবং ২১ নং বিধি সংশোধন করা হয়েছে এবং সর্বজনীন অংশগ্রহণের অধিকার পুন:প্রতিষ্ঠা পেয়েছে । আজকের এজিএম সর্বজনীন অংশগ্রহণে অনুষ্ঠিত হয়েছে এবং সেটি ঈদ উৎসবের আকার ধারণ করেছিল। সাধারণ সদস্যগণ অত্যন্ত খুশি হয়েছেন তাদের গণতান্ত্রিক অধিকার ফিরে পেয়ে। আমরাও খুশি। জাতীয় সংগীতের সাথে জাতীয় পতাকা উত্তোলন করা হয়। অতঃপর জাতীয় কবি রচিত সমবায় সংগীত গাওয়া হয়। এভাবে শুরু হয় আনুষ্ঠানিক আয়োজন। ২। সাধারণ সভায় সভাপতিত্ব করেন সমিতির নির্বাচিত প্রেসিডেন্ট মি. পংকজ গিলবার্ট কস্তা। প্রধান অতিথি ছিলেন গৃহায়ণ ও গণপূর্ত মন্ত্রণালয়ের মাননীয় প্রতিমন্ত্রী জনাব শরীফ আহমেদ এমপি। কিন্তু তিনি শেষ পর্যন্ত অনুষ্ঠানে যোগদিতে পারেননি। কয়েকজন বিশেষ অতিথির মধ্যে আমিও ছিলাম। ছিলেন মি জুয়েল আরেং এমপি, ঢাকা বিভগীয় যুগ্মনিবন্ধক এসএম তারিকুজ্জামান, উপনিন্ধক নুর-ই জান্নাত, উপনিবন্ধক জনাব মোঃ মিজানুর রহমান , ঢাকা জেলা সমবায় অফিসার জনাব মোঃ জহিরুল হক, দি মেট্রোপলিটান খ্রীষ্টান কো-অপারেটিভ হাউজিং সোসাইটি লিঃ এর চেয়ারম্যান মি. আগষ্টিন পিউরীফিকেশন, ন্যাশনাল কাউন্সিল অব ওয়াইএমসিএস অব বাংলাদেশ এর প্রেসিডেন্ট মি. বাবু মার্কুজ গোমেজ এবং আরও কয়েকজন। ৩। সভাপতির ভাষণে মি. পংকজ গিলবার্ট কস্তা ঢাকা ক্রেডিটের শুরু থেকে বর্তমান এবং ভবিষ্যত পরিকল্পনার কথা তথ্য-উপাত্তসহ উপস্থাপন করেন। আাগে গতবছর এই সমিতির ৫৯তম বার্ষিক সাধারণ সভায় এবং প্রতিষ্ঠা বার্ষিকীর অনুষ্ঠানেও উপস্থিত ছিলাম। আমরা দেশের ১১৫ বছরের সমবায়ের ইতিহাসে গত নভেম্বরে ১ম বারের মতো “ সমবায়ের সাফল্যগাথা’’ প্রস্তুত ও প্রকাশ করেছি, সেখানে একটি সাকসেস স্টোরি হিসেবে এই সমিতিটি স্থান লাভে করেছে। ৪। ১৯৫৫ সালের ৩ জুলাই। তখন বৃটিশ শাসকরা বিদায় নেয়ায় দেশের খ্রীষ্টান সম্প্রদায় রাজ্য হারিয়ে সংখ্যালঘু শ্রেণি। তাদের আর্থ-সামাাজিক উন্নয়নের কথা মনে রেখে তৎকালীন আর্চবিশপ লরেন্স এল গ্রেণার সিএসসির পৃষ্ঠপোষকতায় ফাদার চার্লস জে ইয়াং সিএসসির উদ্যোগে ৫০ জন খ্রিষ্টভক্তকে নিয়ে দি খ্রীষ্টান কো-অপারেটিভ ক্রেডিট ইউনিয়ন লিঃ ঢাকা প্রতিষ্ঠা করা হয়। আজ তার ৬৫ বছর পূর্ণ হলো। পড়লো ৬৬ বছরে। ৫। এই সমিতির সদস্যসংখ্যা বর্তমানে ৪২, ৫৮০ জন। পুরুষ সদস্য ২৩১৫৬ জন ( ৫৪%) এবং মহিলা সদস্য ১৯,৪২৪ জন ( ৪৬%)। ২০২০ সালের জুন পর্যন্ত শেয়ার মূলধন ৯৬.২৮ কোটি টাকা। সাধারণ সঞ্চয়ী হিসাব ১০৯.৩২ কোটি টাকা। হাউজিং ডিপোজিট স্কীম ১৪.৮০ কোটি টাকা। দীর্ঘমেয়াদী সঞ্চয় প্রকল্প ১৪৯.৩১ কোটি টাকা। ডাবল ডিপোজিটি স্কীম ১০৮. ৯২ কোটি টাকা। ত্রৈমাসিক সঞ্চয় প্রকল্প: ১০৫.৩৯ কোটি টাকা। মিলিওনিয়ার ডিপোজিট স্কীম: ৩৬.০৩ কোটি টাকা। মোট আমানতের পরিমাণ ৫৬৪.১৪ কোটি টাকা। মোট সম্পত্তির পরিমাণ ৭৮২.২৫ কোটি টাকা। ঋণ প্রদানের পরিমাণ: ২৩৮.৬১ কোটি টাকা। মোট ঋণের স্থিতি: ৫২০.৩০কোটি টাকা। নীট আয়ের পরিমাণ: ৩.৯৬ কোটি টাকা। প্রাতিষ্ঠানিক মূলধন: ৪০.৫৭ কোটি টাকা। সঞ্চয় আমানত: ৫৬৪.১৪ কোটি টাকা। ৬। এই সমিতির সঞ্চয়ী প্রডাক্ট ১৬টি ; ঋণ প্রডাক্ট ৩৩টি; সেবা ৩৩টি। ৭। ঢাকা ক্রেডিটের ৯টি নিজস্ব বহুতল ভবন এবং প্রধান কার্যালয়ে সমিতির ১৮টি বিভাগ রয়েছে। এই সমিতির মিডিয়া এন্ড পাবলিকেশন ডিপার্টমেন্ট অত্যন্ত কর্মতৎপর এবং সফল। এখন মিডিয়ার যুগ। বিশ্বময় প্রতিযোগিতার যুগ। এখন মূলত প্রচারেই প্রসার। এই মূলমন্ত্রটি ঢাকা ক্রেডিট শিখে নিয়েছে এবং সাফল্যের সাথে কাজে লাগিয়ে চলেছে। গাজীপুরের কালীগঞ্জ উপজেলার মঠবাড়ীতে ৩০০ শয্যার ডিভাইন মার্সি জেনারেল হাসপাতাল নির্মাণাধীন। ২০২২ সালে এটির নির্মাণকাজ শেষ হবে। একই ক্যাম্পাসে নির্মিত হবে মেডিকেল কলেজ এবং নার্সিং কলেজ। সেজন্য ২৭.৪৮ একর জমি কেনা হয়েছে। ৮। ক্রেডিট কর্ম এলাকায় ১০টি স্থানে এটিএম সেবা চালু করা হয়েছে। প্রধান কার্যালয়ের গুরুত্বপূর্ণ পয়েন্টসমূহে এটিএম সেবা চালু হয়েছে। আগামী ৫ বছরের মধ্যে এ সমিতি একটি সম্পূর্ণ সফটওয়ার বেইজড প্রতিষ্ঠান হিসেবে প্রতিষ্ঠিত হবে। ৯। এই সমিতির কাজ চালানোর জন্য ২১৪ জন স্থায়ী এবং ৩৮৮ জন অস্থায়ী স্টাফ আছে। ৯। বোর্ড এর কর্মতৎপরতা ২০১৯--২০ অর্থবছরে নিয়মিত মাসিক বোর্ড সভা হয়েছে ১২টি; যৌথসভা ২৩টি; বিশেষ বোর্ড সভা: ১টি। মোট ৩৬টি। অধিকন্তু ঢাকা ক্রেডিটের ১৮টি বিভাগ পরিচালনার জন্য উপদেষ্টা কমিটি, নারী কমিটি, যুব কমিটি, শিক্ষা কমিটি, স্পোর্টস কমিটি, পার্সোনাল কমিটি, সেবাকেন্দ্র পরিচালনা কমিটি, স্কুল পরিচালনা কমিটির মতে উল্লেখযোগ্য ৫৩টি কমিটি রয়েছে। ১০। অবিঘ্নিত গণতান্ত্রিক পরিচালনা সমিতিটি ১৯৫৫ সালে প্রতিষ্ঠিত হয়। ৬৫ বছর আগে। সমবায় সমিতির নিয়ম মেনে পরিচালিত হয়ে আসছে। অডিট হচ্ছে। এযাবত কখনও কোনো কমিটি নিয়ে প্রশ্ন ওঠেনি; কোনো নির্বাচনে ঝামেলা বাঁধেনি; কখনও কোনো এডহক কমিটি গঠন করতে হয়নি। কোনো মামলা মোকদ্দমা হয়নি। অবিঘ্নিত ও অব্যাহত গণতন্ত্রের চর্চ্চা সমিতিটিকে ঈর্ষণীয় মর্যাদার আসনে উন্নীত করেছে। ১১। সমিতির কাজের পরিধি সমিতির কাজের পরিধি ও কর্মসূচির বৈচিত্র্য ব্যাপক। বিনিয়োগ প্রকল্পগুলোর নাম: জমি ক্রয়, জমিতে বিনিয়োগ, নিজস্ব বিল্ডিং, সমবায় বাজার, ডিভাইন মার্সি জেনারেল হাসপাতাল, বিউটি পার্লার, রিসোর্স এন্ড ট্রেনিং সেন্টার, ডিসি চাইল্ড কেয়ার এন্ড এডুকেশন সেন্টার, এটিএম মেশিন, ডেবিট এন্ড ক্রেডিট কার্ড প্রিন্টার, কম্পিউটার, মাইক্রোবাসও মোটর সাইকেল ক্রয়, লিফট, প্রধান অফিস বিল্ডিং উন্নয়ন খরচ, আপসবাবপত্র ও সাজসরঞ্জাম, অফিস যন্ত্রপাতি ক্রয়, জীমের জন্য যন্ত্রপাতিক্রয়, নেটওয়ার্কিং, এয়ারকুলার, জেনারেটর ক্রয়, পাওয়ার/ইলেকট্রিক সাবস্টেশন, ডাটা সেন্টার, সফটওয়ার প্রভৃতি। ১২। সেবাসমূহ: (১) ডিভাইন মার্সি জেনারেল হাসপাতাল; (২) ঢাকা ক্রেডিট এটিএম সার্ভিস; (৩) সমবায় বাজার; ( ৪) ঢাকা ক্রেডিট ইউনিয়ন স্কুল; (৫) ডিসি চাইল্ড কেয়ার এন্ড এডুকেশন সেন্টার; (৬) ঢাকা ক্রেডিট সিকিউরিটি সার্ভিস; (৭) ঢাকা ক্রেডিট রিসোর্ট এ্যান্ড ট্রেনিং সেন্টার; (৮) ডিসি বিউটি পার্লার অ্যান্ড ট্রেনিং সেন্টার; (৯) বান্দুরা বহুমুখী প্রকল্প; (১০) কালচারাল একাডেমি; (১১) ঢাকা ক্রেডিট ছাত্রী হোস্টেল; (১২) ঢাকা ক্রেডিট ড্রাইভিং ট্রেনিং কোর্স; (১৩) ঢাকা ক্রেডিট স্বাস্থ্যনিরাপত্তা স্কীম; (১৪) স্বাস্থ্য প্রকল্প (১৫) ছাত্র প্রকল্প; (১৬) সমবার্তা (১৭) ইংরেজি শিক্ষা কোর্স; (১৮) ঢাকাক ক্রেডিট এ্যাম্বুলেন্স সার্ভিস; (১৯) ঢাকা ক্রেডিটজীম সার্ভিস; (২০) শেয়ারনিরাপত্তা স্কীম; (২১) ঋণ নিরাপত্তা স্কীম; (২২)মৃত ব্যক্তির সৎকার তহবিল; (২৩) হস্তশিল্প প্রকল্প; (২৪)সেলাই প্রশিক্ষণ; (২৫) কনফেকশনারী প্রশিক্ষণ; (২৬) চাইনিজ রান্না প্রশিক্ষণ; (২৭) মাকার্থী লাইব্রেরী; (২৮)আর্কাইভ; (৩০) জব লিংকিং সেল; (৩১) ঢাকা ক্রেডিট অনলাইন নিউজ; (৩২) ঢাকা ক্রেডিট অনলাইন টেলিভিশন; (৩৩)ডিভাইন মার্সি জেনারেল হাসপাতাল বন্ড (৩২)প্রদীপ স্ট্যানলী গোমেজ কমিউনিটিসেন্টার। এই সমিতি ১১০০ এর অধিক সদস্য্যকে বাড়ি নির্মাণ ঋণ দিয়েছে ; ৬০০ এর অধিক সদস্য্যকে ফ্ল্যাট ক্রয় ঋণ প্রদান করেছে। ১২। করোনা মহামারিকালে ঢাকা ক্রেডিট করোনা মহামারিকালে সমিতিটির ভূমিকা উজ্জ্বল। জরিমানা ছাড়া বকেয়া ঋণের টাকা পরিশোধের সুযোগ দেয়া হয়েছে। সমবায় বাজার থেকে ১৩২৭ জন সদস্যকে মূল্যছাড়ে ৩৪০০ টাকার পণ্য ১৭০০ টাকায় প্রদানপূর্বক ১২ মাসের কিস্তিতে বিনা সুদে ফেরতদানের সুবিধা প্রদান করা হয়েছে। উক্ত মূল্যছাড়ে পণ্য বিতরণ কর্মসূচিতে সমিতির কর্মীদের ১দিনের বেতন এবং কর্মকর্তাদের ১ মাসের সম্মানী অন্তর্ভুক্ত করা হয়েছে। ৬% সুদে সর্বোচ্চ ৫০ হাজার টাকা কমোডিটি ঋণ দেয়া হয়েছে। সমবায় বাজার থেকে সদস্যদের ২ মাসের বাকিতে ভোগ্যপণ্য সরবরাহ করা হয়েছে। ঋণের কিস্তি বৃদ্ধি এবং রিফাইন্যান্সিং করা হয়েছে। সংকটকালে কর্মীদের ছাঁটাই না করে তাদের একাধিক কর্ম-উদ্যোগে সম্পৃক্ত করে রেভিনিউ আয়ের সকল প্রকার কৌশল অবলম্বনের মাধ্যমে মহামারির বহুমুখী নেতিবাচক তীব্রতাকে হ্রাস করা হয়েছে। করোনার কারণে ঋণের কিস্তি আদায়ে ও স্বাভাবিক কাজে ব্যাঘাত সৃষ্টি হওয়ায় সমিতির মুনাফা জাতীয় আয় প্রায় ৮ কোটি টাকা কম হয়েছে। তারপরও সমিতির কাজ চলমান ছিল। সদস্যদের সহযোগিতার ফলে ২০১৯-২- অর্থবছরে জমির উর্ধ্ব মূল্যায়ন না করেও ৩.৫% অন্তর্বর্তীকালীন লভ্যাংশ, ০.৫% লভ্যাংশ এবং ১০% রিবেট দেওয়া হয়েছে। বিদ্রোহী কবি সমবায় সংগীতের শুরুতেই সমবায়কে দুঃখজয়ের নবীনমন্ত্র বলে আখ্যায়িত করেছেন: " ওরে নিপীড়িত, ওরে ভয়ে ভীত শিখে যা আয় রে আয়/ দুঃখ জয়ের নবীন মন্ত্র সমবায় সমবায়।।" ঢাকা ক্রেডিট এর কার্যক্রম ও সাফল্য দেখলে বিদ্রোহ কবির সেই কথার যথার্থতা পরিস্কারভাবে বুঝা যায়। ১৩। এজিএম চলাকালে বক্তাগণ সমবায় সমিতির লাভের ওপর সম্প্রতি আরোপিত ১৫% আয়কর প্রত্যাহারের দাবি জানান এবং যুক্তি তুলে ধরেন। আমরা বিষয়টি সম্পর্কে ওয়াকিফহাল। তাদের দাবির পক্ষে যুক্তি আছে। আমরা এই দাবিটি বাস্তবায়নের জন্য জোর প্রচেষ্টা গ্রহণ করবো। ১৪। ঢাকা ক্রেডিট কতখানি গণতান্ত্রিক? সমিতিটি ১৯৫৫ সালে প্রতিষ্ঠিত হওয়ার পর থেকে সুষ্ঠুভাবে পরিচালিত হয়ে আসছে। নিয়মিত নর্বিাচন হয়। নেতৃত্ব নিয়ে কোনো সংকট কিংবা মামলা মোকদ্দমা হয়নি। সুতরাং সমিতিটির গণতান্ত্রিক চরিত্র এবং সুপরিচালনা নিয়ে কোনো সংশয় থাকার অবকাশ নেই। তবে একটি বিষয় আমার মনে খটকা সৃষ্টি করেছে। সমিতির ৪৬% সদস্য নারী । কিন্তু ১২ জন নির্বাচিত প্রতিনিধির মধ্যে নারী প্রতিনিধির সংখ্যা ৩ জন যা ২৫-২৭%। এটি আনুপাতিক হারে কম। তাছাড়া সভাপতি, সহ-সভাপতি, সেক্রেটারী, ট্রেজারার-- এই ৪টি মূল পদের একটিতেও নারী সমবায়ী নেই। এই সমিতির সভাপতি পতে এযাবত কোনো নারী সদস্য নির্বাচিত হয়েছেন বলে কোনো তথ্য আমি পাইনি। আমি আমার বক্তব্যে সমিতির নেতৃবৃন্দকে নারীর ক্ষমতায়নে এবং সমিতির গণতান্ত্রিক চরিত্রকে ভেতর থেকে আরও মজুবত করার স্বার্থে বিষয়টি সিরিয়াসলি ভেবে দেখার অনুরোধ জানিয়েছি। সমিতিটির সামনের নির্বাচনে গুরুত্বপূর্ণ পদগুলোতে নারী সমবায়ীগণ অংশগ্রহণ করবেন এবং আনুপাতিক প্রতিনিধিত্বে নির্বাচিত হবেন বলে আমার প্রত্যাশা ও প্রার্থনা। করোনা ভাইরাসের সাথে লড়াই করে জয়ী হয়ে গতকাল সশরীরে অফিস করেছিলাম। আর আজ ঢাকা ক্রেডিটের ঈদ উৎসবের মতো জন সমাগমে মুখর ও উচ্ছলিত ৬০তম সাধারণ বার্ষিক সভায় অংশগ্রহণ করে আমার ভালো লেগেছে অনেক অনেক বেশি। সমিতির প্রেসিডেন্ট মি. পংকজ গিলবার্ট কস্তা, প্রাক্তন প্রেসিডেন্ট মি. বাবু মার্কুজ গমেজসহ নেতৃবৃন্দের আন্তরিকতা ও আতিথেয়তা আমাকে এবং আমার সহকর্মীদের মুগ্ধ করেছে। সর্বোপরি সাধারণ সমবায়ীদের মধ্যে যে আনন্দের উচ্ছ্বাস ও উৎসাহ দেখেছি, তা আমার করোনা ভাইরাসে পীড়িত প্রাণে নবশক্তির সঞ্চার করেছে। এটাকে প্রাণশক্তির রিফুয়েলিং বলা যেতে পারে। ঢাকা ক্রেডিট ধারাবাহিক সাফল্যের পথ ধরে এই পর্যায়ে আসতে পারলে, বারিধারা মহিলা সমবায় সমিতি আসতে পারলে অথবা চাঁদপুরের শিক্ষিত বেকার বহুমুখী সমবায় সমিতি পারলে, অন্যান্য সমিতি পারে না কেন ? কেন? নিষ্ঠাবান দূরদর্শী সমবায়প্রেমী নেতৃত্বের অভাব? অদৃশ্য গডফাদার আর অসৎ নেতৃত্বের অশুভ যোগসাজশ? আমরা সফল সমিতিগুলোর বিববরণ নিয়ে “ সমবায়ের সাফল্যগাথা’’ প্রকাশ করেছি। এবার যে সকল বড় আকারের সমবায় সমিতি অনেক সাফল্য অর্জনের পর ব্যর্থ হয়েছে অথবা ব্যর্থ হতে বসেছে, তাদের নিয়ে “ ব্যর্থ সমবায় সমিতির গল্প’’ নামে প্রকাশনা বের করতে চাই। বলা হয়, মানুষ তার স্বপ্নের সমাগম বড়। আমি বলি, একটি সমবায় সমিতি তার নির্বাচিত নেতৃত্বের দূরদর্শী পরিকল্পনা ও লক্ষ্যের সমান বড়। ঢাকা ক্রেডিটের প্রাক্তন ও বর্তমান নেতৃত্ব বিশাল ও মহত লক্ষ্য ও পরিকল্পনা নিয়ে সমিতিটিকে বৃহৎ থেকে বৃহত্তর করে তুলেছেন। এই অগ্রযাত্রা অব্যাহত আছে। থাকবে। এই সমিতি এবং সমিতির শীর্ষ নেতৃবৃন্দ ইতিপূর্বে বহুবার শ্রেষ্ঠ সমবায় সমিতির এবং শ্রেষ্ঠ সমবায়ীর পুরস্কার পেয়েছেন জাতীয় পর্যায়ে। সামনেও পাবেন বলে আমার বিশ্বাস। সমবায় অধিদপ্তরের নিবন্ধক ও মহাপরিচালক হিসেবে ঢাকা ক্রেডিটকে নিয়ে আমি গর্বিত। আনন্দিত। অনুপ্রাণিত। ঢাকা ক্রেডিটকে অভিনন্দন ! জয়তু সমবায় !!
“ আমার জীবনপাত্র উচ্ছলিয়া মাধুরী করেছো দান ‘’ আমিনুল ইসলাম করোনা ভাইরাসে সংক্রমিত ছিলাম বটে কিন্তু বিষয়টি প্রচার করিনি। আধা আইসোলেশনে থেকে অফিসের সব কাজ করে এসেছি। কাজ কামাই করিনি আবার সহকর্মীদের জন্য ঝুঁকি হয়েও উঠিনি। চিকিৎসক বন্ধুদের পরামর্শ ও প্রেসক্রিপশন অনুসরণপূর্বক করোনা মহামারিকে পরাজিত করে আজ সশরীরে অফিসে উপস্থিত হলে প্রিয় সহকর্মীগণ আমার সশরীর প্রত্যাবর্তনকে উৎসবে পরিণত করেন। আমি চাকরির পাশাপাশি কবিতা লিখি। প্রেম-ভালোবাসা আমার কবিতার কেন্দ্র। সহকর্মীগণও আমাকে ভালোবাসাই দিয়ে আসছেন । সহকর্মীরা এত ভালোবাসতে পারেন !? কীসের করোনা মহামারি ! আমার জীবনপাত্র মাধুরীতে উচ্ছলিয়া উঠছে প্রতিদিন। জীবন, তোমাকে লালগোলাপ শুভেচ্ছা ! আমার সহকর্মীগণ আজ যা করলেন, তা তাদের উদারতাই শুধুই নয়, এটিই সমবায়ী মান, সমবায়ী মানসিকতা। সমবায় শেখায় ভালোবাসা, উদারতা, সহমর্মিতা। একজনের সুখে সুখি হওয়া, একজনের েদুঃখে দুঃখী হওয়া-- এই শিক্ষাই দেয় সমবায়। আমি প্রায় দেড়বছর যাবত সমবায় অধিদপ্তরে কাজ করছি। একজন গড়পড়তা মানুষ হিসেবে নানা সীমাবদ্ধতা নিয়ে কাজ করি আমিও। সবাইকে সমানভাবে খুশি করতে পারার কিংবা সন্তোষ্ট রাখার সাধ্য আমার নেই। সমবায়ী মনটাই সমবায়ের মূলকথা। এটি সমবায়ীদের জন্য যেমন প্রযোজ্য, তেমনি প্রযোজ্য সমবায় বিভাগের কর্মরতদের জন্য। সবাই মিলে সুখে-দুঃখে একতাবদ্ধ হয়ে জীবনের পথচলার নামই সমবায়। “ সকলের তরে সকলে আমরা/ প্রত্যেকে আমরা পরের তরে।’’--এই নীতিটি কেবল অর্থসামাজিক উন্নয়নের ক্ষেত্রে সীমাবদ্ধ আমার একার সুখ, সুখ নহে ভাই সকলের সুখ সখা, সুখ শুধু তাই। আমার একার আলো সে যে অন্ধকার, যদি না সবারে অংশ দিতে পারি তার। সকলের সাথে বন্ধু, সকলের সাথে, যাইব কাহারে বলো, ফেলিয়া পশ্চাতে। একসাথে বাঁচি আর একসাথে মরি, এসো বন্ধু, এ জীবন সুমধুর করি। আপনাদের জন্য আমার অনিঃশেষ ভালোবাসা প্রিয় সহকর্মীগণ !! আপনাদের সাথে আমার চুক্তিহীন অনিঃশেষ ভালোবাসার সম্পর্ক। ’’আমরা মানি না ভালোবাসাহীন দিন আমরা মানি না ভালোবাসাহীন রাত বসন্ত অথবা সিডর ঘূর্ণিঝড়ে প্রেমের বাঁধনে আমরা বেঁধেছি হাত। ‘’ ভালোবাসা দিতে দিতে এবং ভালোবাসা নিতে নিতে কাটিয়ে দিতে চাই---- জীবনের অজানা অবশিষ্ট অংশটুকু। জয়তু ভালোবাসা ! জয়তু সমবায় !!
তোমাদের আশীর্বাদের এই শতদল মাথায় : সমবায়ী ভালোবাসার সওগাত আমিনুল ইসলাম ‘‘না আমলা না কবি।’’--- একদিন আমিনুল ইসলামকে শুনিয়ে জনৈক সফল ব্যাচমেটের উক্তি। সেটা ভোলার নয়। অধিকন্তু বেশ কিছুদিন যাবত বিশ্বকবি রবীন্দ্রনাথ ঠাকুরের একটি কবিতার কয়েকটি চরণ বারবার মনে আসে। একধরনের ব্যর্থতাবোধ এবং একসঙ্গে একধরনের সার্থকতাবোধ অই কবিতাটিকে আমার মনের কাছে হাজির করে বারবার। “কবির চিত্ত উঠে উল্লাসি; অতি সত্বর সম্মুখে আসি কহে কৌতুকে মৃদু মৃদু হাসি, 'দেখো কী এনেছি বালা! নানা লোকে নানা পেয়েছে রতন, আমি আনিয়াছি করিয়া যতন তোমার কণ্ঠে দেবার মতন রাজকণ্ঠের মালা।”-----(রবীন্দ্রনাথ ঠাকুর) রবীন্দ্রনাথ একাধারে কবি, ছোটগল্পকার, উপন্যাসিক , নাট্যকার, প্রবন্ধকার এবং সংগীতকার। সব মিলিয়ে অতুলনীয় প্রতিভা—বাংলাসাহিত্যে তো বটেই , বিশ্বসাহিত্যেও। আমাদের সমবায় বিভাগের সহকর্মীদের কাছে তাঁর একটি বড় পরিচয় তিনি ছিলেন সমবায়-পদ্ধতির একনিষ্ঠ সমর্থক, প্রচারক ও কর্মী। উপরে উদ্ধৃত কবিতাংশটি তাঁর ‘সোনার তরী’ কাব্যগন্থের বিখ্যাত কবিতা ‘পুরস্কার’ থেকে নেওয়া। এ কবিতায় তিনি একজন কবির মূল কাজ এবং সমাজের কাছ থেকে তার চাওয়ার ধরন বর্ণনা করা হয়েছে অসাধারণ অতুলনীয় অভূতপূর্ব কাব্যিক নৈপুণ্যে। আমি কেবল সমবায় অধিদপ্তরে কর্মরত একজন সরকারি কর্মচারীই নই, একই সঙ্গে একজন সমবায়ী এবং কবিতাকর্মী। হয়তোবা সেজন্যই বিশ্বকবির এই কবিতাটি আমাকে আলোড়িত করেছে অতীতে, করে আজও এবং হয়তোবা ভবিষ্যতেও তা করে যাবে। ২। পাঠশালা থেকে বিশ্ববিদ্যালয়—প্রচলিত অর্থে ভালো ছাত্র ছিলাম, বলা যায় দুএকবার ব্যতিক্রম বাদে ফার্স্ট বয় ছিলাম কিন্তু আমার জীবনের লক্ষ্য কিংবা মাই এইম ইন লাইফ শিরোনামের রচনা লিখতে গিয়ে কখন বলিনি যে আমি ডাক্তার হবো কিংবা প্রকৌশলী হবো। শিক্ষক হবো, এমন কথাই লিখতাম। আর নবম শ্রেণিতে পড়ার সময় কবিতা লিখা শুরু করি যদিও পরে তা কন্টিনিউ করা হয়নি। কোনোদিনও সখ অথবা ইচ্ছে করেনি যে ধনীলোক হবো। তবে একটি একতলা সুন্দর বাড়ির স্বপ্ন দেখতাম, কারণ আমাদের যৌথ পরিবারের বাড়িটি ছিল ঘিঞ্জি এবং একেবারেই অর্ডিনারি টাইপের। বিশ্ববিদ্যালয় জীবনে শিক্ষকতা করার বাসনা ও সম্ভাবনা প্রকট হয়ে ওঠে। সেইসাথে গান ও কবিতা লেখা। অবশ্য সবই বন্দি থাকতো ডায়েরির পাতায়। অথচ একদিন কক্ষচ্যুত তারকার মতো সরকারি প্রশাসনের চাকরিতে প্রবেশ করি। অবশ্য কিছুদিন বিশ্ববিদ্যালয়ে মাস্টারী করার নিয়োগপত্র আসে হাতে। কিন্তু মাস্টারী করা আর হয়নি। কিছুদিন চাকরি করার পর আবার ফিরে আসে কবিতা লেখার ঝোঁক। সেটা স্থায়ী রূপ লাভ করে। একদিন এক জাঁদরেল ব্যাচমেট আমাকে কটাক্ষ করে বলেছিল, না কবি না আমলা। তার দৃষ্টিতে আমি কবি নই কারণ বাংলা একাডেমি পাইনি; আমলা নই কারণ সচিব হতে পারিনি। তিনি এখন পেশাগত শিখর ছুঁয়ে ফেলা সকল অর্থেই একজন মোটাতাজা সিনিয়র আমলা। কবিতা লেখার কারণে সহকর্মীদের কারও কারও কাছ থেকে পরিহাসভরা ব্যবহার পেয়েছি। এই নিয়ে আক্ষেপ করে কবিতাও লিখেছি। ‘দৈত্যলাফ দিয়ে মতিন সচিব হয়েছেন যতিনের ঘরে হাসে বাংলা একাডেমি কোনো সিগন্যাল আমাকে ডাকে না। পথ বলে-- সরে যাও হে, সরে যাও পথ থেকে! পথের কি দোষ! কেন হলো, কার দোষ, কোথাও কি পক্ষপাত? এসব কিছুই নয়, ব্যর্থতাই সবকথা, শুধু ব্যর্থতাই সবখানি অযোগ্যতা।’ ৩। চারপাশ থেকে নেতিবাচক কথা শুনতে শুনতে নিজেকে প্রশ্ন করি: আমি কি কেবলই একজন ব্যর্থ সরকারি কর্মচারী? কেবল ব্যর্থ একজন কবি? পদোন্নতি আর পুরস্কারই সব? জীবনে সাফল্য আর সার্থকতা তো এক নয়। উত্তর আসে যখন মনের অবস্থা যেমন থাকে , ঠিক তেমন। আসলে সাফল্য আর সার্থকতার মাঝে তারতম্য বিশাল। মীরজাফর একজন সফল মানুষ ছিলেন কিন্তু সার্থক জীবনের অধিকার লাভ করতে পারেননি। রাজনতি, ব্যবসা সহ অন্যান্য পেশার মতো আমাদের মতো সরকারি কর্মচারীদের জীবনটা ওসাফল্য আর সার্থকতা প্রচীর দ্বারা বিভক্ত। অবশ্য অসাফল্যও আছে বেশকিছু জায়গা নিয়ে। করোনা-পীড়িত জন্মদিন নিয়ে আজ এসব কথা বারবার মনে আসছে। ৪। আজ ২৯ ডিসেম্বর সকালে উঠে কম্পিউটার চালু করতেই দেখি, আমাকে জন্মদিনের শুভেচ্ছা জানিয়ে স্ট্যাটাস দিয়েছেন আমার বহু সহকর্মী, হিতাকাঙ্ক্ষী। এই দৃশ্য দেখার জন্য মানসিকভাবে প্রস্তুত ছিলাম না। কারণ আমি নিজেও কোনো স্ট্যাটাস দিইনি। রাতেই লীনা-সজনেরা আমাকে জাগিয়ে রেখে ফুল দিয়েছে, কেক কাটিয়েছে মুখে ডাবল করোনা-মাস্ক পরে ও পরিয়ে । সকালে উঠে দেখি আমার ইনবক্স জন্মদিনের শুভকামনায় থইথই। ফেসবুকে সহকর্মী, বন্ধু, লেখক-কবি-সাহিত্যপত্রিকার সম্পাদকগণের আমাকে শুভকামনা জানিয়ে অনেক অনেক স্ট্যাটাস। সকাল ৯/৩০টায় সমবায় অধিদপ্তরে আয়োজিত এপিএ প্রশিক্ষণ কোর্সের উদ্বোধনী অনুষ্ঠানে জুম পদ্ধতিতে অংশগ্রহণ করে বক্তব্য রাখলাম। প্রায় প্রতিদিনই এভাবে সভায়-সেমিনারে-প্রশিক্ষণ কোর্সে অংশ নিচ্ছি। বেলা ১০/১১ টায় সমবায় অধিদপ্তরের এবং মাঠ স্তর থেকে প্রশিক্ষণে অংশ নিতে আগত প্রায় ৫০ জন ( অথবা তারপরও বেশি) সহকর্মী আমাকে অভিভূত করে দিয়ে আমার জন্মদিনের কেক কাটলেন, আমাকে শুভকামনা জানিয়ে বক্তব্য রাখলেন। আমি জুম পদ্ধতিতেই অংশগ্রহণ করে আমার অনুভূতির কথা জানালাম; আমার ভালোবাসার কথা জানালাম। ফোনে কথা বলতে বলতে আমার করোনাগ্রস্ত শরীর ক্লান্ত হয়ে উঠতে চেয়েছে বারবার। তারই মাঝে বক্তব্য রাখা, ফাইল সই করা। উল্লেখ্য, এমাসে আমার কবিতা নিয়ে জাতীয় পত্রিকায় সাহিত্যপাতায় বেশ কয়েকটি গুরুত্বপূর্ণ প্রবন্ধ ছাপা হয়েছে। ৫। করোনা ভাইরাসে আক্রান্ত হয়ে বেশকিছুদিন যাবত একপাশে জীবন, অন্যপাশে মৃত্যু, মাঝখানে আমি—এমন জোটবদ্ধ হয়ে জীবনের পথ চলছি। অোমি কবিতাপ্রেমিক লোক বলে সবকিছুর মধ্যে বিভিন্ন কবির ভাবনা এসে আমার ভাবনাকে আলোড়িত করে, প্রভাবিত করে। প্রভাবিত হই: প্রভাব কাটিয়ে উঠে আবার নিজের ভাবনার কাছে ফিরে আসি। কিন্তু দার্শনিক কবিদের ভাবনা রয়ে যায় মগজের কোষে, স্মরণশক্তির অলিন্দে, প্রকাশের বর্ণমালায়। ‘ওহে মৃত্যু! তুমি মোরে কি দেখাও ভয়? ও ভয়ে কম্পিত নয় আমার হৃদয়। ------------------------------------ যে অম্লান কুসুমের মধু পান তরে, লোলুপ নিয়ত মম মন-মধুকরে! যে নিত্য উদ্যানে সেই পুষ্প বিরাজিত, হে মৃত্যু! তাহার তুমি সরণি নিশ্চিত;’ (সদ্ভাবশতক/ কৃষ্ণচন্দ্র মজুমদার) ৬। বিদিশা এরশাদের একটি বইয়ের নামকরণ ধার করে বলতে হয় এখন আমার ‘শত্রুর সঙ্গে বসবাস’ । শত্রু করোনা ভাইরাস। তার সাথে কিছু মানুষ নামধারী মানুষরূপী শয়তান। আমি চিরদিন বলে এসেছি, দুনিয়ায় আমার কোনো দুশমন নেই। কিন্তু মনে হচ্ছে, কিছু দুশমন জুটেছে। হয়তোবা সেজন্য আমার ব্যর্থতাই দায়ী। তবে সান্ত্বনা এই যে, এদের সংখ্যা খুবই কম। কোনো পার্সেন্টেজে পড়ে না। কিন্তু ক্ষতি করার জন্য জন্য ক্ষুদ্র কোভিড-১৯ এর মতই সামর্থ্যবান। আমি মাঝে মাঝে ভেবে দেখি, আচ্ছা, এরা কেন ক্ষতি করতে চায় ? আমি তো এদের কোনো ক্ষতি করিনি। বরং তাদের কোনো না কোনো ভাবে কোনো না কোনো সময় একটু হলেও উপকার করেছি অথবা করার চেষ্টা করেছি। আচ্ছা কোভিড-১৯ ভাইরাস কি প্রকৃতির প্রতিশোধ? কোনো উত্তর পাই না। শুধু রবীন্দ্রনাথের ভাষায় বিধাতার কাছে প্রশ্ন করি: ‘যাহারা তোমার বিষাইছে বায়ু, নিভাইছে তব আলো, তুমি কি তাদের ক্ষমা করিয়াছ, তুমি কি বেসেছো ভালো?’ আমি করোনা ভাইরাসে আক্রান্ত হই ডিসেম্বর মাসের মাঝামাঝি। তখন থেকে অফিস থেকে শারীরিকভাবে দূরে। কিন্তু অফিসের যাবতীয় কাজই করে যাচ্ছি-- ই-ফাইলে, হার্ড ফাইলে। প্রতিটি মিটিং-এ অংশগ্রহণ করছি জুম পদ্ধতিতে। প্রতিদিন সহকর্মীগণ বিভিন্ন ম্টেশন থেকে ফোন করে পরামর্শ চান, সিদ্ধান্ত চান। তাদের অধিকাংশই জানেন না যে, আমার করোনা পজিটিভ । গত ১২ ডিসেম্বর, অফিস করাকালেই লাঞ্চের সময় শরীরে জ্বর অনুভূত হয়। সহকর্মীদের নিরাপত্তআর কথা ভেবে তাৎকক্ষণিকভাবেই বাসায় চলে আসি। অবশ্য জ্বর ছাড়া অন্য কোনো লক্ষণ ছিল না। আমি আমার এই অসুস্থতার খবর নিজে থেকে কউকে জানাইনি। কেনো স্ট্যাটাসও দিইনি। আমি চাইনি, আমার অসুস্থতা আমার হিতাকাঙ্ক্ষীদের মনে দুর্ভাবনার সৃষ্টি করুক। যেদিন থেকে দেশে করোনা ভাইরাস এসেছে, আমি রাজধানী থেকে উপজেলা পর্যায় পর্যন্ত যেখানে আমার কোনো সহকর্মী অথবা বন্ধুজন এই ভাইরাসে আক্রান্ত হয়েছেন বলে খবর পেয়েছি, নিজে তার সাথে ফোনে কথা বলে সাহস দিয়েছি। এযাবত আমার বহু সহকর্মী করোনায় আক্রান্ত হয়েছেন, মারা গেছেন দু’জন। বাকি সবাই সুস্থ হয়ে ফিরেছেন স্বাভাবিক জীবনে। আমি ডাক্তার নই কিন্তু তাদের জন্য মনোবল চাঙা রাখার ক্ষেত্রে আমার টেলিফোন কিছুটা ইতিবাচক ভূমিকা রাখে বলেই আমার বিশ্বাস। যেমন এই্ মুহূর্তে আমার অতিরিক্ত নিবন্ধক জনাব অঞ্জনকুমার সরকার করোনা ভাইরাসে আক্রান্ত। আমি তাঁর সাথে কথা বলে তাঁকে সাহস জোগাই। কিন্তু আমার নিজের করোনা আক্রান্ত হওয়ার কথা বলি না। আর মৃত্যূকে ভয় পাওয়া তো বোকামি। যাকে এড়ানো যায় না, তাকে ভয় পাওয়ার কোনো যুক্তি নেই। তাই করোনা ভাইরাসে আক্রান্ত হওয়ার পর একবারের জন্যও আমার মাঝে মৃত্যূভয় কাজ করেনি। আমি অফিসের কাজ করে এসেছি পুরোদমেই। কিন্তু কোনো সহকর্মীর স্বাস্থ্যের জন্য কোনো হুমকি হইনি। সব কাজই করেছি বাসায় বসে। তার সাথে চলেছে আমার দুটি প্রিয় ব্যক্তিগত কাজ: কবিতা লেখা এবং গান শোনা। গত ১৫/১৬ দিন যত গান শুনলাম, কতদিন পর এত গান শোনার অখণ্ড অবসর জুটলো, তার হিসাব করা কঠিন। ৭। ডিসেম্বর বাংলাদেশের জন্মের মাস। আমারও জন্মের মাস ডিসেম্বর। সেই নিয়ে বিতর্ক আছে; আমার কবিতাও আছে, ‘কবির জন্মদিন’ যার শেষের কয়েকটি লাইন এমন, ‘কবি, জন্মতারিখ দিয়ে কী হবে! তুমি বাঙালি বিজয়ের প্রসববেদনায় উজ্জ্বল ডিসেম্বরেই তোমার জন্ম!’ আবার এমাসেই আমাদের ছেড়ে গেছেন আমার জন্মদাতা পিতা যিনি কাব্যগ্রন্থহীন একজন কবিও ছিলেন। বিজয়ের মাসে-- ১৫ ডিসেম্বর তাঁর মৃত্যূদিবস। ঠিক পরের দিনই বিজয়দিবস। সরকারি চাকরি করে বলে বাধ্যতামূলকভাবেই ১৫ ডিসেম্বরের মধ্যেই আমাকে ১৬ ডিসেম্বর বিজয় দিবস পালনের জন্য হাসিমুখে সকল প্রস্তুতি চূড়ান্ত করতে হয়। জন্মদাতা পিতাকে হারানোর বেদনা চেপে রাখতে হয়। অথচ বাবার কাব্যপ্রেম ও কাব্যশক্তিই আমার রক্তে প্রবাহিত। কবিতাপ্রেমিক পিতাকে নিয়ে একাধিক কবিতা লিখেছি। আবার এই বিজয়ের মাস জুড়ে আমি নিজেই করোনা ভাইরাসে আক্রান্ত। চিকিৎসক বন্ধুগণ নিঃস্বার্থ ভালোবাসায় ভরা প্রেসক্রিপশন ও পরামর্শ দিয়ে এসেছেন। লীনা এবং সজন আমার নিষেধ, চিকিৎসকদের পরামর্শ—সবকছিুকে প্রায় তুচ্ছ করে আমার সকল প্রকার সেবা নিশ্চিত করে এসেছে। আবার জন্মমাস উপলক্ষে একাধিক জাতীয় সংবাদপত্রের সাহিত্যপাতা আমার কবিতার ওপর নিবন্ধ-প্রবন্ধ ছেপেছে। তো ডিসেম্বর /২০২০- কে কি বলে সম্বোধন করবো আমি? সৌভাগ্যের মাস, নাকি দুর্ভাগ্যের? ‘যে হাতে তোমার বরণমালা সে হাতে আবার মরণজ্বালা, বন্ধু তোমাকে ভাবতে গেল শত্রু হয়ে যে দেখা মেলে..’ তো এবারের ডিসেম্বর মাস মিশ্র অনুভূতির দিনরাতে ভরা অদ্ভুত কালখন্ড আমার জন্য। তার দিকে তাকিয়ে তাই বলতে ইচ্ছে করে: ‘‘ তুমি আমার পূর্ণিমা চাঁদ রাত্রিদিনের যন্ত্রণা !’’ ৮। আমার জন্মদিনে প্রতিবছরই সবচেয়ে যে বড় উপহার পাই—তা হচ্ছে আমার কবিতা নিয়ে একাধিক প্রবন্ধ-নিবন্ধ-আলোচনামূলক গদ্য প্রকাশ। এবারও তার ব্যতিক্রম হয়নি। সারাবছর তো বটেই আমার জন্মের মাস এই ডিসেম্বরেই অনেককটি জাতীয় দৈনিকরে সাহিত্যপাতায় আমার কবিতা নিয়ে প্রবন্ধ প্রকাশিত হয়েছে। কিন্তু এবছর যেমন সবচেয়ে বড় ধাক্কা দিয়েছে করোনা ভাইরাস মহামারি; এখনও মরিনি; কিন্তু মরবো না তার নিশ্চয়তা কে দেবে? আবার এবছরই জন্মদিনর শ্রেষ্ঠতম উপহার পেলাম: আমার কবিতা নিয়ে রচিত সমবায় বিভাগীয় সহকর্মীদের প্রবন্ধ-নিবন্ধ, বিভিন্ন সময়ে প্রকাশিত আমার সাক্ষাৎকার এবং সমবায়-ভাবনা নিয়ে প্রকাশিত আমার বিভিন্ন লেখাকে একত্রিত ও সম্পাদনা করে একটি সুসম্পাদিত গ্রন্থ প্রকাশ করেছেন আমার কয়েকজন মেধাবী ও সৃজনশীল সহকর্মী । গ্রন্থটির নাম : “ সমবায় অঙিনায় সৃজনশীলতার আলো, একজন আমিনুল ইসলাম’’। গ্রন্থটির রচনার পেছনে মূল নায়ক যুগ্মনিবন্ধক ও বাংলাদেশ সমবায় একাডেমির ভারপ্রাপ্ত অধ্যক্ষ জনাব হরিদাস ঠাকুর। জনাব হরিদাস ঠাকুর একজন সুগবেষক, সুলেখক, কবি এবং সাহিত্য সমালোচক। সমবায় নিয়ে রচিত তাঁর বইগুলো এক একটি মূল্যবান কাজ। উল্লিখিত বইটিতে সমবায় বিভাগের অফিস সহকারী থেকে অতিরিক্ত নিবন্ধক সকল স্তরের প্রায় দেড় ডজন সহকর্মীর মূলায়ন-গদ্য স্থান পেয়েছে। আমি আনন্দিত। তারও বেশি বিস্মিত। তাদের অনেকেরই লেখার মান অত্যন্ত উন্নত। কারও লেখাই এতটুকু নিম্নমানের নয়। এত এত প্রতিভা এতদিন ছিল কই? প্রখ্যাত কবি মুহম্মদ নুরুল হুদা বইটির একটি ভূমিকা লিখে দিয়েছেন যা আমার কবিতা এবং হরিদাস ঠাকুরদের কাজ বিষয়ে আরেকটি মাস্টারপিস নিবন্ধ। ৯। আসলে প্রতিটি কর্মক্ষেত্রেই একাধিক প্রতিভা থাকে। কিন্তু তাদের আবিস্কার করে কাজে লাগানোর কাজটি আমরা করতে পারি না; করি না। বরং তার বিপরীতটাই করি। অথচ বাংলা সাহিত্যের বড় বড় দিকপালগণ পেশাগতভাবে খুবই ছোটখাট চাকরি করতেন । রামমোহন রায় একজন কানুনগো ছিলেন; বঙ্কিমচন্দ্র চট্টোপাধ্যায় এজন ডেপুটি ম্যাজিষ্ট্রেট; কাজী নজরুল ইসলাম একজন হাবিলদার; সূর্যদীঘল বাড়ি-এর আবু ইসাহক পুলিশের একজন এএসআই; ফরুরুখ আহমদ বেতারের একজন কর্মচারী; এবং আরও কতজন ! দুনিয়ার অধিকাংশ সৃজনশীল ও বিখ্যাত মানুষ ছিলেন পেশাগতভাবে প্রচলিত অর্থে অগুরুত্বপূর্ণ অথবা নিম্নপর্যায়ের পদে কর্মরত। আসলে নিম্নপদ উচ্চপদ এসব হচ্ছে ভ্রান্ত ধারণা। অথচ আমরা সবকিছু পদাধিকারবলে পেতে চাই। এটা একটা মানসিক রোগ। পদাধিকার কয়দিনের ? অর্জন করে নেয়ার মতো আনন্দ আর কোথাও নেই। সেজন্য প্রতিভার সম্যক বিকাশ সবচেয়ে উৎকৃষ্ট পন্থা। মানুষ সুন্দরতম তার বিকশিত প্রতিভায়। ‘তোমার ব্লাউজ বদলানোর দৃশ্য দেখে মুগ্ধ- ওয়াল্টনের ড্রেসিং টেবিল না জানুক, এটাই হিমালয়-সত্য যে প্রস্ফুটিত প্রতিভার মতো সুন্দর কিছুই নেই।’ আমাদের এই সুন্দরের পক্ষে, এই প্রতিভা বিকাশের পক্ষে থাকতে হবে। ১০। হরিদাস ঠাকুর এবং তাঁর দল যা করেছে, তার জন্য আমি ধন্যবাদ তো দিতেই পারি, কৃতজ্ঞতাও জানাতে পারি তাঁদের। কিন্তু সেসবের কেনোটাই যথেষ্ট হবে না। অনেক কিছুই আছে, যেসবের মূল্য দেওয়া যায় না; প্রতিদান তো নয়ই। কারণ সেসব মূল্যবান নয়, সেসব হচ্ছে অমূল্য। তাজমহলের মূল্য কত? অথবা চাঁদনীরাতের জোছনার ? অথবা মেহেদি হাসানের সুরভরা কণ্ঠসুধার? এসবই হচ্ছে ভালোবাসার জিনিস। ভালোবাসার ধন। কবি বিনয় মজুমদার তাঁর এক কবিতায় বলেছিলেন, “ ভালোবাসা দিতে পারি, তোমরা কি গ্রহণে সক্ষম?’’ হরিদাস ঠাকুরদের বলছি, হ্যাঁ, আমি আপনাদের ভালোবাসা গ্রহণে সক্ষম। আর আমাদের এই ভালোবাসা অঘোষিত; এর কোনো আনুষ্ঠানিক উদ্বোধন নেই। এর কোনো অডিট হয় না। এর জন্য কোনো চুক্তি দরকার হয় না। ‘কিউপিডের সভারত্ন চন্দ্র-সূর্য-সমুদ্র জানে- ভালোবাসা কোনো ডিপ্লম্যাটিক বার্গেনিং নয়,- কনট্রাক্ট ফার্মিংও নয়; যে ভালোবাসা নিতে পারে,- তার জন্য কোনও ইন্দিরা-মুজিব চুক্তির দরকার নেই।’ ১১। দেরিতে হলেও আমি জেনেছি, আমার জন্মদিন উপলক্ষ্যে আমাকে সারপ্রাইজ দেওয়ার জন্য হরিদাস ঠাকুরদের একটা পরিকল্পনা ছিল। সে উপলক্ষ্যে তারা একটা অনুষ্ঠানের আয়োজন করতে চেয়েছিলেন। কিন্তু করোনা ভাইরাস বিপক্ষে অবস্থান নেয়ায় তাদের সেই পরিকল্পনাও বাধাগ্রস্ত হয়েছে। অগত্যা বিকল্প পথ হিসেবে তারা তাদের প্রিয় ভাবী (আমার জীবনসঙ্গী) রোকশানা পারভীন লীনা এবং আমার হাতে বইটি তুলে দিয়ে গেছেন আমার সরকারি বাসায় এসে। করোনার কারাগারে বন্দি থেকে আমি শুধু আনন্দের অশ্রুতে ভেসেছি। করোনা শুরুর প্রথম ৪/৫ মাসের মধ্যেই আমি একটি দীর্ঘকবিতা লিখেছিলাম, ‘যদি আমি মরে যাই’। সেটি আবৃত্তি করে ইউটিউবে দিয়েছিলেন কবি ও আবৃত্তিশিল্পী মেহবুব মল্লিক। কবিতাটির উপসংহারে লীনাকে উদ্দেশ্যে করে বলেছিলাম, ‘হ্যা, এটা সত্য যে আমি এখনই মরতে চাই না, আমার কিছু ভালোবাসা বাকি রয়েছো এখনও, আমি আরো কিছু ঋণ শোধ করে যেতে চাই, আরও কিছু, আরও কিছু; আরও কিছু; যদি মহামান্য যমদূত আমাকে ওভারলুক করে যান-- তার অতিব্যস্ততার এই হলুদ সময়ে, বাঁচতে চাইবো; রাষ্ট্র নয়, গোষ্ঠী নয়, বাঁচতে চাইবো শুধু তোমার হাতটি নিয়ে হাতে।’ ১২। আজও করোনা ভাইরাস ছেয়ে আছে আমার প্রাণের প্রাঙ্গণ। কিন্তু মহামারি থামিয়ে দিতে পারেনি আমাদের সবখানি। ‘‘ শিকল পরেই শিকল তোদের করবো রে বিকল’’—বিদ্রোহী কবির এই মহামন্ত্র অনুসরণপূর্বক আমরা চালিয়ে যাচ্ছি প্রায় সকল কাজ ও কার্যক্রম। জন্মদিনে আমি কোনোদিনও কোনো উৎসব করি না; নিজের জন্মদিন নিজে উদযাপনের কোনো ইতিবাচক তাৎপর্য আছে বলে আমার মনে হয় না কখনও। কিন্তু আমার জন্মদিন উপলক্ষ্যে যখন আমার সৃজনশীলতা নিয়ে কোথাও কোনো লেখা কিংবা আলোচনা দেখি, তখন বেশি করে বাঁচতে ইচ্ছে করে। করোনা মহামারিতে যখন আমার পর্যদস্তু মন নিয়ে গুটিয়ে থাকার কথা, তখন জাতীয় সংবাদপত্রের সাহিত্যপাতার পাশাপাশি সমবায় বিভাগের কিছু উদারপন্থী সৃজনশীল সহকর্মীর এই অমূল্য উপহার (যা এযাবত পাওয়া আমার জন্মদিনের শ্রেষ্ঠতম উপহার ) আমাকে মৃত্যুর বিরুদ্ধে লড়াই করতে প্ররোচিত করলো, শক্তি জোগালো। আমারও এখন রবীন্দ্রনাথের মতো করে বলতে লোভ হচ্ছে: ‘মরিতে চাহি না আমি সুন্দর ভুবনে মানবের মাঝে আমি বাঁচিবারে চাই এই সূর্যকরে- এই পুষ্পিত কাননে জীবন্ত হৃদয় মাঝে যদি স্থান পাই।’ ১৩। কাকতালীয় ব্যাপার হলো, আজই দ্বিতীয় টেস্টের রেজাল্ট পেলাম। করোনা নেগেটিভ হয়েছে। আর সেটা জানার সাথে সাথেই বিকেলে আমার বাসায় অমূল্য উপহার , “ সমবায় আঙিনায় সৃজনশীলতার আলো- একজন আমিনুল ইসলাম ” নিয়ে হাজির সম্পাদক হরিদাস ঠাকুরের নেতৃত্বে সম্পাদনা পর্ষদের সদস্যবৃন্দ: নির্বাহী সম্পাদক ( যুগ্মনিবন্ধক) জনাব জিল্লুর রহমান, সহযোগী সম্পাদক ( যুগ্মনিবন্ধক) জনাব মোঃ মশিউর রহমান, সম্পাদনা সহযোগী ( উপ-নিবন্ধক) জনাব মোঃ আবদুল ওয়াহেদ এবং (সহাকারী নিবন্ধক ) জনাব মোহাম্মদ সাদ্দাম হোসেন । আরও ছিলেন প্রকাশক: ডা: জান্নাতুল ফেরদৌসী। হরিদাস ঠাকুর-মশিউর রহমানের দল যাওয়ার পরপরই সহকর্মী মিজান-তোফায়েল- কামরুজ্জামানদের ৬ জনের আরও একটি দল ফুলের তোড়া আর গিফট নিয়ে হাজির। আমার জন্মদিনে সহকর্মীগণ কি করোনা ভাইরাসের কথা ভুলে গিয়েছিলেন? লীনা ভাবী আছে যখন তখন তাদের আনন্দে ঘাটতি হবে না, একথা তাদের জানাই ছিল। সবার আগে দুপুরে ফুল, মিষ্টি আর কত কি পাঠিয়েছেন ঢাকার যুগ্মনিবন্ধক জনাব মোঃ তারিকুজ্জামান! রাত ৮টার পরে এলেন উপনিবন্ধক গালিব খান, উপনিবন্ধক রাশেদ এবং উপনিবন্ধক হাজারী। সাথে ফুল, কেক এবং গিফট। তাদের সাথে নিয়ে কেক কাটলাম। লীনা ওদের হালকা আপ্যায়ন করলেন। করোনাকালে জন্মদিনটা এতটা আনন্দ বয়ে আনবে, ভাবতে পারিনি। ধন্যবাদ প্রিয় সহকর্মীগণ! লীনা কখন কখন তাদের জন্য নিজহাতে কিছু রান্নাবান্না করে রেখেছিল। সজন –লুবনা ছবি তোলা আর আপ্যায়ন নিয়ে ব্যস্ত। ভালোবাসার কাছে পরাজিত হলো সকল অপচিন্তা ও অপচেষ্টা। পরাজিত হলো করোনা ভাইরাসও। ১৪। এবার বইটির প্রসঙ্গে আসি। বইটি আকারে ও আয়তনে বিশাল। রয়্যাল সাইজ, পৃষ্ঠা সংখ্যা ৪৮০ । আমার কবিতার মূল্যায়ন করেছেন ১৪ জন সহকর্মী। আমার সমবায় ভাবনা বিষয়ে প্রকাশিত লেখা নিয়ে একটি অধ্যায়। বিভিন্ন সময়ে প্রকাশিত আমার সাক্ষাৎকার নিয়ে একটি অধ্যায়। এবং আরও নানাবিধ প্রসঙ্গ। সমবায় বিভাগে কাজ করেছেন এমন মুক্তিযোদ্ধাদের একটি তালিকা আছে। আছে সরকারি চাকরিতে থেকে সৃজনশীলতায় আলোয় উজ্জ্বল প্রখ্যাত লেখকদের তালিকা। সবমিলিয়ে একটি গুরুত্বপূর্ণ কাজ বলে আমার মনে হয়েছে। বইটির ভূমিকায় প্রখ্যাত কবি মুহম্মদ নুরুল হুদা এবং ফ্ল্যাপে কবি-গবেষক ড. তপন বাগচী কাজটির ভূয়সী প্রশংসা করেছেন। ১৫। আমার জন্মদিনকে উপলক্ষ্য করে হরিদাস ঠাকুরের নেতৃত্বে সহকর্মীগণ যে ভালোবাসা ও সম্মান উপহার দিলেন আমাকে, এটা একটি শুভ প্রক্রিয়ার শুরু হোক, এই কামনা করি। আমরা প্রতিবছর শ্রেষ্ঠ সমবায়ীদের জাতীয় পর্যায়ে আনুষ্ঠানিকভাবে পুরস্কৃত করে থাকি। সেটা চমৎকার একটা ব্যবস্থা। আমাদের যেসকল সহকর্মীদের মাঝে সৃজনশীল প্রতিভা আছে, তাদের সেই প্রতিভার চর্চ্চাকে উৎসাহিত করা এবং যারা উল্লেখযোগ্য সাফল্য লাভ করেছেন এবং ভবিষ্যতে করবেন, তাদেরকে সম্মানিত করা হতে পারে আমাদের একটি ভালো উদ্যোগ। সমবায় বিভাগে অতীতে কাজ করেছেন যে সকল সৃজনশীল মানুষ, তাদের খুঁজে বের করার কাজটি হরিদাস ঠাকুর প্রায় সম্পন্ন করে এনেছেন। সৃজনশীল মানুষদের মধ্যে যারা সমবায়ী ছিলেন এবং আছেন, তাদেরকেও সমবায়ের নিজস্ব লাইমলাইটে আনা প্রয়োজন। এদিকে দৃষ্টি দেওয়ার জন্য সহকর্মীদের দৃষ্টি আকরষণ করছি। সমবায়কে নতুন করে জনপ্রিয় করে তুলতে হলে এর ব্রান্ডিং দরকার। এসব গুণী মানুষের নাম ব্রান্ডিংয়ের কাজ করতে পারে বলে আমার বিশ্বাস। সমবায় মানে ভালোবাসার বন্ধন, সমবায় মানে হাতজেোনা হাত, সমবায় মানে পারস্পারিক শ্রদ্ধাবোধ। সমবায়ের অর্থভব্যঞ্জনায় একথাও আ্জ থেকে যুক্ত হলো—সমবায় মানে প্রতিভার মূল্যায়ন, কাজের যথাযোগ্য স্বীকৃতি। সমবায় বিভাগে হরিদাস ঠাকুরদের সংখ্যা বাড়লে নতুন প্রাণে এগিয়ে যাবে সমবায়। আমার মা-বাবা বেঁচে থাকলে আমাকে নিয়ে রচিত এই বৃহদায়ন গ্রন্থটি দেখে মহাখুশি হতেন। তাঁরা নেই। তাঁদের দোয়া ও আশীর্বাদ আছে আমার সাথে সর্বক্ষণ। হয়তো আড়াল থেকে তাঁরা দেখছেন, আর বলছেন, শুভ জন্মদিন--- বেটা আমিনুল ! জয়তু ভালোবাসা! জয়তু সমবায়!!
আমিনুল ইসলামের কবিতায় শিল্প ও বাস্তবতা মাসুদার রহমান রবীন্দ্রনাথ বলেছেন, ‘ভাল লেগেছে এই কথাটি ঠিক মতো বলতে পারাই যথার্থ সমালোচনা। এর বেশি কোন কথা নেই। পান্ডিত্য নয়, অনুভবের আলো ঠিকরে ভাল লেগেছে কথাটা বলবার মতো হয়, শোনবার মতো হয়।’ আমিনুল ইসলামের কবিতা পড়তে গিয়ে আবু সায়ীদ আইয়ূবের একটি বক্তব্য মনে এসেছে বার বার। ‘‘গদ্যের বক্তব্য পাঠক বুঝে ফেলবার সঙ্গে সঙ্গে সেই অর্থের বাহন যে ধ্বনিপুঞ্জ তা নিয়ন্ত্রণ হয়ে পড়ে। যেন বক্তার তীর থেকে নদীর ওপারে শ্রোতার তীরে একটি রেলগাড়িকে পার করে দেওয়ার দরকার পড়েছিল বলে আলাদিনের দৈত্য মুহূর্তের মধ্যে ঠিক মাপের একটি সাঁকো তৈরি করে ফেললো। তারপর রেলগাড়িটি যেই ওপারে নির্বিঘ্নে পৌছে গেল, অমনি সাঁকোটা হাওয়ায় মিলিয়ে গেল।’’ কিন্তু কবিতার ক্ষেত্রে তা হবার নয়। অর্থ বোঝানোর পরও শব্দ ও তার ধ্বনি পাঠকের চৈতন্যে আবার নবজন্ম লাভ করে। সেখানে সাঁকোটা মিলিয়ে যায় না। বরং অপেক্ষায় থাকে। সেখানে তো শুধু যাওয়া নেই। সেখানে যাতায়াত। নিরন্তর যাওয়া আর ফিরে ফিরে আসা। আমিনুল ইসলামের পাঠ অভিজ্ঞতা এরকম-- প্রথম শীতের হাত; সেই হাতে রচিত আস্তানা। তথাপি সংহার নয়, ফসলের পক্ষে ছিল গান। উন্মুক্ত চলনবিল, বাতাসে ডানার ধ্বনি- আর জলজুড়ে মুগ্ধতার ছবি: খুশি ফলে ঈর্ষাতুর আলোরাও। আর ছায়ার পাশে জমেছিল অকৃত কর্তব্য। প্রকৃতির জবাবদিহিতা? কিন্তু কে নেবে ? বসন্ত করেনি ভুল। অথচ এখন কোথায় পাখি! শূন্যবিলে যতসব বিভ্রান্তির ছায়া; রৌদ্রের গায়ে রঙ। নিঃসঙ্গ দুহাতে পালক কুড়িযে রাখি। ধূসর শিল্পীর হাতে গড়ে ওঠে যাদুঘর। পুনঃপুন বিজ্ঞাপন কিউরেটের পদে; তবু একমাত্র অ্যাপ্লিক্যান্ট--আমাদেরই দুখু বাঙাল । (কুয়াশার বর্ণমালা/কুয়াশার বর্ণমালা) বাংলা কবিতা পাঠের ক্ষেত্রে বলা হয়েছে,--‘বাংলা কবিতাকে বিচ্ছিন্নভাবে না পড়ে পড়তে হবে বিশ্বের কবিতার প্রেক্ষিতে।’ তৃতীয় বিশ্বের কবিতার সঙ্গে একালখন্ডের বাংলা কবিতার একটি আত্মিক মিল পাওয়া যায়। এই তুলনামূলক পাঠ বাংলা কবিতার বহুমাত্রিক চরিত্রকে বুঝতে সাহায্য করে। আমরা আমাদের প্রাকৃতিক বিপর্যয়ের অশনি সংকেত শুনতে পাচ্ছি। প্রকৃতিবোধ বা প্রকৃতিচেতনা এখনো সর্ব শ্রেণির মানুষের কাছে পৌঁছেনি। কারণ তারা মানসিকভাবেই প্রকৃতি বিচ্ছন্ন। বিপন্নতা ও অস্তিত্ব সংকট সম্পর্কে এখনও ওয়াকিবহল নয়। কিংবা পরবর্তী প্রজন্মের জন্য তাদের কোন মাথাব্যথা নেই। আজ আমাদের প্রকৃতির ক্ষয়িষ্ণুতার মধ্যে ,এসে প্রকৃতিমুখিনতার এখন জীবনের একটা দায়। তারই প্রকাশ ঘটেছে এ সময়ে নানা প্রকৃতি আন্দোলনে, লেখালেখিতে। কবি নাট্যকার জন মিলিংটন সিং--এর ‘রাইডার্স টু দ্য সী’ নাটকটিতে প্রকৃতি এসেছে প্রান্তিকের দৃষ্টিতে । প্রান্তিকের এই প্রকৃতি দেখার মধ্যেই টোটালিটিকে স্পর্শ করার চেষ্টা। শিল্পে যুক্তি কাঠামো একটি স্বকৃত ব্যাপার। একটি নির্দিষ্ট বিষয়কে কেন্দ্র করে গড়ে ওঠে কবিতা। তাই যুক্তির পরম্পরা যে অনিবার্য যুক্তি সিঁড়ি বেয়ে একটি কবিতা পৌঁছে যায় স্থির সিদ্ধান্তে।পাঠকও যুক্তির দড়ি ধরে বারবার পৌঁছেতে পারেন তার গন্তব্য বিন্দুতে। পরিকল্পিত ও উপযুক্ত টাইটেল থেকেই কবি ও পাঠকের ভাবনাতন্ত্র তৈরি হয়। এখানে প্রস্থান চলাচল ও গন্তব্য সুনির্দিষ্ট। কিন্তু শিল্প সৃষ্টি পূর্ব প্রতিশ্রুতিই হল নতুন দিকে উন্মোচন। এই দিক উন্মোচন যে কত ভাবে হতে পারে। এক একটি কবিতায় তা এক এক রকমভাবে। এক একজন কবির হাতে তাও তার স্বাতন্ত্রিকতা নিয়ে। বায়ুস্পর্শে পর্ণমোচীর পাতায় হলদে শিহরণ; নন্দিনীর কোমরে হাত দিতে দেখি: নদী নেই, পার্কের খালে ঘুরে মরে স্রোতেলা অস্তিত্ব; হয়তোবা মৌসুমও এসে যায় মেনোপজে! আর শ্যামলীকে চাঁদকানা করবে- এমত প্রকল্পে উত্তরের হাওয়া ওড়ায় লাল ইটের গুঁড়ো। তবু এই ঘোরলাগা সন্ধ্যায় জোছনা কুড়োবো বলে-- ‘সীমাবদ্ধ জলে সীমিত সবুজে’ মাইক্রো-ক্রেডিটের মতো মন বিছিয়েছি। (শেষ হেমন্তের জোছনা/ শেষ হেমন্তের জোছনা) কবিতাটি পাঠে বোঝা যায় অনেকাংশে এখানে যুক্তিচাপকে অগ্রাহ্য করা হয়েছে। বিজ্ঞানী পাউলিং কথিত যুক্তিফাটল বা লজিক্যাল লেফট এইসব কবিতায় অর্থহীন নয়। প্রচলিত অর্থ ঈপ্সাকে অতিক্রম করে কবিতা এখানে প্রবেশ করেছে অনন্ত অর্থ ঐশ্বর্যের পরিসরে। ‘শেষ হেমন্তের জোছনা’ এখানে অসংলগ্নতার মধ্যে খোঁজা হয়েছে অর্থময়তাকে, বিশৃঙ্খলতার মধ্যে শৃঙ্খলাকে। যা এক আশাবাদ, ‘‘সীমাবদ্ধ জলে সীমিত সবুজে/ মাইক্রো-ক্রেডিটের মতো মন বিছিয়েছি।” তিনটি পূর্ণ বিরতিচিহ্ন বা দাঁড়ি দিয়ে শেষ হয়েছে। লক্ষণীয় এই তিন বিরামচিহ্নবদ্ধ পঙক্তি যদি উপর নিচে এনে সাজাই তাতেও কবিতা অর্থহীন হয়ে পড়ে না। আমরা অবশ্যই ধারণা রাখি কবি কখনও তা কবিতার শরীরে এ জাতীয় ব্যাভিচার কামনা করেন না। কিন্তু এ রকম একটি বৈশিষ্ট্য যে এ কবিতা ধারণ করে আছে তা বাস্তব। আমাদের সাহিত্যে পাঠ জীবনের প্রথম দিকে তেজীয়ান কলম থেকে হঠাৎ আলোর ঝলকানির মতো কিছু একটা অনুভূত হলেও সময় অতিবাহিত হওয়ার সঙ্গে ক্রমশ তা মিইয়ে পড়ে। সময়ের সঙ্গে নিজেকে পরিবর্তন করতে পারে না এক সময় স্মৃতি ও পরে বিস্মৃত হয়ে পড়ে কবি ও কবিতা আর যারা টিকে যান তারা সুনাম ভাঙ্গিয়ে পুরনো বিষয়েরই পুনরাবৃত্তি করে চলেন, লেখার গ্রাফ উর্ধ্বগামী হওয়ার বদলে নিম্নগামী হয়ে পড়ে। অনেকের ক্ষেত্রে এ অভিযোগ চললেও অনেকের ক্ষেত্রে তা চলে না। কবি আমিনুলের প্রথম গ্রন্থের যে স্ফুলিঙ্গের দেখা পাই ‘মহানন্দা এক সোনালি নদীর নাম’-- এ তা শিখা এবং ‘শেষ হেমন্তের জোছনা’ কিংবা ‘কুয়াশার বর্ণমালা’, ‘পথ বেঁধে দিল’ বন্ধনহীন গ্রন্থি’, ‘স্বপ্নের হালখাতা’, ‘জলচিঠি নীলস্বপ্নের দুয়ারে’, ‘শরতের ট্রেন শ্রাবণের লাগেজ’, ‘জোছনার রাত বেদনার বেহালা’, ‘আমার ভালোবাসা তোমার সেভিংস অ্যাকাউন্ট’, ‘প্রণয়ী নদীর কাছে’ ক্রমে ক্রমে তা কুন্ডলির মতো প্রজ্জ্বলিত হয়ে ওঠে। আমিনুল ইসলামের মধ্যে এক সপ্রতিভ দীপ্তি আছে। রুচি মনন ও বুদ্ধির প্রাখর্যে তার কবিতা সহলেখকদের চেয়ে আলাদা, স্বভাবসুন্দর। প্রায় ক্ষেত্রে নাতিদীর্ঘ এবং সম্ভ্রান্ত ও সুদর্শন, সহজ ও প্রতীকী, শুদ্ধ ও শান্ত, প্রেম ও শোকের। কালে বা সমকালে নানা প্রবণতা লক্ষযোগ্য শিল্পক্ষেত্রে; কবিতাও, তবে তার সবটুকুই মহাকাল গ্রহণ করে না। বরং বলা যায় সময়ের কষ্টি-বিচারে তার বেশিরভাগই পরিত্যাগযোগ্য হয়ে পড়ে। এই সময়ে কবিতায় নানা হঠকারিতামূলক সিদ্ধান্তে আলোচ্য কবিকে গা করতে কমই দেখা যায়। তাই তো যেখানে অনেককে দেশকাল মুছে ফেলে কবিতা চর্চা করতে উদ্যোগী সেখানে তিনি বাংলা কবিতার পরম্পরাকে ধরেই সামনে এগিয়ে যেতে চান। আমিনুল ইসলামের কবিতা পাঠে আমরা শাশ্বত বাংলাদেশকে পাই নতুনভাবে। এই মাটি মানুষের প্রতি দায় কবি কখনো এড়িয়ে যান নি। তার কলম প্রসূত ‘বাবার খাটে শুয়ে’ কবিতাটির কথা উল্লেখ করতে পারি, যেখানে ‘বাবা’ চরিত্র কবিতার কেন্দ্রবিন্দু। সেখানে বাবার তুমুল অস্তিত্ব দীর্ঘ কবিতাটি জুড়ে। কবি যন্ত্রণা দীর্ণ বাবার অনুপস্থিতিতে। বাংলা কবিতায় বাবাকে নিয়ে লেখা অনেক কবিতা পেয়ে যাব যদি সন্ধানে নামি। তবে তা আমিনুল ইসলামের ‘বাবার ঘাটে শুয়ে’ কবিতাটির সঙ্গে কতটুকু মেলে? নব্বই বা শূন্য দশকের কবি তাদের কবিতায় দেশকালকে যেভাবে উহ্য করে তোলেন আমিনুল সেভাবে তার পায়ের তলার মাটিকে ফেলে শূন্যে উঠে যেতে চাননি। তাই তো কবিতাটিতে বাবাকে ঘিরে আনন্দ শোক বিষাদ যন্ত্রণা হয়ে ঘুরে ঘুরে নেচেছে দেশের প্রকৃতি ও পরিবেশ পরিবার প্রাত্যাহিক জীবন। কবি আমিনুল ইসলাম লিখেছেন- ‘.../ তুমি চলে গেছ বাবা, তোমার খাটটা রয়ে গেছে-/ জলশূন্য নদীর খোলস,’ কিংবা, ‘লাউয়ের মাচানের স্নিগ্ধছায়া/ তিলাঘুঘুর অন্ত্যমিল কবিতা’। আমিনুলের এই ভাষা বয়ন বাংলা কবিতার পরম্পরাকে অস্বীকার করে না কোনোভাবেই; বরং এর ভিতরে ভিতরে সূক্ষ্ম শিল্পসাক্ষর রেখে যান তা মেনে নিয়ে। সুপাঠ্য দীর্ঘ এই কবিতাটি পাঠককে উস্কানি দেয় পাঠমত্ততায়, যেখানে কবিতার দুর্বোধ্যতা কথা বলে কবিতাকে পাঠক সরিয়ে রাখতে চান সে সময়েও। এমনই নানা অনুষঙ্গ ঐতিহ্য (বিশেষ করে নদীমাতৃক জীবন, ও যান্ত্রিক জীবনের ছবি) ইতিহাসও চলে এসেছে কবি আমিনুলের কাব্যধ্যানে। সমকালীনতার উপরে দাঁড়িয়ে অতীত বর্তমান আর ভবিষৎকে এক সূত্রে গেঁথেছেন তিনি শিল্পে। তার এই সমাকালীন শিল্প চেতনার ধ্যানই পৌঁছে দেবে কালের ওপারে।
গার্লস কলেজের মেয়ে গায় আমিনুল ইসলাম গার্লস কলেজের মেয়ে আমি, দেখে ফজর আলী মাঝে রাস্তা এলজিইডির-- কখন থেকেই খালি! ইলামিত্রের নাতনী নিয়ে কণ্ঠে ন্যায়ের দাবি, কালের গুদাম খুলে ফেলে ওড়ায় যুগের চাবি। ফজর আলী, ডরাও কেন! কীসের আবার ভয় ! বাইকে ওঠো, আমিই চালাই, পথ যতদূর যায় ! ভালোবাসা সাম্যবাদী-- ধানের গোছার মতো প্রণয়ে নয়, ব্যবধানেই----প্রভুত্ব দাসত্ব। দোয়েলজুটি- রেলের লাইন, নেইকো ব্যবধান রোদে রেঙে শিমুল পলাশ-- যৌথতায় সমান; পদ্মাসেতু কে বানালো—পুরুষ নাকি নারী? পাভেল পারে, স্টীয়ারিং আমিও নিতে পারি। অধ্যক্ষ স্যার, চেয়ে দেখুন, জমিদারির দাগ মুছে গেছে; এখন কীসের ব্যবধানের ভাগ? আর কত কাল থাকবেন স্যার, বন্ধ করে চোখ? কলিং বেলে চাপ পড়েছে, দরজা খোলা হোক ! ব্রাকের আপার কণ্ঠে বাজে দিনবদলের গান তারই কথা ফলুক প্রেমে-- যেমন ফলে ধান!
সাহিত্য-অঙ্গন / আমিনুল ইসলাম সৃষ্টিকুঞ্জ বৃক্ষশাখে বসেছে ময়ূর হাজার শ্রাবণে তার ওঠে না পেখম নাচতে পারে না শুনে জলের নূপুর পুচ্ছটা নিজের নয়, এই তো কারণ! পরিচিত ডাক পাড়ে প্রবাদের গলা অসীম-চাতুর্য বলে তিনি সভাপতি অথচ যেদিন দিন আগুন-উতলা সুখেই ছিলেন নিয়ে নিরাপদ রতি। সমুদ্র-সনদলোভী জলাশয়গুলি নির্বাক সূর্যের নিচে করে হইচই ; আকাশের নীলিমায় ভরেছে অঞ্জলি অভিযোগহীন তাই সমুদ্র অথই।
আলেয়ার ফিরে আসা / আমিনুল ইসলাম সময় আসেনি ফিরে; ফিরেনিকো সুজন একাডেমীর সবুজ হাওয়ায় দোলা ডানাওয়ালা দিন; ফিরে আসার কথা ছিল কি? পাগলার জলে ধোওয়া মীর নামের চরের আকাশ, সে আকাশ বেয়ে? মনে পড়ে নাসির মৌলবী স্যার, কী রসিক, আহা কী যে অসীম উদার, তিনি আজ রোদেলা দিনের তারা; তো আষাঢ়ের বান ডাকা পাঙ্গাশমারীর মন, কে আর প্রশ্রয় দেবে তাকে? বাখরালীর ঘাট হারিয়ে সড়ক বিভাগের ঘাড়ে উঠেছে চান্দু মাঝির নাও; সরে গেছে দোঁআশ কৈশোর, ভিটাহারা দিন; আর পদ্মা গিলে ফেলেছে ত্রাণশিবিরের সবখানি ছায়া; আজানের সাথে সাথে টিফিনের আড্ডা, কোথায় টিফিন বাক্স! আহা, ফিরোজার চোখের চাহনি, আলেয়ার এলোচুল, মিনা আপার ব্রা-হীন বুকের বিদ্রোহ! আর কত বরইপাকা ব্যাখ্যাবিশ্লেষণ ! স্বপ্নদোষে দেখা কত সম্ভাবনার দ্বার উন্মোচন ! সেসবই আজ হারিয়ে যাওয়া সুর; স্বর্গচ্যুত আদম-হাওয়া; কিন্তু কোথায় আদম সিঁড়ি? আকুনবাড়িয়ার ঘাট, সে তো আজ- দিল্লী থেকেও বহুত বহুত দূর ! হায় রাজধানী ! ভালোবাসার এসএমএস? ভিডিও কল? সেসবই আজ রাজনৈতিক প্রতিশ্রুতি- চিরদিনই চিরভবিষ্যতকাল; তবু গেছি; কাছাকাছি; নাও নিয়ে; চোখ রেখেছি ঘাট পেরিয়ে ঘাটে: ছেড়ে আসা মোহনায় আকাশ টাওয়ার; ঘুমঘুম আবহাওয়া দপ্তর, সোফা সেটে মাথা; মাঝেমাঝে গাঙের বাতাসে ওড়ে নাকডাকা ভোর; মাঝখানে বয়ে যায় কাঁটাতার দিন: এপারে আকাশ; ওপারে দিগন্ত। অথচ আলেয়া তুমি! এতকাল পর ! কোথা থেকে এলে? ভুল না তো ? চোখ মুছি। একবার। দুইবার। তিনবার। ভুল নয়; আলেয়া সে। স্রোতহারা পাগলার স্রোতেলা অনুজা; গায়ে তার আষাঢ়ের সবগুলো ঢেউ; দুইতীরে কাশবন-কচি কচি কাঁচা কাঁচা; মোহনামুখি ঘূর্ণি তুলে যেতে চায় ঢেউঢেউ মোহনপুরের ফেনায়িত মোহনায়; জাল যার জলা তার; আমারও তো জাল ছিল! একটি লুঙ্গির দামে সেই কবে কিনে নিয়েছে রামচন্দ্রপুর হাট! এখনো নামিনি জলে; সংশয়; ঘরে বাইরে-- সিআইডির খাইখাই চোখ ! ক্লোজড সার্কিট ক্যামেরার নিদ্রাহীন লেন্স। তথাপি ভালোবাসার মন বলে কথা; চকলামপুরের কোহিতুর আমের বাগান ; সেখান থেকে এক বাগান হাওয়া নিয়ে ছেড়ে দিতে ‘না’ ‘না’ করতে করতে নিজহাতে স্রোতের বোতাম খোলে, খুশিমনে দেখায় সে-- ঢেউয়ের চূড়ায় ঢাকা সুমোহন মোহনার খাঁজ; আচ্ছা আলেয়া, উঁচুপাড় ছুঁয়ে এই কালো চাঁদ তখনো কি ছিল? ও রে ও কালীনগর ঘাট, ও ভাই পাঞ্জায় নাও বাওয়া সোলেমান মাঝি, এবার নাহয় তোমরাই বলো, রাজধানী-কন্যার দেওয়া শার্টপ্যান্ট কাশবনে রেখে, নিষেধের জল নিয়ে ফিরে আসা এই নদীটিতে-- এই আমি কি সাঁতার দেবো বাদামি বিকেলে?
প্রদীপশিখা আমিনুল ইসলাম যখন বরেন্দ্রভূমির জঙ্গলে সাম্রাজ্যবাদী শেয়াল, বিভ্রান্ত বাঘ, আর পরাজিত মনে ম্লান গৃহপালিত জনপদ, তখন কুটিল সেই অন্ধকারে ফুল ফোটার মতো স্লো মোশনে একদিন জ্বলে উঠেছিল আলো। আপন গোপনাঙ্গে হাত রেখে সবাই চিনতে শিখেছিল-- নিজ নিজ শরীর--নতুন আলোর উৎসবে। সেই প্রদীপশিখার গোড়ায় গীতাঞ্জলি হাতে একদিন তেল দিতে এসেছিলেন রবীন্দ্রনাথ; সেই প্রদীপশিখার আলোয় অগ্নিবীণা হাতে একদিন তেজ দিতে এসেছিলেন নজরুল; সেই প্রদীপশিখার আলোয় একদিন প্রভাতের রঙে উদ্ভাসিত হয়ে উঠেছিল বর্ণমালার ইঁটে গাঁথা পৃথিবীর প্রথম শহীদমিনার। প্রদীপশিখাটি দিনেদিনে অলোকিত প্রাণের সূর্য তার আলো হতে আলো নিয়ে অতীশ দীপঙ্কর আজ শতসহস্র প্রাণ মশালহাতে তারা ছড়িয়ে পড়েছে পৃথিবীর আনাচেকানাচে; সে আলোর পরিধিতে চোখ রেখে কত প্রাণ গেয়ে ওঠে- ‘একি অপরূপ রূপে মা তোমায় হেরিনু পল্লীজননী!’ কোনো এক সাঁঝে এই আলোয় উদ্ভাসিত দুটি পপিচোখে চোখ রেখে আজ প্রেমের কবি মহানন্দার পাড় থেকে উঠে আসা চরের যুবক। মাঝে মাঝে মনে হয়--- পদ্মার প্রবাহের মতো ফুরিয়ে এসেছে তেল মনে হয় তার বুকের নিচে পদ্মার বালুর মতো জমা হচ্ছে অন্ধকার; আর সকল দুর্ভাবনাকে মিথ্যা করে দিয়ে শাহ মখদুমের মহিমার মতো অটোমেটিক রিফুয়েলিংয়ে সে ঘুঁচিয়ে নেয়-- তার জরা খরা দুর্বলতা আবারও সে জ্বলে ওঠে নতুন প্রাণের প্রাচুর্যে। এই প্রদীপশিখাটির গোড়ায় সোনার হরফে লেখা একটি নাম-- রাজশাহী কলেজ;
সমবায়ী সফর : একজন সত্যিকারের জনপ্রতিনিধির সাথে ৩দিন। আমিনুল ইসলাম মুক্তিযুদ্ধের সময় আমি চতুর্থ শ্রেণির ছাত্র। তোজাম কাকাদের মাটির ঘরের দেয়ালে পোস্টার : তর্জনী উঁচানো একটি মুজিব কোট পরা ছবি আর লেখা : এবারের সংগ্রাম ---আমাদের মুক্তির সংগ্রাম! এবারের সংগ্রাম -- স্বাধীনতার সংগ্রাম ! মুগ্ধ আমার চোখ। তারচেয়ে বিস্মিত আমার বালকমন। কিন্তু কোনোকিছু না বুঝেই। শুধু ঐরকম একটা ছবি পেতে চেয়েছিলাম আমাদের খড়ের ঘরের ভেতরের টাটিতে টাঙিয়ে রাখার জন্য। কিন্তু কেউ দেয়নি। ২। দেশ স্বাধীন হলো। একটু একটু করে বুঝতে শিখলাম। ছাত্রজীবনের শুরু থেকেই রাজনীতি সচেতন হয়ে উঠলাম। আমাদের ছাত্রত্বকালে জাসদ ছিল মেধাবী ছাত্রদের জন্য মৌচাক। আমি কোনো নেতা ছিলাম না। তেমন সক্রিয় কর্মীও ছিলাম না। তবু মেজর জলিল, আসম আবদুর রব, শাহজাহান সিরাজ, নুরে আলম জিকু, রাশেদ খান মেনন প্রমুখদের বক্তৃতা শোনার জন্য দূর দূরান্ত থেকে রাজশাহী মাদ্রাসা ময়দানে জড়ো হতাম। চাঁপাইনবাবগঞ্জের বীর মুক্তিযোদ্ধা আবদুল মান্নান সেন্টু ভাইয়ের বক্তৃতা আমাদের হাইস্কুল জীবনকে মাতোয়ারা করে দিতো। কিন্তু পরবর্তীতে ছাত্রজীবনের এসব স্বপ্নের নায়ক আমাকে হতাশ করেছেন। আমি আমার প্রথম কাব্যগ্রন্থের প্রথম কবিতায় লিখতে বাধ্য হয়েছি: “পতনের হাত ধরে প্রলোভের গোপন শকটে বিপ্লবীরা চলে যায় পুঁজিবাড়ি ভোগের বাগানে, প্রবাদের কণ্ঠসম সাম্যধ্বনি প্রেসক্লাব গেটে হেসে ফেলে রিক্সাওয়ালা টাঙ্গাওলার বেফাঁস জবানে।” ৩। হতে চেয়েছিলাম বিশ্ববিদ্যালয়ের শিক্ষক। কিন্তু এমএ পাশ করার আগেই ক্লাসমেটদের অনুরোধে সাড়া দিয়ে বিসিএস পরীক্ষায় বসা। প্রশাসন ক্যাডারে নিজ ব্যাচে মেধা তালিকায় একেবারে উপরের দিকে। দোলাচল। ঘুম হারাম করা সিদ্ধান্তহীনতা। তবু যোগদান করলাম। প্রথম পোস্টিং যশোর কালেকটরেটে। সরকারি চাকরি। সেখানে কয়েকমাস চাকরি। এরই মাঝে বিশ্ববিদ্যালয়ে নিয়োগপত্র পেলাম। কিন্তু আমলাতন্ত্র জিলাপি এনে হাজির করলো প্রত্যাশার প্লেটে। আহা প্যাঁচ ! আমার স্বপ্নের পায়ে বেড়ি। বিশ্ববিদ্যালয়ের শিক্ষকতা করা হলো না। আমি রবীন্দ্রনাথের বিখ্যাত প্রেমের গল্প ‘‘ একরাত্রি’’-এর কক্ষচ্যুত নায়ক রতন মাস্টার হয়ে রইলাম সারাজীবন। না সেই সুরবালা আমার হলো; না আমি বিশ্ববিদ্যালয়ের শিক্ষক হলাম। তবে অনিচ্ছার চাকরিটা আমাকে সারাদেশ দেখার সুযোগ করে দিলো। ঘুরলাম সারা বাংলাদেশ। কিন্তু চাকরিতে ভালো করা আমার হলো না। আমার এক পরাক্রান্ত ব্যাচমেট একদিন আমাকে দেখে উপহাস করে বললেন-----না আমলা, না কবি । পরাক্রান্ত সেই ব্যাচমেটের তরিকা অনুসরণ করার শক্তি, সামর্থ্য বা ইচ্ছা কোনোটাই আমার ছিল না। তাই সেই ফারসি কবির মতো আমি বলি না: " কত না হস্ত চুমিলাম আমি অক্ষমালার মতো, কেউ খুলিলো না কিসমতে ছিল আমার গ্রন্থি যত।" ৪। একটা বিষয় কৃতজ্ঞতার সাথে স্বীকার করি: প্রশাসনের চাকরিতে একটা বিরাট লাভ হয়েছে। ভূমিহীন দিনমজুর থেকে বিলিওনার, পিওন থেকে প্রেসিডেন্ট, সাধু থেকে সন্ত্রাসী, এককথার মানুষ থেকে মোনাফেক, অমায়িক মানুষ থেকে চরম উদ্ধত বদরাগী, জনদরদী থেকে লুটেরা, কেরানী থেকে কবি, অসহায় নারী থেকে বাহাদুর পুরুষ, মাদ্রাসার চুলবাঁধা আয়েশা আক্তার থেকে চুলখোলা টিভি মডেল তারিনা এবং শ্যামল বাংলার ওড়না উড়ানো ভূপ্রকৃতি থেকে ইউরোপের বিউটি পার্লার চর্চিত উঠোন, গরুর গাড়ি থেকে বিমান, ঝক্কড়মার্কা লোকাল ট্রেন থেকে জাপানের সুপারসনিক ট্রেন ---- সবকিছুরই প্রত্যক্ষ সাহচর্য ও অভিজ্ঞতা লাভের সুযোগ পেয়েছি। আমার মতো একজন অর্ডিনারী মানুষের জীবনে এটা তো কম পাওয়া নয়। ৫। চাকরিজীবনের প্রায় শেষ প্রান্তে এসে আরও একটি মহামূল্যবান অভিজ্ঞতা । একজন প্রকৃত জনপ্রতিনিধির সাথে কাজ করার অভিজ্ঞতা হলো। অমিতাভ বচ্চনের মতো দীর্ঘদেহী এবং সুদর্শন। অবশ্য চুল পড়ে যাওয়ায় সৌন্দর্যে কিছুটা ঘাটতি সৃষ্টি হয়েছে। কিন্তু এখনও প্রচণ্ড গতিসম্পন্ন। হিন্দি ‘শোলে’ ছবির রিমেক করা হলে তাঁকে নির্ভাবনায় সঞ্জীবকুমারের রোল দেওয়া যাবে। প্রচণ্ড স্পষ্টবাদী। যা বলেন, সরাসরি বলেন। কোনো ভণিতা নেই। প্যাঁচ নেই। ডাবল স্টান্ডার্ড নেই। ৬। গত ৯-১১ ডিসেম্বর তাঁর সাথে সমবায়ী সফর। গোপালগঞ্জ, বাগেরহাট, খুলনা, যশোর। কাজ আর কাজ। সরেজমিনে পরিদর্শন, বক্তৃতা, পরামর্শ, উদ্বোধন, মত বিনিময়। খাওয়া-দাওয়া? বিশ্রাম? সকল সিলেবাস ফেল। রুটিন ফেল। দুপুরের খাবার মাগরেবের আজানের সময়। ক্লান্তি নেই। শ্রান্তি নেই। বিরক্তি নেই। বাঙালি জাতি বিখ্যাত যে তৃতীয় লম্বা হাতটির জন্য----সেই ‘‘ অজুহাত ‘’ অনুপস্থিত। ৭। করোনা ভাইরাসের নিষেধাজ্ঞা উপেক্ষা করে মানুষের ভিড়। মাঝে মাঝে ধাক্কা লাগছে তাঁর গায়ে। কাউকে বলছেন না, একটু সরে দাঁড়ান ! সমবায়ীদের সাথে প্রাণ খুলে কথা বলছেন। তাদের ভবিষ্যত পরিকল্পনার কথা শুনছেন। তাদের কাছে আরও আগে আসতে না পারার জন্য দুঃখ প্রকাশ করছেন। আবার শীঘ্রই আসবেন, এই প্রতিশ্রুতি দিচ্ছেন। এসব সমবায়ীর জন্য আরো কি কি পদক্ষেপ গ্রহণ করা যেতে পারে, সে ব্যাপারে সচিব মহোদয়সহ আমাদেরকে খেয়াল রাখার অনুরোধ জানাচ্ছেন । মোলায়েম ভাষায়। নম্র উচ্চারণে। তিনি যে মন্ত্রী--অনেক ক্ষমতা তাঁর-- এমন প্রদর্শনীর বালাই নেই তাঁর আচরণে কিংবা অভিব্যক্তিতে। রবীন্দ্রনাথ যে বলেছেন, জোর খাটানো জোরের লক্ষ্মণ নহে, এটা বোধহয় তিনি আগে থেকেই রপ্ত করে রেখেছেন। ৮। বেলা ৩টা। স্থান: খুলনার ডুমুরিয়া। সমবায়ী সমাবেশ শেষ। কেশবপুরের উদ্দেশ্যে চলছে গাড়ি। পেটে ক্ষুধার হৈচৈ। " কাকাবাবু আমার গরুগুলো দেখে যান। " নেমে পড়লেন। সরু ঘিঞ্জি এবং অবশ্যই অপরিস্কার রাস্তা । উঁচু নিচু। প্রায় আধা মাইল। গরুর খামার। গোবরের গন্ধ। কোনো বিরক্তির ছাপ নেই তাঁর মুখে। আধা-গরিব প্রায় অশিক্ষিত খামারিদের সাথে কাছে পৌঁছাতে পেরে এবং তাদের সাথে কথা বলে গভীর শান্তি লাভ করছেন। তাঁর চোখেমুখে আনন্দের আভা। আর আমরা গোবরের গন্ধে মনে মনে অতিষ্ঠ হচ্ছি। ৯। সাগরদাঁড়ি। গাড়ি থেকে নামার সাথে মানুষের ভিড়। কাকাবাবু কেমন আছেন ! দাদা আদাব ! বৌদি কই? আরও কত প্রশ্ন ! সবাই পরিচিত। সবাই আপন । সবাই নিজের লোক । সুর্য অস্ত যেতে আধাঘণ্টা বাকি। দুপুরের খাবারের আয়োজন। "ডিজি সাহেব, আসুন, খেয়ে নিন। ক্ষুধায় কষ্ট পাচ্ছেন।" " স্যার, মহাকবির সাথে ছবি তুলবো। পরে খাবো।" তিনি নিজেই ঘুরে ঘুরে সব দেখালেন। আমাদের সাথে মধুকবির সামনে, তুলসীতলায়, পুকুরঘাটে, কাচারিঘরের সামনে--- ছবি তুললেন, একটার পর একটা। অনেক অজানা কথা ও গল্প শোনালেন। আর সবসময় মুখে হাসি। উচ্চারণে মধুর আন্তরিকতা। কীসের ক্ষুধা! কীসের শ্রান্তি! তাঁর কাছে এসবই পরাজিত। ১০। খাবার টেবিলে। তখন প্রায় সন্ধ্যা। " ডিজি সাহেব, এটা চুইঝাল। খাসির মাংস। এই এলাকা ছাড়া অন্য কোথাও নাই।" অভূতপূর্ব স্বাদ। যশোরেই আমার চাকরিজীবনের শুরু। কই, আগে তো কখনো খাইনি। নামও শুনিনি। "আপনার বৌদি বারবার বলে দিয়েছে এই মাংস খাওয়ানোর কথা। কিন্তু আমার উপর আস্থা রাখতে না পেরে অমুককেও দায়িত্ব দিয়েছে।" খাচ্ছি--- লীনা, আমি, সচিব মহোদয়, সচিব ভাবী, বেবী, অন্যান্য সহকর্মীগণ এবং আরও অনেকে । উহু আহা ! আর নতুন করে মাংস নেওয়া থালায়। রসিকতা। " স্যার, আপনি এই বয়সেও এতটা হ্যান্ডসাম! এত চমৎকার করে কথা বলেন। নিশ্চয় বৌদির সাথে আপনার প্রেমের বিয়ে।" টেবিলভরা হাসি। "না, ডিজি সাহেব, ছাত্রজীবন থেকেই রাজনীতি করার কারণে আজ বাসায় তো, কাল জেলে। প্রেম করার কথা মনেই আসতো না। সময়ও ছিল না। " লীনা বলে, " দেখছেন দাদা, আপনার ডিজি সাহেব কী দুষ্টু !" " ঠিক আছে ভাবী। ডিজিসাহেব তো একজন কবি। মজা করে কথা বলেন। চমৎকার বক্তৃতা দিতে পারেন।’’ ১১। কপোতাক্ষ নদ। তখন প্রথম সন্ধ্যার আলো-আঁধারি। সবাই কপোতাক্ষের ঘাটে। নদ/নদী দর্শন। আসলে তীর্থ ভ্রমণ। লীনা কই! দেখি একটি নৌকায় লীনা, সচিব ভাবী এবং সচিব মহোদয়। মাঝনদীতে। সচিব ভাবীকে চিৎকার করে বললাম, ভাবী, কবিকে বঞ্চিত করা ঠিক হচ্ছে না! নৌকা এসে তুলে নিলো। প্রায় ২০ মিনিট নৌভ্রমণ। অনির্বচনীয় আনন্দ। মনে বাজছিল সাবিনা ইয়াসমিন : "সন্ধ্যারই ছায়া নামে এলোমেলো হাওয়া ভালো লাগে জীবনের এই গান গাওয়া একটি দুটি তারা জ্বলে আকাশের কোলে ভীরু ভীরু মনে কোন স্বপন যে দোলে..." কিন্তু ভিআইপি যাত্রীদের শুনিয়ে আমি আমার ফাটাবাঁশকে হার মানানো গলায় গাইলাম, "মাঝি বাইয়া যাও রে........ দীক্ষা শিক্ষা না হইতে আগে করছো বিয়া, ও তুই বিনা খতে গোলাম হইলি গাইটের টাকা দিয়া রে মাঝি,--- বাইয়া যাও রে...' মহাকবির প্রস্থান ঘাট থেকে নৌকা ভিড়লো মূল ঘাটে। ও মাই গড ! মন্ত্রী মহোদয় লোকজন নিয়ে হাসিমুখে দাঁড়িয়ে আছেন আমাদের জন্য। ভাবছিলাম, তিনি যদি অন্য কোনো " বস" হতেন, তবে কী হতো ! ১২। সাগরদাঁড়ি থেকে মণিরামপুর। রাত ৮টা। একতার মন নিয়ে মাঠের দখল নিয়ে আছে অন্ধকার। নিশ্ছিদ্র। আমার নিজের লেখা কবিতার লাইন মনে পড়ছিল: "কাকের একতার মতো ঘনতায় জমা হয়েছে শব্দহীন অন্ধকার। বিস্তারিত আঁধার ছুয়ে ফেলেছে পারস্যের প্রভাতী মুখ আফ্রিকার মেঘলা চুল পারস্যের ধবধবে ঊরু;" সেই আঁধার মন্ত্রী মহোদয়কে চেনে। তাই তাঁর জন্য কোনো বাধা হয়ে দাঁড়ায় না। মাঠের মাঝে এক জায়গায় গাড়ি রেখে হাঁটা। সহায়তায় মোবাইল ফোনের লাইট। একটি মোটরসাইকেলের হেডলাইটের পরাক্রান্ত আলো। অবশেষে ঘটনাস্থল। পল্লী উন্নয়ন একাডেমির জন্য নির্বাচিত স্থান পরিদর্শন। তিনি নানাভাবে সচিব মহোদয়কে বুঝাচ্ছিলেন। স্থানটির উপযুক্ততা। এলাকার কি কি উপকার হবে ইত্যাদি। তাঁর মুখে ভবিষ্যতের স্বপ্নমাখা আলো। আনন্দ। ভাবছিলাম, এই মানুষটি শারীরিকভাবেও কি ক্লান্ত হন না? সম্ভবত জনগণের উপকার করে যিনি আনন্দ পান, তাকে কোনোকিছুই ক্লান্ত করতে পারে না। এই আনন্দ অন্যদের কাছে অপরিচিত। অধরা। ১৩। রাত ৯টা। এটা সার্কিট হাউস নয়। বৌদির বাড়ি। লীনা এবং সচিব ভাবী আগেই এসে বসেছিলেন। কত আয়োজন ! আমি ওয়াশরুমে যাবার কথা বাসার কাজের লোক নিসারকে বলতেই মন্ত্রী মহোদয় নিজে আমাকে নিয়ে গেলেন একটি বেডরুমে এবং ওয়াশরুমের দরোজা খুলে দিলেন। আমি অবাক না বিড়ম্বিত---- সেটা ভাবার সময় ছিল না। সেই বাড়িতে বেশ কিছু ছবি ওঠানো হলো। ছবিগুলো নিশ্চয়ই কবির আমাকে দেবেন। সমস্ত ভ্রমণে এপিএস কবিরকে মনে হয়েছে মন্ত্রী মহোদয়ের যোগ্য, বিশ্বস্ত ও নির্ভরযোগ্য সংগী। কিন্তু শাকিব খানের মতো রূপযৌবন নিয়ে কেন সে সিনেমা পাড়ায় যায়নি, তা আমার বোধগম্য নয়। মন্ত্রী মহোদয় নিসারের নিশ্ছিদ্র বিশ্বস্ততা ও নিষ্ঠার কথা বলছিলেন বারবার। আমরা বৌদির কথা বলতেই স্যারের চোখেমুখে অদ্ভুত সুন্দর আভা ফুটে উঠলো। তিনি বৌদিকে গভীরভাবে ভালোবাসেন। তাঁর ওপর নির্ভর করে নিশ্চিন্ত থাকেন। কথার ছলে বললেন, ‘‘ ডিজিসাহেব, এটা তো আপনার বৌদির বাড়ি। আমি একদিন রিকশা করে কাচাবাজার নিয়ে বাসায় ফিরছিলাম। বাসার সামনে এসে থামাতে বলায় , রিকশাওয়ালা বললো, এখানে কেন? এটা তো বৌদির বাড়ি !’’ ১৪। ডিসেম্বর ১১। দুপুরের সার্কিট হাইসে একসাথে দুপুরের খাবার। আবারও খাসির মাংস। চুইঝাল নয়। কিন্তু তেমনি স্বাদ। আমরা লাঞ্চের পর ঝিকরগাছায় ফুল উৎপাদনকারী সমবায় সমিতি দেখতে যাবো। তিনি উপজেলা চেয়ারম্যান সাহেবকে ফোন করে বলে দিলেন, আমাদের সচিব এবং ডিজি সাহেব যাবেন ফুলবাগানে। সাথে ভাবীরা থাকবেন। সবকিছু ঠিকঠাক ব্যবস্থা করেন। আমরা তো মহাখুৃশি বটেই। তিনি বারবার যশোরের ফুলচাষীদের কথা বললেন। ফুলচাষের ইতিবৃত্ত বললেন। ১৫। অতঃপর... ঢাকায় প্রত্যার্তন। রোববার অফিস গেলাম। একজন মাননীয় জনপ্রতিনিধি সেলফোন থেকে ফোন দিলেন। তাঁর নির্দেশের কথা বললেন। আমি বললাম, স্যার, এটা আমার এখতিয়ারভুক্ত বিষয় নয়। তাছাড়া আপনি যা বললেন তাতে তো দেখা যাচ্ছে আমার জেলা সমবায় অফিসার আইনসম্মত সিদ্ধান্ত দিয়েছেন। সেটা পাল্টানোর সুযোগ নাই। তিনি রেগেমেগে একাত্তরের ২৬ মার্চের অপারেশন সার্চলাইট--এর রাত ! প্রায় ১৫ মিনিট পর জেলা সমবায় অফিসার অসহায়ত্বের স্বরে আমাকে ফোন করে জানালেন, মাননীয় জনপ্রতিনিধি তাকে যা-তা ভাষায় গালিগালাজ করেছেন। আমি বললাম, তোমার সিদ্ধান্ত যদি আইনসম্মত হয়ে থাকে, তবে তুমি তোমার সিদ্ধান্তে অটল থাকো। প্রয়োজনে বিষয়টি আমি মাননীয় প্রতিমন্ত্রী মহোদয়কে অবহিত করবো। ভয় পেও না। উল্লেখ্য, এর আগেও বেশ কয়েকবার এমন চাপ এসেছে পাওয়ারফুল মহল থেকে। তিনি আমাদের প্রটেকশন দিয়েছেন। তাঁর ভূমিকা সমবায় বিভাগের কর্মকর্তা-কর্মচারীদের সাহস জোগায়। এটিও সমবায়-বান্ধব মানসিকতা। মাননীয় প্রতিমন্ত্রী আমি জানি, হাজার ব্যস্ততার মাঝে আমার এই স্ট্যাটাস পড়ার সময় ও সুযোগ কোনোটাই হবে না আপনার। সেটা আমার লক্ষ্যও নয়। ঢেঁকি স্বর্গে গেলেও ধান ভানে। আমি রোগশয্যায় শুয়েও লিখি। আপনার সাফল্যে আমি উৎসাহিত বোধ করি বরাবরই। আপনার সাথে ৩দিনের বিরল সফরের সুযোগ আপনাকে নিবিড় জানার সুযোগ করে দিয়েছে। আমি লেখালেখি করি বলে এসব অভিজ্ঞতা আমার কাজে লাগে। লীনা, আমি এবং আমরা সবাই খুশি। রবীন্দ্রনাথ সাধারণ মানুষদের একজন হতে চেয়ে আকুলতা ব্যক্ত করেছিলেন, ''মোর নাম এই' বলে খ্যাত হোক, আমি তোমাদেরই লোক, আর কিছু নয়, এই হোক শেষ পরিচয়।'' আপনার অমনতর প্রার্থনার প্রয়োজন হয়নি; হবেও না। কারণ আপনি তৃণমূল থেকে উঠে আসা মানুষ। সরকারি দায়িত্ব পালনের প্রয়োজনে রাজধানীতে বসবাস করলেও আপনার অস্তিত্বে জড়িয়ে আছে সাধারণ মানুষের এঁটেল ভালোবাসার ঘ্রাণ। সেই ঘ্রাণ আমাকে মুগ্ধ করেছে পুরো সফরকাল । কিন্তু আমার কেন জানি আশংকা হচ্ছে, আপনার মতো বিরল তৃণমূল নেতাদের সাফল্যের আড়ালে বেড়ে উঠছে একধরনের পথভ্রষ্ট প্রজন্ম। রবীন্দ্রনাথ বিধাতাকে উদ্দেশ্য করে বলেছিলেন, ‘‘ তোমার পতাকা যারে দাও তারে বহিবারে দাও শকতি ।’’ মাননীয় জননেতা, আপনারা কাদের হাতে পতাকা দিয়ে যাবেন?
আমের বাগানে ভাসানীর গলা আমিনুল ইসলাম ভিলেনের লম্বা হাত টিপে ধরে আছে টুঁটি, জর্জ ফ্লয়েডের কণ্ঠে কাতরায় মহানন্দা: ছাড়ো! ছাড়ো! দম আটকে যাচ্ছে তো! নির্জল বাতাসে দুর্ভিক্ষের শিশু হয়ে ঝরে পড়ে-- কোহিতুর কালীভোগ ল্যাংড়া ফজলির জালি আঁতুর বেদনায় শুষ্ক দুইপাড়ের পোয়াতি বাগান মৌমাছির করুণ কোরাসে কান দিয়ে উদ্বেলিত শ্যামা-- আহা, গানে এত কষ্ট! এত অসহায় ফরিয়াদ! কিষাণের ওজুর পানি নেই ভাতারমারির বিলে; বিসর্জনের জল শুকিয়ে ডাঙা মোহনপুরের ঘাট; ভাঙা বাঁকে জল খেতে এসে বিস্মিত সংখ্যালঘু হয়ে ওঠা শেয়াল: ও ভাই বক, পানি টেনে নেয় কে? পানি ছাড়া বাঁচবো কী করে! বক উড়ে যায়-- ঠোঁটে তুলে নিয়ে একনদী ভাটির পিপাসা। তাক করা রাইফেলের ট্রিগার ছুঁয়ে প্রেমবিরোধী কাঁটাতার ডিঙিয়ে পুরাতন স্বজনের পায়ে চলে আসে মোগলে আজম-মনা পড়শিবাতাস-- বাইরে ভেজা, ভেতরে ক্ষতবিক্ষত। আজ কোথাও কোনো মিছিল নেই.. স্লোগান নেই প্রতিবাদ নেই সংঘ নেই রাষ্ট্রসংঘ নেই কেবলই নীরবতা...নীরবতা.. নীরবতা.. কাক-চিল-ফিঙেকে অবাক-করা অদ্ভুত এই নীরবতাকে খান খান করে অসহায় সাড়া জাগিয়ে স্তব্ধ শাখায় থেকে থেকে— দুপুরে বিকেলে রাতে মহাকালের বিবেক হয়ে বেজে ওঠে মাওলানা ভাসানীর ঘামভেজা গলা-- ‘বাধের কপাট খুলে দাও ! পানির ন্যায্য হিস্যা চাই!’ আমি ফিরে যাই সুজন একাডেমীর নবম শ্রেণির বেঞ্চে।
একদিন সারাদিন ব্রহ্মপুত্র আমিনুল ইসলাম পাঙ্গাশমারীর স্তনে মুখ দিয়ে বড় হতে হতে মহানন্দার জলে লগি ঠেলে নাও ভাসানো; দুধে ধোওয়া রাত; পুরোহিত সময়; মানা তো ছিলই; কিন্ত বরইগাছে ঢিল ছুড়ে বেড়ে ওঠা বয়স, সে কি আর মানা শোনে! মহানন্দার দুই গালে যত চুমু দিয়েছি, সকালে, সন্ধ্যায় কিংবা নিশুতিয়া দুপুরে, আজকের এই ফোরকালার ছবি থাকতো যদি পদ্মা কি আর ছুঁতে দিতো এই আমাকে- পাল ওঠানো হাওয়ায় মুচড়ে ওঠা শ্রাবণনাভির ঘূর্ণি? কোনো সাক্ষী নেই; অতএব শীতলক্ষ্যা ভুলে গেছে সব; ভুলে যাওয়া ভালো, ভুলে গেলে হৃদয়ের উপকার হয়; তো ভুলে যাক সে মোহনার ফেনায়িত ছলছলানীর দিন! ও কীর্তনখোলার জল, খালি গায়ে ভেসে যেতে চেয়েছি কি কোনোদিন? আজকের লতিফা জানে না— সেদিনের শিল্পী কেন আজ ছবি আঁকে- বিকেলরাঙা স্রোতের ক্যানভাসে! পাগলা, ধরলা, ঘাঘট, আত্রাই, কর্ণফুলী-- শুধু এতটুকু ছুঁয়ে দেখা, কখনোবা হাঁটুজলে নামা; আর কোনো বাসনা ছিল কি-- ভিন্ন কোনো নদী? হে কাল, হে মহাকাল, ডিলিট বাটন আছে যদি, তুমি কেন রখোনিকো আহ্নিকগতির ঝুড়ি-- জমে যাওয়া ঘনরোদের রিসাইকেল বিন? বেমালুম ভুলে যেতে বসেছি যখন---- জলের অক্ষরে লেখা পিপাসার পাঠ, হাঁটু ছুঁয়ে চলে যাওয়া ঢেউও জাগায় না কোনো সাড়া, সহসায় ফ্ল্যাশব্যাক, অনুকূল হাওয়ার পাল; একদিন মুগ্ধদিন ব্রহ্মপুত্র; তুমি ছিলে সাথে, সবখানি ছিলে তুমি ধানসিঁড়িটির তীরে একদিন সুরঞ্জনাও ছিল কোনো এক যুবকের সাথে; স্রোত ছুঁয়ে সারাদিন নারী আমি ছোট ছোট ঢেউ, প্রসারিত জলের রসনা বিপরীত বাসনায় সবখানি উদ্বাহু-উদ্বেল! হাওয়ায় পেটানো তোমার দীঘল শরীর, পরাক্রান্ত প্রাণ আর আমার ভেতরে এক যুবতীর জেগে ওঠা; হে ব্রহ্মপুত্র, আমি ভাঙনের শব্দ শুনে ঘুম থেকে জেগে ওঠা মানুষ, সিকস্তি ও পয়স্তি স্বভাবে এই আমারও তাই আমি সমুদ্রের কাছ থেকে ভুল করেও কোনোদিন চারিত্রিক সনদপত্র আনতে যাইনি; তোমার অভিজ্ঞ জলে শুধু একদিন মুগ্ধবেলা ; কিন্তু কেন আমার অমন নারী হয়ে ওঠা? পাশ ঘেঁষে নারী ছিল-সোনালিতে-মেরুণে মোড়ানো ; হয়তো-বা সেও তোমারই অভিন্ন উজান, তোমার শরীর ছুঁয়ে তারও কি তবে নর হতে ইচ্ছে জেগেছিল? হে ব্রহ্মপুত্র, হে বহু নামে পরিচিত বহুদেশীয় স্রোত, কোনো ভাটিয়ালি নয়, জারিসারি আসেনিকো মনে, তোমার গায়ে গা লাগিয়ে- হৃদয়ে জেগেছে শুধু একটা বিস্মিত কৌতূহল: তোমার জলসঙ্গ এমন কেন? হে নদ, তুমি কি তবে আপনাতেই আপনি অর্ধনারীশ্বর?
আসাদুজ্জামানের বিদায় সম্বর্ধনা আমিনুল ইসলাম "সুজাতাকে ভালোবাসতাম আমি-- এখনো কি ভালোবাসি? সেটা অবসরে ভাববার কথা, অবসর তবু নেই তবু একদিন হেমন্ত এলে অবকাশ পাওয়া যাবে। এখন শেলফে চার্বাক ফ্রয়েড প্লেটো পাভলভ ভাবে সুজাতাকে আমি ভালোবাসি কি না।" (লোকেন বোসের জার্নাল/ জীবনানন্দ দাশ) সরকারি চাকরিতে যারা প্রশাসনিক সিনিয়র পদে থাকেন, তাদের অবস্থা জীবনানন্দ দাশের লোকেন বোসের মতন। গতকাল সমবায় অধিদপ্তরের সিনিয়র মোস্ট সহকর্মী জনাব মোঃ আসাদুজ্জামানের চাকরি থেকে অবসরগহণজনিত বিদায় সম্বর্ধনা অনুষ্ঠানে আমার লোকেন বোসের কথাই মনে পড়ছিল। তিনি শরতকালে অবসরে গেলেন আর সামনে হেমন্ত আসার আগেই ভাববার অবসর পেয়ে গেলেন। ভালোবাসারও। আমি আমার অবসর সময় কবিতা-গান ভালোবেসে কাটাতে ভালোবাসতাম। কিন্তু সমবায় অধিদপ্তরে আসার পর কোনো সময় পাই না কবিতাগানের আসর আয়োজনের। অথচ একসময় আমার ড্র‍য়িং রুমেই মেহফিল হতো। মান্না দের গাওয়া সেই গানের কলি এখন প্রতিদিনের বাস্তবতা: " একেই তো এই জীবন ভরে কাজের বোঝাই জমে / আজ পৃথিবীর ভালোবাসার সময় গেছে কমে। " তবে আসাদ আজ থেকে ভালোবাসার সময় পাবেন প্রচুর। ২। আসাদ ছিলেন বিসিএস( সমবায়) ক্যাডারের ১ম ব্যাচ(৮ম বিসিএস) এর অফিসার। তিনি অতিরিক্ত নিবন্ধক পদ থেকে অবসরে গেলেন। এটি জ্যেষ্ঠতম পদ। তিনি শতভাগ সুস্থ। সুনাম নিয়েই অবসরে গেলেন। তিনি বিদায় সম্বর্ধনা অনুষ্ঠানে দীর্ঘ বক্তব্য রেখেছেন। হাসিমুখে। আনন্দচিত্তে। প্রসন্ন উচ্চারণে। তাঁর কথায় কোথাও হতাশা, ক্ষোভ, কষ্ট বা হাহাকার ছিল না। ক্লান্তির ব্যঞ্জনা এতটুকুও ম্লান করেনি তাঁর স্বতঃস্ফূর্ত উচ্চারণকে। তাঁর কথায় বিদায়ের সুর ছিল না। ছিল রেখে যাওয়া সহকর্মীদের জন্য প্রজ্ঞাময় দিকনির্দেশনা। সমবায় বিভাগ, দেশ, সমবায়ী এবং সহকর্মীদের জন্য গভীর ভালোবাসায় পূর্ণ ছিল প্রতিটি বাক্য। মনে হয়েছিল, তাঁর এখনো অনেক দেওয়ার বাকি আছে, এখনো অনেক দেওয়ার সামর্থ্য আছে। আর তিনি সাফল্য আর সুনাম নিয়ে যাচ্ছেন যে-জীবনে, সেখানেও তাঁর কাজ আছে। অতএব তাঁর জন্য চোখের জল ফেলার কোনো জরুরত নেই: "মোর লাগি করিও না শোক আমার রয়েছে কর্ম আমার রয়েছে বিশ্বলোক। মোর পাত্র রিক্ত হয় নাই শূন্যেরে করিবো পূর্ণ এই ব্রত বহিবো সদাই।" (শেষের কবিতা / রবীন্দ্রনাথ ঠাকুর) তিনি তাঁর সম্বর্ধনা অনুষ্ঠানে যে বক্তব্য রেখেছেন, তা আমার শোনা তাঁর শ্রেষ্ঠ বক্তব্য। আসাদের মনে কি কোনো বেদনা ছিলো না? হয়তোবা ছিল। কিন্তু তিনি সমবায় বিভাগের সহকর্মীদের উদ্দ্যেশ্যে তাঁর অভিজ্ঞতালব্ধ পরামর্শ প্রদান এবং সমবায় বিভাগকে আরও বেশি বেগবান করে তোলার ভাবনা বিনিময়ে এতটাই আন্তরিকভাবে মনোযোগী ছিলেন, ব্যস্ত ছিলেন যে--- অন্তরের বেদনা প্রকাশিত হওয়ার অবকাশ পায়নি। "ব্যথিত বক্ষের কাছে পাষাণের ভার তবুও সময় তার নাহি কাঁদিবার একদণ্ড-তরে।" ( যেতে নাহি দিব/ রবীন্দ্রনাথ ঠাকুর) ৩। জনাব আসাদুজ্জামান ২০ ডিসেম্বর ১৯৮৯ সালে বিসিএস (সমবায়) ক্যাডারে চাকরিতে যোগদান করেন। সুদীর্ঘ প্রায় ৩২ বছরের চাকরি জীবন শেষে ৩০ নভেম্বর ২০২০ তারিখ চাকরি থেকে অবসরে গমন করেন। তাঁর অবসরে গমন উপলক্ষে সমবায় অধিদপ্তর ১ ডিসেম্বর ২০২০ তারিখ বিদায় সম্বর্ধনার আয়োজন করে। এ সভায় সভাপতিত্ব করেন সমবায় অধিদপ্তরের নিবন্ধক ও মহাপরিচালক জনাব মোঃ আমিনুল ইসলাম । সভার শুরুতে আসাদের শুভ জন্মদিনে সমবায় অধিদপ্তরের কর্মকর্তা- কর্মচারীদের পক্ষে তাঁকে ফুলেল শুভেচছা জানান সমবায় অধিদপ্তরের নিবন্ধক ও মহাপরিচালক। প্রথমে তাঁর ব্যক্তিগত ও চাকরি জীবনের বিভিন্ন ঘটনার মিশেলে একটি ভিডিও চিত্র প্রদর্শিত হয়। নিবন্ধক ও মহাপরিচালক এবং ৩ জন অতিরিক্ত নিবন্ধকসহ মোট ১৬ জন কর্মকর্তা তাদের চাকরিজীবনের বিভিন্ন বিষয়ে স্মৃতিচারণমূলক বক্তব্য প্রদান করেন। সকলের আলোচনায় জনাব মোঃ আসাদুজ্জামানের জ্ঞান, মেধা ও প্রজ্ঞায় পরিপূর্ণ চাকরি জীবনের নানা দিক তুলে ধরা হয়। এদিন বিসিএস ( সমবায়) এসোসিয়েশনের পক্ষ থেকেও পৃথকভাবে তাঁর বিদায় সম্বর্ধনার আয়োজন করা হয়। বিসিএস( সমবায়) এসোসিয়েশনের আয়োজনে রাতের সময়টি শ্রদ্ধা - ভালোবাসায় পরিপূর্ণ ছিল। আসাদের বিদায় উপলক্ষ্যে সহকর্মীরা যে আবেগনিবিড় ভালোবাসা প্রদর্শন করেছেন, তা আমার নিজেরও গভীরভাবে ভালো লেগেছে। আমি নিশ্চিত যে আসাদ তা উপভোগ করেছেন। উল্লেখ্য, জনাব আসাদুজ্জামান বিসিএস(সমবায়) এসোসিয়েশনের নির্বাচিত সভাপতিও ছিলেন। তবে গত দেড় বছর সমবায় অধিদপ্তরে কাজ করে আমার মনে হয়েছে, তিনি একটি আন্তরিকভাবে একতাবদ্ধ টিম পাননি; টিমটি সেভাবে গড়ে ওঠেনি। সেটি ঘটলে সমবায় অধিদপ্তর এবং বিসিএস ( সমবায়) ক্যাডারের জন্য তা হতো অনেক বেশি মঙ্গলজনক। বিষয়টি নিয়ে তাঁর সাথে আমি বহুবার কথা বলেছি একান্তে এবং প্রকাশ্যে। কিন্তু সময় আনুকূল্য প্রদর্শন করেনি। বিষয়টি তাঁকেও পীড়িত করতো। তবে তাঁর বিদায়-সম্বর্ধনা অনুষ্ঠান আয়োজনে এবং অনুষ্ঠানে সহকর্মীরা ঐকবদ্ধ সম্মান ও ভালোবাসা প্রদর্শন করেছেন যা শুভ ইঙ্গিৎ বহন করে। ৪। আসাদ সমবায়কে হৃদয়মনে ও ভালোবাসায় ধারণ করেছিলেন। তিনি মেধাবী ছিলেন। অমায়িক ছিল তাঁর আচরণ। শান্ত স্নিগ্ধ সন্তোষ্ট চিত্তের মানুষ তিনি। তাঁর সাহচর্য ছিল উপভোগ্য। তিনি কখনোই কারো সাথে খারাপ আচরণ করতেন না। রেগে যেতেন না। প্রতিশোধপরায়ণতা তাঁর স্বভাবে ছিল না। বাংলা এবং ইংরেজি উভয় ভাষাতেই সমান পারদর্শী ছিলেন তিনি। যেকোনো বিষয় চমৎকারভাবে উপস্থাপন কর‍তে পারতেন। তাঁকে যেকোনো দায়িত্ব দিলে তিনি তা মাথা পেতে নিতেন এবং সফলভাবে পালন করতেন। বিশেষত সমবায় অধিদপ্তরের উন্নয়ন প্রকল্প গ্রহণ ও বাস্তবায়নে আসাদের ভূমিকা ছিল পাইওনিয়ারিং ও অতুলনীয়। আমরা যে বর্তমানে দেশে আলোড়ন সৃষ্টিকারী বঙ্গবন্ধু মডেল গ্রাম প্রকল্প হাতে নিয়েছি, তা মূলতঃ তাঁরই ভাবনা ও প্রচেষ্টার ফসল বললেও খুব বেশি বাড়িয়ে বলা হবে না। যেকোনো অর্থে তিনি ছিলেন নির্ভরযোগ্য অফিসার। তাঁকে দায়িত্ব দিয়ে আমি নিশ্চিন্ত থাকতাম। কারো জন্যই পৃথিবী থেমে থাকে না। সংসারও নয়। কোনো অফিসও নয়। তবু আসাদুজ্জামানের অনুপস্থিতি আমি অনুভব করবো গভীরভাবে, এতে সন্দেহ নেই এতটুকু। হয়তোবা আরেকজন আসাদুজ্জামানকে পেতে সমবায় অধিদপ্তরকে অপেক্ষা করতে হবে অনেকদিন। বিসিএস (সমবায়) ক্যাডারের সহকর্মীগণ কেউ তাঁর শূন্যস্থা্ন পূরণে এগিয়ে এলে এবং তিনি যা চেষ্টা করেও করে যেতে পারেননি, তা সম্পন্ন হলে, সেটিই হবে আসাদের প্রতি যথাযথ শ্রদ্ধা নিবেদন। নিবন্ধক হিসেবে সেটিই আমার প্রত্যাশা ও প্রার্থনা। সর্বোচ্চ পদে আরোহণ। পূর্ণ সময় চাকরি করে অবসর গ্রহণ। সুস্থ দেহমন। প্রসন্ন চিত্ত। হাসিমুখ। সুনাম। সহকর্মীদের ব্যাপক ও আন্তরিক শ্রদ্ধা-ভালোবাসা। কয়জন চাকরিজীবীর কপালে এতটা জোটে?
পদাধিকারবলে / আমিনুল ইসলাম তোমার যখন পদ আছে, তখন পাবে তুমি বহুকিছুই-- লোভের দিনে, ভোগের রাতে, হাতের মুঠোয়- নাভির নিচে- পাবে তুমি------ লোভী চাঁদের অধর, বাধবাঁধা নদীর কোমর, ভাড়াখাটা বাগানের বুক অভ্যর্থিত দাসত্বের জমানায় যেমন পেতেন- অত্যাচারী জমিদারগণ এটা ওটা বহুকিছু, এমনকি প্রভুর নিকট থেকে গালভরা খেতাবও। তুমি চাইলেই, এমনকি না চাইলেও- ফুলের তোড়া এসে ভিড়ে যাবে তোমার হাতে; মিথ্যার বর্ণমালায় রচিত প্রশস্তি তোমার কানে মধু ঢালবে যা দেখে লজ্জা পাবে অবিশ্বস্ত পুরুষের কোলে বসা সেক্স গার্লের আদর; সভাপতির চেয়ারে, প্রধান অতিথির আসনে লাগানো থাকবে দাঁতাল স্টিকার; সুন্দরী সহকর্মী বাধ্যতামূলক হাসি দিয়ে প্রশংসা করবে- তোমার বহুমূত্রে বিধ্বস্ত ভায়াগ্রাগন্ধী উপস্থিতির; এমনকি তোমার আবোল তাবোল শব্দগুচ্ছকে চমৎকার সৃজন মর্মে উপস্থাপন করবে কেউ কেউ এসব দেখে বৃক্ষের আড়ালে দাঁড়িয়ে- দাঁতে নখ কাটবেন সরস্বতী এবং রাজহাঁসগুলো পদ্মপুকুরে ডুব দিয়ে ধুয়ে নেবে মানুষের স্পর্শ; অথচ লজ্জা ছোবে না কেবল তোমাকে; এবং তুমিই বলো- কোন কালেই-বা লেংটাকে ছুঁতে পেরেছিল মোহিনী মিলের দৃষ্টি! কিন্তু অবশেষে….. ? আমি ভাবতে বসলেই অবাক হয়ে উঠি: শেয়ারবাজারের ঢাকাইয়া তেলেসমাতি, ওপেন মার্কেট ইকোনমির বিশ্বব্যাংকীয় হাতসাফাই রাতের আদেশ, দিনের ঘোষণা পদোন্নতির শর্ত, রাষ্ট্রপতির কোটা আইনের যৌনী, ক্ষমতার শিশ্ন এসবই—এসবকিছুই বোঝো তুমি কেবল এটা বোঝো না--- পদাধিকারবলে প্রেমিক হওয়া যায় না! এবং একটি বিপরীত কবিতাও লিখতে পারি আমি।
" আমাদের একজন অদ্বৈতমল্ল বর্মণ নেই, থাকলে আমরাও পেতাম- কালের স্রোতে মহানন্দা এক সোনালি নদীর নাম।" বেশ কয়েক বছর পর মহানন্দা নদীর উপর নির্মিত বীরশ্রেষ্ঠ জাহাঙ্গীর সেতুতে দাঁড়িয়েছিলাম কিছুক্ষণ। গৌড়বঙ্গের লাখো বছরের সভ্যতার ইতিহাস ধারণ করে আছে মহানন্দা। মহানন্দাকে বাদ দিয়ে বাংলার ইতিহাস লেখার কোনো সুযোগ নেই। আমি ইতিহাসবিদ নই, উপন্যাসিকও নই। শুধু কবিতা লেখার চেষ্টা করি। মহানন্দাকে নিয়ে ৩টি পূর্ণাঙ্গ কবিতা লিখেছি। আমার আরও বহু কবিতায় এসেছে এই নদীর নাম। কিন্তু এখনও মন ভরেনি। একদিন এই নিয়ে একটা বড় স্ট্যাটাস দিবো বলে ভাবছি।
শুরু হলো বগুড়া লেখক চক্র আয়োজিত কবি সম্মেলন ২০২০ আমিনুল ইসলাম আজ ২৭ তারিখ শুক্রবার সকাল ১০ টায় ফিতা কেটে আনুষ্ঠানিক উদ্বোধনের মধ্য দিয়ে শুরু হলো ২দিন ব্যাপী কবি সম্মেলন। বগুড়া লেখক চক্রের ৩২তম প্রতিষ্ঠা বার্ষিকী এবং বগুড়া লেখক চক্র পুরস্কার ২০২০ প্রদান উপলক্ষ্যে এ আয়োজন।স্বাস্থ্যবিধি মেনে মাস্ক পরে কবি-লেখক-সংস্কৃতি কর্মীগণ সারা বাংলাদেশ থেকে এসেছেন কবি সম্মেলনে অংশগ্রহণের জন্য। র‍্যালী শেষে উদ্বোধন। মাস্ক পরেই উদ্ধোধন করেছি আমরা। দুনিয়ায় যখনই কোথাও কোনো দুর্যোগ এসেছে, সাম্রাজ্যবাদ, উপনিবেশবাদ, একনায়কতন্ত্র অথবা সাম্প্রদায়িকতা থাবা মেলেছে, তখনই কবিরা তাদের কবিতাকে অস্ত্র করে প্রতিবাদে প্রতিরোধে নেমেছেন। একজন বিদ্রোহী কবি কাজী নজরুল ইসলাম বৃটিশ সরকারের ভিত কাঁপিয়ে দিয়েছিলেন। অত্যাচারীদের উদ্দেশ্যে তিনি বলে উঠেছিলেন, " আমি ভগবান-বুকে একে দিই পদচিহ্ন। " " এদেশ ছাড়বি কি না বল/ না ছাড়িলে কিলের চোটে হাড় করিবো জল।" ইত্যাদি। শুধু একজন কবিই লাখো বছরের " পুরুষতন্ত্র" প্রযোজিত বহুমুখী মতলববাজির মূলে কুঠার হেনে ধর্মান্ধতা আর কুসংস্কারের অচলায়তনে বন্দী নারীকে মুক্তির গান শোনাতে পারেন, "স্বর্ণ-রৌপ্য অলঙ্কারের যক্ষপুরিতে নারী! করিল তোমা বন্দিনী, বল, কোন সে অত্যাচারী? আপনারে আজ প্রকাশের তব নাই সেই ব্যকুলতা, আজ তুমি ভীরু আড়ালে থাকিয়া নৈপথ্যে কও কথা! চোখে চোখে আজ চাহিতে পারনা; হাতে রুলি,পায়ে মল, মাথার ঘোমটা ছিঁড়ে ফেল নারী, ভেঙ্গে ফেল ও শিকল! যে ঘোমটা তোমা করিয়াছে ভীরু ঊড়াও সে আবরণ! দূর করে দাও দাসীর চিহ্ন, ঐ যত আভরণ! ----------------------------------------- সেদিন সুদূর নয়- যে দিন ধরণী পুরুষের সাথে গাহিবে নারীরও জয়।" তেমনিভাবে লোরকা, নাজিম হিকমত, বেঞ্জামিন মলয়সি, মাহমুদ দারবিশ অত্যাচারীদের বুকে কাঁপন ধরিয়েছেন, অনেক সময় যা রাজনীতিবিদগণও পারেননি। একজন রফিক আজাদ বলতে পারেন, " ভাত দে হারামজাদা, নইলে মানচিত্র খাবো!" একজন ফয়েজ আহমদ ফয়েজ সামরিক জান্তার বুকে সিডর সৃষ্টি করে লিখতে পারেন, " হাম দেখেঙ্গে--- হামভি দেখেঙ্গে।" আর একজন ফরিদা খানম তা প্রকাশ্যে গেয়ে লাখো জনতার সমাবেশকে অন্যায়বিরোধী বাধভাঙ্গা জোয়ারে পরিণত করতে পারেন। এই সময়েও একজন শঙ্খ ঘোষ যা পারেন, তা এক রাজ্যভর্তি প্রগতিশীল রাজনীতিবিদগণ পারেন না। কিন্তু সবাই অমন কবি হতে পারেন না। যারা লোভের কাছে, গোষ্ঠীতন্ত্রের কাছে মাথা নত করেন, " রাজার কবি " হয়ে সুবিধা নিতে চান, তারা পারেন না। "পোকায় ধরেছে আজ এদেশের ললিত বিবেকে/ মগজ বিকিয়ে দিয়ে পরিতৃপ্ত পণ্ডিত সমাজ।" (সোনালি কাবিন)----- মগজ বিকানো কবি-বুদ্ধিজীবী-পণ্ডিত- সাংবাদিকের পক্ষে অন্যায়ের বিরুদ্ধে প্রতিবাদী হয়ে ওঠা সম্ভব নয়। বগুড়া লেখক চক্র আয়োজিত কবি সম্মেলন কবিদের সকল প্রকার শোষণ নিপীড়ন, সাম্প্রদায়িকতা, সাম্রাজ্যবাদ, উপনিবেশবাদ, পণ্য-সংস্কৃতি, সাংস্কৃতিক আগ্রাসন, বর্ণবাদ, শ্বেত-শ্রেষ্ঠত্ববাদ, ব্রাহ্মণ্যবাদ, নব্যপুরুষতান্ত্রিকতা, ধর্মান্ধতা ইত্যাদির বিরুদ্ধে শাণিত হতে উদ্বুদ্ধ করুক, এটাই আমাদের প্রত্যাশা। যারা এ বছর বিভিন্ন ক্যাটেগরিতে বগুড়া লেখক চক্র পুরস্কার পেলেন তাঁদের অভিনন্দন জানাচ্ছি। সুযোগ্য সভাপতি কবি ইসলাম রফিক এবং সাধারণ সম্পাদক কবি কামরুন নাহার কুহেলী সহ বগুড়া লেখক চক্রের সকল বন্ধুকে এমন সাহসী ও চমৎকার আয়োজনের জন্য অভিনন্দন ও সাধুবাদ জানাই। কবিতার জয় হউক! বগুড়া লেখক সম্মেলন সফল হউক!
সমবায়ী সফর : ময়মনসিংহ-৩ : করোনাকালে সমবায়ীদের অবস্থা আমিনুল ইসলাম করোনা ভাইরাস মহামারি অথবা কোভিড-১৯ এ যখন পুরো বিশ্ব টালমাটাল তখন এ দেশের সমবায় সমিতিগুলো আর্তমানবতার সেবায় সফলভাবে এগিয়ে এসেছে। এ সময়ে দেশের বিভিন্ন স্থানে মোট ৯৭৭টি সমবায় সমিতি করোনা মহামারীর প্রথম ৪ মাসে প্রায় ১,৯৬,৪৩৪ (এক লক্ষ ছিয়ানব্বই হাজার চারশ চৌত্রিশ) জন দুর্গত সদস্যদের মাঝে প্রায় ৯,৪৩,৬৯,২৮০ (নয় কোটি তেতাল্লিশ লক্ষ উনসত্তর হাজার দুইশ আশি) টাকার ত্রাণ বিতরণ করেছে । এছাড়াও ঢাকার বারিধারা মহিলা সমবায় সমিতি লিঃ তাদের সদস্যদের প্রায় ০৬ (ছয়) কোটি টাকা ঋণের সুদ মওকুফ করেছে। অধিকন্তু সমবায় সমিতিগুলো করোনায় আক্রান্ত সদস্যদের চিকিৎসার ববস্থা করে এসেছে। সমবায় সমিতিগুলো নিজ সদস্যদের মাস্ক, হ্যান্ড স্যানিটাইজার এবং প্রয়োজনে খাদ্যসামগ্রী সরবরাহ করছে। তারা সদস্যদের করোনা মহামারী মোকাবেলায় করণীয় বিষয়ে পরামর্শ প্রদান করছে এবং আক্রান্ত সদস্যদের চিকিৎসার সুব্যবস্থা করছে। সমবায়ের মূল নীতি ‘সকলের তরে সকলে আমরা প্রত্যেকে আমরা পরের তরে’---এটি এই করোনা মহামারীকালে নতুন করে দেখতে পাচ্ছি আমরা। ২। করোনাকালে সমবায়ী পরভীন আক্তারের কোয়েল পাখির প্রকল্প:- কোয়েল পাখির খামার ইতোপূর্বে আমি দেখিনি কখনও। গত শুক্রবার ২০ তারিখ কোয়েল পাখির খামারটি সরেজমিনে পরিদর্শন করি। ত্রিশাল উপজেলার ত্রিশাল ইউনিয়নে রাঘামারা গ্রামের মনোরম পরিবেশে বাস করেন মোছাঃ পারভীন আক্তার। তার স্বামীর নাম মোঃ মফিজুল ইসলাম, তিনি ৬ জন সন্তানের জননী। সন্তানের ভবিষ্যত ও সংসারের হাল ধরার জন্য স্বামীর সঙ্গে আর্থিক উপার্জনের নিমিত্ত নিজ বসতবাটি ঘেঁষা ২৬ শতাংশ জমির উপর দীর্ঘ ৭ (সাত) বছর পূর্বে কোয়েল পাখির প্রকল্প শুরু করেন। তাঁরা এ প্রকল্পে প্রায় ২০,০০,০০০/- (বিশ লক্ষ) টাকা বিনিয়োগ করেছেন। পারভীন আক্তার ০৫.০১.২০১৭ খ্রি.তারিখে ত্রিশাল রূপসী বাংলা ক্ষুদ্র ব্যবসায়ী সমবায় সমিতি লিঃ এর সদস্য পদে ভর্তি হন। পরবর্তীতে তিনি উক্ত সমিতি হতে পর্যায়ক্রমে ৫,০০,০০০/- (পাঁচ লক্ষ ) ঋণ গ্রহণ করেন, যা তাঁর প্রকল্পকে এগিয়ে নিতে বিশেষ ভূমিকা পালন করে। ৩। এই প্রকল্পে প্রায় ৫,০০০ হাজার কোয়েল পাখি বিদ্যমান, যা প্রতিদিন প্রায় ২৬০০ ডিম পাড়ে। ডিম এবং কোয়েল পাখির ছানা বিক্রি করে তিনি প্রতি মাসে প্রকল্পে খরচ বাদে প্রায় ৫০,০০০/- (পঞ্চাশ হাজার) টাকা আয় করেন। বৈশ্বিক মহামারি করোনা ভাইরাসের প্রভাবে তার প্রকল্পের প্রায় ১০,০০,০০০/- (দশ লক্ষ) টাকা লোকসান হয়েছে। লোকসানের কারণ হচ্ছে মানুষ করোনা ভাইরাস সংক্রমণের আংশকায় বাজার থেকে কোয়েল পাখি ক্রয় করা কমিয়ে দিয়েছেন, অনেক ক্রেতা তা বন্ধ করে দিয়েছেন। ৪। এই অবস্থায় ত্রিশাল রূপসী বাংলা ক্ষুদ্র ব্যবসায়ী সমবায় সমিতি লি: ত্রিশাল, ময়মনসিংহ এর ব্যবস্থাপনা কমিটি সদস্য মোছাঃ পারভীন আক্তারকে ১০,০০,০০০/- (দশ লক্ষ) টাকা ঋণ দিয়ে উক্ত প্রকল্পের পাশে দাঁড়ানোর অঙ্গীকার করেছে। আমাদের পরিদর্শনের সময় ত্রিশাল রূপসী বাংলা ক্ষুদ্র ব্যবসায়ী সমবায় সমিতি লিঃ এর নেতৃবৃন্দ উপস্থিতি ছিলেন। আমি তাদের কাছ থেকে জানতে পারি যে যে ঋণ দেওয়া হয়েছে , সেখানে সুদের হার ১৭ %। ত্রিশাল রূপসী বাংলা ক্ষুদ্র ব্যবসায়ী সমবায় সমিতি লি:, তার ১৫১২ জন সদস্যকে বিভিন্ন ক্ষুদ্র প্রকল্প ভিত্তিক ঋণ দিয়ে বিভিন্নভাবে সদস্যদেরকে আর্থিক সচ্ছলতা আনতে সহযোগিতা করে আসছে। কিন্তু করোনাকালে যেখানে সমবায়ীগণ লোকসান গুনছেন, সেখানে ১৭% হারে সুদ পরিশোধ করা কঠিন ব্যাপার। যেখানে বারিধরা মহিলা সমবায় সমিতি তার সদস্যদের প্রদত্ত ঋণের সুদের একটা বড় অংশ মওকুফ করেছে, সেখানে পারভীন আক্তরকেও আরও কম সুদে ঋণ দেওয়া সমীচীন। ঋণগ্রহীতা ব্যক্তি-সমবায়ীদের টিকে থাকার ওপর নির্ভর করে সমিতির টিকে থাকা। রূপসী বাংলা কেন্দ্রীয় ক্ষুদ্র ব্যবাসয়ী সমবায় সমিতির সভাপতি আমাকে আশ্বস্ত করেছেন যে তারা বিষয়টি ভেবে দেখবেন এবং যতটা সম্ভব সুদের হার কমিয়ে দেবেন। বিষয়টি তদারক করার জন্য আমি ময়মনসিংহের জেলা সমবায় অফিসার এবং ত্রিশালের উপজেলা সমবায় অফিসারকে পরামর্শ দিয়েছি। ৫। পারভীন আক্তার নিজেদের ডাবগাছের পানি খাওয়ান আমাদের। মাস্ক খুলে পানি খেয়েছি । উদার স্নেহ-ভালোবাসা আর সাধ্যমতো আতিথেয়তা চিরকাল সঙ্গী গ্রামবাংলার মানুষের। আমি তো গাঁয়েরই ছেলে। পারভীন আক্তারের মাঝে নিজের মা-বোনের রূপটাই দেখে এসেছি। বারবার পল্লীকবি জসীমউদদীনের বিখ্যাত ‘নিমন্ত্রণ’ কবিতাটির কথা ঘুরপাক খেয়েছে মাথায়-- হৃদয়ে: ‘‘তুমি যাবে ভাই যাবে মোর সাথে আমদের ছোট গাঁয় গাছের ছায়ায় লতায় পাতায় উদাসী বনের বায়; মায়া মমতায় জড়াজড়ি করি মোর গেহখানি রহিয়াছে ভরি, মায়ের বুকেতে, বোনের আদরে, ভায়ের স্নেহের ছায়, তুমি যাবে ভাই- যাবে মোর সাথে আমাদের ছোট গাঁয় ।‘’ শহরের সুবিধা গ্রামে পৌঁছে যাচ্ছে। আমরাও তা চাই। তবে একইসাথে গ্রামগুলো যেন মায়ামমতায়-স্নেহে-আতিথেয়তায় কবি জসীমউদদীনের সেই গ্রামই থেকে যায়, এমনটাই কামনা করি। সমবায়ী পারভীন আক্তারেরা করোনা মহামারির বিরুদ্ধে লড়াই করে বিজয়ী হবেন, এমনটাই আমাদের প্রত্যাশা, প্রার্থনা এবং প্রচেষ্টা। জয়তু সমবায় !!!
সমবায়ী সফর : ময়মনসিংহ-২ ‘সেভ দ্যা লাইফ উইম্যান কো-অপারেটিভ সোসাইটি লিঃ’ : নারীর ক্ষমতায়নের উজ্জ্বল উদাহরণ সামাজিক কুসংস্কার,অন্ধত্ব,ধর্মীয় গোঁড়ামিজনিত বাঁধানিষেধের বেড়াজাল, অশিক্ষা, হীনমন্যতা প্রভৃতি নারীদের চার-দেয়ালে-বন্দী করে মানবেতর জীবনে আষ্টেপৃষ্ঠে বেঁধে রেখেছিল। নারীর তার আপন ভাগ্য জয় করার অধিকার ছিল না। সম্পদের মালিকানা পুরোটাই ছিল পুরুষের হাতে। শিক্ষার অধিকার ছিল শুধুই পুরুষের। পারিবারিক চৌহদ্দির/ঘরের বাইরে যাওয়ার অধিকার ছিল না নারীর। খেলাধুলা-গানসহ সব রকম চিত্তবিনোদনের সুযোগ থেকে সে ছিল পুরোপুরি বঞ্চিত। রাজা রামমোহন রায়ের প্রচেষ্টায় নিষ্ঠুর সতীদাহ প্রথা উঠে গেলেও বাল্যবিবাহ, অকালবৈধব্য, যৌতুক প্রথা, অকালমৃত্যু, স্বামীগৃহে চতুর্মুখি নির্যাতন নারীর নিত্যসঙ্গী ছিল। বাল্য বিবাহ-বন্ধনে আবদ্ধ হওয়া, স্বামীসহ পতিগৃহের সকলের সেবাকরণ, পুরুষের যৌনচাহিদা পূরণকরণ, সন্তান উৎপাদন, রান্না বান্না এসব কাজে আবদ্ধ থেকে চারদেয়ালের মধ্যে ঘরকন্না করাই ছিল নারীর অপরিহার্য নিয়তি। নারীও যে পুরুষের মতোই পুরোপুরি মানুষ, নারীও যে সকল কাজে পুরুষের সমান উপযুক্ত, নারীরও যে পুরুষের পাশাপাশি শিক্ষা ও স্বাধীন পেশার অধিকার থাকা প্রয়োজন, নারীর যে সমান আত্মমর্যাদার ও চিত্তবিনোদনের সুযোগ থাকা দরকার, পুরুষজাতির মগজে ও ইচ্ছায় এসব ঠাঁই পেতো না। সামাজিক-পারিবারিক সিদ্ধান্ত গ্রহণের ক্ষেত্রে নারীর কোনো অংশগ্রহণ ছিল না। ২। কবিগুরু রবীন্দ্রনাথ ঠাকুরের ‘সাধারণ মেয়ে’, ‘মুক্তি’ এবং ‘সবলা’ কবিতায় সেসময়ের নারীদের করুণ অবস্থার ছবি আছে। ’সবলা’ কবিতায় নারী বলছে, ‘ নারীকে তার আপন ভাগ্য জয় করিবার কেন নাহি সদিবে অধিকার--- হে বিধাতা? .. .. …. … … আর ‘মুক্তি ‘ কবিতায় নারী বলছে, ‘------------------আমি কেবল জানি--- রাঁধার পরে খাওয়া আবার খাওয়ার পরে রাঁধা— বাইশ বছর এক চাকাতেই বাঁধা।’’ বেগম রোকেয়া ছিলেন উপরে বর্ণিত অচলায়তন থেকে নারীর শৃঙ্খলমুক্তির অগ্রদূত । তিনি মেয়েদের ঘরে বন্দী না রেখে শিক্ষাদান করে কর্মস্থলে ছেড়ে দেওয়ার পরামর্শ ও প্রণোদনা দান করেছিলেন। বিদ্রোহী কবি কাজী নজরুল ইসলাম ছিলেন নারী জাগরণের কবি। তিনি নারীদের উদ্দেশ্যে লিখে গেছেন বহু কবিতা, গান ও প্রবন্ধ। নারীর ভেতরে সুপ্তশক্তিকে যথাযথভাবে চিহ্নিত করে তার শুভ উদ্বোধন ঘটাতে আগুন-ঝরানো ভাষায় তিনি রচনা করে গেছেন ‘জাগো নারী জাগো বহ্নিশিখা ’ গান, ‘নারী’ শীর্ষক কবিতা। তিনি তাঁর নারী কবিতায় নারীদের সাহস জুগিয়ে বলেছিলেন, ‘‘স্বর্ণ-রৌপ্য অলঙ্কারের যক্ষপুরীতে নারী করিল তোমায় বন্দিনী, বল, কোন্ সে অত্যাচারী? আপনারে আজ প্রকাশের তব নাই সেই ব্যাকুলতা, আজ তুমি ভীরু আড়ালে থাকিয়া নেপথ্যে কও কথা ! চোখে চোখে আজ চাহিতে পার না; হাতে রুলি, পায়ে মল, মাথায় ঘোমটা, ছিঁড়ে ফেল নারী, ভেঙে ফেল ও শিকল ! যে-ঘোমটা তোমা করিয়াছে ভীরু ওড়াও সে আবরণ! দূর করে দাও দাসীর চিহ্ন ঐ যত আভরণ! ‘’ ৩। নারীর ক্ষমতায়ন ও সমবায় আজ সারাদেশে এবং দেশের বাইরেও বাংলাদেশের নারীর জয়জয়কার। আর নারীর ক্ষমতায়নে সমবায়ের ভূমিকা গ্রামের অশিক্ষিত মায়েদের মতই যা অগোচরে রয়ে যায় সুধীমহলের, উন্নয়ন-গবেষকদের। সমবায় সমিতিগুলো অশিক্ষিত-আধাশিক্ষিত নারীদের প্রচলিত প্রথাবদ্ধ অচলায়তনের বাইরে এনে নানা পেশায় ও ব্যবসায় সম্পৃক্ত করছে। তাদের আর্থিক ক্ষমতায়নের চেয়ে বেশি ঘটছে ব্যক্তিত্বের বিকাশ, সিদ্ধান্ত গ্রহণের ক্ষমতা এবং আত্মবশ্বিাস-আত্ম-মর্যাদার প্রতিষ্ঠা। ‘বারিধারা মহিলা সমবায় সমিতির’ প্রতিষ্ঠাতা সভাপতি একজন গোলাপ বানু তারই উজ্জ্বলতম উদাহরণ। এমন কত গোলাপ বানু তৈরি হচ্ছে দেশের আনাচেকানাচে ! পেছনে কাজ করছে হাজারো সমবায় সমিতি। নারীকে তার আপন ভাগ্য জয় করার অধিকার এনে দিয়েছে শিক্ষা ও সমবায়। সমবায় সমিতিগুলো নারী শিক্ষা নিশ্চিতকরণেও সক্রিয় ভূমিকা রেখে চলেছে। মহিলাদের অগ্রগতি, উন্নয়ন এবং তাদের সকল স্বার্থ রক্ষার জন্য গঠিত হয়েছে মহিলা সমবায় সমিতি। জাতীয় মহিলা সমবায় সমিতি, কেন্দ্রীয় মহিলা সমবায় সমিতি, প্রাথমিক মহিলা সমবায় সমিতি এবং প্রাথমিক বিআরডিবিভুক্ত মহিলা সমবায় সমিতিসমূহ এর অন্তর্ভুক্ত। বর্তমানে সর্বমোট ২৭,৩৮৮টি মহিলা সমবায় সমিতি রয়েছে। ব্যক্তি সদস্য সংখ্যা ৯,৭২,৩৪৯ জন, শেয়ার মূলধনের পরিমাণ ১৯৯৪৯.৫৬ লক্ষ টাকা, সঞ্চয় আমানতের পরিমাণ ২২৯১৬.৪০ লক্ষ টাকা এবং নীট লাভের পরিমাণ ৮৯.১৭ লক্ষ টাকা। ৪। সেভ দ্যা ওম্যান বহুমুখী সমবায় সমিতি লি: সমবায়ের মাধ্যমে নারীর ক্ষমতায়নের আরেকটি উজ্জ্বল উদাহরণ দেখে এলাম গত শুক্রবার ময়মনসিংহের ভালুকা উপজেলায়। সমিতির নাম: সেভ দ্যা ওম্যান বহুমুখী সমবায় সমিতি লিঃ। সমিতির কর্ণধার ড. সেলিনা রশিদ। ২০০৯ সালের শুরুতে ময়মনসিংহ জেলার ভালুকা পৌরসভায় সমিতির মূল উদ্যোক্তা ড. সেলিনা রশিদের নিজস্ব বাসায় দুস্থ ও বেকার বিশেষ করে মহিলাদের আর্থসামাজিক অবস্থার উন্নয়ন, নারীর ক্ষমতায়ন ও নারী শিক্ষার অগ্রগতির লক্ষ্যে এলাকার আগ্রহী উদ্যামী ২০ জন মহিলার সমন্বয়ে সামান্য মূলধন নিয়ে সেভ দ্যা ওম্যান বহুমখী সমবায় সমিতি লি: নামে একটি সংগঠন করে। একই বছরের জুলাই মাসে সমবায় অধিদপ্তরের অধীনে ‘সেভ দ্যা ওম্যান বহুমখী সমবায় সমিতি লি:’ নামে নিবন্ধন লাভ করে। পরবর্তীতে শুধু নারীদের নিয়ে কাজ করার উদ্দেশ্যে সমিতির উপ-আইন সংশোধন করে নতুন নামকরণ করা হয় সেভ দ্যা লাইফ উইম্যান কো-অপারেটিভ সোসাইটি লি:। সমিতির লক্ষ্য ও উদ্দেশ্য : (ক) অর্থনৈতিক স্বনির্ভরতা অর্জন; (খ) শিক্ষা ও পুষ্টি কার্যক্রমের মাধ্যমে শিশুর সঠিক বিকাশ ঘটানো (গ) বিভিন্ন প্রশিক্ষণের মাধ্যমে সদস্যদের কর্মদক্ষতা বদ্ধিৃ ও বেকারত্ব দূরীকরণ; (ঘ) সদস্যগণের সঞ্চয় বদ্ধির মাধ্যমে তহবিল সষ্টি করা এবং তহবিলের সঠিক ব্যবহার করে লাভজনক খাতে বিনিয়োগ করা; (ঙ) এলাকার নারীদের সার্বিক উন্নয়নে কাজ করা; সমিতির কার্যক্রম : (ক) সদস্যদের মাঝে উৎপাদনমুখী খাতে ঋণ প্রদান; (খ) শিক্ষা কার্যক্রম; (গ) হস্তশিল্প কার্যক্রম; (ঘ) বাল্যবিবাহ প্রতিরোধ ও যৌতুকবিহীন বিবাহ; (ঙ) কর্জ দাদন সমিতি থেকে সদস্যদের মাঝে গাভি পালন, (চ) ছাগল পালন, হাঁস–মরগি পালন, সেলাই শিক্ষা ও ব্লক বাটিক (ছ) মহিলাদের ক্ষুদ্র ব্যবসা খাতে কর্জ দাদন করা হয়। সমিতিটি ৬ সদস্য বিশিষ্ট ব্যবস্থাপনা কমিটির দ্বারা সমিতি পরিচালিত হচ্ছে। প্রতিমাসে নিয়মিত ব্যবস্থাপনা কমিটির সভা অনষ্ঠিত হয়। সদস্য সংখ্যা: ১৩৮ জন। ২০১৮- ২০১৯ খ্রি. সনের ১,৬০,৯০,০০০ টাকা কর্জ দাদন করা হয়েছে। কর্জ আদায় ৮৭,৮৩,৮০০ টাকা। সমিতি থেকে কর্জ গ্রহণের মাধ্যমে প্রত্যক্ষ ও পরোক্ষভাবে ৪০০টি পরিবার উপকৃত হয়েছে। সমিতির মাধ্যমে প্রত্যক্ষ কর্মসংস্থান হয়েছে ৮ জনের। কর্জ দাদনের মাধ্যমে সুবিধাবঞ্চিত নারীদের ভাগ্য উন্নয়নে অগ্নিশিখা হিসেবে কাজ করছে। কর্জ দাদনের পাশাপাশি সদস্যদের উল্লিখিত বিষয়ে প্রশিক্ষণ প্রদান করা হয় এবং ভ্যাকসিন সরবরাহ করা হয়। শেয়ার মলূ ধন : ১১,৫১,৫০০ টাকা। সঞ্চয় আমানত: ১,০৯,৫৭,৪৫৫ টাকা। কার্যকরী মূলধন: ১,৪৬,৪৮,৯১৯ টাকা। সমবায়ের সাফল্য গাথা 480 ২০১৮-২০১৯ সনের সমিতির নীট লাভের পরিমাণ ৪৮,১৪৮ টাকা। যা সদস্যদের মাঝে বণ্টন করা হয়েছে। কর্মমুখী প্রশিক্ষণ প্রতিটি সদস্যদের আর্থিক উন্নয়নে সদস্য এরং তাদের পোষ্যদের কম্পিউটার, বিউটি পার্লার, টেইলারিং, ব্লক বাটিক প্রশিক্ষণসহ বিভিন্ন ট্রেডভিত্তিক প্রশিক্ষণের মাধ্যমে এলাকার মহিলাদের এবং তাদের পোষ্যদের কর্মমুখী করা হয়। এ সমিতির সদস্যদের এলাকাভিত্তিক স্বাস্থ্য সচেতনতা, দুর্যোগ মোকাবিলার জন্য প্রশিক্ষণ প্রদান করা হয়। সামাজিক ও সেবামূলক কার্যক্রম এই সমিতির সদস্য ড. সেলিনা রশিদ এর আন্তরিকতা, উদ্যোগ ও মানবিকতার কারণে সমিতিটি সমাজে বিভিন্ন সেবামলক কার্যক্রমসহ জনসচেনতা সৃষ্টিতে নিরলস ভূমিকা রেখে চলেছে। বিভিন্ন আন্তর্জাতিক ও জাতীয় দিবস পালন করে সদস্যদের দেশ, সমাজ ও জাতি গঠনে মানসিকভাবে প্রস্তুত করা হয়। এলাকার বিভিন্ন দুর্যোগ ও অগ্নিকাণ্ডে সমিতির পক্ষ থেকে সাহায্য প্রদান করা হয়। ফলজ ও মশলা জাতীয় চারা বিতরণ অত্র সমিতির সদস্য ড. সেলিনা রশিদ এর ঐকান্তিক প্রচেষ্টায় প্রতিবছর সদস্যসহ স্থানীয় গ্রামবাসীদের মধ্যে বাড়ি বাড়ি গিয়ে উচ্চ ফলনশীল জাতের টমেটো ও মরিচের চারা এ সমিতি বিনামল্যে বিতরণ করে থাকে। সদস্যদের মধ্যে ২,০০০টি ফলজ বক্ষৃ প্রদান এবং রোপণ নিশ্চিত করা হয়েছে। এছাড়া বাসাবাড়িতে সবজি চাষে সাফল্য অর্জন করেছে। ৫। সমিতির জাতীয় স্বীকৃতি অর্জন: সমিতিটি তাদের কর্যক্রমের ফসল হিসেবে ২০১৮ সনে জাতীয় সমবায় পুরস্কার লাভ করেছে। সেলিনা রশিদ ইতোমধ্যে জয়িতা পুরস্কারও অর্জন করেছেন। তিনি ভালুকা উপজেলা পরিষদের ভাইস চেয়ারম্যান নির্বাচিত হয়েছিলেন যা সমবায়ের মাধ্যমে নারীর ক্ষমতায়নের আরেক দিক। উল্লেখ্য, ঘরে এবং বাইরে " পুরুষতন্ত্র" প্রযোজিত হাজারো বাধা মোকাবিলা এবং জয় করেই তিনি আজ এই অবস্থায় এসেছেন। তাঁর এই সাফল্য অন্যান্য নারীদের জন্য অনুসরণীয় উদাহরণ হতে পারে। ৬। সমিতিটির অনন্য একটি দিক : সৃজনশীলতার আলো সমিতিটি পরিদর্শন করার সময় আমার মন ভরে উঠেছিল। মনে হচ্ছিল যেন আমি শান্তিনিকেতনের একটি মিনি সংস্করণ দেখছি। সমিতি প্রাঙ্গণটি একটি বাগানের রূপ ধারণ করে আছে। অফিস কক্ষটি যেন একটি আর্ট গ্যালারি। গ্রন্থাগারটি দেখে মনে হলো জ্ঞানভিত্তিক সমাজগঠনের কাজ চলছে এখানে। মুক্তযুদ্ধ কর্ণার, বঙ্গবন্ধু কর্ণার—সবকিছুর মাঝেই নান্দনিকতার ছোঁয়া ও ছায়া। সেলিনা রশিদ একজন কবি এবং আর্টিস্ট। তাঁর সৃজনশীল ভাবনা কবিতায়, ছবি আঁকায় এবং সমিতির আর্থসামাজিক কর্মকাণ্ডে সোনার ফসল ফলিয়েছে। তিনি আমাদের স্বরচিত একটি দীর্ঘ কবিতা আবৃত্তি করে শুনিয়েছিলেন। তাঁর কবিতায় এবং কণ্ঠে যেন বিদ্রোহী কবির ‘ জাগো নারী জাগো বহ্নিশিখা’ গানের অগ্নিকন্যার ছায়া ফুটে উঠছিল! সবাই জানেন, চিন্তাভাবনায় আমি নজরুল-অনুসারী। সমবায় অধিদপ্তরে কাজ করতে এসে সমবায়ের গভীর অনুরাগী হয়ে উঠেছি দিনদিন। ক্ষমতাধর সহকর্মীরা আমাকে ঠকালেও জীবন আমাকে জিতিয়ে দিচ্ছে প্রতিদিন। ‘সেভ দ্যা ওম্যান বহুমুখী সমবায় সমিতি লি:’’ পরিদর্শন করার সময় নজরুলের ‘নারী’ কবিতার সেই লাইনদুটি বেজে উঠেছিল মনে: “সেদিন সুদূর নয়— যেদিন ধরণী পুরুষের সাথে গাইবে নারীরও জয়!’’ হ্যাঁ, বিদ্রোহী কবি, সাম্যের কবি কাজী নজরুল ইসলামের সেই ভবিষ্যত বাণী সত্যে ফলে উঠেছে আজ। আর সেই সত্য বাস্তবায়নের অংশীদার সমবায়। অতএব আরও একবার বলি: জাগো নারী জাগো বহ্নিশিখা ! জয়তু সমবায়!
‘বঙ্গবন্ধুর দর্শন সমবায়ে উন্নয়ন’ প্রতিপাদ্যকে কেন্দ্র করে গতকাল অনুষ্ঠিত ৪৯তম জাতীয় সমবায় দিবসে মাননীয় প্রধানমন্ত্রীর ভাষণে প্রদত্ত দিকনির্দেশনা বাস্তবায়নে কর্মপরিকল্পনা গ্রহণ বিষয়ে আজ অফিস শেষে রাত ৮.৩০ পর্যন্ত সমবায় অধিদপ্তরে মত আলোচনা ও মত বিনিময় সভা অনুষ্ঠিত হয়।
ক্ষুধা / আমিনুল ইসলাম তোমার সঙ্গে কথা বললেই ক্ষুধা লাগে আমার কেন ক্ষুধা লাগে? কেন লাগে ক্ষুধা ! তুমি তো ম্যাকডোনাল্ড নও, কেএফসি নও রাজশাহী ফায়ার ব্রিগেডের উল্টোপাশে সহজমূল্যের চাচার হোটেলও নও অথচ তোমার গলা শুনলেই ক্ষুধার উদ্রেক করে অনেক ক্ষুধা --অনেক অনেক ক্ষুধা। এভাবে কেন ক্ষুধা লাগে আমার? কেন লাগে এত এত ক্ষুধা ! আমার বেডরুম ঘেঁষে ডাইনিং টেবিল খাবারভর্তি ফ্রিজ তার পাশে হা করে আছে ইলেকট্রিক উভেন- এসো সবজি , এসো মাছ, এসো ঠান্ডা মাংসপিন্ড, গরম হয়ে ওঠো ! কিন্তু ফ্রিজের কাছে গেলেই অমনি ঢেঁকুর ওঠে--ওয়াউ ! তো ইলেকট্রিক উভেনের সুইচ অন করে কি করবো! অথচ তোমার হাসি শুনলেই সদ্য খেয়ে ওঠা শরীরেও ক্ষুধা ক্ষুধা প্রতিক্রিয়া হয় ! তোমার হাসি যখনতখন অ্যাপিটাইজার হয়ে ওঠে কেন? আচ্ছা, তোমার গানে কি সমুদ্রের হাওয়া মিশে আছে যে শোনামাত্র হজম হয়ে যাবে যা খেয়েছি রাতে এবং নতুন খাদ্যের জন্য সিগন্যাল দেবে পাকস্থলী-- চকলেট চাই! দুধ চাই! চাই মাংস! কথা বলার ফাঁকে ফাঁকে তুমি যখন ‘হুঁ’, ‘হুঁ’ করো, আমার রক্তে হরমোন নিঃসরণের শব্দ হয়- যেন বাতাসের টোকা লেগে টুপটাপ ঝরে পড়ছে গাছের পাতায় জমে থাকা ফোঁটা ফোঁটা বৃষ্টি! ভাবছি, তুমি এসে যদি হাতখানা হাতে নিয়ে গা ঘেঁষে বসো আর আমার ক্ষুধায় কিছু না দাও ঝটপট- মুহূর্তেই ক্ষুধা বেড়ে হয়তোবা তা হাইপো হয়ে যাবে তখন আমাকে বাঁচাতে আমার মুখের ওপর দুধের বাটি উপুড় করে দেয়া ছাড়া আর কি উপায় থাকবে তোমার?
আমিনুল ইসলামের কবিতার ভুবন মিল্টন বিশ্বাস কবি আমিনুল ইসলামের জন্ম ১৯৬৩ সালের ২৯ ডিসেম্বর।তাঁর বেড়ে ওঠা রাজধানীর বাইরে গ্রাম, উপশহর ও শহরে।বাল্যকাল থেকে লিখতে শুরু করলেও তাঁর গ্রন্থসমূহের আত্মপ্রকাশ ঘটেছে বিলম্বে।তাঁর প্রধান কাব্যগ্রন্থসমূহ হলো- তন্ত্র থেকে দূরে (২০০২), মহানন্দা এক সোনালি নদীর নাম (২০০৪), শেষ হেমন্তের জোছনা (২০০৮), কুয়াশার বর্ণমালা (২০০৯), পথ বেঁধে দিল বন্ধনহীন গ্রন্থি (২০১০) স্বপ্নের হালখাতা (২০১১), প্র্রেমসমগ্র (২০১১), জলচিঠি নীলস্বপ্নের দুয়ার (২০১২), শরতের ট্রেন শ্রাবণের লাগেজ(২০১৩), কবিতাসমগ্র(২০১৩), জোছনার রাত বেদনার বেহালা (২০১৪), আমার ভালোবাসা তোমার সেভিংস অ্যাকাউন্ট (২০১৫) প্রণয়ী নদীর কাছে (২০১৬), ভালোবাসার ভূগোলে (২০১৭), অভিবাসী ভালোবাসা (২০১৮), জলের অক্ষরে লেখা প্রেমপত্র (২০১৯), বাছাই কবিতা (২০১৯)। কাব্যের বিচিত্র সুর, সংগীত ও ব্যঞ্জনার পরিসরের বাইরেও আমিনুল ইসলামের ছড়া গ্রন্থ দাদুর বাড়ি (২০০৮), ফাগুন এলো শহরে (২০১২) রেলের গাড়ি লিচুর দেশ (২০১৫)এবং প্রবন্ধ গ্রন্থ বিশ্বায়ন বাংলা কবিতা ও অন্যান্য প্রবন্ধ (২০১০) গুরুত্বপূর্ণ রচনা। সরকারি চাকরিজীবী হলেও আমিনুল ইসলামের জীবনের একমাত্র লক্ষ্য কবিতা। বাল্যকাল থেকেই তিনি আত্মনিয়োগ করেছেন কাব্যচর্চায় এবং নিজের স্বাতন্ত্র্য নিয়ে বাংলা কবিতায় তাঁর আত্মপ্রকাশ বর্তমানে অভিনন্দিত। ২. আমিনুল ইসলামের কাব্যভাবনায় প্রেম একটি গুরুত্বপূর্ণ বিষয়। বলা যায়, আমিনুল ইসলামের কাব্যবিশ্বের কেন্দ্র হচ্ছে প্রেম। তিনি প্রেমের ভেতর দিয়ে জীবন ও জগতকে দেখতে চেয়েছেন।“আমার ভালোবাসা- জলের জীবনচক্র/ মেঘ হয়ে- বৃষ্টি হয়ে- জল হয়ে/ বারবার আছড়ে পড়ে তোমার স্রোতের শরীরে।” (কীর্তনখোলার ঢেউ/ জলচিঠি নীলস্বপ্নের দুয়ার) এভাবেই আমিনুল ইসলাম সমসাময়িক কাব্যস্রোতের অনেকটা বিপরীতে প্রেমের কবিতা লেখেন। তাঁর প্রেমের কবিতাগুলো প্রচলিত প্রেমের কবিতার চেয়ে কিছুটা আলাদা। একবিংশ শতাব্দির উঠোনে দাঁড়িয়ে অতোটা রোমান্টিক হওয়ার সুযোগ নেই, যুক্তি তো নেই-ই। সেজন্য তাঁর প্রেমের কবিতা নিছক প্রেমের কবিতা হয়ে থাকেনি। প্রেমের কবিতায় আমিনুল ইসলাম স্বাতন্ত্র্যের পরিচয় দিয়েছেন। অনুরাগের ছোঁয়ায় তাপিত হয়েছেন তিনি। অন্তরঙ্গ অনুভূতির স্পর্শে প্রাণিত তাঁর কাব্য। মূলত নিছক প্রেমের কবিতায় আবদ্ধ থাকেননি তিনি। নর-নারীর লীলালাস্য নেই সেখানে। প্রেমের ভেতর সংঘাত সংকট আছে। অন্তর্লোকে আছে বেদনা, জীবনতৃষ্ণা তীব্র হয়ে উঠেছে। প্রচণ্ড সংবেদনায় সবকিছু উথলে উঠেছে কবিতায়। ইন্দ্রিয়গ্রাহ্য প্রেমের পরিধি থেকে তা ইতিহাস, ঐতিহ্য, লোকজ্ঞান ও লৌকিকজীবনে প্রসারিত। বিষয় ভিন্ন বলেই ভাষিক জগৎ ভিন্ন তাঁর। গঠন সৌষ্ঠব ব্যতিক্রমী। জীবনের জয়গান করেন প্রেমের দায়বদ্ধতায়। প্রেম জীবনের বাস্তব আকাঙ্ক্ষায় অবিনাশী রূপে আত্মপ্রকাশ করেছে। আর্তনাদ থাকলেও তা আনন্দে উদ্ভাসিত। অসম প্রেমের দৃশ্য আছে কোনো কোনো কবিতায়। আছে অসহায় প্রেমিক প্রেমিকার জীবন। গবেষক-প্রাবন্ধিক সরকার আবদুল মান্নান মূল্যবান অভিমত ব্যক্ত করেছেন:‌‍‍‍‍‍ ‘‘প্রেমের‍ কবিতার একটি প্রথাগত রূপৈশ্বর্য ও বিষয় বৈভবের সঙ্গে আমাদের পরিচয় আছে। বিচিত্র অনুষঙ্গে মানব-মানবীর লীলালাস্যই সেখানে মুখ্য। আমিনুল ইসলাম মোহন প্রেমের এই প্রথাগত আখ্যান রচনা করেন না। সংঘাতময় জীবনের বিচিত্র ক্ষতকে তিনি তুলে ধরেন জীবন-প্রেমিকের বিস্ময়কর অন্তর্লোক থেকে। ফলে নারী নয়, পুরুষ নয়, আটপৌরে প্রতিদিন নয় বরং এসবকিছু নিয়েই সৃষ্টি হয় তাঁর প্রেমের কবিতার প্রবল জীবন-তৃষ্ণা। প্রচণ্ড এক সংবেদনার মধ্যে কবি আমিনুল ইসলামের কবিতা প্রাণময় হয়ে ওঠে। এই সংবেদনা ইন্দ্রিয়গ্রাহ্য প্রেমের সীমা অতিক্রম করে যায় অবলীলায় এবং ইতিহাস, ঐতিহ্য, লোকজ্ঞান ও লোকজীবন তাৎপর্যপূর্ণ সফলতায় ধরা দেয় কবির প্রেমভাবনার অবয়বে। ফলে পাল্টে যায় পরিচিত ডিকশন, প্রবল প্রতাপান্বিত ফর্ম। আর সেই বিচূর্ণ কবিভাষার সমাধিস্থলে গজিয়ে ওঠে আমিনুল ইসলামের প্রেমের কবিতার নতুন এক ভাষিক জগৎ, স্বতন্ত্র এক গঠনসৌষ্ঠব। জীবনের প্রতি গভীর মমত্ববোধ আমিনুল ইসলামের কবিতার অন্তর্গত শক্তি। ফলে সমকালের বিচিত্র দুর্দৈবের মধ্যেও তাঁর কবিতায় মূর্ত হয়ে ওঠে অবিনাশী জীবনের গান। বোধের এই সততা ও দায়বদ্ধতায় আমিনুল ইসলামের প্রেমসমগ্র হয়ে ওঠে জীবনসমগ্র---আর্তনাদের মধ্যে আনন্দিত উত্থান।’’(আমিনুল ইসলামের কবিতা: প্রকৃতির দ্বৈরথে জীবনের পাঠ/ সরকার আবদুল মান্নান) আমিনুল ইসলাম নীতিগতভাবে প্রগতিশীল বাম রাজনীতিকেই সমর্থন করে এসেছেন। এজন্য প্রেমের কবিতায় ঢুকে পড়েছে কবির অনুধ্যানের রাজনৈতিক চিত্রকল্প, একান্ত অনুভূতি রঞ্জিত হয়ে উঠেছে নবতর উপমার রঙে। সে কারণে তাঁর অধিকাংশ কবিতা ভাব ও ব্যঞ্জনায় বহুমাত্রিক বা মাল্টি-ডাইমেনশনাল। ৩. আমিনুল ইসলাম তাঁর আত্মজৈবনিক লেখা ‘আমার কবিতা লেখার পেছনে’ শিরোনামের গদ্যে নদীর কথা দিয়ে সর্বান্তে অনুভূতিমালা সাজিয়েছেন। নদী তাঁর কাব্যভাবনায় স্থায়ী প্রভাব রেখেছে। একাধিক গ্রন্থের নাম নদীর নামে কিংবা নদী শব্দ রয়েছে অসংখ্য কবিতায়।‘মহানন্দা এক সোনালি নদীর নাম’ (২০০৪) এবং ‘প্রণয়ী নদীর কাছে’(২০১৬) দুটি উল্লেখযোগ্য কাব্যগ্রন্থ। কবি জলের সন্তান, চরাঞ্চলে জন্ম। এজন্য তিনি বলেছেন, “যে কোনো অর্থেই আমি জলের সন্তান- কোনো জনমে জলদাস ছিলাম কি না জানি না। নদী আমার জন্মদাত্রী থেকে খেলার সাথি হয়ে প্রথম যৌবনে প্রেমিকার স্থান দখল করে। ভরাবর্ষায় আমি তরঙ্গায়িত পাঙ্গাশমারীর বুকে গাঙচিলের মতো ঝাঁপ দিতাম আর স্রোত ও ঢেউয়ের দোলায় ভেসে যেতাম মাইলের পর মাইল। বহুবার নাকানিচুবানি খেয়েছি, তবে কখনো সে আমাকে মাঝগাঙে ডুবিয়ে মারেনি। পরবর্তীতে ইটসিমেন্টের পাষাণ উঠোনে বসে পাঙ্গাশমারীকে নিয়ে স্মৃতিকাতর কবিতা লিখেছি। নদী আমার ব্যক্তিগত জীবনে, আমার স্বপ্নের উঠোনে এবং আমার কাব্যভাবনায় প্রায় স্থায়ী প্রভাব বিস্তার করে আছে। নদী নিয়ে আমি প্রায় স্বপ্ন এবং দুঃস্বপ্ন দেখি। নদী সিরিজে আমার অনেক কটি কবিতা আছে। পাঙ্গাশমারী নদীকে নিয়ে লেখা আমার একটি কবিতার কিছু অংশ উদ্ধৃত করছি: “অথচ এই তো সেদিন- আমি সবে উত্তীর্ণকৈশোর, তুমি জলের যুবতী ডেকে নিতে উন্মাতাল যৌবনের প্রথম শিহরে (মনে আছে!) উড়িয়ে দিয়ে ভরাবুকে ঢেউয়ের আঁচল! ভুলে ডাঙার ভ্রূকুটি ঝাঁপ দিয়া জলে কতদিন ভেসে গেছি নগ্নবক্ষ গাঙচিল! ইচ্ছে হলে নিতে পারতে ভাসিয়ে অকূলে ওই অষ্টাদশীর জলাবর্ত তোমারও তো ছিল আর আশৈশব আমিও তো জলপাগলই ছিলাম!” (পাঙ্গাশমারী/ জলের অক্ষরে লেখা প্রেমপত্র) নদীবর্তী কৃষক পরিবারে আমার জন্ম। আমার সহপাঠী ও খেলার সাথিরাও তাই ছিল। সকল প্রকার কৃষিকাজ স্বহস্তে করার সহজ অভিজ্ঞতা আমার অতীত ভান্ডারকে ভরে রেখেছে। নৌকোর মাঝি, মাঠের রাখাল, সকলেরই সহসাথি ছিলাম আমি।” নদী তীরবর্তী প্রাচীন জনপদও কবিকে প্রাণিত করেছে। বিশেষত মহানন্দার পাড়ে গড়ে ওঠা প্রাচীন জনপদ সাহিত্য-সংস্কৃতি ও ইতিহাস নিয়ে অতুলনীয় ঐশ্বর্যের অধিকারী, অথচ আমাদের সাহিত্যে তার ছবি প্রায় অনুপস্থিত। এই বেদনার উপলব্ধি তাঁকে ‘মহানন্দা এক সোনালি নদীর নাম’ কবিতাটি লিখতে উৎসাহী করে। যার সমাপনী ঘটেছে খেদোক্তির মতো চরণ দিয়ে, “আমাদের একজন অদ্বৈতমল্ল নেই, থাকলে আমরাও পেতাম/ কালের স্রোতে মহানন্দা এক সোনালি নদীর নাম।” অনুরূপভাবে রংপুর অঞ্চলের সমৃদ্ধ সাহিত্য-সংস্কৃতির নিকট অতীত, তার বর্তমান দৈন্য ও দারিদ্র তাঁকে ব্যথিত করেছে। তিনি লিখেছেন, ‘তিস্তার কোল ঘেঁষে মাঘ’-এর মতো প্রতীকধর্মী সমাজমনস্ক কবিতা। আবার নওগাঁর আত্রাই-নাগর নদীর আদর তাঁর চোখে মুগ্ধ গভীর দৃষ্টির প্রলেপ এঁকে দিয়েছে। তিনি মুগ্ধ উচ্চারণে বলে উঠেছেন- “শরৎ ছুঁতে চায় হেমন্ত; আমনের ক্ষেতে আঁচল উড়িয়ে ভোরের হাওয়ায় ভাসে বাংলাদেশ। আত্রাইয়ের জল এসে আলতো হাতে ধুয়ে দেয় তার প্রত্নরাঙা পা।” (ভোরের হাওয়ায় ভাসে বাংলাদেশ/ মহানন্দা এক সোনালি নদীর নাম) ৪. নদী আমিনুল ইসলামের কাছে মায়ের মতো। সে তাঁর প্রথম যৌবনের খেলার সাথি এবং প্রেমিকাও। মনের দিক থেকে তিনি পুরোপুরি প্রকৃতি-লগ্ন। ফারাক্কা বাঁধের অভিশাপে সেই নদী আজ ধু-ধু বালুচর। মূলত নদী প্রসঙ্গ এবং বরেন্দ্রভূমিতে জীবনযাপনের নানা আবহ তাঁর কবিতায় বারবার এসেছে। আমিনুল ইসলামের কবিতায় প্রকৃতি এসেছে নানাভাবে, নানাপর্যায়ে, ভাবের আবেগে এবং দ্বৈরথেও। প্রকৃতির এক প্রধান রূপকার হচ্ছে নদী। আমাদের তৃষ্ণা, অভিমান ও কান্না বারবার ছুটে যায় নদীর কাছে। নদীর সঙ্গে মানুষের নাড়ির যোগাযোগ আছে বললে ভুল বলা হয় না। নদী এক প্রিয় বিষয় কবিদের। কবি নিজেই বলেছেন, নদী নিয়ে অনেকগুলো কবিতা লিখেছেন তিনি। ‘শেষ হেমন্তের জোছনা’ কাব্যগ্রন্থে বেশ কয়েকটি কবিতা নদীকে নিয়ে। তাঁর দ্বিতীয় কাব্যগ্রন্থের নামকরণও নদীকে ঘিরে ‘মহানন্দা এক সোনালি নদীর নাম’ । ‘কুয়াশার বর্ণমালা’ বইয়েও ঠাঁই পেয়েছে বেশ কটি নদীর কবিতা। খানিকটা উদ্ধৃত করা যাক নদীর কবিতা থেকে- “যে আমগাছের তলায় আমার নাড়ি পোতা, শৈশবের এ নদী সেখানে সঙ্গোপনে সন্ধ্যাজল দিয়ে আসে; আমের পাতা শিশুর গালের মতো হয়ে এলে জলের পাঠ নিতে ব্রীজের ওপর দাঁড়িয়ে আছি বাতাসে মেলে দেয়া- আরব্য-উপন্যাসের পাতার মতো গড়িয়ে চলেছে ঢেউয়ের পর ঢেউ পুরো পাঠ নেয়ার আগেই উল্টে যায় পাতা। দু’একটি মোটাদাগের শিরোনাম ছাড়া টুকে রাখা যায় না কোনো বিবরণ। নর্তকীর ঘুঙুর আর সদাগরী জাহাজের ছাপ স্পষ্ট হলেও প্লাবনসদৃশ একটা ছবি দ্রুততায় দৃষ্টির অগোচর হয়েছে। অবাক করার মতো ব্যাপার এই যে জলপুস্তকের ভেতর হতে বিচ্ছুরিত শুকনো ফুলের সুবাস ভরে তুলেছে সিক্ত বাতাসের শরীর, নদী দু’পাড়।” (নদী-দুই/শেষ হেমন্তের জোছনা) নদীর যেমন নানা রকম খেলা থাকে জলের শরীর নিয়ে বাতাসের তালে, দু’পাড় আর বালুচরের সঙ্গে, নদীর যেমন বহুদূরের পরিভ্রমণ ও বহু ইতিহাসের গোপনকে ধারণ করা ঐশ্বর্য থাকে, তেমনি সেইসব পাঠকে রপ্ত করার মতো করে এই কবিতাটিও গ্রহণ করেছে শব্দের সুসজ্জা। অনুভবের রঙ, উপমা, চিত্রকল্প দিয়ে অতীত ও বর্তমানকে অর্থময়ভাবে ফুটিয়ে তুলেছেন কবি এই কবিতায়। প্রকৃতির ক্যানভাসে কবি সময়ের বহুমাত্রিক ছবি এঁকেছেন কিন্তু চূড়ান্ত অর্থ রহস্যমন্ডিত রয়ে গেছে। ‘স্রোত ও ঢেউ-তিন’ শিরোনামের কবিতাটি এর পাশাপাশি উদ্ধৃত করা যেতে পারে- “গন্তব্য উজানে জেনে ঢেউয়ের পিঠে সওয়ার হওয়া গন্তব্যের কাছাকাছি যখন থেমে গেছে হাওয়া এখন একান্ত অনুনয় শুনে হেসে ওঠে স্রোত।” (স্রোত ও ঢেউ-তিন/ কুয়াশার বর্ণমালা) আমিনুল ইসলামের কবিতায় নদী শুধু নদী থাকে না। নদী হয়ে ওঠে ঘটনার সমীকরণ, নদী হয়ে ওঠে জীবনের আরেকরূপ, নদী হয়ে ওঠে নারী। কিন্তু হৃদয়ের অর্ধেকটা নদীকে দিয়ে দিলেও বাকী অর্ধেকটা কবি রাখতে চান প্রকৃতির অন্য সুন্দর জিনিসগুলোর জন্য। স্বদেশের প্রতিটি নদী যেন তাকে মায়ার বাঁধনে জড়িয়ে রাখে, বৃক্ষের সুশীতল ছায়ায় তিনি অনেক দগ্ধতাকেই ভুলতে পারেন। কিছু দেখা, কিছু শোনা মুক্তিযুদ্ধের বিভিন্ন ঘটনা তার কবিতায় জীবন্ত হয়ে উঠেছে, গৌরবের অতীত হয়ে উঠেছে রোমাঞ্চকর বর্তমান। সেখানেও আছে নদী। “মনে আছে প্রতিজ্ঞার মতো মাথায় বাঁধা লাল গামছা, পরনে নিত্যপ্রস্তুতির মতো লুঙ্গির মালকোচা কিংবা হাফপ্যান্ট, কাঁধে স্টেনগান আর বুকে লুকিয়ে দেশপ্রেমের গ্রেনেড, পড়ন্ত বিকেলে নৌকায় আসতেন তীরহারা সেই ঢেউসাগরের নবীন মাঝিরা: নজরুলভাই-আমজাদচাচা, সামাদকাকা-ইসমাইলমামা, ওমরভাই এবং আরও অনেকেই। তারা সকলেই ছিলেন তরুণ টগবগে এবংঅকুতোভয়; এখন বুঝি তাদের কেউ কেউ ছিলেন ‘বিদ্রোহী’ কবিতার নায়ক; তাদের বেয়াড়া চুল হতে বেরিয়ে আসতো ছাত্রজীবনের ঘ্রাণ। কাজের বাহানায় বের হয়ে তাদের একনজর দেখে নিতেন গেরস্তঘরের বউয়েরাও; আমরা আন্দাসা আর চালভাজা দিয়ে আসতাম বৈঠকের কাছে বাঁধা ভালোবাসার নৌকায়। সন্ধ্যা ঘনিয়ে আসার সাথেসাথে তারা উধাও হয়ে যেতেন অকূল প্লাবনে সঙ্গে নিয়ে নৌকামার্কা হৃদয়, হৃদয়ভর্তি নৌকা। রাতের অন্ধকারে গুড়িয়ে যেতো দূরে কোথাও কোনো রাজাকার-ক্যাম্প, কিংবা দালালের আস্তানা, অথবা মহানন্দায় অস্ত্রবোঝাই শত্রুজাহাজের গলুই। কোনো কোনো বার মুক্তিযোদ্ধারা সাঁতার কেটে উঠে আসতেন সফল ভোরের মোহনায়; তাদের ক্ষুধার্ত চোখেমুখে ফুটে থাকতো রাতজাগার ছাপ, আর পরবর্তী অপারেশনের বাজখাই প্রতিজ্ঞা।” (আমার মুক্তিযোদ্ধা হতে পারা না পারার গল্প/ জলচিঠি নীলস্বপ্নের দুয়ার) আরো কিছু উদ্ধৃতি দিচ্ছি যেখানে নদীর কীর্তিনাশা রূপ বর্ণিত হয়েছে- ক) ‘‘হাঙর-গ্রাসিত গাঙচিলের মতো এখন তুমি মহা-আগ্রাসীর পেটে হে আমার জন্মসুতোর লাটাই মননের উৎসভূমি- টিকলীচর! আর অধম আমি জন্মের ঋণ নিয়ে অক্ষম দূরত্বের আঙিনায় ফলে তো আজ নিজেই ঠিকানাহীন অঘোষিত উদ্বাস্তু ফেরার। যে মাটিতে নাড়ি পোতা যে ধুলো স্বপ্নের কণা দিনে দিনে আমার শৈশব ঘিরে কল্পিত স্বর্গের মতো রচেছে প্রাসাদ আজ তা অনস্তিত্বের সোনা।” (পদ্মার পাড়ে বসে/ মহানন্দা এক সোনালি নদীর নাম) খ) “ভাঙতে ভাঙতে পলিময় পয়স্তি ত্যক্ত উঠোনে তাই তো নবান্ন; ঢেউ হানো- এপারে চর জাগে আমার পূর্বপুরুষ নদীবাসী ছিলেন তাই বারোমাসের ভাবনাও বাসি। দেখে যাও--সোনালি দানায় ভরে গেছে ঘরদোর। তবু জমে আছে কতিপয় বেয়াড়া বিচালির গোড়া; চৈতের খৈলানে এবার বহ্নুৎসব।” (স্রোতের ভাঙন চরের উৎসব/ শরতের ট্রেন শ্রাবণের লাগেজ) ৫. প্রকৃতিময়তায় আমিনুল ইসলাম নদীবিধৌত টিকলীরচর গ্রামের কথা বলেছেন। পদ্মা নদীতে বিলীন গ্রাম খুঁজে ফিরেছেন। এখনও ভিটেমাটি হারা মানুষের দীর্ঘশ্বাস শোনেন তিনি। আগেই বলা হয়েছে, নদী তাঁর কাছে মায়ের মতো। খেলার সাথি। ফারাক্কা বাঁধের জন্য নদী ধূধূ বালুচর। তাঁর কাব্যে নদী প্রসঙ্গ দিয়েই বরেন্দ্রভূমির জীবনযাপন এসেছে। আর প্রকৃতির প্রধান রূপকার হিসেবে নদী এসেছে অসংখ্য কবিতায়। কবির তৃষ্ণা, অভিমান, কান্নার স্বর ধ্বনিত হয়েছে কবিতায়। নদী ও মানুষের অদ্বৈত সম্পর্কের রূপও আছে। ‘শেষ হেমন্তের জোছনা’ কাব্যের কয়েকটি কবিতা নদী নিয়ে। ‘নদী- দুই’ (শেষ হেমন্তের জোছনা) শৈশবের নদীর সঙ্গে কবির নাড়ির সংযোগ ব্যাপ্ত, যেখানে স্মৃতি টেনে আনে তার রূপের পাঠ নেবার জন্য। নদীর জলে ভেসে চলা পাতার সৌন্দর্যে উদ্বেল কবি। নদী তাঁর কাছে ‘জলপুস্তক’ যার ভেতর থেকে বিচ্ছুরিত হয় ফুলের সুবাস। জলের শরীর, দুপাড়ের বালুচর, তার বয়ে চলা বহুদূরের পথ, ইতিহাসের গোপন অলিন্দ নদীর ঐশ্বর্য হিসেবে খ্যাত। প্রকৃতির ক্যানভাসে নদী রহস্যমন্ডিত হয়ে পাঠকের কাছে আত্মপ্রকাশ করে। ‘স্রোত ও ঢেউ-তিন’ (কুয়াশার বর্ণমালা) কবিতায় নদী ঘটনা নিয়ে হাজির হয়েছে। জীবনের ভিন্নতর রূপ দেখা যায় এখানে। নদী মানে নারী। এজন্য হৃদয়ের অর্ধেক নদীকে এবং বাকিটা প্রকৃতির সৌন্দর্যকে দিতে চান কবি। প্রেমের কবি হিসেবেও আমিনুল ইসলাম নদীর মতো বহমান অনুভবে মাতোয়ারা। এজন্য তাঁর প্রেমানভূতির কথায় নদী এসেছে। কবির হৃদয়ে অন্তরঙ্গ অনুভূতির ধারা নিশুতি বসন্তরাতের নদীর মতোই নিয়ত প্রবহমান। সে নদীতে কখনো চর জাগে, কখনো ঢেউ; কখনো শুকায়, কখনো বা নবধারা এসে তাকে বেগবান করে তোলে। এ নদী শুধু আনন্দের উচ্ছল-ধারায় নয়, একইসঙ্গে চোখের জলের গভীর-স্রোতও। তাঁর বুকের মাঝে এক চির-অচেনা বিরহী-আত্মার বসবাস। তিনি প্রায়শ নজরুলের গান উদ্ধৃত করেছেন: “মোর অন্তরে বহে সদা অন্তঃসলিলা অশ্রু-নদী / সেই যমুনার তীরে করো তুমি লীলা নিরবধি।’’ কবির স্বদেশ প্রেমের কবিতায় নদী আছে। এদেশের প্রতিটি নদী তাকে মায়ার বাঁধনে জড়িয়ে রেখেছে। আবার মুক্তিযুদ্ধের কবিতায় নদী এসেছে। ‘আমার মুক্তিযোদ্ধা হতে পারা না পারার গল্প’ (জলচিঠি নীল স্বপ্নের দুয়ার)- এ আছে : “তীরহারা সেই ঢেউ সাগরের নবীন মাঝিরা। আসতেন পড়ন্ত বিকেলে। সন্ধ্যা ঘনিয়ে আসার সাথে সাথে তারা উধাও হয়ে যেতেন/ অকূল প্লাবনে- সঙ্গে নিয়ে নৌকামার্কা হৃদয়-, হৃদয়ভর্তি নৌকা” মুক্তিযুদ্ধের ঘটনা নদীর সূত্রে জীবন্ত হয়ে উঠেছে এভাবেই। কবি বারবার ফিরেছেন শৈশবের স্মৃতির কাছে। অতীত পৃথিবী কেবল নয় বর্তমান জগত আছে সেই স্মৃতিতে। আর তিনি প্রতিদিনকার জীবনের গল্প বলেছেন নদীর কাছে। প্রেম-প্রকৃতি মিলেমিশে একাকার হয়েছে। মিথ হিসেবে এসেছে ‘নূহের নৌকা’ মধ্যপ্রাচ্যের যুদ্ধ, ধ্বংস ও হত্যার চিত্র সূত্রে। সময়ের সংকট উন্মোচনে তাঁর এ ব্যবহার তাৎপর্যবহ। কবির কবিতায় নদী এসেছে নারীর প্রসঙ্গে যৌবনের উপস্থাপনায়; রুচি মনন বুদ্ধির প্রাখর্যে যা অনন্য। আলাদা তিনি এখানে। মাটি, মানুষ ও প্রকৃতির আর্তি যেখানে মূলসুর। কবি আত্ম অভিজ্ঞতায় সমকালীন জীবন সংলগ্ন। ‘বাবার খাটে শুয়ে’ কবিতায় নদী আছে, ‘জলশূন্য নদীর খোলস’ -এর প্রতীকে।আবার আখ্যানধর্মিতার মধ্য দিয়ে কবি নদীর প্রসঙ্গ এনেছেন।‘ঘোড়া ও রাজকন্যার গল্প’ কবিতাটিতে আছে পরিবেশ, প্রকৃতি, সাংস্কৃতিক স্বাতন্ত্র্য ও ঐতিহ্য চিত্র। একটি অংশ স্মরণীয়- “উপসংহার রঙের একটি পাঞ্জাবী- কবি তাতে নিজহাতে নক্ষত্রের বোতাম লাগিয়ে জড়িয়ে নেন গায়ে; অতঃপর দিগন্তমুখি হাঁটতে হাঁটতে বিকেলের রোদের মতো মিলিয়ে যান উদ্ভাসিত নদীর মোহনায়।” (ঘোড়া ও রাজকন্যার গল্প/ শেষ হেমন্তের জোছনা) আমিনুল ইসলামের ‘শেষ হেমন্তের জোছনা’ কাব্যের নামকবিতায় পরাবাস্তবতায় অভিব্যক্ত হয়েছে গভীর বক্তব্য। এখানেও নদী আছে ভিন্নার্থে। “বায়ুস্পর্শে পর্ণমোচীর পাতায় হলদে শিহরণ; নন্দিনীর কোমরে হাত দিতে দেখি: নদী নেই, পার্কের খালে ঘুরে মরে রাতেলা অস্তিত্ব; হয়তোবা মৌসুমও এসে যায় মেনোপজে! আর শ্যামলীকে চাঁদকানা করবে- এমত প্রকল্পে উত্তরের হাওয়া ওড়ায় লাল ইটের গুঁড়ো। তবু এই ঘোরলাগা সন্ধ্যায় জোছনা কুড়োবো বলে ‘সীমাবদ্ধ জলে সীমিত সবুজে’ মাইক্রো-ক্রেডিটের মতো মন বিছিয়েছি।’’ (শেষ হেমন্তের জোছনা, শেষ হেমন্তের জোছনা) এখানে অসংলগ্নতার মধ্যে খোঁজা হয়েছে অর্থময়তাকে, বিশৃঙ্খলতার মধ্যে শৃঙ্খলাকে। যা এক আশাবাদে উচ্চকিত ‘‘সীমাবদ্ধ জলে সীমিত সবুজে/ মাইক্রো-ক্রেডিটের মতো মন বিছিয়েছি।’’তাঁর কবিতায় জাতীয় ভূগোলের পাশাপাশি সংমিশ্রিত হয়ে উঠে এসেছে আন্তর্জাতিক ভূগোল, মিথ ও ইতিহাস।‘বেহুলার ভিটা’র (জলচিঠি নীলস্বপ্নের দুয়ার) মতো কিংবদন্তিমূলক কবিতায় আছে নদীর কথা। “মহাকালের বুকে ধূসর আঁচলে আবৃত স্তন স্তন হতে চুয়ে নামা দুধ ঝরনার মতো মিশে যায় কালের করতোয়ায় সেই জল পান করে দুইতীরে বেড়ে ওঠে শিশুরা তাদের পরনে ইস্কুল-ড্রেসের মতো ভালোবাসার ইউনিফর্ম।” (বেহুলার ভিটা/ জলচিঠি নীলস্বপ্নের দুয়ার) দেশবিদেশ ভ্রমণ অত্যন্ত সুফলদায়ক হয়েছে কবির জীবনে। তিনি বরিশালের স্মৃতি নিয়ে লিখেছেন, ‘কীর্তনখোলার ঢেউ’; কুয়াকাটা সমুদ্র সৈকত দেখে মুগ্ধ বর্ণমালায় লিখেছেন ‘ভোরের কুয়াকাটায়’। ‘স্বপ্নের হালখাতা’ কাব্যগ্রন্থে ‘পিছিয়ে যাওয়া মানুষ’ শিরোনামে কবিতাতে অস্ট্রেলিয়া-ইন্দেনেশিয়া-মালেশিয়া-ফিলিপাইনস-ভারত ভ্রমণের উপরে বর্ণিত অভিজ্ঞতার ছোঁয়া আছে। করতোয়া নদীর প্রসঙ্গ এসেছে সেখানেও। “আমি ঘুরি পথে ও প্রান্তরে; সিডনির ব্লু মাউন্টেনে কৃষ্ণকায় আদিবাসি সাইমনকে দেখে মনে হয়েছিল- পুরোনো পুঁথির মতো গায়ে তার পরিচিত ঘ্রাণ; যেন সে আমারই সেই আদিবংশধর- শিমুলের ফুল গুঁজে চেয়ে থাকতো শবরীর চুলের খোঁপায়; তুফানের ঢেউ লেগে নৃতাত্ত্বিক তরীখানা পর্বতের কোল ছেড়ে ভিড়েছিল একদিন করতোয়া তীরবর্তী বৃক্ষের পাড়ায়।” (পিছিয়ে যাওয়া মানুষ/ স্বপ্নের হালখাতা) এভাবে মহিমান্বিত অতীত কাব্যিক প্রসাধনে উন্মোচন করেছেন আমিনুল ইসলাম। ‘মহানন্দা এক সোনালি নদীর নাম’ কবিতায় দেখা যায় এই নদীর আরশীতে মহাজীবনের জলচ্ছবি দেখেছেন কবি। তুর্কী সেনাদের মাঝিশূন্য ঘাটে এসে উপস্থিত হয়ে মাটিতে চুমো খাওয়ার কথাও লিখেছেন তিনি। আবার বিশ্ব পর্যটনে বের হয়ে কবি নদীর কথা বলেন অকপটে। যমুনা পার হয়ে এসে প্রাচীন নগরের ঠিকানা খুঁজে পান তিনি। শহরের কোল ঘেঁষে বিস্তীর্ণ বন্দর ছিল, সেখানে নোঙর করত বিদেশি জাহাজ। এভাবে ‘পথ বেঁধে দিল বন্ধনহীন গ্রন্থি’ কবিতার নামকবিতায় নানা প্রসঙ্গের অবতারণা হয়। অন্যদিকে ‘কুয়াশার বর্ণমালা’য় নদীর এক ভিন্নতর রূপ উন্মোচন হতে দেখা যায়।নদী চিত্রণের বিশেষত্ব থেকে দেখা যাচ্ছে, স্পন্দমান আবগের ভূগোল, দেশজচেতনা, লোককাহিনি ও ঐতিহাসিক ঘটনাবলির সৌন্দর্যে আপ্লুত আমিনুল ইসলাম একজন আধুনিক কবি। তিনি মাতৃভূমির ইতিহাস খননে মিথিক জগতে ভ্রমণ করেছেন তবে এসব ক্ষেত্রে তাঁর রোমান্টিক চেতনা সর্বদা আত্মপ্রকাশ করেছে। আসলে আমিনুল ইসলাম আমাদের প্রকৃতি এবং বিপুল জনসমষ্টির জীবনধারার অভিজ্ঞতাকে কবিতায় ব্যবহার করেছেন। ৬. বিষয়ের সর্বগ্রাহিতার স্বীকৃতি ধ্বনিত হলেও আমিনুল ইসলাম তর্কাতীতরূপে শিল্পসৃষ্টি প্রক্রিয়ায়- কেমন করে জীবন রূপান্তরিত হয় শব্দে ও ছন্দে বন্ধে, অপসৃয়মাণ মুহূর্তগুলি স্থায়িত্ব পায় কোনো না কোনো শিল্পরূপে সেই রহস্যের অন্তঃপুর স্থিত। উপমা, রূপক, প্রতীক, চিত্রকল্প রচনায় তিনি নানা পর্যায়ের কাব্যগ্রন্থে হয়ে উঠেছেন প্রাণোজ্জ্বল পারঙ্গম স্রষ্টা। চিত্রকল্পের ব্যঞ্জনায় পুরাণের অন্তঃগ্রন্থনে ও প্রতীকের তাৎপর্যে তিনি বাংলাদেশের কবিদের কাব্যজিজ্ঞাসার পরিবৃত্তে অনন্য। কবি আমিনুল ইসলামের কবিতায় মধ্যবিত্ত ও শহুরে জীবনের পাশাপাশি গ্রামীণ জনজীবনের কথকতা শিল্পিত রূপ পেয়েছে তাঁর সমকালীন অনেক কবির চেয়েই প্রাগ্রসর বোধ ও বিশ্বাসে- এ কথা স্বীকার্য। আমিনুল ইসলামকে বিশিষ্ট কাব্য পাঠকরা বলেছেন ইতিহাস, ঐতিহ্যের কবি, চিত্রময়তা ও প্রতীকী কবি, সমাজসচেতনতার কবি, মৌলিক কবি। কারণ তিনি বিষয়বস্তুকে আত্মস্থ করে কলম করেছেন স্বীয় মননশীলতায়। আমাদের মতে, কবি আমিনুল ইসলাম সংবেদনঋদ্ধ মানুষ। কবি বাস্তবজীবনকে তুলে ধরেন জীবনের মর্মে প্রবেশ করে। আপাত উপরিস্তর পরিহার করে হয়ে ওঠেন লক্ষ্যাভিমুখি। 
( দৈনিক আমাদের সময়, ৩০.১০.২০২০) প্যারাডক্স আমিনুল ইসলাম অথচ লক্ষীপেচার দুইবলো খোরাক জোটে না, পদ্মগোখরোরও প্রজনন বিপন্ন এমনকি প্রাণীবিদের অনাদৃত চোখের নাগালে চিড়িয়াখানার কোলও দিনেদিনে শূন্যপ্রায়। অথচ আমরা আজ তিনবেলা সর্বাঙ্গে দংশিত নীল, কালো, বাদামি, মিশ্র এবং আরও বহুবর্ণ বিষে ভরে গেছে আমাদের সবুজ প্রাণের মূল। আমাদের প্রাচীন বসত ঘিরে সারিসারি বিষ-বিষ গর্ত এবং ছয়রঙা প্রান্তরের সহস্র সবুজ পাতায় অযুত হরফে লিখা যে সুদুর্লভ পান্ডুলিপি, যা আমাদের জিহ্বার আদি পাঠশালা, আঁধার রঙের হুমকির মুখে আজ সেও। সাপ নয় তবু সাপ প্রতিদিন রেকি করে যায় আমাদের সুস্বপ্নের প্রতিটি একাদশী, প্রতিটি পূর্ণিমা। অথচ আমরা ভুলে আছি ওঝার মন্ত্রের স্বরলিপি।
শরতের আকাশ পূজার ঢাক আমিনুল ইসলাম আকাশে নাই অস্ত্রহাতে কাঁটাতারের বেড়া ইচ্ছামতো দূরে যাওয়া ইচ্ছামতো ফেরা। লাগবে নাকো ভিসা কোনো লাগবে নাকো টাকা এমন সুযোগ ছাড়বো কেন থাকতে মনের পাখা ! বইটা রেখে মায়ের কাছে তাই চলেছি উড়ে সাদামেঘের সঙ্গী হয়ে উড়ছি ঘুরে ঘুরে। মার্কিনীদের কামানগুলো অবাক চোখে তাকায় ঘুমিয়ে আছে সৌদী আরব মরুর মতো ফাঁকায়। বয়স হলো--- কুতুব মিনার দাঁড়িয়ে তবু সোজা ইতিহাসের লম্বা রাতেও শেখেনি চোখ বোজা। হাওড়া সেতু পার হয়েছি-- অমনি এলো কানে চিরচেনা ঢাকের বাড়ি আছড়ে পড়ে গাঙে। দুর্গাপূজায় ঢুলি বাজায় ঢাকের সাথে ঢোল কাশের বনে নদীর পাড়ে তারই ঊতরোল।
দেবযানীর প্রতিশোধ আমিনুল ইসলাম অভিশপ্ত কোনো এক কালে যে-দিন মাথার ওপর ছাদ হয়ে উঠতো-- ঝুঁকে আসা নিদাঘের সূর্য, যে-রাতে স্বাতী ও অরুন্ধতী লুটিয়ে পড়তো পায়ের পাতা ছোঁয়া অন্ধকারের উঠোনে, যে-দুপুরে স্নেহভরা কাটারীভোগের থালা হয়ে উঠতো বমির প্ররোচনা, যে-সাঁঝে ভালোবাসার ফজলী আমের বাগান থামাতে ব্যর্থ ছিল- করোনারোগীর মতো শ্বাসকষ্ট, যে-প্রভাতে সবুজ অস্তিত্বের আঙিনার চারপাশে হা মেলে হেসে উঠতো একাত্তরের গণকবর, আর ভূগর্ভস্থ ব্যাঙেরা দূর-ভূকম্পের ঘ্রাণ পেয়ে গর্ত ছেড়ে বের হয়ে আসতো ধানের জমিতে, এবং আরব্য-রজনীর নারীদের মতো বৃক্ষরা অভিশাপ দিতো প্রতিশোধপরায়ণ রাজাকে অথচ তারপরও-- অব্যাহত ছিল একচোখা রাজার অবিচার, সেইসব দিনে সেইসব রাতে আলাদিনের ম্যাজিক ল্যাম্পের জিন হয়ে তোমাকে নিয়ে আসতাম আমি কাঁধে করে - স্বপ্নিল যমুনার পাড়ে, ম্যালথাসিয়ান ভিড়ে উপদ্রুত লোকালয়ের আড়ালে। অতঃপর আমরা আবদুল আলীম-নীনা হামিদ অতঃপর আমরা পার্থ ঘোষ-গৌরী ঘোষ আমাদের কবিতা-সংগীত শুনে ইস্রাফিল নামিয়ে রাখতো শিঙা এভাবেই আমরা ঝুঁকে আসা কেয়ামতকে ফিরিয়ে দিয়েছিলাম আসমানে একদিন যেভাবে করতোয়া পাড়ের অনার্য বীরেরা ফিরিয়ে দিয়েছিল আগ্রাসী আর্যদের ! অতঃপর আমরা দুপুরের চিলেকোঠা অতঃপর আমরা অফিসের অজুহাত অতঃপর আমরা সাপ্তাহিক অবসরের ব্যালকনি অতঃপর আমরা বসন্ত সাঁঝের দিগন্ত বহুদিন হয়- আমরা আর সেই আমরা নই তবু আজও আমি যৌথহাতে রোপিত গন্দম গাছটির গোড়ায় আঁজলাভর্তি জল দিই, কিন্তু সবুজ সার নিয়ে তুমি সরে আছো দূরে ফলে গাছটিতে ছাপ লেগেছে বিবর্ণতার; আর হে প্রত্যাবৃত্ত বাগানের মালিকিন, উড়ে যাওয়া গানের পাখিরা ক্লান্ত ডানায় ফিরে এসে জানায়, সুইচ অফ তোমার বাগানের সেলফোন। তুমি তো জানো, আমি কোনো দেবতাপুত্র নই; ইন্দ্রের আশীর্বাদে বেড়ে ওঠা পুঁড়িক্ষেতের পাশ ঘেঁষে শিমুলের তুলা কুড়োতে কুড়োতে অনঙ্গপার হাত ধরে বেড়ে ওঠা এক বরেন্দ্রসন্তান তোমাকেই জেনেছিলাম আমার সবখানি স্বর্গ-মর্ত্য; অথচ হে গুরুকন্যা, তুমি কি দেবযানীর হয়ে শোধ নিলে ভুল টার্গেটে!
আস্ত নদীটাই আমার চাই আমিনুল ইসলাম আমিও ভালোবাসি ঐ যুবতী নদীকে যে আজও আমাকে সাঁতারের অধিকার দেয়নি বলে নিষিদ্ধ পুলিনে দাঁড়িয়েই দেখি তার চুলখোলা চলার নবায়নী নান্দনিকতা: ‘...ঢেউ খেলে রে, ঝিল্ মিল্ সায়রে ও ঢেউ খেলে...’ নদীটি তার ঢেউয়ের ফণা আর স্রোতের ঘূর্ণি নিয়ে ছুটে চলেছে দিনরাত তারি বহুচেনা বাদামী-রঙের গন্তব্যে; তাকে যে ভুলিয়ে-ভালিয়ে ঘরে আনবো-তাও হওয়ার নয়; অমন একটি দুরন্ত নদীকে ঘরে আনলে যদি স্রোত ও ঢেউয়ের তোড়ে উপড়ে যায় পুরাতন খুঁটি- উড়ে যায় চাল কিংবা ভেসে যায়- প্রাত্যহিকতার গেরোয় বাঁধা ধূসর বাঁশের বেড়া! তখন কী হবে! তার স্রোতকে কি রাখা যাবে পুরে পুরোনো মাটির কলসে যেভাবে গয়াবেদে পুরে রাখে ঝাঁপিতে তার পদ্মগোখরোর ফোঁসফাঁস: ‘বাবু সেলাম বারে বার..’! তার ঢেউকে কি রাখা যাবে বেঁধে ছাতিমের ডালে যেভাবে ব্রা বেঁধে রাখে ফুটন্ত স্তনের উপচানো অবাধ্যতা! অথচ তার কুলকুলধ্বনি না শুনলে আমার ঘুম আসে না রাতে তার জলছোঁয়া হাওয়া যদি ছুঁয়ে না যায় অন্তরঙ্গ আঙিনা, অক্সিজেন-স্বল্পতায় বিবর্ণ হয়ে ওঠে চিন্ময় জোতের বাগান; কিন্তু কি আশ্চর্য, উপেক্ষার বোতাম টিপে সে আমাকে ফেলেও দেয় না রিসাইকেল বিনের ঝুড়িতে! উল্টো- মাঝে মাঝে হাওয়ার সেলফোনে পাঠায় একমুঠো স্রোত, দুমুঠো ঢেউ..! অনুরাগের ঝুড়িতে ভরে যদি ঘরে নিয়ে আসি, সে-জলে না থাকে স্রোত, না থাকে ঢেউ; তার মানে--পুকুরমার্কা রেশনজল নয়, লব-হরের ন্যায্য ভগ্নাংশও নয়, আস্ত নদীটাই আমার চাই। বারুদে বিভ্রান্ত, ডলারে ড্রাংকার্ড-- এই পৃথিবীকে বৃদ্ধাঙ্গুল দেখিয়ে ভাবনার আকাশে নিপাতনে সিদ্ধির চাঁদ উঠলে আমার টাই-পরা জল জেগে ওঠে বাসনার বন্যতায়; তারা দাঁতাল জোয়ার হয়ে আছড়ে পড়তে চায়- খাদে-টিলায়-ঘাসে ভরা দুকূলে! তাতে ভাঙলে ভাঙুক মেঘনাপাড়ের ঐ যুবকের স্বপ্নের জলটুঙি যে- ‘জাল যার জলা তার’ -এই ফর্মুলায় নদীটিকে দখলে রেখেছে একযুগেরও অধিক। যদি উড়ে যায়--যাক্ উড়ে পারঘাটাতে গড়ে ওঠা মৎস্য-মহাজনের আড়ৎ ও পতাকা! তো কত আর সিদ্ধান্তহীনতা--পর্যালোচনা---পুনর্বিবেচনা! পূর্ণিমার প্ররোচানা গায়ে মেখে ক্ষেপে ওঠুক আমার সবখানি জল; সে-জল উজানে গিয়ে কামড়ে আসুক নদীর স্লিপারি অধর! ঢেউয়ের ভাষায় লেখা এজাহার নিয়ে নদীটি নেমে এসে দেখুক-- প্রেমিকের বুকে কেন জেগে ওঠে সিডর-মহাসেন-আইলা! আমাকে ভালোবেসে হউক কিংবা না বেসেই হউক, অন্ততঃ পৃথিবীর শান্তির কথা ভেবে সে আমার মুখের কাছে মেলে ধরবে তার বোতামখোলা বুক; ভালোবাসার স্তন চুষতে চুষতে অকূলেই ঘুমিয়ে পড়বো আমি!
করোনা-সন্ধ্যায় তমাল-জ্যোতির বিয়ের অনুষ্ঠান এবং... ... আমিনুল ইসলাম বিচ্ছেদগর্ভ কোভিড-১৯-সময় হাঁপিয়ে তুলতে চাইছে মনপ্রাণ। মানুষ পেটের দায়ে নিজ নিজ কর্মস্থলে নিজ নিজ কাজে ছুটে আসছে বটে কিন্তু যাকে বলে ‘‘ প্রাণ ভরিয়ে তৃষা হরিয়ে মোরে আরো আরো আরো দাও প্রাণ "-সেটা জুটছে না। সবই আছে কিন্তু স্বস্তি নেই। কথা আছে। সুর আছে। কিন্তু কথা ও সুরের হরগৌরী মিলন ঘটছে না। জীবন এখন বেসুরো গলায় নজরুল সংগীত গাওয়ার উপমা হয়ে উঠেছে। মানুষ মিলছে মানুষের সাথে কিন্তু তা আনন্দের ব্যঞ্জনায় জমে উঠছে না। তবু মানুষ অভ্যস্ত হয়ে উঠছে এই ভিন্নরকমের জীবন যাপনে। মানুষই সম্ভবত একমাত্র প্রাণী যে যে-কোনো পরিবর্তিত অবস্থার সাথে দ্রুত খাপ খাইয়ে নিতে পারে। খাপ খাইয়ে নেয়। আজ ঢাকায় ফার্ম গেটে কৃষিবিদ ইন্সটিটিউটের মিলনায়তনে দুজন যুবক-যুবতীর পারস্পারিক পছন্দের বিয়ের অনুষ্ঠানে অংশগ্রহণ করে বহুদিন পর দার্শনিক হয়ে উঠতে চাইছে মন। কিন্তু সেটা তো বিশ্ববিদ্যালয়ের অধ্যাপক মহোদয়গণের এলাকা ও এখতিয়ার। ঝুঁকি আছে মার খাওয়ার। তাই সেদিকে না গিয়ে আমার কবিতা-পড়া মনের সাথে কথা বলতে চাই। বিশ্বকবিতার পাঠ আমাকে বিশ্বাস করতে প্ররোচিত করেছে যে----সম্মিলিতভাবে মানবজীবন এক সমুদ্র। এই সমুদ্রে অথৈ জল । সমুদ্র থেকে দুতিন বালতি জল তুলে নিলে সমুদ্রের কমে না কিছুই; তার বুকে দুচার বালতি জল ঢাললেও পরিবর্তন ঘটে না তার গভীরতায় কিংবা উচ্চতায়। আর কোনোকিছুই থামাতে পারে না তার গভীর চলার গতি। সমুদ্রে জোয়ার ওঠে। ভাটা হয়। সিডর –মহাসেন-আইলা এসে মাঝে মাঝে তাণ্ডব জুড়ে । মারা যায় কচ্ছপের ছানা। নষ্ট হয় হাঙরের ডিম। ধাক্কা লাগে অক্সিজেনের রিজার্ভ বাগান সামুদ্রিক শেওলায়। কিন্তু থেমে থাকে না জলপ্রযোজিত জীবনযাত্রা । প্রাকৃতিক দুর্যোগ—কখনো মহামারী, কখনো দুর্ভিক্ষ, কখনো খরা, কখনো বন্যা হয়ে ঘটাতে আসে জীবনের ছন্দপতন। তারসাথে মানুষ নিজেরাও লোভের ও ভ্রান্তির বশবর্তী হয়ে মাঝেমাঝে ডেকে আনে নিজেদের সর্বনাশ। নিজেদের মধ্যে কৃত্রিম ভেদাভেদ সৃষ্টি করে এক শ্রেণির মানুষ আরেক শ্রেণির মানুষের ওপর চালায় অত্যাচারের স্টীম রোলার। চাপিয়ে দেয় যুদ্ধ। সাম্প্রদায়িক দাঙ্গাহাঙ্গমা। ধ্বংস হয় ঘরবাড়ি। ছিন্নভিন্ন হয় বাগান। লুণ্ঠিত হয়ে যায় মানুষের কীর্তির সংগ্রহশালা---- সভ্যতার বায়তুল হিকমাহ। মহামিলনকামী মানুষের মন নিয়ে কবি তার প্রতিবাদে উপস্থাপন করেন সোচ্চার পঙক্তিমালা : গোলাপের ঘরে ঢোকে বুটজুতো পায়ে- দ্যাখো জংলী ধর্ষক! করুণ মাতমে নড়ে হাওয়া! আলীর দু’বাহু ওড়ে দেহচ্যুত; নীচাকাশে দেখা যায় গোলার হাওয়াই। উপসাগরের জলে এ বসন্তে লেখা হলো বোয়াল-উৎসব; চেয়ে দ্যাখো- রক্তস্রোতে ভেসে যায় পাবদাপরাণ, বাঁশপাতা মানবতা। ডাক্তার ঔষধ নেই; নার্স গেলো কই? আমাদের প্রয়োজন এ সময়ে, অস্ত্রোপাচারের ছুরি, ব্যান্ডেজ বাঁধাই। হোমিওপ্যাথ শ্বেতবড়ি, একপেশে, এতো শিশুসর্দি নয়, তোমরাই বলো তবে লাগিবে কি কাজে? অধিকন্তু, নয় শুধু প্রতিকার, আমরা বেমার-বারণ মহাপ্রতিরোধ চাই! চাই ভিটামিনে ভরপুর নির্মেদ স্লোগান: আর কোনো মৃত্যু নয় অপ বা অকাল। ডাউন উইথ মাৎস্যন্যায়। লোভের জীবাণু নেশে আমরা রচিব বিশ্ব জুজুমুক্ত,--বাসযোগ্য আলীর আবাস। আফ্রো-এশিয়ার ঘরে যে মাফিয়া চক্র আনে বর্গীর উৎসব, হালাকু-মদের নেশা, আমাদের হাতে তার বাড়াডিশে ছাই। দুনিয়ার অধিকাংশ মানুষ শান্তিকামী। তার মানে এই নয় যে তারা সব অন্যায় বিনা বাধায় মেনে নেবে! মানুষ তো সেই জাতি যাদের স্বভাব হচ্ছে, " বিনা যুদ্ধে নাহি দিবো সূচাগ্র মেদিনী। " সাথের মানুষের জন্য, স্বদেশের জন্য, জন্মভূমির জন্য তার থাকে প্রবল ভালোবাসা। অধিকাংশ সময় তা থাকে সুপ্ত আগ্নেয়গিরি হয়ে। উস্কানী পেলেই ফেটে পড়ে উত্তাপে লাভায় আগুনে ধোঁয়ার কুণ্ডলীতে। আর সেকাজের জন্য তো আছে কবিদের প্ররোচনা!--- আমরা তোমার শান্তিপ্রিয় শান্ত ছেলে তবু শত্রু এলে অস্ত্রহাতে লড়তে জানি, তোমার ভয় নেই মা, আমরা প্রতিবাদ করতে জানি।। (গৌরীপ্রসন্ন মজুমদার) তো শান্তিকামী মানুষেরা একসময় প্রতিরোধ গড়ে তোলে । অন্যায় যুদ্ধের বিরুদ্ধে শুরু হয় এক ন্যায়যুদ্ধ। কিন্তু যুদ্ধ তো যুদ্ধই! সব যুদ্ধেই মরে মানুষ। ছারখার হয় ঘরবাড়ি। পুড়ে যায় গাছপালা। মারা যায় পশুপাখি। আবার সেই যুদ্ধের মাঝেও মানুষ খায়দায় , ভালোবাসে। বিয়েশাদি প্রেম কোনোটাই থেমে থাকে না। গেরিলাযোদ্ধা কোনো এক ফাঁকে চুরি করে চুমু দিয়ে যায় প্রিয়মানুষের অধরে। প্রেমিকা বিয়ে করে নেয় তার প্রেমিককে। যুদ্ধের ডামাডোলের মাঝেই নরনারী মিলিত হয় পরস্পর যেভাবে সাইক্লোনের তান্ডবের সাথে তাল মিলিয়ে একসমুদ্র বাসনা নিয়ে প্রণয়ী হাঙর মিলে তার হাঙরীর সাথে সামুদ্রিক বিছানায়। সেটা লক্ষ করেই কবি গয়ে ওঠেন: যখন তোমার সঙ্গে আমার হলো দেখা লেকের ধারে সঙ্গোপনে বিশ্বে তখন মন্দা ভীষণ, রাজায় রাজায় চলছে লড়াই উলুর বনে। ------------------------------------ আমরা যখন ঘড়ির দুটো কাঁটার মতো মিলি রাতের গভীর যামে, তখন জানি ইতিহাসের ঘুরছে চাকা পড়ছে বোমা ভিয়েতনামে। (প্রেমের কবিতা/ শামসুর রাহমান) যখন ঊনিশ শ একাত্তর, তখন আমি চতুর্থ শ্রেণির ছাত্র। সীমান্তঘেঁষা আমাদের গ্রাম টিকলীচর এবং গ্রামের নামেই বৃটিশ আমলে প্রতিষ্ঠিত টিকলীচর ফ্রি প্রাইমারী স্কুল। রাজাকার আসে। মাঝেমাঝে সাথে পাকিস্তানী হানাদার বাহিনী। দালালসহ। বাড়িতে আগুন দেয়। হত্যা করে যুবকদের। ধরে নিয়ে যায় গোরু-ছাগল। কখনো কখনো আসে সাধারণ মানুষের পোশাক পরা মুক্তিযোদ্ধার দল। চারপাশে ভয়ানক পরিবেশ । উৎণ্ঠায় আকীর্ণ রাত আর দিন—দুপর বিকলে সন্ধ্যা। তারি মাঝে কোনো এক ভোর রাতে পাশের বাড়িতে ধ্বনিত হয়ে ওঠে নবজাতকের আবির্ভাব-চিৎকার। গুলির শব্দে সচকিত রাতে কিষাণী মেলে তার কিষাণের সাথে। মুক্তিযোদ্ধাদের বড় অংশই ছিল অবিবাহিত তরুণ, যুবক এবং কিশোর। যারা বিবাহিত, মাসে-দুমাসে-চারমাসে একবার সুযোগ করে চুমু দিয়ে যায় প্রিয়তম অধরে। যাওয়ার সময় আবেগনিবিড় সঙ্গোপন সংলাপে মুখরিত হয়ে ওঠে সাক্ষীহীন সময়। কিন্তু ত্রিকালদর্শী কবিদের সর্বভেদী চোখ ফ্লাশব্যাকে দেখে ফেলে তাও: আর এইতো সেদিনের কথা, পেছন ফিরে তাকালেই--স্মৃতির বিলবোর্ড ঝলসে দেয় চোখ-- একাত্তরের ঝাঁঝালো বসন্ত; চারপাশে গ্রেনেড, বোমা, গুলি, ভাত খাওয়ারও সময় নেই হাতে! তবু সম্মুখ যুদ্ধে নামার আগে এসএলআর এর নল একপাশে সরিয়ে তোমার উৎকণ্ঠিত মুখে চুমু দিয়েছিলাম। ‘যাও, আল্লার হাতে সঁপে দিলাম তোমাকে!’--বলে আমার হাতে গ্রেনেডের ব্যাগ তুলে দিয়ে আঁচলে বেঁধেছিলে যৌবন! যুদ্ধশেষে বিজয়পতাকা উড়িয়ে আসে বিজয়। আসে স্বাধীনতা । চারপাশে শোনা যায় বিজয়ের সেচ্চার স্লোগান। শোনা যায় নতুন শিশুর মিষ্টি গলা। কিন্তু এই ফাঁকে যুদ্ধের ডামাডোলে-- অকালে হারিয়ে যায় অনেক প্রাণ। তারা আর ফিরে আসে না। মুষ্টিমেয় কিছু নাম ছাড়া বাকীদের কথা ভুলে যায় সমাজ, ভুলে যায় রাষ্ট্র, ভুলে যায় পৃথিবী। নশ্বর জীবনে মানুষ যা-কিছু পায়, হারায় তার সবকিছুই। পরকাল থাক্ বা না থাক্, মৃত্যুতে হারিয়ে যায় সে, সাথে সাথেই হাতছাড়া হয়ে যায় সবকিছু তার। তবু মানুষ এই ক্ষুদ্র জীবনকে আঁকড়ে ধরে রাখতে চায়। তবু মানুষ ভালোবাসতে চায়। চিরবিচ্ছেদই শেষপরিণতি, একথা জেনেও সে মুখরিত হতে চায় অনন্ত মিলনে। মৃত্যুর পর আরেকজীবনেও পেতে চায় সে তার প্রিয়জনকে আপন করে--- পূর্বজীবনের মতোই। বারুদের গোলা গিলে ফেলে সে বাঁচতে চায় জীবনমুখি অসম্ভব প্রত্যাশায়। মৃত্যকে জয় করে সে হতে চায় মৃত্যুঞ্জয়ী। তাদের মুখপাত্র হয়ে কবি লেখেন: টমাহক গিলে গিলে অগ্নিসহ আমি এক অদ্ভুত প্রেমিক উধাও-বসন্তের বিশ্বে- যমদূতের অভিসন্দর্ভ । স্বপ্নের আঙিনা ছোঁয়া নশ্বর তল্লাটে জীবনানন্দীয় প্রত্যয়ে অশ্বত্থের বীজ রোপি রোজ আর শোনাই গান; আমার কণ্ঠে বাঁধা আবহমান নিসর্গের সুর হে বন্ধু, ভুলো না চিনে নিতে, কোনোদিন নিপাতনে সত্য হলে মুগ্ধকল্প কবির বিশ্বাস। আজ দুনিয়াব্যাপী করোনা-মহামারীর তাণ্ডব চলমান। এই করোনা-ভাইরাস লক্ষ্যে ঘাতক, স্বভাবে সাম্যবাদী। গরিব যেমন আক্রান্ত তার অদৃশ্য তীরে; তেমনি আক্রান্ত মাল্টিবিলিওনার। সংক্রমিত যেমন নিরীহ গফুর-রহিমার রোদে পোড়া বৃষ্টিতে ভেজা শরীর, ঠিক তেমনিভাবেই সংক্রমিত মহাক্ষমতাধর ট্রাম্প-মেলানিয়ার শীতাতপ নিয়ন্ত্রিত প্রাণ। এই মহামারীতে কোথাও হারিয়ে যাচ্ছে একটি ছোটো পরিবার; কোথাও হারিয়ে যাচ্ছে কোনো পরিবারের সুখের হাসিটুকু; কোথাও উর্বর প্রেমিকা হারিয়ে ফেলছে তার সবুজ প্রেমিককে; কোথাও শ্যামল প্রেমিক হারাচ্ছে বাদামি প্রেমিকাকে তার। আর দুনিয়ার সর্বত্র প্রায় একই সাথে কমে আসছে অর্থনীতির চাকার গতি। কিন্তু তারপরও উজ্জ্বল দৃশ্য এই যে-- এই মহামারী ব্যারিকেড দিয়ে আটকিয়ে রাখতে পারে না যুবক-যুবতীর ভালোবাসার পথ । সব বাধা দুপায়ে দলে তারা পৌঁছে যাচ্ছে আলোকিত গন্তব্যে। করোনা ভাইরাসের আগ্রাসী থাবা কিশোর-যুবা শ্রেণিকে আটকিয়ে রাখতে পারছে না কোথাও। তারা পথে নামছে, প্রেম করছে, মিছিল করছে, সমাবেশে সোচ্চার হচ্ছে। বিয়েশাদি করে বাঁধছে ভালোবাসার ঘর। এটা যৌবনের শক্তি। যৌবনের ধর্ম। যৌবনের জয়। চিরযৌবনের কবি কাজী নজরুল ইসলামের ' যৌবনের গান' নামক অগ্নিপ্রবন্ধে আমরা যৌবনের এমন রূপই দেখতে পাই। তেমনিভাবেই একটি আলোকিত গন্তব্যে পৌঁছালো আজ যুবা দুটি প্রাণ—তমাল ও জ্যোতি। " শিকল পরেই শিকল তোদের করবো রে বিকল"--- বিদ্রোহী কবির এই মহামন্ত্র অনুসরণ করে তারা স্বাস্থ্যবিধি মেনে আয়োজন করেছিল আনন্দ-উৎসবের। আজ করোনাকালে যখন ধর্ষণ উল্লাসে উন্মাদ হয়ে উঠছে বিভ্রান্তসমাজ, তখন তমাল-জ্যোতি তাদের ভালোবাসাকে পারিবারিক আয়োজনের আনুকূল্যে ভিড়িয়েছে সোনালি মোহনায় । ধর্ষণ-উন্মাদ সময়ে এটি একটি সুসংবাদ অবশ্যই। এ আয়োজনে বিবেকের কণ্ঠ হয়ে বেজে উঠেছে আড়াল-- হে নবীন প্রজন্ম, , ধর্ষক নয়, প্রেমিক হতে শিখো ! প্রেমিক ! তমাল সমবায় পরিবারের সন্তান। তার বাবা জনাব মোঃ আসাদুজ্জামান সমবায় অধিদপ্তরের অতিরিক্ত নিবন্ধক বিসিএস (সমবায়) এসোসিয়েশনের নির্বাচিত সভাপতি। সমবায়-মন মানেই ভালোবাসার মন, সহমর্মিতার মন, বিচ্ছিন্নতার বিপরীতে মিলনের মন। প্রতিকূলতারে সাথে লড়াই করে বিজয়ী হওয়ার মন। তমালের ভূমিকা হবে সমবায়-মনের অনুকূলে, এটাই প্রত্যাশিত। আজ তার শুরু দেখলাম। আমরা কিছুসংখ্যক আধাসাহসী আধাভীতু মানুষ সাক্ষী রইলাম এই সুন্দর অভিযাত্রার। তমাল মানেই একটি অন্তরঙ্গ বৃক্ষের প্রশান্ত ছায়া। তাই তো রাধার প্রার্থনা ছিল পাড়াপ্রতিবেশির কাছে, ‘‘না পোড়াইও রাধার অঙ্গ, না ভাসাইও জলে / মরিলে বাঁধিয়া রেখো তমালের ডালে।” জ্যোতির জন্য তমাল হউক চিরদিনের শ্যামল ছায়া! খরা, বন্যা, মহামারী কোনোকিছুই যেন সেই ছায়াটুকু কেড়ে নিতে না পারে। আর ক্রমবর্ধমান ধর্ষণ-নির্গত দূষিত ধোঁয়ায় জ্যোতি আলোর পথ দেখিয়ে যাবে তমালকে, যেভাবে পথ দেখাতো স্বাধীন বাংলা বেতারকেন্দ্র একাত্তরের গেরিলাদের, এই কামনা ও প্রার্থনা। অভিনন্দন তমাল-জ্যোতি ! তোমরা চিরসুখী হও !
সভ্যতার আপন অরণ্যে / আমিনুল ইসলাম গোবেচারা হাঁটু ভেঙে গদগদ সুবোধ মিনতি: ‘কৃপা করবেন প্রভু, আমরা আপনার নিতান্তই ভক্তকুল এমনকি চান্স পেলেও কারও পাকাধানে মই দিই না কখনো; প্রভুর দয়ায় বাঁচি প্রভুর দয়াতে মরি!’ না-দেখার ভানে রহস্য-নিশ্চুপ সময়। ওদিকে দুষ্ট ও দুর্ধর্ষরা পথে পথে রচে আরব-বুড়ির নিশীথপ্রকল্প, ফুটবল খেলে ভাগ্য নিয়ে দুর্বলের; এবং শয়তানের হুইসেল শেষ হলে বিকশিত দন্তসহ ভি চিহ্ন দেখায় পা উঠিয়ে-- খোলা আকাশের নিচে ঢেউয়ে ও ঢ্যালায় রচিত বিজয়স্তম্ভে; আর এখন কেউ আর অবাক হয় না- এটা দেখে যে- প্রভাত হলে ফুল দিয়ে আসে সময় দুষ্টদের পদচিহ্ন আঁকা বিজয়স্তম্ভের গোড়ায়: হিরো ভায়া--হিরো ভায়া--- জিন্দাবাদ! জিন্দাবাদ ! হিরো ভায়া যেখানে-- আমরা আছি সেখানে ! আর কে না জানে-- বিজয়স্তম্ভ মানেই যাবতীয় ন্যায্যতার সোনালি স্মারক !? 
প্রমুগ্ধ পঙক্তিমালা / আমিনুল ইসলাম সম্মত সিদ্ধান্ত হয়ে জড়িয়ে আছো প্রজ্ঞাপিত প্রাণে টান দিলে পিনআপ পতাকার মতো খুলে আসবে, নাকি হয়ে উঠবে তলবীসভার নোটিশ- এসব ভাবতে গেলে নিজেই এজেন্ডা হয়ে ওঠে মন। আমি কবি, ভালোবাসা আমার বদ-অভ্যাস এতকিছু জেনেও লাল হৃদচিহ্ন হয়ে দাঁড়াও আমার সবুজ নেশার সম্মুখে, আমি ঝড়ের গাছ হয়ে উঠি। তুমি তো জানোই- আকাশের সেলফোন জাগিয়ে তোলে ভূমিকে, খুলে যায় মৃত্তিকার সবকটি পিপাসার দ্বার তৃষ্ণার জল হবে না, তারপরও লোকসানী জুটমিলের মতো পোস্টপেইড বিল বাড়িয়ে তোলো এতটা ! ভালোবাসো না, অথচ অনুরাগের চিত্রকল্প হয়ে ঘুরঘুর করো সংবেদনশীলতার চারপাশে, লাল ব্যঞ্জনা কাতুকুতু দেয় রাতজাগা কবির কামনায় ! এমনটি চলতে থাকলে, তুমিই বলো, আমি কতক্ষণ ঠেকিয়ে রাখবো প্রমুগ্ধ পঙক্তিমালা? ভালোবাসা অন্তরঙ্গ অনিয়মের নদী অবৈধ জলে ভেজাবে না পা অথচ ওজু-করা মন নিয়ে কেন যে কূলে এসে দাঁড়াও ! কেন যে?
জীবন, তোমাকে লালগোলাপ শুভেচ্ছা আমিনুল ইসলাম অথচ কোনও ইউনুস নবী নই, জানা ছিল না ইসমে আজমও; তবু ডুবে-যাওয়া শিশুকে উগরে দেয় শ্রাবণের গাঙ ! আর কৈশোরের কান ছুঁয়ে চলে যায়- শত্রুর বুলেট-'‘মা গো!’' দেড়সপ্তাহ আমি হাসপাতাল; ম্লান চোখে চেয়ে দেখা- সকালরঙের জীবন কিভাবে সাঁঝরঙা মৃত্যু হয়ে ওঠে ডাক্তারশাসিত দুপুরে ! শৈশবে-কৈশোরে-যৌবনে বহুবার যমদূতের সাথে রানিং ট্র্যাকে- কখনো একশ মিটার--কখনো চারশ’ প্রতিবারই রেফারির মতো ভাগ্য বাম হাত ধরে মৃত্যুর ট্র্যাক থেকে তুলে দাঁড় করিয়ে দেয় জীবনের মঞ্চে; আর প্রতিবারই স্প্রিন্টারজয়ী উসাইন বোল্টের মতো হেসে ওঠা আমার আহত শরীরে ও প্রাণে। এভাবেই অজস্র মৃত্যুকে পেরিয়ে আজ যেখানে এসে দাঁড়িয়েছি, সেটা সময়ের এক ক্ষুদ্র চূড়া-- যার ভাঁজে ও খাঁজে যমের কেন্দ্রশাসিত রাজত্ব; আর আমি এও জানি- পর্বতারোহীর মতো যে কোনো সময় পিছলে যেতে পারে পা ! তবুও অভ্যস্ত হাতে পত পত শব্দে উড়ছে আমার অনেক বৃষ্টিতে ভেজা- অনেক রৌদ্রে পোড়া মায়াময় পতাকা ! আমি সদাগরপুত্র নই; ধানকাউনের ঘর থেকে উঠে আসা সবুজ শব্দের কৃষক; তথাপি আমার অস্তিত্ব ঘিরে একাধিক বেহুলা-কণ্ঠে উচ্চারিত একটি মৃত্যুঞ্জয়ী মন্ত্র-‘ ভালোবাসি ’। আর গুম খুন অপহরণ এবং টমাহক-শাসিত আজকের এই পৃথিবীতেও আমার কোনো শত্রু নেই দ্যাখো-ওপেন মার্কেটের ফোরকালার উপহাস উপেক্ষা করে- আজও আমি পুরোনো নক্ষত্রের চুমকি আঁকা প্রণয়ের পোশাক পরে আছি ! তাই বুলেটপ্রুফ জ্যাকেট বা জীপ- কোনোটাতেই কাজ নেই আমার যদিও প্রতিটি সহবাসেই চোখ পড়ে নাভির নিচে আঁকা মৃত্যুর উল্কি! হে জীবন, অনেক দিয়েছো- কখনো দুপুরের দিঘিতে সংবিধিবদ্ধ স্নান কখনো সাঁঝের নদীতে গোপন সাঁতার; কখনো সম্বর্ধনার সরব মঞ্চ, কখনো উপেক্ষার নীরব উপহাস; আর আমি এও জানি- তোমার হাতে শেষ পেয়ালাটি হেমলকের- যা করতেই হবে পান---আজ না হয় কাল যেভাবে মোহাম্মদ আলীদেরও মেনে নিতে হয় হার- শেষের খেলায়! তবু হে বন্ধু, হে সখা, হে শত্রু, তোমাকে জানাই লাল গোলাপ শুভেচ্ছা!
থার্ড আম্পায়ারের চোখে আমিনুল ইসলাম তোমাকে দেখছে বিপক্ষ দলের ঘর্মাক্ত খেলোয়াড়গণ তোমাকে দেখছে নিজ দলের সহাস্য সহকর্মীর দল ক্লান্তচোখে দেখছে যারা ঠাঁই পায়নি এখনও দলে, কিংবা যারা দল থেকে ছিটকে পড়েছে কোনো কারণে; তোমাকে দেখছে মাঠে উপস্থিত সহস্র প্রত্যক্ষ চোখ তোমাকে দেখছে ইলেকট্রনিক মিডিয়ার অজস্র নয়ন; রোদে পোড়া বৃষ্টিতে ভেজা তোমার মুখে কখনো উপভোগের চিত্রকল্প, কখনো-বা বিরক্তির ব্যঞ্জনা। যতবার রিপ্লে, ততবারই দেখি, প্রতিপক্ষ প্লেয়ারদের চিনতে ভুল হয় না তোমার, এখানে তুমি অর্জুন-দৃষ্টি; আর সেকারণেই তোমার সাফল্যের হারও ঊর্ধ্বমুখী; তবে অভ্যন্তরীণ সাবধানতা বাড়াও; কারণ, গাঙেয় বাংলার বাতাস শুধু সিরাজের সৌরভই বহন করে না মীরজাফর-জগৎশেঠদের প্ররোচনাও ব্রিফকেসে তার। হ্যাঁ, এটা খুবই স্বস্তির বিষয় যে, কিভাবে খেলবে নিজে, কাকে খেলাবে কোন্ পজিশনে, সে-প্রজ্ঞা ও অভিজ্ঞতা দুই-ই অর্জনে তোমার। আহা কাজ আর কাজ ! পুরাতন ঘাম না শুকোতেই নতুন ঘাম; তবু বোশেখের বৃষ্টির মতো বিরল অবসরের ফাঁকে ফাঁকে গত চল্লিশ বছরের ম্যাচগুলোর ভিডিও দেখে নিও আর ড্রেসিং রুমে বসে মাঝে মাঝে পড়ে নিও আলোর অক্ষরে লেখা শেখ মুজিবের ‘অসমাপ্ত আত্মজীবনী; অমনি নবায়িত হয়ে যাবে সেই সুচেতনা, কে তুমি, কাদের আনন্দ-বেদনার ভার তোমার কাঁধে এবং নতুন পিচে কী তোমার উজ্জ্বল টার্গেট। হে ক্যাপ্টেন, দেশি কিংবা বিদেশি কোনো কোচের দরকার নেই তোমার।
এইতো জীবন / আমিনুল ইসলাম তুমি কি তাহলে হারিয়েছো স্রোত, নদী? ঢেউ ঢেউ চুমু ভাঙেনাকো তাই পাড় ভেসে যাবো ভেবে আসা এই অন্ধকারে পিপাসা নিয়েই ফিরে যাই-রেখে দাড়। হয়তো তুমিও জিতে গেলে কোনোখানে বেঁচে গেলো খুব হিসাবের হালখাতা বাজেটের ঘরে ক্যালকুলেটর মন গণিতের গাছে হিসাবে হলুদ পাতা। যারা বিবেচক- যারা সৎ ও সংসারী তারা কেনে মেপে কাঁচা মরিচের ঝাল আমি গাঁজাখোর হাটভাঙ্গা হাটুরিয়া ঘরে ফিরি চুমে বয়েসী চাঁদের গাল। মাতাল হরফে এঁকে দিয়ে যাই আমি সাঁঝের উরুতে অবৈধ আলোর উল্কি মর্নিং শিফ্টের ভিজিটিং প্রফেসর বলে দেবে এই আলোআঁধারির ভুল কি। সুখের শরীরে বারোয়ারী এঁটো ঘ্রাণ আমি চুমে যাই বেদনার গোল নাভি তুমি দেখাওনি ব্যালান্স সীটের ভাঁজ আমিও চাইনি ব্যাংক-রিজার্ভের চাবি। কারা বিচক্ষণ আর কারা বোকারাম সে রায় দেয়ার নেই কোনো হাইকোর্ট জীবন যদি-বা হয়ে ওঠে ঊটপাখি বালুতেই সুখ খুঁজে নেবে তার ঠোঁট।
সমবায় অধিদপ্তরে সুশাসন বিষয়ক প্রশিক্ষণ আমিনুল ইসলাম সুশাসন হচ্ছে সুস্থ পরিবার, সংগঠন, দপ্তর, অধিদপ্তর, মন্ত্রণালয়, সমাজ, রাষ্ট্র এবং পৃথিবী গঠনের প্রধানতম পূর্বশর্ত। আজ সারা দুনিয়া জুড়ে সুশাসনের অভাব প্রকটতর হয়ে উঠছে। দুনিয়ার প্রায় সর্বত্র সুশাসনের গলা টিপে ধরতে চায় কালো হাতের থাবা। কিন্তু প্রতিটি সমবায় সমিতি হচ্ছে গণতন্ত্রভিত্তিক অরাজনৈতিক বেসরকারি সংগঠন। যে কোনো একটি সফল সমবায় সমিতি হচ্ছে সুশাসনের উজ্জ্বলতম উদাহরণ। সমবায়ের মূলকথাই হচ্ছে, " সকলের তরে সকলে আমরা/ প্রত্যেকে আমরা পরের তরে।" প্রত্যেকটি সফল সমবায় এক একটি প্রকৃত ‘‘ অরাজনৈতিক গণতন্ত্র ‘’। এমন প্রেক্ষাপটে সমবায় অধিদপ্তর নিজস্ব কর্মচারীদের জন্য আয়োজন করেছিল দুদিন ব্যাপী সুশাসন বিষয়ক প্রশিক্ষণ কোর্স। আজ বিকেলে ছিল সমাপনী পর্ব । অধিদপ্তরের ৫০ জন কর্মচারী এই প্রশিক্ষণে অংশগ্রহণ করেন। আলোচক/ বক্তা ছিলেন সিনিয়র অফিসারগণ। স্বাস্থ্য বিধি মেনে এই আয়োজন করা হয়েছিল। ৫০ জন প্রশিণার্থীর মধ্যে ২৬ জন ছিলেন মহিলা এবং ২৪ জন পুরুষ। পরীক্ষায় ১ম ও ৩য় স্থান অধিকার করেছেন ২জন মহিলা প্রশিক্ষণার্থী এবং ২য় স্থান অধিকার করেছেন ১ জন পুরুষ কর্মচারী। বাংলাদেশে সমবায় নারীর ক্ষমতায়নে কাজ করে যাচ্ছে এবং এই বিভাগে মহিলা কর্মচারীর সংখ্যা অনেক। এটা একটি ইতিবাচক দিক। সুশাসনের সংজ্ঞা, নৈতিকতা ও শিষ্টাচার, সমবায় অধিদপ্তরের শুদ্ধাচার কর্মপরিকল্পনা, প্রশাসনিক স্বচ্ছতা ও জবাবদিহিতা, সমবায় অধিদপ্তরের সিটজেন চার্টার, তথ্য অধিকার আইন, অভিযোগ প্রতিকার ব্যবস্থাপনা, দক্ষতা উন্নয়নে সুশাসন, সমবায় সমিতির অডিট ও গণশুনানী, তথ্য অবমুক্তকরণ নির্দেশিকা, সুশাসনের চ্যালেঞ্জ প্রভৃতি ছিল প্রশিক্ষণের বিষয়। আমরা সমবায় অধিদপ্তরের মাধ্যমে সুশাসন প্রতিষ্ঠার নানা উদ্যোগ গ্রহণ করেছি। ক্ষমতার বিকেন্দ্রীকরণ, অনলাইন সেবা প্রদান, দোষীদের বিরুদ্ধে ব্যাপক শৃঙ্খলামূলক ব্যবস্থা গ্রহণ, অপেক্ষাকৃত সফল ও সুনামের অধিকারী কর্মচারীদের অধিকতর গুরুত্বপূর্ণ পোস্টিং প্রদান, লজিস্টিক সাপোর্ট বাড়ানো, প্রশিক্ষণের সংখ্যা ও মান বৃদ্ধিকরণ, অভিযোগের দ্রুত তদন্তকরণ এবং ফাইন্ডিংস অনুযায়ী ব্যবস্থা গ্রহণ প্রভৃতি। কিন্তু আমাদের নিজেদের কিছু সীমাবদ্ধতা, মাঝে মাঝে কিছু অপ্রত্যাশিত প্রতিবন্ধকতা , সমবায় আইন নিয়ে আদালতে একাধিক মোকদ্দমা এবং অনেক সমবায় সমিতির অভ্যন্তরীণ ক্রোন্দল ও স্থানীয় রাজনীতিতে জড়িয়ে পড়া শতভাগ সুশাসন প্রতিষ্ঠার পথে অন্তরায় হয়ে উঠতে চায়। সেসব মোকাবেলা করেই সমবায় অধিদপ্তর আরও বেশি সফলকাম হতে চেষ্টা চালিয়ে যাচ্ছে। দুচারজন ব্যতিক্রম ছাড়া আমাদের সহকর্মীগণ নিবেদিত হয়ে কাজ করে চলেছেন। করোনাকালেও আমাদের কাজের গতি অব্যাহত রয়েছে। আজ সমাপনী অনুষ্ঠানে আমরা ৪ জন মহিলা প্রশিক্ষণার্থী এবং ৩ জন পুরুষ প্রশিক্ষণার্থীর মূল্যায়ন মন্তব্য শুনেছি। তারা বেশ কিছু সাজেশন রেখেছেন। আমরা সেসব পরবর্তী আয়োজনে বিবেচনায় রাখবো। মূল্যায়ন পরীক্ষায় ১ম, ২য় এবং ৩য় স্থান অধিকারী প্রশিক্ষণার্থীকে আমরা আনুষ্ঠানিকভাবে পুরস্কৃত করেছি। সুন্দরভাবে প্রশিক্ষণ আয়োজনের জন্য যুগ্ম-নিবন্ধক (প্রশাসন) জনাব মোঃ জিল্লুর রহমান এবং উপ-নিবন্ধক (প্রশাসন) জনাব মোঃ কামরুজ্জামানকে বিশেষ ধন্যবাদ জানাই। জয়তু সমবায়।
একটি গ্রামীণ রূপকথা / আমিনুল ইসলাম গেরামের মাতবরচাচার হস্তক্ষেপে একটি কুকুরের পদোন্নতি, পদের নাম স্বপ্ন-পাহারাদার; তো আবশ্যিকভাবে বাদ পড়লো জ্যেষ্ঠ ও নিষ্ঠাবান-- দুই কি তিন , তাদের উপর আরোপিত অযোগ্যতা শিরোনাম হলো সিংহ-সম্পাদিত শেওড়াপাড়ার সবুজপাতা দৈনিকের পাতায়; ঘেউ ঘেউ করে করে আরেকটি সারমেয় পেলো মাংসের গামলা পাহারা দেওয়ার কাজ; আর নবাগত কুকুরটি তড়িঘড়ি পেয়ে গেল পুরাতন কসাইখানার পাশ ঘেঁষে সুপ্ত সম্ভাবনার সোনালি উঠোন। অথচ তাদের মনে রায় দুর্লভ-ইয়ার লতিফের অসন্তোষ ; গ্রামের দক্ষিণে- কালীতলার বিলের ধারে পাঁচতারা বটগাছ, তার নিচে বসে তারা এখন সাঁঝের ইউনিফর্ম পরে রচনা করে সাপ্তাহিক ষড়যন্ত্রের রাত: অথচ যারা বঞ্চিত হয়েছিল নানা মারপ্যাচে, এখনও যারা বঞ্চিত কিছুটা, তারা কিন্তু ষোল আনা বিশ্বস্ত নিজেদের অভ্যস্ত দায়িত্ব আর সরলমনা গেরস্তের প্রতি। গতকাল মাঝরাতে সহসায় ভেঙে গেল ঘুম; এত রাতে কার গলা ! মনের ভুলে আমি কি তবে কোনো ঘোড়াঘাটে এসে গেছি ? গোলাঘর, বারান্দা, চিলেকোঠা-- মৌরসি বন্দুক আর টর্চহাতে এক এক করে সব দেখলাম, কে ওখানে ! কে? কই রে বাচ্চু, কোথাও তো কাউকে দেখি না ! অবশেষে আমার পাঠঘরের দরোজায় উঁকি: কোনো নিশিকুটুম নয়, ডাকুও নয়, থেকে থেকে চিৎকার করে' কথা বলছে ধূসর হয়ে ওঠা একটি ইতিহাসের বই: "পড়ো তোমার প্রভুর নামে ! পড়ো আর- মুখস্থ করো, আত্মস্থ করো- এই আমাকে---পলাশী থেকে ধানমণ্ডি !''
( ধন্যবাদ জুকারবার্গ ) আমিনুল ইসলামের কবিতায় মুক্তিযুদ্ধের বর্ণমালা বিশ্বজিৎ ঘোষ বাংলাদেশের কবিতার ধারায় এক নিভৃতচারী কবির নাম আমিনুল ইসলাম (জ. ১৯৬৩-)। বিষয় ও আঙ্গিক- উভয় দৃষ্টিকোণেই তাকে একজন প্রকৃত কবি বলে শনাক্ত করা যায়। তাঁর কবিতায় আছে ভাবনার স্বকীয়তা, আছে শব্দ নিয়ে খেলার চমৎকার প্রবণতা। বাংলা শব্দের মাঝে তিনি অনায়াসে বর্তমানে প্রচলিত ইংরেজি শব্দ মিলিয়ে দেন, বর্তমান সময়ের নানা অনুষঙ্গকে তিনি করে তুলতে পারেন কবিতার বিষয়বস্তু। অভিজ্ঞতার লোকালয়, সম্পদ, ইতিহাস, ঐতিহ্য, সংস্কৃতি- এসব নিয়েই আমিনুল ইসলামের কবিতা। আমিনুল ইসলামের কবিতাবিশ্বে বার বার উত্তাপ সঞ্চারিত হয় আত্মজৈবনিক অভিজ্ঞতা আর নষ্টালজিয়ার উৎস থেকে। নানা দৃষ্টিকোণেই আমিনুল ইসলামের কবিতার উপর আলো ফেলা যায়। তবে এই রচনায় আমরা কেবল মুক্তিযুদ্ধ প্রসঙ্গে তাঁর কবিতা কীভাবে বাঙ্ময় হয়ে উঠেছে, সেদিকেই দৃষ্টি নিবদ্ধ রাখবো। আমিনুল ইসলামের কবিতাসমগ্রের দিকে চকিতে চোখ ফেলে গোটা চারেক কবিতাকে শনাক্ত করা গেল, যেখানে তাঁর মুক্তিযুদ্ধের চেতনা চমৎকারভাবে শিল্পিতা পেয়েছে। এই কবিতা চতুষ্টয় হলো- ‘কপোতাক্ষ: সে এক হাফ-সাঁতারের স্মৃতি’, ‘মুক্তিযুদ্ধের কান্না’, ‘কবির জন্মদিন’, এবং আমার মুক্তিযোদ্ধা হতে পারা না-পারার গল্প’। আরো কিছু কবিতায় আছে মুক্তিযুদ্ধের টুকরো টুকরো ছবি- তবে এই চারটি কবিতা এ প্রসঙ্গে বিশেষভাবে আলোচনা যোগ্য। জোছনার রাত বেদনার বেহালা (২০১৪) কাব্যগ্রন্থের একটি উল্লেখযোগ্য কবিতা ‘কপোতাক্ষ: সে এক হাফ- সাঁতারের স্মৃতি’। কপোতাক্ষ নদকে নিয়ে স্মৃতিচারণ করতে বসে কবি হঠাৎ চলে গেছেন উত্তাল সমুত্থিত উনিশশ’ একাত্তর সালে মুক্তিযুদ্ধের অগ্নিগর্ভ দিনগুলোতে। জীবনযুদ্ধে কীভাবে জেগে উঠতে হয়, কীভাবে পড়ি দিতে হয় শ্রাবণগাঙ্গের ফেনায়িত আক্রোশ- সেকথা বলতে গিয়ে উপমার খোঁজে কবি উপনীত হয়েছেন একাত্তরের দিনগুলোতে এবং এভাবে নির্মিত হয়েছে অসমান্য এই চরণগুচ্ছ: একাত্তর যেমন ফকির পণ্ডিতের গাঁয়ের নিরীহ ছেলে শামসুকে করে তুলেছিল বেয়াড়া সাহসী- তার ঘুড়ি উড়ানো আঙুল হয়ে উঠেছিল ট্রিগারের পেছনে দুরন্ত তর্জনী, পদ্মার কাছে ফিরে এসে আমিও মুছে ফেলেছি আমার ব্যর্থতার নুন; দ্যাখো পিঠে শিশু নিয়ে আমি পাড়ি দিতে পারি শ্রাবণগাঙ্গের ফেনায়িত আক্রোশ। (‘কপোতাক্ষ: সে এক হাফ-সাঁতারের স্মৃতি’) শরতের ট্রেন শ্রাবণের লাগেজ(২০১৩) কাব্যের অন্তর্গত ‘মুক্তিযুদ্ধের কান্না’ কবিতায় একাত্তরে পাকিস্তানি হানাদার বাহিনী, তাদের এদেশীয় দোসর, গ্রামীণ নিরীহ সরল মানুষের উপর নির্মম নির্যাতন- ইত্যাদি প্রসঙ্গ চিত্রিত হয়েছে। একাত্তরে আতঙ্কগ্রস্ত, গ্রামীণ মানুষের সামূহিক মনস্তত্ত্বের শিল্পরূপ হিসেবে ‘মুক্তিযুদ্ধের কান্না’ একটি অনন্য নির্মাণ। রাজাকার- কর্তৃক গিয়াসদাদার ঘরে যে আক্রমণ, তা তো একাত্তরে গোটা বাংলাদেশেরই ছবি। নৃত্যগীতে মাতোয়ারা রক্তলোভী- এক ঝাঁক মশার রূপকে রাজাকার বাহিনীর আক্রমণকে কবি ভাষারূপ দিয়েছেন এভাবে- ‘জোছনাস্নাত রাতের দরবেশময় নীরবতাকে ভেঙে ফেলে/গিয়াসদাদার ঘরের দরোজায় আচমকা ডেকে ওঠে দজ্জাল;/‘দরজা খোল্! দরজা খোল্!/দরজা খোল্- নাতো আগুন লাগিয়ে দিবো!’/ঘুম ভেঙে যাওয়ায় আশেপাশের বাড়িতে কান খাড়া করে ওঠে নরনারী/কিন্তুু ভয়ে বা অন্য কোনো কারণে কারণে রাতের মতোই নীরব প্রতিবেশী কন্ঠসমূহ!/ আর গিয়াসদাদার দরোজায় সেই ভয়ঙ্কর ঘাতক-ডাক: ‘দরজা খোল্ শালা!’(‘মুক্তিযুদ্ধের কান্না’)। একান্তরে বাঙালির সমুত্থিত জাগরণের পাশাপাশি গোটা বাংলাদেশটাই কেঁপে উঠেছিল নিরীহ মানুষের হাহাকার আর কান্নায়। আকাশে-বাতাসে কেবল ধ্বনিত-প্রতিধ্বনিত হতো কান্নার রোল। কাঁদছে সন্তান-হারা পিতা ও মাতা, কাঁদছে স্বামীহারা বধূ, কাঁদছে নাতি-হারা বৃদ্ধ দাদু কিংবা ভাই-হারা ছোট বোন। এতসব কান্না নিয়েই মুক্তিযুদ্ধের বাংলাদেশ। এই কান্নার কষ্টই যেন শিল্পিত হয়ে ওঠে আমিনুল ইসলামের কুশালী হাতের ছোঁয়ায়: এ আর্তনাদ-এ ক্রন্দন-এ আকুতি দিনে দিনে ছড়িয়ে পড়েছিল কূপের তলা, পাঙ্গাসমারীর কিনার- এবং ষোল রইসার মাঠ পেরিয়ে ম্যাঢ়াতলার বিলে; হয়তো এ কান্না শুনে মাথা নোয়াতো বিতর্কিত বিধাতার সিংহাসন দুঁয়ে দাঁড়িয়ে থাকা সিদরাতুল মুনতাহাও। (‘মুক্তিযুদ্ধের কান্না’) একাত্তরে বহু মানুষ মুক্তিযুদ্ধে প্রত্যক্ষভাবে অংশগ্রহণ করেছেন, ত্রিশ লক্ষ মানুষ শহীদ হয়েছেন, নির্যাতিত হয়েছেন তিন লক্ষ মা-বোন। কিন্তু দীর্ঘ সাড়ে-চার দশকেও মুক্তিযোদ্ধা আর শহীদের নাম যথার্থভাবে লিপিবদ্ধ হয়নি, বরং ঘটেছে নানা অঘটন। এ প্রসঙ্গটাই আমিনুল ইসলাম তুলে ধরেছেন আলোচ্য কবিতায়। তিনি লিখেছেন-‘... এখন আর বিস্মিত হওয়ারও কিছু নেই যে/নেফুল কাকা কিংবা গিয়াসদাদার নাম ওঠেনি/শর্ত ও তর্ক নিয়ন্ত্রিত মুক্তিযোদ্ধার তালিকায়।/আর কীভাবেই বা উঠবে তাদের নাম/মুক্তিযোদ্ধার তালিকায়।/মুক্তিযুদ্ধে শহীদ হয়েছেন ত্রিশলক্ষ নরনারী/ভয়ঙ্করভাবে নির্যাতিত আড়াই লক্ষ জননী-জায়া-বোন;/ তাদের ক’জনেরই বা নাম আছে তালিকায়? হায় সংজ্ঞা! হায় তালিকা! হায় ইতিহাস!/রোমান গ্রীক-মোগল সাম্রাজ্যের ইতিহাসের মতো/বাংলার মুক্তিযুদ্ধের ইতিহাসও একটি অসম্পূর্ণ ইতিহাস।’ (‘মুক্তিযুদ্ধের কান্না’) একাত্তরের কান্না তো থেমে যাবার নয়। নির্যাতিত মানুষের অন্তরে অন্তরে চলে এই কান্নার রোল। তাই ভুয়া মুক্তিযোদ্ধা হবার দারুণ দাপটের দিনেও কবি শোনেন একাত্তরের কান্না, আশিয়া দাদির করুণ কান্নায় তিনি পাঠককে নিয়ে যান একাত্তরের বাংলাদেশে: অথচ বিস্মৃতির নাকের ডগায় ইথারের রেকর্ডে ধারণকৃত আশিয়া দাদির কান্না আজও বৃক্ষের আঙুলস্পর্শে বেজে ওঠে বাবলাবোনার মাঠে- ফারাক্কার কল্যাণে শুকিয়ে ডাঙা-হয়ে-যাওয়া কিচনীদহার বিলে ‘তোমরা হামার নেফুলকে আইন দাও।’ (‘মুক্তিযুদ্ধের কান্না’) শরতের ট্রেন শ্রাবণের লাগেজ কাব্যের ‘কবির জন্মদিন’ কবিতায়ও আছে মুক্তিযুদ্ধের নানামাত্রিক অনুষঙ্গ। একাত্তরে কবি ছিলেন নয় বছরের কিশোর। কিন্তু ওই কিশোর বয়সেই একাত্তর তাঁকে কীভাবে জাগিয়ে তুলেছিল সে-কথা ধরা পড়েছে এই কবিতায়, বাংলাদেশের বিজয়ের দিন ষোলই ডিসেম্বরটাই হয়ে উঠেছে কবির জন্মদিন। নষ্টালজিয়ার কবির সেদিনের ভাবনা চার দশক পরে ফিরে এসেছে স্মৃতিজাগানিয়া এই শব্দ-স্রোতে-----‘আজ হতে বহু বছর আগে-উনিশ শ’ একাত্তর সাল/চারপাশে মুখরিত মুক্তিযুদ্ধ/সেবার ভাদ্রমাস ভরে উঠেছিল/প্রলম্বিত প্রবাহের প্রমত্ততায়/সেবার ডিসেম্বর ফলে উঠেছিল/ শীতসকালের টমেটো-কালার নতুন প্রভাতের ফসলে;/তৈরি পতাকা না পেয়ে/মা’র আঁচলছেঁড়া কাপড়েই উড়িয়েছিলাম স্বাধীনতার ফ্লাগ/ঘুড়ি ওড়ানো উত্তরের হাওয়ায়-/‘জয় বাংলা!’/মনে হয়েছিলো সেই মধ্য- ডিসেম্বরেই জন্ম আমার’ (‘কবির জন্মদিন!’)। কেবল নিজের নয়, সব বাঙালিরই জন্মদিন, কবির চেতনায়, হয়ে ওঠে বিজয়ের ষোলই ডিসেম্বর। কৈশোরক এই অভিজ্ঞতা আর অভিজ্ঞানের রূপায়ণের কারণে ‘কবির জন্মদিন’ প্রকৃত অর্থেই হয়ে ওঠে অসামান্য এক নির্মাণ-। পাঠক, একবার স্মরণ করি কবিতার শেষ স্তবক: খুঁজি-খুঁজি-খুঁজি যতবার হাত বাড়াই শিহারিত আলোটুকু ঘিরে চারপাশ হতে জমে আসে গোলমেলে কুয়াশা: ‘কবি, জন্মতারিখ দিয়ে কী হবে! তুমি বাঙালি বিজয়ের প্রসববেদনায় উজ্বল ডিসেম্বরেই তোমার জন্ম।’ (‘কবির জন্মদিন’) -এভাবে, এই কবিতায় কবি আমিনুল ইসলাম বাঙালিকে পৌঁছে দিয়েছেন অভিন্ন এক বিজয়ের ঠিকানায়। মুক্তিযুদ্ধের অনুষঙ্গে লেখা কবির চতুর্থ কবিতা ‘আমার মুক্তিযোদ্ধা হতে পারা না-পারার গল্প’। কবিতাটি গ্রথিত হয়েছে কবির ‘জলচিঠি নীলস্বপ্নের দুয়ার’ শীর্ষক কাব্যগ্রন্থে। কিশোর বয়সের কারণে কবি যোগ দিতে পারেননি একাত্তরের মুক্তিযুদ্ধে। এই বেদনা এই যন্ত্রণার সাগর মন্থন করেই রচিত হয়েছে আলোচ্য কবিতা। একাত্তরে বাংলাদেশের গ্রামীণ জীবনের নির্মম বাস্তবতা ছড়িয়ে আছে কবিতার পংক্তিতে পংক্তিতে। নিজের কথা বলতে বলতে এ কবিতায় কবি আসলে শুনিয়েছে যুদ্ধদিনের কথা। সেদিনের কিশোর উত্তরকালে দেখেছেন নিজেকে এই ভাবে: গ্রামের আর পাঁচটা শিশুর মতো আমারও একটা গামছা ছিল- ছোটো এবং লাল; মুক্তিযোদ্ধার আদলে মাথায় পাগড়ি বাঁধা নেশা হয়ে উঠেছিল আমরাও। দাঁড়টানা শিখেছিলাম আর ও আগে; আর নদীবর্তী শিশু হওয়ায় সাঁতার জানতাম বড়দের মতোই। কিন্তু আমি তো মুক্তিবাহিনীর নৌকার মাঝি, কিংবা দাঁড়টানা মাল্লা, অথবা ছদ্মবেশী শিশু ফেরিওয়ালা হওয়ার সুযোগ পাইনি। হতে পারিনি আমি মুক্তিযোদ্ধাও। (‘আমার মুক্তিযোদ্ধা হতে পারা না-পারা গল্প’) পূর্বেই ব্যক্ত হয়েছে যে, ‘আমার মুক্তিযোদ্ধা হতে পারা না-পারার গল্প’ কবিতায় শিল্পিতা পেয়েছে একাত্তরের বাংলাদেশের গোটা গ্রামীণ জীবন। মানুষের আতঙ্ক, সমুখিত জাগরণ, প্রাত্যহিক জীবন-সবকিছুই অনুপুঙ্খভাবে উঠে এসেছে এই কবিতায়। আসলে এ কবিতা এক কিশোরের চোখ দিয়ে দেখা একাত্তরের অগ্নিগর্ভ বাংলাদেশ। সেদিনের মানুষের যুদ্ধ, বাঙালির জীবনসংগ্রাম যেন ছবির মতো ভেসে উঠে এ কবিতায়; সন্ধ্যা হলে আবজুল কাকাদের উঠানে গর্জে উঠতো- আকাশবাণী-কোলকাতা:‘খবর পড়ছি দেবদুলাল বন্দ্যোপাধ্যায়’। অথবা আবদুল জব্বারের স্বাধীন বাংলা বেতারকেন্দ্র: ‘জয় বাংলা বাংলার জয়’! আহা, এই গান সেই নয়মাসে- আমি কতোবার যে গেয়েছি,-আমার শিশুকন্ঠের সেই গান শুনে কতোবার যে উদ্দীপ্ত হয়ে উঠেছে-বারুদের গল্পমাখা বাতাম,-সে-হিসাব লেখা নেই বাংলা একাডেমীর মুক্তিযুদ্ধ-সিরিজের পাতায়; হয়তোবা একাত্তরের ব্যথিত বাতাস তার ইথারের আর্কাইভে ধরে রেখেছে সেই বিবরণ। (‘আমার মুক্তিযোদ্ধা হতে পারা না-পারার গল্প’) কবি আমিনুল ইসলাম সদর্থক চেতনা দিয়ে পর্যবেক্ষণ করেন জীবনকে। মুক্তিযুদ্ধের অনুষঙ্গে লেখা তাঁর কবিতাগুলোতেও শিল্পিতা পেয়েছে তাঁর এই সদর্থক চেতনা। মুক্তিযুদ্ধ বিষয়ক তাঁর কবিতাবলিতে উঠে এসেছে একাত্তরে বাঙালির সমুত্থিত জাগরণের কথা, শিল্পিত হয়েছে বাঙালির গর্জে ওঠার কথা। তাঁর কবিসত্তার-অতলে যে সদা ক্রিয়াশীল মুক্তিযুদ্ধের চেতনা, উপর্যুক্ত কবিতাবলি পাঠ করলে তা সহজেই অনুধাবন করা যায়।
