যতদিন একজন মানুষও করোনাভাইরাস সংক্রমণের ঝুঁকিতে আছে ততদিন আমরা কেউই নিরাপদ না।
গণপরিবহনে করোনাভাইরাস সংক্রমণের ঝুঁকি কেন বাড়ে, কোন বাহনে ঝুঁকি কতোটুকু এবং কিভাবে তা কমানো যায় তা নিয়ে আমার লেখাটি আজ প্রকাশিত হয়েছে ঢাকা পোস্টে। যারা কর্মস্থল থেকে বাড়ি যাচ্ছেন তারা পড়ে দেখতে পারেন।
জেনে নিন ভুল করছেন কি না। ভুল করে থাকলে সমাধানটাও জেনে নিন এই লেখায়।
এই টালমাটাল পরিস্থিতিতে আমাদের করণীয় হলো, সুযোগ পাওয়া মাত্র যেকোন একটি ভ্যাক্সিন নিয়ে নেওয়া। কোভিড ডেডিকেটেড হাসপাতালে আমার ডিউটির অভিজ্ঞতা বলে, যেসব রোগী ভ্যাক্সিন পেয়ে পজিটিভ হয়েছেন তাদের প্রায় সবার মৃদু থেকে মাঝারি ধরণের উপসর্গ ছিল। তীব্র উপসর্গ খুব কমই পাওয়া গেছে। তাদের অক্সিজেনের চাহিদাও কম ছিল। অল্প অক্সিজেনেই স্যাচুরেশন ভালো থাকতো। এবং তারা খুব দ্রুত সুস্থ হয়েছেন। এছাড়া যাদের দেশের বাইরে যাওয়ার সম্ভাবনা আছে তাদের এখন থেকে পাসপোর্ট, ভিসার পাশাপাশি ভ্যাক্সিন কার্ডও লাগবে। আমার ব্যক্তিগত অভিমত আজ হোক কাল হোক কোভিড ভ্যাক্সিনের বুস্টার ডোজ চলে আসবে। করোনাভাইরাস শক্তি হারিয়ে সিজনাল ফ্লু'র মতো পরিবেশে থেকে যাবে। বাৎসরিক ফ্লু ভ্যাক্সিনের মতো আমাদেরকেও কোভিড ভ্যাক্সিন দিতে হবে। দেখা যাক কী হয়!
লকডাউন তো শিথিল হলো, ঈদে বাড়ি যাবেন কিসে করে? নিচের লেখাটি পড়ুন তারপর সিদ্ধান্ত নিন।
ক্যানসার রোগীর রোগ প্রতিরোধক্ষমতা অন্যদের চেয়ে অনেক কম থাকে। ফলে তাঁরা খুব সহজেই নানা রকমের সংক্রামক রোগে আক্রান্ত হতে পারেন। কোভিডের উচ্চতম ঝুঁকিতে আছেন তাঁরা। তাই ক্যানসার রোগীদের দ্রুততম সময়ে কোভিড-১৯ এর টিকা নেওয়া উচিত।
থাইল্যান্ড বিশ্বের প্রথম দেশ হিসেবে ভ্যাক্সিনের ১ম ডোজ সিনোভ্যাকের এবং ২য় ডোজ অ্যাস্ট্রাজেনেকার দিতে যাচ্ছে।
আমাদের কাছে জীবনের সেরা দিন কোনটি? কারো কাছে বাবা-মা হওয়ার দিনটি তার জীবনের শ্রেষ্ঠ দিন। আবার কারো কাছে গ্রাজুয়েট হওয়ার দিন কিংবা স্বপ্নের চাকরি প্রাপ্তির দিনটি তার জীবনের সেরা দিন। আর হাদীসে এসেছে, দুনিয়ার জীবনের শ্রেষ্ঠ দশদিন হচ্ছে জিলহজ্জ মাসের প্রথম দশদিন! আর তাই বছরের শ্রেষ্ঠ এই দশ দিনের ইবাদাত আল্লাহর কাছে অত্যন্ত প্রিয়। ইসলামের পাঁচটি স্তম্ভঃ ঈমান(কালেমা), নামায, যাকাত, রোজা, এবং হজ্জ। বছরে মাত্র একবার এই পাঁচটি ইবাদাতের চমৎকার সমন্বয় ঘটে কেবলমাত্র জিলহজ্জ মাসের প্রথম দশদিনে। বছরের অন্যান্য দিনের মতো এই সময় আমাদের ঈমান থাকে। আবার অন্যান্য সময়ের মতো এই দশ দিন নামায ও যাকাত আদায় করা যায়। এছাড়া আরাফার দিনের বিশেষ রোজা ছাড়াও হাদিসে এই দশ দিনের প্রতিদিন রোজা রাখার ব্যাপারে বিশেষ তাগিদ রয়েছে। ইসলামের অন্যতম স্তম্ভ হজ্জ এই সময়েই আদায় করা হয়। কোরবানী আদায় করা হয় এই দশকে। অর্থাৎ ইসলামে বর্ণিত ইবাদাতের পাঁচটি স্তম্ভ ছাড়াও আরো অনেক ইবাদাত এই দশদিনে প্রতিষ্ঠিত হয়। সেজন্যেই আল্লাহর কাছে এই দশ দিনের মাহাত্ম্য অনেক বেশি। রামাদানের শেষ দশ রাতে যেমন রয়েছে হাজার মাসের থেকেও উত্তম রজনী শবে-কদর। তেমনি, জিলহজ্জ মাসের দশ দিনের মধ্যে রয়েছে আরাফার দিন। যে দিন আল্লাহর কাছে থেকে ক্ষমা ও মাগফিরাত পাওয়ার দিন। জাহান্নাম থেকে মুক্তি পাওয়ার দিন। জিলহজ্জ মাসের গুরুত্বের জন্যে এক আরাফার দিন থাকাই যথেষ্ঠ ছিল। সেই সাথে এই দশকেই আছে কোরবানীর দিন। একেবারে ইবাদাতে পরিপূর্ণ দশটি দিন। 
করোনাভাইরাস মহামারীর এই ক্রান্তিকালে ভারতের কেরালায় জিকা ভাইরাসের প্রাদুর্ভাব দেখা দিয়েছে। ২০১৫-১৬ সালে ব্রাজিলে এই ভাইরাসের প্রভাবে প্রায় ৪,০০০ শিশু মাইক্রোসেফালি (ছোট মাথা) নিয়ে জন্মগ্রহণ করে যারা পরবর্তীতে বুদ্ধিপ্রতিবন্ধী হিসেবে বেড়ে ওঠেছিল।
ঢাকা মেডিকেল কলেজ হাসপাতালে ১৩তম সাইকেল কোভিড ডিউটি শেষ করলাম। গত এক বছর ধরে প্রতি মাসেই একটি করে সাইকেল ডিউটি করে আসছি। একেক সাইকেলের অভিজ্ঞতা একেক রকম। অভিজ্ঞতা ও পর্যবেক্ষণগুলো প্রতি সাইকেল শেষে লিখে ফেললে ভালো হতো। এই সপ্তাহের পর্যবেক্ষণগুলো 'দ্যা বিজনেস স্ট্যান্ডার্ড' এর মতামত পাতায় আজ প্রকাশিত হলো। আগ্রহীরা লিংকে ক্লিক করে পড়তে পারেন।
মহামারিতে সার্ভিস দেয়ার সুযোগ সব চিকিৎসকের হয় না৷ এটা একই সাথে গৌরব ও ঝুঁকির। এই চিকিৎসক গৌরবের সাথে কোভিড ডিউটি করেছেন। বিনিময়ে হারিয়েছেন তার প্রিয় মা ও বাবাকে। এক অসম যুদ্ধের মুখোমুখি দাঁড়িয়ে আমরা সবাই। আল্লাহ এই দুর্যোগ থেকে আমাদের রক্ষা করুন।
আয় বৈষম্য একটি বৈশ্বিক সমস্যা। শিক্ষার ক্ষেত্রে আয় বৈষম্য যাতে কোন বাঁধা হতে না পারে সেজন্যে আফ্রিকা, এশিয়ার গরিব দেশগুলোর মতো বাংলাদেশও প্রাথমিক শিক্ষা থেকে শুরু করে বিশ্ববিদ্যালয় (পাবলিক বিশ্ববিদ্যালয়) পর্যন্ত ব্যাপকহারে ভর্তুকি দিয়ে অত্যন্ত সফলভাবে শিক্ষাকে সবার জন্য affordable পর্যায়ে নিয়ে এসেছিল। করোনাকালে পুরাতন আয় বৈষম্য কিভাবে শিক্ষা ব্যবস্থায় নতুন করে শ্রেণী বৈষম্য নিয়ে এসেছে তার উপর আমার গিন্নীর এই লেখাটি আজকে দৈনিক বণিক বার্তার উপসম্পাদকীয়তে প্রকাশিত হয়েছে। চিন্তার কিছু রসদ যোগাবে লেখাটি।
কয়েকদিন আগে কার্ডিয়াক অ্যারেস্টের ফার্স্ট এইড সিপিআর নিয়ে একটি পোস্ট দিয়েছিলাম। ফার্স্ট এইডের মাধ্যমে জীবন মৃত্যুর পার্থক্য তৈরি করা যায় এরকম আরো একটি কন্ডিশন হলো চোকিং বা শ্বাসনালীতে খাবার আটকে যাওয়া। উপজেলা স্বাস্থ্য কমপ্লেক্সের জরুরি বিভাগে ২ বছর ২ মাস কাজের অভিজ্ঞতা বলে শ্বাসনালীতে খাবার আটকে (চোকিং) মারা যাওয়ার পর ডেডবডি নিয়ে প্রতি মাসেই কেউ না কেউ আসতো। অথচ তখন আমাদের করার কিছুই নেই। সিপিআরের মতো চোকিং এর ফার্স্ট এইডও ঘটনাস্থলেই দিতে হবে। হাসপাতালে নেয়ার মত সময় আপনি পাবেন না। পিঠে চাপড় দেয়া, পেটে চাপ দেয়া, মুখে দুই আঙ্গুল দিয়ে খাবার বা আটকে যাওয়া বস্তুটি বের করার মতো সহজ কিছু কাজই এটার ফার্স্ট এইড। তবে তার কিছু নিয়ম কানুন আছে যা এক্সপার্টদের কাছ থেকে হাতে কলমে শিখে নিতে হবে। ফেইসবুক স্ট্যাটাসে এটা বোঝানো সম্ভব নয়। আপাতত শুধু নিচের অংশটুকু শিখে রাখুন, খাবার খেতে বা খাওয়াতে গিয়ে হঠাৎ করে কারো গলায় খাবার আটকে গেলে সে কথা বলতে পারবে না, কাঁদতে পারবে না, কাশি দিতে পারবে না। তাই চোকিং হয়েছে কি না এটা বোঝার জন্য ভিক্টিমকে জিজ্ঞেস করুন, তোমার গলায় কি খাবার আটকে গেছে? যদি সে উত্তর দিতে পারে তার মানে তার চোকিং হয়নি। কিংবা তাকে কাশি দিতে বলুন, যদি সে কাশি দিতে পারে তাহলেও আপনি নিশ্চিত তার চোকিং হয়নি। তাকে পানি খেতে দিন, ঠিক হয়ে যাবে। আর যদি ভিক্টিম কোন উত্তর দিতে না পারে কিংবা কাশি দিতে না পারে, বাচ্চা হলে শব্দ করে কান্না করতে না পারে তাহলে আপনার জন্য ৫ মিনিট সময় বরাদ্দ৷ যা করার ওই ৫ মিনিটের মধ্যেই করতে হবে তা না হলে এই ছবির খবরের মতো এক হৃদয়বিদারক পরিস্থিতি তৈরি হবে।
বাকের ভাইয়ের সঙ্গে টিনটিনের দেখা! স্নোয়িকে দেখে মনে হচ্ছে বাকের ভাইকে পছন্দ করেছে! 😄
একবিংশ শতাব্দীতে একজন মানুষ আরেকজন মানুষকে টেনে নিয়ে যাবে এটা মেনে নেয়া যায় না। যদিও বাংলাদেশে রিকশা চালকরা এটাই করে আসছে। ব্যাটারিচালিত বা বিদ্যুৎচালিত রিকশা আসার পর এই অমানবিক কাজের দৃশ্য কিছুটা কমেছে। এটা অস্বীকার করার কোন উপায় নেই যে ব্যাটারিচালিত রিকশাগুলো বেশ ঝুঁকিপূর্ণ। কিন্তু আমাদের দেশের গবেষক, প্রকৌশলীরা যদি বিদ্যুৎচালিত রিকশাগুলোর গিয়ার সিস্টেম, ব্রেকিং সিস্টেম ডেভেলপ করে দিতেন তাহলে সবার জন্য উইন উইন সিচুয়েশন হতো। এই লজ্জাকর প্রশ্নের মুখোমুখি হওয়া লাগতো না। মাথা ব্যথার জন্য মাথা কেটে ফেলা কোন সমাধান না।
গতকাল রাতে ডেনমার্কের ফুটবলার ক্রিশ্চিয়ান এরিকসনের মাঠেই কার্ডিয়াক অ্যারেস্ট হওয়ার ভিডিও ফুটেজ আপনারা অনেকেই দেখেছেন। এরকম কাছাকাছি কিছু ফুটেজ আমাদের দেশেরও আছে। অন্তত দুইটা আমার এখনই মনে পড়ছে। ঢাকার উত্তরায় এক মহিলা ব্যাংক কর্মকর্তার কর্মস্থলেই কার্ডিয়াক অ্যারেস্টের সিসিটিভি ফুটেজ। একটি সভায় চেয়ারে বসার আগেই চাঁপাইনবাবগঞ্জের জেলা প্রশাসকের কার্ডিয়াক অ্যারেস্টের সিসিটিভি ফুটেজ। ফুটবলার এরিকসন কার্ডিয়াক অ্যারেস্টের পর বেঁচে গেলেও উত্তরার সেই ব্যাংক কর্মকর্তা এবং চাঁপাইনবাবগঞ্জের ডিসি ঘটনাস্থলেই মৃত্যুবরণ করেন। তিনটি ঘটনাতেই ভিক্টিমের চারপাশে সহকর্মীরা ছিলেন। পার্থক্য হলো, আমাদের দেশের দুইটি ঘটনার ক্ষেত্রে সহকর্মীরা চেয়ে চেয়ে দেখেছেন, মুখে পানি দিয়েছেন, ভিক্টিমক টেনে তুলতে চেষ্টা করেছেন। অপরদিকে এরিকসনের ক্ষেত্রে তার সহকর্মীরা কার্ডিয়াক অ্যারেস্টের ফার্স্ট এইডের সব প্রটোকল ক্রমানুসারে অনুসরণ করেছেন। ডেনমার্কের অধিনায়ক সিমন জার দৌড়ে এসে এরিকসনের মুখে আঙুল ঢুকিয়ে জিহবা বের করে আনেন। এরিকসনকে রিকভারি পজিশনে নিয়ে যান। এটাই ছিল ফার্স্ট এইডের ফার্স্ট কাজ। মেডিকেলের ভাষায় আমরা এটাকে বলি Airway Secure করা বা শ্বাস-প্রশ্বাসের রাস্তা নিরাপদ করা। এরিকসনের জিহবাটা মুখের ভিতর উলটে পরে (fall back) ছিল। ফলে তিনি শ্বাস নিতে পারছিলেন না। সিমনের এই কাজের ফলে এরিকসনের বেঁচে থাকার সম্ভাবনা বহুগুণ বেড়ে যায়। এরপরই সিমন এরিকসনকে সিপিআর দেয়া শুরু করেন। এতোটুকু করতে সিমন ১ মিনিটেরও কম সময় নেন। সিপিআর অথবা ডিফিব্রিলেটর দিতে দেরি করার অর্থ রোগীর বাঁচার সম্ভাবনা প্রতি মিনিটে ১০% করে কমে যাওয়া। সিপিআর শুরু করতে ৪ মিনিট দেরি করলে অক্সিজেনের অভাবে ব্রেইন ড্যামেজ হওয়া শুরু হয়। ১০ মিনিট দেরি করলে রোগীর বেঁচে থাকার আর কোন সম্ভাবনাই থাকে না। এরিকসনের ক্ষেত্রে ৩০ সেকেন্ডের মধ্যে সিপিআর শুরু হয়েছে। ফলাফল তিনি সজ্ঞানে হাসপাতালে গিয়েছেন৷ আর জেলা প্রশাসক এবং ব্যাংক কর্মকর্তার ক্ষেত্রে ১০ মিনিট পার হওয়ার পর অজ্ঞান অবস্থায় হাসপাতালে নিয়ে যাওয়ার পর কর্তব্যরত চিকিৎসক তাদেরকে মৃত ঘোষণা করেছেন। উন্নত দেশে স্কুলেই সিপিআর এর প্রশিক্ষণ দেয়া হয়৷ ফলে রাস্তা ঘাটে কেউ অজ্ঞান হয় পরে গেলে পথচারীরাই সিপিআর দিতে পারে। বাংলাদেশে ফার্স্ট এইডের ট্রেনিং মানে কিভাবে ব্যান্ডেজ করতে হয়। অথচ শেখানো উচিত ছিল চোকিং (গলায় খাবার আটকে যাওয়া), কার্ডিয়াক অ্যারেস্ট, হিট স্ট্রোক এগুলোর প্রাথমিক চিকিৎসা, যেখানে প্রতিটি সেকেন্ড মহামূল্যবান৷ প্রতি সেকেন্ডে রোগীর বেঁচে থাকার সম্ভাবনা কমতে থাকে এবং হাসপাতালে নেওয়ার আগেই রোগী মারা যায়। তাই এগুলোর প্রাথমিক চিকিৎসা প্রত্যেকের শেখা উচিত। আমি ব্যক্তিগতভাবে কোথাও ফার্স্ট এইডের ট্রেনিং বা ওয়ার্কশপ নিতে গেলে এই অতি জরুরি প্রাথমিক চিকিৎসাগুলো শিখিয়ে দেয়ার চেষ্টা করি। যদিও আয়োজকরা শুরুতে কিছুটা বিরক্ত হন। তারা চান ব্যান্ডেজ করা শিখতে। কিন্তু ট্রেনিং শেষে এই বিরক্তিভাব কৃতজ্ঞতায় রূপ নেয়। 
আজ ঢাকায় সদরঘাটে লঞ্চে ওঠার সময় পিছলে নদীতে পড়ে পুলিশের একজন তরুণ এসআই মারা গেছেন। একজন পুলিশ কর্মকর্তা অন্য দশজনের চাইতে শারিরীকভাবে যথেষ্ট সবল একজন মানুষ। তিনি নিজেকে সামলাতে পারেননি। ষাটোর্ধ্ব একজন মানুষ লঞ্চে ওঠার সময় কি সহজে বা নিশ্চিন্তে উঠতে পারেন? এই এসআইয়ের মৃত্যু নিঃসন্দেহে দুর্ভাগ্যজনক, কিন্তু পরবর্তীতে আর কেউ যেন পড়ে গিয়ে না মারা যায় সেজন্য আমরা কিছু ভাবছি কি?
১০ বছর আগে বাচ্চাকালে ফিলিস্তিন ইস্যু নিয়ে একটা রম্য লিখেছিলাম। না, এটা ঠিক রম্য না৷ এটা ট্র‍্যাজেডি। যদিও আন্তর্জাতিক রাজনীতি নিয়ে তখন আমার আন্ডারস্ট্যান্ডিং অনেক অপরিপক্ব ছিলো, তবুও পড়ে দেখতে পারেন। এখন তো তাও লিখতে পারি না।
গণহত্যা, ম্যাসাকারের পূর্বশর্ত হলো মিডিয়াকে সরিয়ে দেয়া। যাতে দুনিয়া কিছুই জানতে না পারে। ফিলিস্তিনের গাজার একটি বহুতল ভবনে আল জাজিরা, এপিসহ বেশ কিছু আন্তর্জাতিক মিডিয়ার অফিস ছিলো। আজ দখলদার ইসরাইল বোমা হামলা করে সেই ভবনটি গুড়িয়ে দিয়েছে। আজ রাতে এবং সামনের কয়েকদিনে গাজায় যে মানবতাবিরোধী অপরাধ হবে তার খুব অল্প খবর আমরা জানতে পারবো।
যেসব ব্যক্তি ও সংগঠন সুবিধাবঞ্চিত জনগোষ্ঠীকে ঈদ উপহার দিয়ে থাকেন তারা এবার উপহার সামগ্রীর তালিকায় কাপড়ের তৈরি বারবার ধুয়ে ব্যবহার করা যায় এমন মাস্কও রাখতে পারেন। যে ভ্যারিয়্যান্টই আসুক, মাস্কই আমাদের ফার্স্ট লাইন ডিফেন্স। বাঁচতে হলে সবাইকে নিয়ে বাঁচতে হবে। একা বাঁচা সম্ভব না।
কোভিড প্রতিরোধ কিংবা চিকিৎসায় ৭০-৮০ হাজার টাকা দামের ওষুধ বেভাসিজুমাবের এখন পর্যন্ত কোন স্বীকৃত ভূমিকা নেই। তবে গবেষণার (ক্লিনিক্যাল ট্রায়াল) প্রয়োজনে কোন চিকিৎসক তার রোগীকে এই ওষুধ দিতে পারেন। সেক্ষেত্রে তার গবেষণার অনুমতি পত্র (এথিকাল ক্লিয়ারেন্স) থাকতে হবে। রোগী বা রোগীর আইনানুগ অভিভাবককে এই গবেষণা ও ওষুধ সম্পর্কে বিস্তারিত জানাতে হবে এবং লিখিত অনুমতি (ইনফর্মড রিটেন কনসেন্ট) নিতে হবে। একই কথা প্লাজমা থেরাপি এবং আইভারমেকটিনের ক্ষেত্রেও প্রযোজ্য। মানুষকে মানুষ হিসেবে দেখুন। মানুষ গিনিপিগ না। তথ্য এবং ছবি আজ প্রকাশিত কোভিড চিকিৎসার জাতীয় গাইডলাইনের ৯ম ভার্সন থেকে নেয়া।
ইন্টারেস্টিং এইটাই যে কিছু কিছু বড়লোকের বিয়ে ভাংগলেও গরিব দেশের সোশ্যাল এলিটরা জীবিকা নিয়ে চ্যালেঞ্জের মুখে পড়ে। নেভার মাইন্ড।
মুক্তিযুদ্ধের ইতিহাস নিয়ে অনেক চর্চা হয়েছে এবং হচ্ছে। সেই ইতিহাসে জায়গা করে নিয়েছে সম্মুখ সমরের মুক্তিযোদ্ধা থেকে স্বাধীন বাংলা বেতার কেন্দ্রের সংস্কৃতি কর্মীরা। কিন্তু মুক্তিযুদ্ধে স্বাস্থ্য খাতের যে ব্যাপক ভূমিকা ছিল তা আমরা অনেকেই জানি না। পৃথিবীর সব যুদ্ধেই স্বাস্থ্যকর্মীরা বৈরী পরিবেশে জীবনের ঝুঁকি নিয়ে আহত মানুষকে সুস্থ করার মহান দায়িত্ব পালন করেছেন। শরণার্থীদের স্বাস্থ্য সেবা দিয়েছেন। বাংলাদেশের মহান মুক্তিযুদ্ধেও এর ব্যতিক্রম কিছু হয়নি। মুক্তিযুদ্ধের সেই ভীষণ সংকটকালে সাহসী বাঙালি স্বাস্থ্যকর্মীরা গণমানুষের সেবায় মহৎ উদ্যোগ নিয়ে এগিয়ে এসেছিলেন। কিন্তু তাদের কথা আমরা ভুলতে বসেছি। যুদ্ধকালীন সময়ে প্রায় এক কোটি শরণার্থীদের স্বাস্থ্য সেবা কারা দিয়েছিল? আহত মুক্তিযোদ্ধাদের চিকিৎসা দিয়ে কারা সুস্থ করে তুলেছিল? শহীদ মুক্তিযোদ্ধাদের সৎকার কারা করেছিল? কীভাবে এই বিশাল কর্মযজ্ঞ পরিচালিত হয়েছিল সেই ইতিহাস নিয়ে কোন চর্চা চোখে পরে না। 'মুক্তিযুদ্ধে শহীদ চিকিৎসক জীবনকোষ' নামে ডা. বায়োজীদ খুরশিদ রিয়াজের একটি চমৎকার কাজ আছে। গ্রন্থটিতে মূলত শহীদ চিকিৎসকদের নিয়ে লিখা স্মৃতিকথাগুলোকে সংকলিত করা হয়েছে। অথচ মুক্তিযুদ্ধে স্বাস্থ্য খাতের সাংগঠনিক ইতিহাস ও অবদান নিয়ে কোন বই আমার চোখে পড়েনি। কথাসাহিত্যিক ও জনস্বাস্থ্যবিদ ডা. শাহাদুজ্জামান একটি বইয়ের কাজ শুরু করেছেন বলে উনার একটি কলামে পড়েছিলাম। তবে তা এখনো প্রকাশিত হয়নি। ১৭ এপ্রিল ১৯৭১ মুজিবনগর সরকার শপথ গ্রহণের পর মন্ত্রিসভার প্রথম বৈঠক অনুষ্ঠিত হয় ২ মে। ওইদিনই বাংলাদেশ সরকারের প্রথম অধিদপ্তর হিসেবে আত্মপ্রকাশ করে স্বাস্থ্য অধিদপ্তর। মন্ত্রিসভার সেই বৈঠকে স্বাস্থ্য অধিদপ্তরের মহাপরিচালক হিসেবে নিয়োগ দেয়া হয় ডা. তোফাজ্জল হোসেন - যিনি ডা. টি হোসেন নামে অধিক পরিচিত। স্বাস্থ্য অধিদপ্তরের মহাপরিচালকের নিয়োগের বিষয়ে প্রধানমন্ত্রী তাজউদ্দীন আহমদ নিজ হাতে লেখা নোট ও টাইপ করা আদেশপত্র মুক্তিযুদ্ধের দলিলাদিতে সন্নিবেশিত আছে। তাজউদ্দীন আহমদ লিখেন, ''বাংলাদেশ সরকারের স্বাস্থ্য অধিদপ্তরের সূচনা হয়েছিল ১৯৭১ সালের মে মাসের ২ তারিখে ডা. টি হোসেনকে (এমবি, এফআরসিএস) মহাপরিচালক নিয়োগের মাধ্যমে। সরকার গঠনের সময় ডা. হোসেন আমাদের সহচর হিসেবে ছিলেন। পাক সেনাবাহিনীর সেই অভিযানের পরে দুই সপ্তাহের জন্য আমাদের মন্ত্রিসভার কিছু সদস্য তাঁর ক্লিনিকে আশ্রয় নিয়েছিল। ঢাকায় প্রায় ছয় লাখ টাকা মূল্যমানের সরঞ্জামসহ তাঁর নার্সিংহোম ফেলে তিনি এসেছিলেন। তিনি স্বতঃপ্রণোদিত হয়ে আমাদের সহযোগিতা করতে এসেছিলেন। আগরতলা ষড়যন্ত্র মামলা হতে বঙ্গবন্ধু মুক্তি পাওয়ার পর থেকেই আওয়ামী লীগ নেতৃত্বের সঙ্গে তাঁর বন্ধুত্বপূর্ণ সম্পর্ক। তাঁর নার্সিংহোম থেকে আমরা সকলেই চিকিৎসা নিতাম। কলকাতায় বঙ্গবন্ধু শেখ মুজিবুর রহমানের ছাত্রজীবনের প্রস্তুতির সময় থেকেই তিনি তাঁর রাজনৈতিক বন্ধু ছিলেন। বাংলাদেশ সরকারের পক্ষ হতে স্বাস্থ্য অধিদপ্তর চালু করতে চিকিৎসা পেশায় বয়োজ্যেষ্ঠ সদস্যদের মধ্যে একমাত্র ডা. হোসেনকেই পাওয়া গিয়েছিল।" কলকাতায় নিযুক্ত পাকিস্তানের উপহাইকমিশনার হোসেন আলীসহ সকল বাংলাদেশি কর্মকর্তা-কর্মচারী বাংলাদেশ সরকারের প্রতি আনুগত্য প্রকাশ করার পর কলকাতার হাইকমিশন অফিস কার্যত বাংলাদেশ সরকারের অফিসে পরিণত হয়। স্বাস্থ্য অধিদপ্তর মিশন অফিসের ভবনে দুটি কক্ষে কাজ শুরু করে। স্বাস্থ্য অধিদপ্তর প্রথমেই যে কাজটি করে তা হলো, স্বাস্থ্য জনশক্তিকে সংগঠিত করা। পত্রিকায় বিজ্ঞপ্তির মাধ্যমে বাংলাদেশি সব চিকিৎসক, নার্স ও অন্যান্য স্বাস্থ্যকর্মীদের অফিসে রিপোর্ট করার জন্য বলা হয়। স্বাস্থ্য অধিদপ্তরের মাধ্যমে প্রায় ১ হাজার ৪০০-এর বেশি স্বাস্থ্যকর্মীকে তখন নিয়োগ দেওয়া হয়। পরবর্তী সময়ে ভারতীয় রেড ক্রসের ব্যানারেও অনেক স্বাস্থ্যকর্মীদের কাজে নিয়োগ দেওয়া হয়। সব মিলিয়ে প্রায় ২ হাজার বাংলাদেশি স্বাস্থ্যকর্মী শরণার্থী শিবিরের চিকিৎসাসেবায় এবং রণাঙ্গনের বিভিন্ন হাসপাতালে কাজ করেছেন। শুরুর প্রথম তিন মাসের মধ্যেই অধিদপ্তর শরণার্থীদের ব্যাপক স্বাস্থ্য সমস্যা মোকাবিলা করার কাজে হাতে দেয়। শরণার্থীদের সংখ্যা ৬০ লাখে পৌঁছানো পর্যন্ত ডা. হোসেন পশ্চিমবঙ্গের প্রায় সব শরণার্থী শিবিরই পরিদর্শন করেছিলেন। স্বাস্থ্য অধিদপ্তরকে প্রথম দিকে শরণার্থী শিবিরে অতি ঘন জনসংখ্যা, সুপেয় পানি ও স্যানিটেশনের অভাব, সর্বোপরি খাদ্যাভাবের কারণে সৃষ্ট নানা রকম মহামারি ও অপুষ্টিজনিত রোগব্যাধি মোকাবিলা করতে হয়েছে। পাশাপাশি, রণাঙ্গনে বিস্তৃত সব কটি সেক্টরে হাসপাতাল প্রতিষ্ঠা, জনবল ও মেডিকেল সাপ্লাই জোগান দেওয়ার দুরূহ কাজ সম্পন্ন করতে হয়েছে মুক্তিযুদ্ধ চলাকালে স্বাস্থ্যসেবা মূলত চার পর্যায়ে পরিচালিত হয়েছিল। এক. মুক্তিযোদ্ধা চিকিৎসকদের পরিচালনায় বাংলাদেশের সীমান্তবর্তী ভারতীয় রাজ্য রাজধানী ও সীমান্তের সন্নিকটে স্থাপিত অস্থায়ী (ক্ষেত্রবিশেষে ভ্রাম্যমাণ) ক্যাম্প, ক্লিনিক কিংবা হাসপাতালে। দুই. বাংলাদেশের অভ্যন্তরে সরকারি-বেসরকারি হাসপাতালে সঙ্গোপনে এবং চিকিৎসকদের ব্যক্তিগত উদ্যোগে প্রদত্ত ও পরিচালিত স্বাস্থ্যসেবা। তিন. বাংলাদেশের মুক্তাঞ্চলে মুক্তিযোদ্ধা ডাক্তারদের পরিচালনায় ভ্রাম্যমাণ হাসপাতাল বা ক্লিনিক। চার. ভারতের সরকারি-বেসরকারি হাসপাতাল স্বাস্থ্য সেবাকেন্দ্রে (অধিকাংশই সীমান্তবর্তী এলাকায়)। মারাত্মকভাবে আহত মুক্তিযোদ্ধাদের ভারতের অভ্যন্তরে এবং প্রবাসী বাংলাদেশ সরকার এবং বিজয়োত্তর বাংলাদেশ সরকার বিদেশে চিকিৎসার ব্যবস্থা করেছিল। একদিন অস্থায়ী রাষ্ট্রপতি সৈয়দ নজরুল ইসলাম দেখতে পান যে, ডা. টি হোসেন প্রখর রোদের মধ্যে হেঁটে হেঁটে অফিসে আসছেন। তিনি জানতেন, তখনকার ঢাকায় আয়-রোজগার গাড়ি-বাড়ির মালিকানার দিক থেকে ডা. টি হোসেনের সমকক্ষ পেশাজীবী প্রবাসী সরকারে আর কেউ নেই। বঙ্গবন্ধু থেকে শুরু করে আওয়ামী লীগের শীর্ষ নেতারা তাঁর ক্লিনিক থেকে সপরিবার চিকিৎসা নিয়েছেন। যুদ্ধের প্রয়োজনে স্বতঃপ্রণোদিত হয়ে তিনি প্রবাসী সরকারে যোগ দিয়েছেন, অথচ তাঁর যাতায়াতের জন্য কোনো গাড়ির বরাদ্দ নেই দেখে তিনি তৎক্ষণাৎ অস্থায়ী রাষ্ট্রপতির সিলমোহর দেওয়া সেই চিরকুটে ডা. হোসেনকে একটি গাড়ি বরাদ্দের আদেশ দেন। কিন্তু পদমর্যাদার আমলাতান্ত্রিক জটিলতায় সেই গাড়ি বরাদ্দ করেনি প্রবাসী সরকারের সাধারণ প্রশাসন মন্ত্রণালয়। এসব আমলাতান্ত্রিক জটিলতা নিরসনে একাত্তরের জুলাই মাসের দ্বিতীয় সপ্তাহে শিলিগুড়ি সম্মেলনের আগে প্রধানমন্ত্রী তাজউদ্দীন আহমদ বাংলাদেশের স্বাস্থ্য খাতের পরিকল্পনার খসড়া অনুমোদনের পাশাপাশি নিজ হাতে লিখে ডা. টি হোসেনকে স্বাস্থ্য মহাপরিচালকের দায়িত্বের অতিরিক্ত হিসেবে স্বাস্থ্য মন্ত্রণালয়ের সচিব হিসেবে নিয়োগ দেন। অর্থাৎ, ডা. টি হোসেন বাংলাদেশের প্রথম স্বাস্থ্য সচিব এবং খুব সম্ভবত প্রথম এবং শেষ চিকিৎসক স্বাস্থ্য সচিব। যারা পেশাজীবী আন্দোলন নিয়ে কাজ করতে চান তারা এই ঘটনাটি সামনে রাখতে পারেন। ইতোমধ্যে স্বাস্থ্য অধিদপ্তরের অফিস মিশন অফিস থেকে সরিয়ে কলকাতার ৪৫ প্রিন্সেস স্ট্রিটে ত্রাণ ও পুনর্বাসনমন্ত্রীর অফিসের চার তলায় স্থানান্তর করা হয়। সেখানে তখন রেডক্রস এবং স্বাস্থ্য অধিদপ্তরের অফিস ছিল পাশাপাশি। এই দুই অফিসের বিভাজনে তখন ব্যবহার করা হয়েছিল নেহাত একটি চটের তৈরি পর্দা। পরে জুলাই মাসে স্বাস্থ্যসচিবের অফিস প্রধানমন্ত্রী, রাষ্ট্রপতির আবাস কাম অফিস ভবনে স্থানান্তর করা হয়। অবশ্য সেই ভবনের বারান্দাটিকেই রূপান্তরিত করা হয়েছিল স্বাস্থ্যসচিবের অফিসে। এমনি নানা রকম বিবর্তনের মধ্য দিয়ে স্বাস্থ্য অধিদপ্তরের জনবলে পরবর্তী সময়ে যুক্ত হন পরিচালক ডা. কে এ জামান, উপপরিচালক ডা. আহমেদ আলী, দুজন সহকারী পরিচালক ডা. মো. ফরিদ ও ডা. সৈয়দ মোদাচ্ছের আলী। বছরের দ্বিতীয়ার্ধে যুদ্ধে যখন মুক্তিযোদ্ধারা আহত হতে শুরু করেন, তখন প্রয়োজন দেখা দেয় দীর্ঘমেয়াদি রোগনিরাময় ও পুনর্বাসন কেন্দ্রের। যুদ্ধের পরপরই ডা. আর জে গার্স্ট আর ভ্যালেরি এ টেইলরের অপরিসীম সহযোগিতায় যে ‘পঙ্গু হাসপাতাল’ এবং পুনর্বাসন কেন্দ্র তৈরি হয়, তার বীজ বপন হয়েছিল ১৯৭১ সালে যুদ্ধ চলাকালেই। আগামী ২ মে ২০২১ স্বাস্থ্য অধিদপ্তরের সুবর্ণজয়ন্তী। প্রত্যাশা করি অধিদপ্তর তাদের এই গৌরবোজ্জ্বল ইতিহাস-ঐতিহ্য সংরক্ষণ এবং প্রচারে অগ্রগণ্য ভূমিকা পালন করবে। মুক্তিযুদ্ধে স্বাস্থ্য সৈনিকদের অবদান জানার সুযোগ করে দিবে দেশবাসীকে।
বাংলাদেশের জনগণ বিটিভিকে নিয়ে ট্রল করে। অথচ এই দেশের সকল প্রিন্ট এবং ইলেকট্রনিক মিডিয়া কথা ও কাজে বিটিভিকে অনুসরণ করে। বিটিভিকে ট্রল না করে 'পাইওনিয়ার অব বাংলাদেশি মিডিয়া' উপাধিতে ভূষিত করার জোর দাবি জানান।
ভারত থেকে করোনাভাইরাসের টিকা পাওয়া এখন অনিশ্চিত। অথচ বাংলাদেশের একটি সরকারি প্রতিষ্ঠান জনস্বাস্থ্য ইন্সটিটিউট এক সময় বিভিন্ন রোগের টিকা উৎপাদন করতো। সেই টিকা ভারতসহ এশিয়ার বিভিন্ন দেশে রপ্তানি হতো। এখনকার প্রজন্মের কাছে এটা অবিশ্বাস্য মনে হবে। সংক্রামক রোগ মোকাবেলার গবেষণা ও ট্রায়ালে বাংলাদেশ ছিলো পৃথিবীর সামনের সারির দেশ। এই সক্ষমতাগুলো গড়ে উঠেছিল সেই পঞ্চাশের দশক থেকে। তখনকার সময়ের সবচেয়ে আধুনিক প্রযুক্তি নিয়ে গড়ে উঠেছিল একেকটি প্রতিষ্ঠান। অথচ এখন আমরা তাকিয়ে থাকি ভারত এবং চীনের দিকে। সময়ের সাথে সাথে প্রতিষ্ঠানগুলোকে আপগ্রেড না করার ফলাফল এটা। ১৯৯০ এর পর থেকে বাংলাদেশে সবচেয়ে কম গুরুত্ব পেয়েছে শিক্ষা-গবেষণা এবং স্বাস্থ্য। ফলে এই প্রতিষ্ঠানগুলোও পায়নি যথাযথ গুরুত্ব। এখন বাংলাদেশ মেধাসূচকে তলানির একটি দেশ।
এখন পর্যন্ত কোভিডে স্বীকৃত চিকিৎসা তিনটি৷ অক্সিজেন, এনক্সাপারিন এবং ডেক্সামিথাসন। বাকিসব ওষুধের পক্ষে বিপক্ষে অনেক কথা আছে। অক্সিজেন ছাড়া কোভিডের কাছে অসহায় আত্মসমর্পণ করা ছাড়া কিছুই করার নেই। ভারতের হাসপাতালগুলোতে রোগীর তুলনায় অক্সিজেনের সরবরাহ অনেক কম। হাসপাতালগুলো নতুন রোগী নেয়া বন্ধ করে দিচ্ছে। অক্সিজেন নেই, রোগী নিয়ে কী চিকিৎসা দিবে? অক্সিজেনের অভাবে অনেক রোগী মারা যাচ্ছে। শ্মশানে জায়গা হচ্ছে না। লোকালয়েই চিতা জ্বালানো হচ্ছে। অবস্থা এতোটাই খারাপ যে ভারতের হাইকোর্ট বলেছে, ভিক্ষা করে, ধার করে এমনকি চুরি করে হলেও যেন অক্সিজেন এনে রোগীদের দেয়া হয়। আমাদের কী অবস্থা? ভারতে তাণ্ডব সৃষ্টিকারী ডাবল মিউট্যান্ট ভ্যারিয়্যান্ট, ট্রিপল মিউট্যান্ট ভ্যারিয়্যান্ট আজ হোক কাল হোক বাংলাদেশে আসবেই। হয়তো ইতোমধ্যে চলেই এসেছে। আমাদের অক্সিজেনের সরবারাহের অবস্থাও খুব নাজুক। সিংহভাগ মেডিকেল গ্রেড অক্সিজেন সরবরাহ করে লিন্ডে বাংলাদেশ। তাদের দুইটি প্ল্যান্টের একটি যেকোন সময় বন্ধ হয়ে যেতে পারে বলে তারা জানিয়েছে। লিন্ডেসহ আরো কিছু প্রতিষ্ঠান নিজস্ব উৎপাদনের পাশাপাশি ভারত থেকে বেশ ভালো পরিমাণ অক্সিজেন আমদানি করতো। ভারত তার নিজের চাহিদা মোটাতে না পারায় এটা বন্ধ হয়ে গিয়েছে। আপদকালীন ব্যবস্থা হিসেবে ঔষধ প্রশাসন অধিদপ্তর ইন্ডাস্ট্রিয়াল গ্রেড অক্সিজেন উৎপাদনকারী প্রতিষ্ঠানগুলোকে মেডিকেল গ্রেড অক্সিজেন উৎপাদনের অনুমতি দিয়ে রেখেছে। কিন্তু তাদের সক্ষমতাও চাহিদার তুলনায় খুবই কম। আবার তারা লিকুইড অক্সিজেন তৈরি করতে পারবে না। লিন্ডে বাংলাদেশ নতুন অক্সিজেন প্ল্যান্ট বসানোর জন্য অবেদন জমা দিয়ছিলো বেশ আগে। যা এখনো আলোর মুখ দেখেনি (!) অনুমতি পেলেও সেই প্ল্যান্ট থেকে অক্সিজেন পেতে সময় লাগবে আরো ৯ মাস। স্বাস্থ্য অধিদপ্তরের মহাপরিচালক বলেছেন, "কোভিড রোগীদের চাহিদার চার ভাগের এক ভাগ অক্সিজেনও সরবরাহ করতে পারবো না৷" হয়তো অনেকে বুঝতে পারছেন না কিন্তু চিত্রটা ভয়ংকর। খুব ভয়ংকর। ১০০ জন রোগীর অক্সিজেনের প্রয়োজন, তার মধ্যে ২৫ জন রোগীকেও অক্সিজেন দেয়া যাবে না। আমাদের অবস্থা ভারতের চেয়েও খারাপ হতে পারে। আমাদের মতো আমজনতার কী করণীয়? আমরা তো আর অক্সিজেন উৎপাদন করতে পারব না। আমাদের কাজ খুব সহজ। মাস্ক পরা। মাস্ক পরা। মাস্ক পরা। জনসমাগম থেকে দূরে থাকা। রাস্তা ঘাটে কর্মস্থলে আপনি বাদে সবাইকে কোভিড রোগী মনে করা। জ্বর, কাশি, শ্বাসকষ্ট শুরু হলে নিজেকে কোভিড রোগী মনে করে পরিবারের অন্য সদস্য থেকে আলাদা হয়ে যাওয়া। টিকা নেওয়ার সুযোগ আসলে টিকা নিয়ে নেওয়া। সুস্থ থাকুন। মহামারীতে সুস্থ থাকার চেয়ে বড় সফলতা আর কিছু নেই। বাকিসব পরেও হবে।
লকডাউনে নিম্ন আয়ের মানুষদের খুব কষ্ট হচ্ছে। এই নিম্ন আয়ের মানুষদের কিছু টাকা আপনাদের পকেটে, আপনাদের অ্যাকাউন্টে ঢুকে বসে আছে। সেই টাকা গুলো হিসেব করে নিম্ন আয়ের মানুষদের দিয়ে দিন। আপনার টাকাগুলো, সম্পদগুলো পবিত্র করে নিন। যাকাত গরীবের প্রতি বিত্তবানদের দয়া নয় বরং বিত্তবানদের উপর গরীবের অধিকার।
ঢাকা মেডিকেলে ভর্তি এক কোভিড রোগীর দেখাশোনা করতেন তার স্বামী। দুইদিন আগেও ডিউটি ডক্টরের রুমে এসে জেনে গিয়েছেন তার স্ত্রীকে কী কী খাওয়াতে পারবেন। আজ সেই রোগীর ফাইল নিয়ে অন্য দুইজন লোক আসে। জানতে চায় রোগীর অবস্থা এখন কেমন। কোন খারাপ খবরের ধকল সহ্য করতে পারবে কি না। কী খারাপ খবর জানতে চাওয়ার আগেই লোক দুজন বলে, এই রোগীর স্বামী গতকাল রোড ট্রাফিক এক্সিডেন্টে মারা গেছেন। আহারে জীবন!
"এরকম বহুত পাপিয়া দেখছি" এই অফেন্সিভ অংশটুকু শোনার পর মনে হয়েছে, হারামজাদা বলে, তুই তোকারি করে ম্যাডাম খারাপ কিছু করেননি।
আইডি কার্ড ছিলো তবুও জরিমানা। আজ যাদের ভিডিও নিয়ে নিউজফিড তোলপাড় সেই একই গ্রুপের কাজ। একই লোকেশনে। তবে শওকত আলী বীর বিক্রমের মেয়ের সাথে মোলাকাত হওয়ার আগে না পরে এই ব্যাপারে নিউজে কিছু লেখা নাই।
রবার্ট ব্রুস ছয় বার চেষ্টা করে বিফল হয়ে সপ্তম বারের চেষ্টায় স্কটিশদের পরাজিত করেছিলেন। এটা অধ্যবসায় ও ধৈর্যের ক্লাসিক এক্সাম্পল। আমি ২.৪৮ থেকে ৪.১০ পর্যন্ত আটবার চেষ্টা করেও মুভমেন্ট পাস যোগাড় করতে পারলাম না। প্রমাণস্বরূপ স্ক্রিনশট দিলাম। এখন আমি ডিউটিতে কীভাবে যাব? না কি স্ক্রিনশটে কাজ দিবে? স্বয়ং আল্লাহ চেষ্টাটা দেখেন, ফলাফল না। স্যাররা কি আমার চেষ্টাটা আমলে নিবেন না কি স্যারদের প্রিন্টেড মুভমেন্ট পাসই লাগবে? সব কিছু 'বেয়ন্ড এক্সাম্পল' হয়ে যাচ্ছে। যে 'বেয়ন্ড এক্সাম্পল' এর ব্যাখ্যা দিতে পারবে মহামারি শেষে তার সাথে একবেলা কাচ্চি খাবো, আমার সৌজন্যে। বিদ্রুম এর আওতামুক্ত 😁
আজও কর্মস্থলে যাওয়া আসার পথে চিকিৎসকরা হয়রানির শিকার হয়েছেন। একটা গল্প বলি। এক বুড়ি মেয়ের বাড়ি বেড়াতে যাবে। বাসে অনেক ভীড়। কোন সিট খালি নেই৷ বুড়ি তার পুটলি নিয়ে কোন রকমে বাসে উঠলো৷ বাস তখনো ছাড়েনি৷ হঠাৎ বুড়ি একটা সিট খালি দেখতে পায়। কোনদিকে না তাকিয়ে বুড়ি তার পুটলি নিয়ে দ্রুত সে সিটে বসে পড়ে৷ একটু পর এক লোক এসে বুড়িকে উঠতে বলে। বুড়ি কিছুতেই সেই সিট থেকে উঠবে না। লোকটি বলে, "আমি এই বাসের ড্রাইভার। আমি এই সিটে না বসলে গাড়ি চালাবো কিভাবে?" বুড়ি তাতেও সিট ছাড়ে না। পুটলি আঁকড়ে ধরে সিটে বসে থাকে৷ "আমি গাড়ি চালাতে না পারলে আপনিসহ এই বাসের কেউই তাদের গন্তব্যে পৌঁছাতে পারবেন না।" আবারও বুড়িকে বোঝানোর চেষ্টা করে বাসের ড্রাইভার। বুড়ি তবুও ড্রাইভারের সিট ছাড়ে না। অবস্থা এখন এই গল্পের মতো। বুড়ির মতো গোঁ ধরে বসে থাকবেন না। যাদের খাটুনিতে মেয়ের বাড়ি যাবেন তাকে অন্তত তার কাজের জায়গায় যেতে দিন।
সমস্যা হলো, চিকিৎসকরা এর পরেও হাসপাতালে যায়। ডিউটি করে। পথে বাধা পেয়ে বাসায় ফিরে আসে না। গত বছরও একই অভিজ্ঞতা হয়েছিল চিকিৎসকদের।
বিভূতিভূষণের তারানাথ তান্ত্রিকের পর বাংলা সাহিত্যে অতি প্রাকৃত জনরায় সবচেয়ে ভালো সৃষ্টি কার? যার নাম বলবো, আমি নিশ্চিত আপনারা বেশিরভাগই লেখক হিসেবে তার নাম শোনেননি। আবদুল হাই মিনারের কুটি কবিরাজ। ১৯৯০ সালে সেবা থেকে প্রকাশিত হয়েছিল তার গল্প সংকলন জামশেদ মুস্তফির হাড়। সেই সংকলনের অর্ধেক গল্প ছিলো কুটি কবিরাজকে নিয়ে। জামশেদ মুস্তফির হাড় অনেক বছর আগেই প্রিন্ট আউট হয়ে গেছে। সেবা আর রি প্রিন্টও করেনি। আবদুল হাই মিনার পরবর্তীতে কুটি কবিরাজকে নিয়ে আরো কিছু গল্প লিখেন বিভিন্ন পত্রিকা ও সাময়িকীতে। ৩১ বছর পর এবারের ২০২১ বই মেলায় প্রতিচ্ছবি প্রকাশনী থেকে কুটি কবিরাজের একটি সংকলন প্রকাশ পেয়েছে। এই সংকলনটির নামও রাখা হয়েছে। জামশেদ মুস্তফির হাড়। কথা দিতে পারি, যারা তারানাথ তান্ত্রিককে পছন্দ করেন, কুটি কবিরাজ তাদেরকে নিরাশ করবে না। অহ! আরেকটা কথা বলতে ভুলে গিয়েছিলাম। আবদুল হাই মিনার পেশায় চিকিৎসক। ফরেনসিক মেডিসিন বিশেষজ্ঞ। আমার সরাসরি শিক্ষক। উনার সাথে একবার লেখালেখি নিয়ে কথা হচ্ছিল। লেখালেখির জগৎ থেকে উনার হারিয়ে যাওয়া নিয়ে জিজ্ঞেস করেছিলাম। স্যারের কথায় সেদিন বেশ আক্ষেপ ঝড়েছিলো, "যেটাই করো ভালো মতো করো। আমি লেখালেখিও ভালো মতো করতে পারিনি, ডাক্তারিটাও ভালোমতো বুঝতে পারিনি। তাই না হতে পারলাম ভালো লেখক, না হতে পারলাম ভালো চিকিৎসক।" স্যার তখন চা শ্রমিকদের নিয়ে একটা নন ফিকশনের পান্ডুলিপির কাজ করছিলেন। সেটা আর প্রকাশ পেয়েছিলো কি না জানা হয়নি।
লকডাউনের সময় রাস্তা ঘাটে ইউনিফর্মধারীরদের বাঁধার সম্মুখীন হলে বলবেন, বই মেলায় যাচ্ছেন।
- হাসপাতাল থেকে ছুটি দেয়ার সব ক্রাইটেরিয়া আপনি ফুলফিল করেন। আজ আমরা আপনাকে ছুটি দিবো। বাকি চিকিৎসা বাসাতেই নিতে পারবেন৷ ওষুধপত্র, নিয়ম-কানুন আমরা ছুটির কাগজে লিখে দিবো। - কিন্তু আমার করোনা টেস্টের রিপোর্ট তো এখনো পজিটিভ। - সুস্থ হওয়ার পরও মৃত ভাইরাসের অংশবিশেষের কারণে আপনার কোভিড টেস্টের রেজাল্ট পজিটিভ আসতে পারে। আপনার আর হাসপাতালে থাকার দরকার নেই। আপনি চলে গেলে এই বেডে আমরা নতুন একজন রোগী নিতে পারব। - রিপোর্ট নেগেটিভ আসা পর্যন্ত আমি ছুটি নিবো না। আমার আপন বড় ভাই অমুক......। এই রোগী যাবে না। কথা না বাড়িয়ে পরের বেডে যাই। মাস্ক পড়ে বাড়তি কথা বলা কষ্টের। - আপনিও বাড়ি চলে যেতে পারেন। আপনার তো বিগত ৭ দিনেও অক্সিজেনের প্রয়োজন পড়েনি। - ডাক্তার, আর কয়েকটা দিন থাকি। ছুটি নিয়ে নিলেই তো অফিসে যাওয়া লাগবে। তারচেয়ে হাসপাতালে বসেই ছুটি কাটাই। - আপনি ছুটি নিলে আপনার বিছানায় একজন খারাপ রোগী অক্সিজেন পেতো। - আমিও তো রোগী। আমার ট্যাক্সের টাকায় আপনার হাসপাতাল চলে। আমার ট্যাক্সের টাকায় আপনি ডাক্তারি পড়ছেন। আমার ট্যাক্সের টাকায় আপনার বেতন হয়। আর আমাকে আপনি জোর করে হাসপাতাল থেকে বের করে দিচ্ছেন। এতো সাহস হয় কোত্থেকে আপনার। এই রোগী ট্যাক্স বিশারদ। কথা বাড়িয়ে লাভ নেই। পরের বেডে যাই। - আপনার তো জ্বর, কাশি, শ্বাসকষ্ট কিছুই নেই। স্যাচুরেশনও ভালো। অক্সিজেনও লাগছে না। আপনি ভর্তি হয়েছেন কেন? - আমি কোভিড পজিটিভ। - সব কোভিড পজিটিভ রোগীর হাসপাতালে ভর্তি হওয়ার প্রয়োজন নেই। আপনি বাসাতেই চিকিৎসা নিতে পারেন। আমি আপনাকে ডিসচার্জ দিয়ে দিচ্ছি। কাগজপত্রগুলো হাতে নিতে না নিতেই রোগী তার মোবাইল ফোন হাতে ধরিয়ে দিলো। - ডাক্তার সাহেব, কথা বলেন। - কার সাথে কথা বলবো? - আপনি কথা বলেন। - হ্যালো। আসসালামু আলাইকুম। - আমি অমুক। রোগী আমার মামাতো ভাই৷ আমি আপনার ডিরেক্টরের সাথে কথা বলেছি। আমার ভাইকে ছুটি দেয়া যাবে না। আপনার হেড অব দ্যা ডিপার্টমেন্টের সাথে আর সিনিয়র প্রফেসরদের সাথে পরামর্শ করে যা যা করার সব করবেন। আর আমি গতকালকেই ওকে কেবিনে শিফট করার কথা বলেছিলাম। এখনো সে ওয়ার্ডে কেন? আপনি ওকে এখনই কেবিনে শিফট করে আমাকে আপডেট দিবেন। ওয়ার্ডে যখন এই কথোপকথনগুলো হচ্ছিল তখন জরুরি বিভাগে প্রতি ঘন্টায় এই নিউজের মতো হৃদয়বিদারক ঘটনা ঘটছিলো।
পুরো মহামারীতে বাংলাদেশে সবচেয়ে দায়িত্বশীল আচরণ করেছে শিক্ষা মন্ত্রণালয়। যদিও তাদেরকে নিয়ে অনেক ট্রল হয়েছে এবং হচ্ছে। বাংলাদেশের সিংহভাগ মানুষ তাদের আইকিউ দিয়ে এই দায়িত্বশীল আচরণটা ধরতে পারছে না। আইরনি হলো, এর জন্য এই দেশের শিক্ষা ব্যবস্থাই দায়ী।
আজ ঢাকা মেডিকেলের ২৭ জন ডাক্তার করোনাভাইরাসের পরীক্ষা করেছেন। ১৫ জনের রেজাল্ট পজিটিভ এসেছে। শনাক্তের হার ৫০% এর বেশি। এরা প্রায় সবাই জুনিয়র ডাক্তার। হাসপাতালে নিয়মিত ডিউটি করেছেন। সবাই টিকা নিয়েছেন। অনেকে এর আগেও এক দুইবার আক্রান্ত হয়েছেন। এখন আবার পজিটিভ হয়েছেন। আল্লাহ না করুন উনাদের মধ্যে কারো অক্সিজেন স্যাচুরেশন কমে গেলে, হাসপাতালে ভর্তি হওয়া লাগলে নিজের হাসপাতালেই ভর্তি হতে পারবেন না, কারণ কোন সিট খালি নেই। কোভিড পরিস্থিতি কতটা খারাপ এটা কেউ বুঝতে পারছে না। দয়া করে আগামী কয়েক সপ্তাহ ঘরে থাকুন। জরুরি প্রয়োজনে বাইরে গেলে মাস্ক পড়ুন। সামাজিক দূরত্ব বজায় রাখুন। দয়া করুন।
করোনাভাইরাস নিশাচর ভাইরাস। রাত ৮টার পরে শপিংমলে এবং ১০টার পরে রাস্তা ঘাটে পাওয়া যায়।
করোনাভাইরাস মহামারী শুরু হওয়ার পর থেকে বাংলাদেশে একদিনে এতো বেশি শনাক্ত হয়নি। মেডিকেল ভর্তি পরীক্ষা বন্ধ হবে কি? বই মেলা, উন্নয়ন মেলাসহ রাজধানী থেকে উপজেলা সারা দেশে বিভিন্ন যেসব মেলা চলছে সেসব বন্ধ হবে কি? ১৮ দফা নির্দেশনায় সুনির্দিষ্ট দফা খুবই কম। প্যান্ডেমিক মোকাবিলার মূলমন্ত্র হলো, স্বাস্থ্য ব্যবস্থার সক্ষমতার চাইতে বেশি রোগী একইসাথে আক্রান্ত না হওয়া। এই উদ্দেশ্যেই লকডাউনসহ বিভিন্ন কর্মসূচি হাতে নেওয়া হয়। আক্রান্তের সংখ্যা ইতোমধ্যে আমাদের সক্ষমতা অতিক্রম করেছে। জীবন না কি অর্থনীতি কোনটা আগে। জীবনের জন্য অর্থনীতি না কি অর্থনীতির জন্য জীবন, হিসেব দ্রুত কষতে হবে। হাতে সময় নেই।
বাংলাদেশীদের মতো এমন জ্ঞানপিপাসু, সাহিত্য অনুরাগী জাতি এই পৃথিবীতে আর দ্বিতীয়টি নেই। কারণ, একমাত্র তারাই করোনাভাইরাসের সেকেন্ড ওয়েভের সময় বই মেলা বই মেলা খেলছে।
ঢাকা মেডিকেলে আরো এক বছর কেটে গেল। ক্যান্সার বিশেষজ্ঞ হতে এসে করোনা চিকিৎসক হয়ে গেলাম। হারুনের চা খাওয়া শুরু করার আগেই মুখে মাস্ক পরা শুরু করতে হলো।
সিলেট এমএজি ওসমানী মেডিকেল কলেজের প্যাথলজি বিভাগের সাবেক বিভাগীয় প্রধান, আমার শিক্ষক, অধ্যাপক ডা. আমজাদ হোসেন স্যারের একমাত্র ছেলে ডা. ইমরান ভাই আজ সকালে এক মর্মান্তিক সড়ক দুর্ঘটনায় মৃত্যুবরণ করেছেন। ইন্না লিল্লাহি ওয়া ইন্না ইলাইহি রাজিউন। ইমরান ভাইয়ের ওয়াইফের অবস্থাও আশংকাজনক। সিলেটের রশিদপুরে এনা পরিবহন ও লন্ডন এক্সপ্রেসের মুখোমুখি সংঘর্ষে এখন পর্যন্ত ১১ জন নিহত হয়েছেন। আহত হয়েছেন প্রায় ৪০ জন। মহান আল্লাহ ইমরান ভাইসহ নিহত সবাইকে বেহেশত নসীব করুন। আহত সবাইকে দ্রুত সুস্থতা দান করুন৷ স্যারের পরিবারকে এই অবর্ণনীয় শোক সইবার শক্তি দান করুন। আমীন।
আর উপেনের সামান্য দুই বিঘা জমির দিকে বাবুর নজর যাওয়ায় বাবুকে আপনারা দেড়শ বছর ধরে অভিসম্পাত দিলেন। আপনাদের নজর এতো ছোট কেন?
দ্যা স্টারি নাইট (The starry night)। ভিনসেন্ট ভ্যান গগের আঁকা সবচেয়ে বিখ্যাত ছবি। ভ্যান গগের বেশ কিছু শারীরিক ও মানসিক অসুস্থতা ছিলো। দেড়শ বছর আগের চিকিৎসা বিজ্ঞান তাকে মানসিক হাসপাতালে ভর্তি থেকে চিকিৎসা নিতে বলেছিলো। এই ছবিটাও সেখানে আঁকা। সেই সময়ে তার রোগ ধরা পড়েনি৷ বর্তমান সময়ে তার উপসর্গগুলো বিশ্লেষণ করে ধারণা করা হয় যে, তার মাইগ্রেন, এপিলেপ্সি এবং বাই পোলার ডিজঅর্ডারের মতো কিছু রোগ ছিলো। মাইগ্রেনের রোগীরা মাথা ব্যথা শুরু হওয়ার আগেই বুঝতে পারে। এই বুঝতে পারার সময়ে তারা বিভিন্ন অস্বাভাবিক পরিস্থিতির মধ্য দিয়ে যায়। একে অরা (Aura) বলে। চোখে আলোর তীব্র ঝলকানি দেখাও অরার একটি অংশ। ভ্যান গগের এই ছবি নিয়ে অনেক আলোচনা, সমালোচনা হয়েছে। এই ছবি আঁকার সময়ে তার অসহনীয় মাথা ব্যথা ছিলো। হয়ত ভ্যান গগ তার মাইগ্রেন পূর্ববর্তী অরাকেই চিত্রায়িত করেছেন দ্যা স্টারি নাইটে৷ কে জানে! কিন্তু শিল্পের আলোচনায় তো চিকিৎসা বিজ্ঞানের অংশগ্রহণের সুযোগ নেই৷
বনের গাধারা রোস্টার করে ২৪/৭ ডিউটি করে। মাস শুরু হওয়ার পূর্বেই রোস্টার হয়ে যায়। একবার হলো কী! মাসের একদম শুরুতে একটা গাধার বাচ্চা গাধাকে হায়েনারা মেরে ফেললো। পরিস্থিতি সামাল দেয়ার জন্য গাধারা ষাঁড়দের ফোন করে। ষাঁড়রা এসে উল্টো আরেক ধেড়ে গাধাকে লাত্থাইতে লাত্থাইতে খোয়াড়ে নিয়ে যায়। বনের বাকি গাধারা মৃত গাধার সৎকার কিংবা খোয়াড় থেকে ধেড়ে গাধাকে ছাড়িয়ে আনা বাদ দিয়ে বসে যায় রোস্টার নিয়ে। গাধা পাড়ায় তীব্র অসন্তোষ, "শালারা মারা যাওয়ার আর খোয়াড়ে যাওয়ার টাইম পাইলো না। একদম মাসের শুরুতে! এখন এই দুই গাধার রোস্টার ডিউটিগুলা কে করবে!" মোরালঃ গাধাদের কাগুজে ফেলোশিপ আছে কিন্তু সত্যিকারের ফেলোশিপ নেই।
করোনাভাইরাসের নতুন স্ট্রেইন নিয়ে সবার মনের প্রশ্নগুলো ==================================== করোনাভাইরাস মহামারির শুরু থেকে এই পর্যন্ত ভাইরাসটির অনেক স্ট্রেইন বা প্রকারভেদ এসেছে। চীনের উহান শহরে যে স্ট্রেইন দিয়ে মহামারি শুরু হয়েছিলো পৃথিবীর সব প্রান্তে সেই একই স্ট্রেইন দিয়ে মহামারি ছড়িয়ে পরেনি। মিউটেশনের কারণে প্রতিনিয়ত করোনাভাইরাস তার চেহারা, ক্ষমতা ও দক্ষতা বদলিয়েছে। ইংল্যান্ডে ছড়িয়ে পড়া আলোচিত নতুন স্ট্রেইনটি সেই প্রক্রিয়ারই অংশ। তাহলে এই স্ট্রেইন নিয়ে এতো চিন্তিত হওয়ার কারণ কী? কারণ মোটাদাগে ৩টি - ১) এই স্ট্রেইনটি পূর্বের সকল স্ট্রেইনের তুলনায় অনেক দ্রুততার সাথে ছড়িয়ে পড়ছে এবং পূর্বের স্ট্রেইনগুলোর জায়গা দখল করে ফেলছে ২) ল্যাবের অভিজ্ঞতা বলে এই স্ট্রেইনটির রোগ তৈরির ক্ষমতা বেশি এবং ৩) যে মিউটেশনের ফলে এই স্ট্রেইনটি তৈরি হয়েছে সেখানে ভাইরাসের কিছু গুরুত্বপূর্ণ পরিবর্তন এসেছে ফলে ভ্যাক্সিনের কার্যকারিতা প্রশ্নের মুখে পড়ছে। নতুন এই স্ট্রেইনটি প্রথম ধরা পরে সেপ্টেম্বর মাসে। নভেম্বর মাসে লন্ডনে নতুন সনাক্ত হওয়া রোগীদের এক-চতুর্থাংশ এই স্ট্রেইন দ্বারা আক্রান্ত হয়েছিল। ডিসেম্বরের মাঝামাঝিতে এই পরিমাণটি বেড়ে দাঁড়ায় দুই-তৃতীয়াংশে। স্ট্রেইনটি শুধু লন্ডনের মধ্যেই বসে নেই। এই অল্প সময়ে ডেনমার্ক, নেদারল্যান্ড এমনকি সুদূর অস্ট্রেলিয়াতেও ছড়িয়ে পড়েছে এই স্ট্রেইনটি। নতুন স্ট্রেইনটি কতটুকু মারাত্মক তা বলার জন্য এখনো পর্যন্ত পর্যাপ্ত তথ্য উপাত্ত আমাদের হাতে নেই। হতে পারে এই স্ট্রেইনে মৃত্যুর হার একদমই কম আবার হতে পারে সেটা ভয়ংকর রকমের বেশি। এখন পর্যন্ত আমরা যা জানি তা হলো, এই স্ট্রেইনটি খুব দ্রুত ছড়িয়ে পড়ছে এবং একই সাথে আক্রান্তের সংখ্যা বাড়াচ্ছে। এতোটুকু তথ্যই পুরো বিশ্বকে আবার লকডাউনে পাঠানোর জন্য যথেষ্ট। কারণ, স্বাস্থ্য ব্যবস্থার ধারণক্ষমতার চেয়ে বেশি রোগী একই সাথে আক্রান্ত হলে অতিরিক্ত রোগীরা কোন চিকিৎসাই পাবে না। সবশেষে, যে প্রশ্নটি সবার মাথায় ঘুরপাক খাচ্ছে তা হলো, নতুন এই স্ট্রেইনের বিপরীতে ভ্যাক্সিন কি কাজ করবে? হ্যাঁ, করবে। অন্তত এখন পর্যন্ত। তবে ভবিষ্যতে কী হবে তা বলা মুশকিল। ভ্যাক্সিন শরীরের রোগ প্রতিরোধ ব্যবস্থাকে প্রশিক্ষণ দেয় কীভাবে ভাইরাসের বিভিন্ন অংশকে চিনে আক্রমণ করতে হবে। ভাইরাসের স্পাইক প্রোটিন এই অংশগুলোর মধ্যে অন্যতম। ভয়ের বিষয় হলো, নতুন এই স্ট্রেইনটিতে ভাইরাসের স্পাইক প্রোটিনেই মিউটেশন হয়েছে। বিজ্ঞানীদের মতে ভ্যাক্সিন তবুও কাজ করবে। তবে, এই স্ট্রেইনে এরকম আরো কিছু মিউটেশন হলে এটি ভ্যাক্সিনকে ফাঁকি দেয়ার দক্ষতা অর্জন করে ফেলবে। সেক্ষেত্রে ফ্লু ভ্যাক্সিনের মতো করোনাভাইরাস ভ্যাক্সিনকেও বছর বছর আপডেট করতে হবে। আশার কথা হলো, বর্তমানে বাজারে আসা করোনাভাইরাস ভ্যাক্সিনগুলোতে এই কাজটি খুব সহজেই করা সম্ভব। এখন আমাদের মতো আমজনতার কী করণীয়? ১) মাস্ক পড়ুন ২) ঘরের বাইরে থাকলে ভাববেন আশেপাশের সবাই কোভিড রোগী শুধু আপনি সুস্থ ৩) ঘরে আসলে ভাববেন, আপনি কোভিড রোগী, পরিবারের বাকি সদস্যরা সুস্থ।
নির্দিষ্ট সময়ে নির্দিষ্ট ঘরে মশার সংখ্যা একটা ধ্রুবক। তিনটা মশা ছিল, তিনটাই মারলাম, এখনো তিনটাই আছে। 😕 এটাকে Sakib 's mosquito constant বলে। 
🦁 ঈশপের অপ্রকাশিত গল্প 🦁 একবার বনের সব গাধারা একযোগে কর্মবিরতিতে গেলো। তারা আর কারো মাল টেনে নিয়ে যায় না, তারা আর গাধার খাটুনি খাটে না। বনের গাধা পাড়ায় টান টান উত্তেজনা বিরাজ করছিলো। কয়েকটা ষাড় এসে একটা গাধাকে ধরে নিয়ে গিয়েছিলো। তাই এই কর্মবিরতি। ষাড়দের এমন কাজ নতুন নয়। তবে এবার গাধাদের ধৈর্যের বাঁধ ভেঙে গেছে। আর কতো সহ্য করা যায় ষাড়দের অত্যাচার! গাধারা এর একটা বিহিত চায়। কালোব্যাজ পরে গাধারা গাধা বন্ধন করে। সেখানে গাধা দলনেতা বক্তব্য দেয়, "... মার্কিন মুল্লুকে আমরা গাধারা হাতিদের সাথে টক্কর দেই। আর এই বনে সামান্য ষাড় এসে আমাদের গায়ে হাত তোলে! আমাদের তুলে নিয়ে যায়! এ মানা যায় না...!" এদিকে গাধারদের কর্মবিরতিতে বনের দৈনন্দিন কাজে স্থবিরতা আসে। বনের রাজা সিংহের কানেও এই খবর যায়। সিংহ তার চারপাশে সবসময় শেয়াল দিয়ে পরিবেষ্টিত থাকে। তারাই সিংহকে বুদ্ধি পরামর্শ দেয়। এই শেয়ালগুলো সিংহের খুব কাছের আবার ষাড়গুলোও সিংহের খুব বিশ্বস্ত। তাই সিংহ কখনোই এদেরকে ক্ষ্যাপাতে চায় না। বরাবরের মতো সিংহ শিয়ালদের কাছে পরামর্শ চায়। পরিস্থিতি উত্তরণে করণীয় কী তা জানাতে শেয়ালদের বিন্দুমাত্র দেরি হয় না। সেই মোতাবেক বনের রাজা গাধাদের ৪ দলনেতাকে তার রাজ দরবারে আমন্ত্রণ জানায়। গাধা দলনেতারা এসে বনের রাজাকে কুর্নিশ ঠেকে। বনের রাজা তার ভরাট গলায় বলে, "সারাজীবন কি মার্কিন মুল্লুকের নির্বাচনের প্রতীক হয়েই থাকবা না কি নিজেরাও এই বনে নির্বাচন করবা? আগামী নির্বাচনে তোমাদের নমিনেশন দিবো ভাবছি। তবে এক শর্তে...", সিংহের মুখ থেকে কথা কেড়ে নিয়ে ৪ গাধানেতা একযোগে বলে ওঠে, "কী শর্ত মহারাজ? আমরা সব শর্তে রাজি।" সিংহ তখন আবার শুরু করে, "সকল গাধাকে আমি আজ থেকে কাজে দেখতে চাই।" গাধা দলনেতারা পড়িমরি করে বনের গাধা পাড়ায় ফেরত গেলো। কর্মবিরতি অবসানের ঘোষণা দিলো। গাধারা কোরাস গান গেয়ে গেয়ে যার যার কাজে ফেরত গেলো - "আমরা গাধারা রাজার ইচ্ছা পূরণ করবো, তোমরাও আসো তোমরাও আসো সাহায্য করতে আসো। সবাই মিলে কাজ করবো দিন রাত ধরে, সুখে, শান্তিতে থাকবে শেয়াল - ষাড়ে।" এভাবেই গাধাদের সবচেয়ে বড় আন্দোলনটির পরিসমাপ্তি হলো। [এটি একটি কাল্পনিক গল্প মাত্র। বাস্তবের সাথে এর কোন মিল খুঁজে পেলে তার জন্য পাঠক দায়ী থাকবেন, লেখক নন] 
আমরা এতো হতাশ কেন? আমাদের প্রজন্মটা ছাত্রাবস্থায় ছিল নিহিলিস্টিক, দুঃখবিলাসী টাইপের আর কর্মজীবনে প্রবেশ করে প্রজন্মটা হয়ে গেছে ভয়ংকর রকমের হতাশাগ্রস্থ, নৈরাশ্যবাদী। আমাদের দুই প্রজন্ম আগের মানুষ। আমাদের দাদা, নানারা। তাদের সাথে কথা বললে কখনোই মনে হয় না তারা হতাশাবাদী ছিলেন। কিন্তু তাদের সময়টা ছিল চরম অর্থনৈতিক অনিশ্চয়তার সময়। দ্বিতীয় বিশ্বযুদ্ধ, দেশ বিভাগ, দুইটা দুর্ভিক্ষ। এর সাথে লড়াই করে তারা আমাদের পরিবারগুলোকে অর্থনৈতিকভাবে স্বাবলম্বী করেছিলেন বা রেখেছিলেন। এরপরের প্রজন্ম। আমাদের বাবা, চাচারা। তাদেরকেও খুব বেশি নৈরাশ্যবাদী মনে হয়নি কখনো। তাদের সময়টা ছিল চরম রাজনৈতিক অস্থিরতার সময়। গণ অভ্যুত্থান, মুক্তিযুদ্ধ, সেনা ক্যু, স্বৈরাচার বিরোধী আন্দোলন। এই উত্তপ্ত পরিস্থিতির মধ্যেও আমাদের বাবা, চাচারা কলেজ, বিশ্ববিদ্যালয়ে গিয়ে উচ্চ শিক্ষিত হয়েছেন। আমাদের আগের দুই প্রজন্মের দেয়া অর্থনৈতিক, সামাজিক ও শিক্ষার একটা শক্ত পাটাতনে দাঁড়িয়ে আমরা প্রায়ই বলি,আমার কিছুই ভালো লাগে না। আমি হতাশ। আমি সন্তুষ্ট না। আমি আর পারছি না। আমরা কেন একটা হাসি, খুশি, সুখি প্রজন্ম হতে পারলাম না? এর আগে আমাদের চারপাশের হতাশার তিনটা চিত্র দেখে আসি। হতাশা-১: – বন্ধু, ইদানীং মনটা খুব খারাপ থাকে। – ক্যান? কী হইছে? – দেড় বছর হয়ে গেল মাস্টার্স শেষ করছি। এখনো একটা ভালো চাকরিতে জয়েন করতে পারলাম না। বন্ধুদের সবারই কোন না কোন গতি হয়ে গেছে। আর আমি শুধু টিউশনি করে বেড়াচ্ছি। এভাবে আর কদ্দিন চলা যায় বল? হতাশা – ২: – দোস্ত, আমি মনে হয় দিন দিন মেজর ডিপ্রেসিভ ডিসঅর্ডারের পেশেন্ট হয়ে যাচ্ছি। – ক্যান? তোর আবার কী হইছে? – পাপ করছি বুঝছিস? মহাপাপ! এজন্য আল্লাহ্‌ আমারে বাংলাদেশের ডাক্তার বানাইছে। – হঠাৎ এসব বলতেছিস ক্যান? – স্কুল – কলেজের যে বন্ধুরা জীবনে কোন পরীক্ষায় আমার থেকে একটা নাম্বারও বেশি পায় নায় এরা আজ হার্ভার্ড, এমঅাইটি’তে পিএইচডি করতেছে। দেশে যেগুলা আছে ৮০ হাজার টাকা বেতনের জব করতেছে আর আমি ৭০০টাকা শিফটে ক্লিনিক ডিউটি করতেছি। হতাশা-৩: – কিচ্ছু ভাল্লেগতেছে না। একটু চিয়ার আপ করে দে। ক’দিন থেকে খুব ডাউন মুডে আছি। – তোর আবার কী হলো। তোর তো বিসিএস হইছে, এমডি কার্ডিওলজিতে চান্স পাইছিস। এখন একটা বিয়া কর। মেয়ে তো রেডিই আছে। – রেডি ছিল। এখন নাই। – মানে? – মানে, মেয়ে আমারে ছাইড়া চইলা গেছে। বাংলাদেশি ডাক্তার বিয়া করলে নাকি তার ক্যারিয়ার নষ্ট হয়ে যাবে। – ধুর বাদ দে। মাইয়ার অভাব পড়ছে নাকি? – দোস্ত, মেয়েটারে আমি ভালবাসতাম। চাইলেই বাদ দিতে পারি না। আমাদের প্রজন্মের হতাশার চিত্র কম বেশি এরকম। চাকরি, উচ্চতর ডিগ্রি, বিয়ে শাদি। আমরা কেউই সুখি না। আইয়্যুব বাচ্চুর গানের মতন, “…… আসলে কেউ সুখি নয়।” সুখের একটা সরল সমীকরণ আছে। সুখ = প্রাপ্তি – প্রত্যাশা। যখন প্রত্যাশার তুলনায় আমাদের প্রাপ্তি অনেক বেশি হয়ে যায় তখন সুখের মান আসে ধনাত্মক। অর্থাৎ আমরা তখন সুখে থাকি। হতাশা থাকে না। আবার, প্রাপ্তির চেয়ে প্রত্যাশা অনেক বেশি থাকলে সুখের মান হয়ে যায় ঋণাত্মক। আমরা তখন হতাশ হয়ে পড়ি। মোদ্দা কথা, সুখি হতে হলে কিংবা হতাশা কাটাতে হলে বাস্তব অর্জন বা প্রাপ্তি বাড়াতে হবে এবং প্রত্যাশা কমাতে হবে। খুব আশ্চর্যজনকভাবে আমাদের প্রজন্মের প্রত্যাশার পারদ অনেক উঁচুতে অবস্থান করে। আমাদের পূর্ববর্তী প্রজন্ম এজন্য কিছুটা দায়ী। তারাই আমাদের উচ্চাভিলাষী চিন্তা করতে শিখিয়েছেন। তবে মোটা দাগের দায়ভার আমাদের নিজেদের উপরেই এসে পড়ে। সারা দুনিয়ায় কোন প্রত্যাশা নির্ধারণ করার সময় চারটা জিনিস দেখা হয়। শক্তি-সামর্থ, দুর্বলতা, সুযোগ এবং প্রতিবন্ধকতা। কিন্তু আমরা প্রত্যাশা নির্ধারণ করি আমাদের চারপাশের মানুষদের সাথে নিজেদের তুলনা করে। চারপাশের এতো মানুষদের দেখার সময় কোথায় আমাদের? এই কাজটাই সহজ করে দিচ্ছে সোশ্যাল মিডিয়া। ফেইসবুক। ফেইসবুকে একেক জনের টাইমলাইন যেন আধুনিক রূপকথার একেকটা পাতা। ফেইসবুকে সবাই নিজেকে উপস্থাপন করে একজন সফল মানুষ হিসেবে। সুখি মানুষ হিসেবে। তাদের দুঃখ, কষ্ট, যন্ত্রণার কথাটা ফেইসবুকের নিউজফিডে কখনোই আসে না। তাদের দৈনন্দিন জীবনের কথাগুলোও মোহময় হয়ে সামনে আসে। আমরা সেই সুখি মানুষগুলোর সফলতার সাথে অবচেতন মনেই নিজেদের তুলনা করি। এবং হতাশ হই। পলাশ আমেরিকা গেছে পিএইচডি করতে আর আমরা এখনো টিউশনি করে বেড়াচ্ছি। আমরা হতাশ হই। কিন্তু পলাশের সাথে তার বউয়ের ডিভোর্সের খবর নিউজফিডে আসে না। আরিফ একটা কর্পোরেট অফিসে ১ লাখ টাকা বেতনের চাকরি করে আর আমরা এখনো সিভি হাতে জুতোর তলা ক্ষয় করছি। আমরা হতাশ হই। কিন্তু আরিফের ছোট বোন যে ড্রাগ অ্যাডিক্টেড। বিয়ে দেয়া যাচ্ছে না এটা আরিফের অ্যাবাউটে লেখা নেই। শামীম তার ১ম বিবাহ বার্ষিকীর ছবি আপলোড করেছে। এদিকে আমরা আগামী ২ বছরের মধ্যে বিয়ের কথা চিন্তা করতেও ভয় পাচ্ছি। আমরা হতাশ হই। কিন্তু শামীমকে আগামীমাসে তাদের নিজের বাড়িটা ছেড়ে দিতে হবে। বাড়িটা বন্ধক রেখে লোন নিয়েছিল। শোধ করা সম্ভব হয়নি। এই কথাটা শামীমের টাইমলাইনে লেখা থাকবে না। ফেইসবুকের প্রত্যেকটা প্রোফাইল যেন একেকজন পারফেকশনিস্টের। এই পারফেক্ট প্রোফাইলগুলোর সাথে আমরা নিজেকে তুলনা করি এবং হতাশ হই। কারণ আমরা কেউই পারফেক্ট না। হতাশা থেকে নিজেকে উত্তরণ করতে চাইলে অন্যের সাথে তুলনা করা বাদ দিতে হবে। মেডিকেল সায়েন্সে একটা টার্ম আছে। টানেল ভিশন। বাংলা করলে দাঁড়ায় ‘সুড়ঙ্গ দৃষ্টি’। যেসব রোগীর টানেল ভিশন আছে তারা উপরে, নিচে, ডানে, বায়ে কিছুই দেখতে পায় না, কিন্তু সোজা সামনে যা আছে সবই দেখতে পায়। সোজা সুড়ঙ্গে ঢুকলে যেমন সুড়ঙ্গের অপর প্রান্তের আলো ছাড়া আর কিছুই দেখা যায় না সেরকম। হতাশা কাটাতে হলে টানেল ভিশনের অধিকারী হতে হবে। টানেল ভিশন হয়ে আমরা শুধু আমাদের টার্গেটটাই দেখব। পলাশ, শামীম, আরিফ কী করলো সেগুলো দেখলে চলবে না। আমরা প্রায়ই শুনি এই দুনিয়া হচ্ছে একটা খেলাঘর। আমরা সবাই খেলতে এসেছি। খেলার এক দানে তোমার না হয় ছক্কা উঠেছে আর আমার উঠেছে এক কিংবা দুই। তারমানে এই না যে প্রত্যেক দানেই তোমার ছক্কা উঠবে আর আমার এক আর দুইই উঠবে। খেলা তো মাত্র শুরু হলো। হতাশ হওয়ার কিছু নেই। অনেকে আবার বলে দুনিয়া হচ্ছে একটা পরীক্ষা ক্ষেত্র। কিন্তু এই পরীক্ষার প্রশ্নপত্র সবার জন্য আলাদা আলাদা। দেখাদেখি করে লাভ নেই। উত্তর মিলিয়েও লাভ নাই।
প্রায় ১৪০০ বছর পূর্বের কথা। একবার এক বেদুইন মসজিদের ভেতরে প্রস্রাব করা শুরু করলো৷ রাসূল (সা.) এর সাহাবীরা দৌড়ে গেলেন সেই বেদুইনকে থামানোর জন্য। মসজিদ থেকে বের করে দেয়ার জন্য৷ রাসূল (সা.) তখন তাঁর সাহাবীদের বললেন, "তাকে তার কাজ করতে দাও। তার কাজ শেষ হয়ে গেলে সেখানে এক বালতি পানি ঢেলে দিও৷ তোমাদের কাজ সবকিছু সহজ করা, জটিল করা নয়।" মসজিদের ভেতর সেই বেদুইনের প্রস্রাব করা শেষ হলে রাসূল (সা.) তার দিকে এগিয়ে গেলেন। তাকে একটা ধমক পর্যন্ত দিলেন না বরং বললেন, "এই জায়গার নাম মসজিদ। এখানে আমরা নামাজ পড়ি, কোরআন পড়ি, আল্লাহর জিকির করি। এখানে প্রস্রাব করা হয় না।" সেই বেদুইন পরবর্তীতে মুসলমান হয়েছিলো। আজ প্রায় ১৪০০ বছর পর, মসজিদের কোরআন রাখার সেলফে অনিচ্ছাকৃতভাবে পা দেয়ার কারণে একজনকে পিটিয়ে মারা হলো। তারপর সেই লাশ আবার পোড়ানো হলো। অথচ এই ব্যক্তিটি মসজিদে নামাজ পড়তে এসেছিলো। ওরা হয়তো ভেবেছিলো, মানুষ পিটিয়ে জান্নাত নিশ্চিত করবে কিন্তু যাকে মেরে ফেললো তাকেই আল্লাহ তা'আলা জান্নাত দান করবেন। মুসলমান হতে চাইলে হযরত মোহাম্মদ (সা.) এর মতো মুসলমান হওয়ার চেষ্টা করুন৷ 
বিভিন্ন সংবাদ মাধ্যমে এমনকি সরকারি নথিতেও বাংলাদেশে করোনাভাইরাসের সেকেন্ড ওয়েভের কথা বলা হচ্ছে। আচ্ছা, বাংলাদেশে ফার্স্ট ওয়েভ কি শেষ হয়েছে? আমাদের অবস্থা হয়েছে আমেরিকার মতো। আমেরিকার ফার্স্ট ওয়েভ এখনো শেষ হয়নি অথচ প্রেসিডেন্ট পদপ্রার্থী জো বাইডেন সম্ভাব্য থার্ড ওয়েভের কথা বলে বেড়াচ্ছে। এটা মূলত ফার্স্ট ওয়েভেরই থার্ড পিক। আসছে শীতে বাংলাদেশের জন্য এরকম বড় একটি পিক অপেক্ষা করছে। গ্রীষ্মকালে বা গরমে করোনাভাইরাস অ্যাওয়ে ম্যাচ খেলেছিলো। শীতে কিন্তু হোম গ্রাউন্ডে খেলবে। সুতরাং অনেক বেশি লোক আক্রান্ত হবে। সব ধরণের করোনাভাইরাস শীতে খুব সহজেই ছড়িয়ে পড়ে। আবার শীতকালে মানুষজন ঠান্ডা থেকে রক্ষা পাওয়ার জন্য দরজা-জানালা লাগিয়ে রাখে সব সময়। বদ্ধ ঘরে বায়ু চলাচল থাকে না। ফলে ঘরের বাতাসে ভাইরাসের সংখ্যা বাড়বে, আক্রান্তের হার বাড়বে, একই সঙ্গে তীব্রতাও বাড়বে। ইতোমধ্যে ইউরোপ আমেরিকায় নতুন আক্রান্তের সংখ্যা বৃদ্ধি পাওয়া শুরু হয়েছে তবে আশার দিক হলো, হাসপাতালে ভর্তি হওয়ার হার এবং মৃত্যুর হার আগের তুলনায় কম। এর কারণ হতে পারে- ১) তরুণদের মধ্যে আক্রান্তের সংখ্যা বেশি (স্কুল-কলেজ খুলে দেয়ার কারণে) ২) চিকিৎসা পদ্ধতিতে উন্নতি (মহামারির শুরুর দিনগুলোর তুলনায়) ৩) ভাইরাসের মিউটেশন (মিউটেশন সাধারণত মহামারি সৃষ্টিকারী ভাইরাসদের দুর্বল করে ফেলে যেমনঃ সার্স) ৪) মাস্কের ব্যাপক ব্যবহার দ্বিতীয় বার আক্রান্ত হওয়া বা একাধিকবার আক্রান্ত হওয়া নিয়ে একটা ধোঁয়াশা চলছে। অন্যান্য করোনাভাইরাসে সাধারণত দ্বিতীয়বার কেউ আক্রান্ত হয় না৷ তবে এই করোনাভাইরাসে দ্বিতীয় বার আক্রান্ত হওয়ার অল্প কিছু গবেষণাপত্র পাওয়া যাচ্ছে। এমনও হতে পারে যে, বিগশট ভ্যাক্সিন কোম্পানিগুলো দ্বিতীয় বার আক্রান্ত হওয়ার ঘটনাগুলো প্রকাশ করতে দিচ্ছে না। যাতে তাদের ভ্যাক্সিনের বাজার এবং চাহিদা নষ্ট না হয়। বিশ্ব স্বাস্থ্য সংস্থা সর্বশেষ প্রেস ব্রিফিংয়ে বললো, অনেস্টি এবং ক্লিয়ার পিকচার পাওয়াটা খুবই জরুরি। এই কথাটা শুরু থেকে কিছুদিন পরপরই উনারা বলে আসছেন। একই কথা ইউভাল নোয়াহ হারারি বলেছিলো মার্চে। যদিও আমাদের দেশের মহামারির ক্লিয়ার পিকচার পাওয়া কখনোই সম্ভব নয়। তাহলে করণীয় কী? ১) ঘরের বাইরে থাকলে ভাববেন আশেপাশের সবাই কোভিড রোগী শুধু আপনি সুস্থ। ২) ঘরে আসলে ভাববেন, আপনি কোভিড রোগী, পরিবারের বাকি সদস্যরা সুস্থ। সবাই মাস্ক পড়ুন। সুস্থ থাকুন এবং সুস্থ রাখুন।
"সে যেন রূপকথা কোন, কাটেনি যার রেশ এখনো!" আগামীকাল সিওমেক এর ৫৮তম জন্মদিন!
এই পৃথিবীর যা ছিলো খারাপ কিংবা ভুল কাজ। অর্ধেক নয় পুরোটাই তার ঠিক করেছে ফাপরবাজ। 
এই পৃথিবীর যা কিছু মহান, চির কল্যাণকর। অর্ধেক তার করিয়াছে ফাপরবাজ, বাকি অর্ধেক তার ফাপর।
লক্ষ্মী পূজা ও সরস্বতী পূজা একই দিনে হয় না। তাই অর্থ উপার্জন ও পড়ালেখাও একসঙ্গে হয় না।
ইতিহাস ঐতিহ্যের হিসাবে সিলেট এমসি কলেজ বাংলাদেশের যেকোন শিক্ষা প্রতিষ্ঠান থেকে এগিয়ে। এই বিষবৃক্ষ আর এই আগাছাগুলো কি সেটা জানতো? আমি যখন এমসি কলেজের ছাত্র তখন ইন্টারনেট এতো সহজলভ্য ছিলো না। ইতিহাস ঐতিহ্য জানতে তাই বই পড়ার কোন বিকল্প ছিলো না। আমি কলেজ লাইব্রেরিতে গিয়ে পুরনো কলেজ ম্যাগাজিনগুলো চাইতাম। লাইব্রেরিয়ান খুব বিরক্ত হতো। দিতে চাইতো না। মুরসালিনকে সাথে নিয়ে যেতাম। তাকে দিয়ে বলাতাম। প্রায় শত বছরের পুরনো সেই ম্যাগাজিন পড়ে জানতে পেরেছিলাম, আমার এই কলেজে ১৯১৯ সালে রবীন্দ্রনাথ ঠাকুর এসেছিলেন। কলেজ হোস্টেলে ছাত্রদের উদ্দেশ্যে 'আকাঙ্খা' শীর্ষক একটি বক্তৃতা রেখেছিলেন। যার লিখিতরূপ পরবর্তীতে শান্তি নিকেতনের পাঠ্য হয়েছিল। কলেজের পিচঢালা রাস্তাগুলোকে আমার কাছে তখন শান্তি নিকেতনের রাস্তা মনে হতো। অথচ সেই একই বিষবৃক্ষ, একই গফফাদার ২০১২ সালে শত বছরের পুরনো কলেজ হোস্টেল পুড়িয়ে দিলো। কোন বিচার হয়নি। সেই আগাছারা আবার রাজনীতিবিদ হতে চায়। তারা কি জানতো, তাদের গডফাদারের গডফাদারের চাইতেও হাজারগুণ বড় রাজনীতিবিদ, ভারতীয় কংগ্রেসের সভানেত্রী ও ইংরেজি ভাষার কবি সরোজিনী নাইডু এই কলেজে এসে কী বলেছিলেন? এমসি কলেজের প্রাকৃতিক সৌন্দর্য দেখে তিনি বলেছিলেন, "Every student of this college should be a poet." অথচ তারা কবি না হয়ে হলো ছিনতাইকারী, চাঁদাবাজ, ইভটিজার, ধর্ষক। উপমহাদেশের শ্রেষ্ঠ ইতিহাসবিদ নিহাররঞ্জন রায় এই এমসি কলেজের ছাত্র ছিলেন। ভারত, পাকিস্তান, বাংলাদেশেকে ডজন খানেক মন্ত্রী উপহার দিয়েছে এই এমসি কলেজ। অর্ধ ডজন জাতীয় অধ্যাপক এই এমসি কলজের ছাত্র। একুশে পদক, স্বাধীনতা পদক প্রাপ্ত অসংখ্য বরেণ্য ব্যক্তি এই কলেজে পড়াশোনা করেছেন। দেশে বিদেশের অসংখ্য বিজ্ঞানীও তাদের শিক্ষা জীবনের একটা সময় এই কলেজে কাটিয়েছেন। মুক্তিযুদ্ধের একজন সেক্টর কমান্ডারও আছেন সাবেক শিক্ষার্থীদের তালিকায়। আজ গুগল সার্চে তাদের কারো নাম আসে না। ছবি আসে না। আসে শুধু আগাছাগুলোর নাম, ছবি আর তাদের কুকর্ম। 
বিষবৃক্ষ উপড়ে না ফেলে তাতে আশ্রয় করে থাকা দু চারটা আগাছা পরিষ্কার করে কী লাভ? নতুন আগাছা জন্মাতে সময় লাগবে না। কলেজে আধিপত্য ধরে রাখতে হবে। কলেজ সংলগ্ন এলাকায় প্রভাব ধরে রাখতে হবে। তাই ছাত্রনামধারী গুন্ডা-মাস্তানও পালতে হবে। ধর্ষণের মামলায় ৫-৬টা গুন্ডা-মাস্তানের ফাঁসি হলেও ক্ষতি নেই। নতুন গুন্ডা-মাস্তান এসে সেই খালি জায়গা পূরণ করবে। বিগত ১০ বছর ধরে টিলাগড় (এমসি কলেজ সংলগ্ন এলাকা) সিলেট শহরের মধ্যে এক জাহান্নামে পরিণত হয়েছে। সিলেট শহরে দুইটা খুন হলে একটা টিলাগড়ে হয়। কী হয় না সেখানে? ছিনতাই থেকে শুরু করে গণধর্ষণ সবই হয়। একটা অপরাধেরও বিচার হয়নি কখনো। সব সময় অপরাধীদের যে আগলে রেখেছে তার কথা কেউ বলছে না। অথচ সিলেট শহরের সবাই জানে এই অপরাধীদের গডফাদার কে। বাকি এলাকার নেতারাও এখন টিলাগড় মডেলকে কাজে লাগিয়ে নিজ নিজ এলাকায় আধিপত্য ধরে রাখার চেষ্টা করছে। ধীরে ধীরে পুরো বাংলাদেশই টিলাগড়ে পরিণত হবে। তবুও কোন গডফাদারের শাস্তি হবে না। কোন বিষবৃক্ষও উপড়ানো হবে না। ভেবেছিলাম মহামারী শেষে সিলেট গেলে বউ বাচ্চা নিয়ে আমার কলেজ থেকে ঘুরে আসবো। হ্যাঁ, আমিও এমসি কলেজের ছাত্র। উচ্চ মাধ্যমিকের সেই দুই বছর আমার জীবনের এক উজ্জ্বল অধ্যায়। এখন কলেজে যাওয়ার কথা মনের কোনায় উঁকি দিলেও ভয় লাগছে। আজ ছিলো বিশ্ব কন্যা দিবস। পাহাড় থেকে সমতল, সকল কন্যারা নিরাপদে থাকুক। বিষবৃক্ষ থেকে দূরে থাকুক। আগাছা থেকে নিরাপদে থাকুক।
কী বুঝলেন? আমি, আপনি,আমরা সবাই মাইনোরিটি। মেজরিটিদের চিনে রাখুন। দূরে থাকুন। নিরাপদে থাকুন।
এই নিউজটা কেউ শেয়ার করছে না। এই ইস্যুতে সবচেয়ে গুরুত্বপূর্ণ নিউজ হচ্ছে এটা। শুধু ধামাচাপা নয় তাদেরকে পালিয়ে যেতেও সহায়তা করা হয়েছে বলে নিউজটিতে উল্লেখ করা আছে।
হুইসেল ব্লোয়ারের হুইসেল কখনোই শ্রুতিমধুর কিছু না। কারো কাছেই সে শব্দ ভালো লাগে না। বড্ড কর্কশ লাগে।
যখন নায়ক জসীম ঠেলাগাড়ি চালায়ে, চানাচুর বিক্রি করে কোটিপতি হলো তখন সবাই বাহবা দিলেন। যখন মালেক গাড়ি চালিয়ে কোটিপতি হলো তখনি আপনারা সবাই হিংসায় জ্বলতে থাকলেন। এতো ডাবল স্ট্যান্ডার্ড কেন আপনাদের? 
"আমি, আমার প্রতিষ্ঠান ও আমার ড্রাইভার দুর্নীতিমুক্ত" এই সাইনবোর্ড দেখার অপেক্ষায় আছি।
আব্বার স্যাচুরেশন এখন অক্সিজেন সাপোর্ট ছাড়াই মেইনটেইন হচ্ছে। জ্বর নেই। খাওয়ার রুচি আস্তে আস্তে বাড়ছে। আলহামদুলিল্লাহ। তবে কাশি, প্রচণ্ড দূর্বলতা এবং হেঁচকি আছে। অনেকেই খোঁজ খবর নিয়েছেন। অনেকের ফোন ধরতে পারিনি। সবাই দোয়া করবেন। আমার বন্ধু মুফতি তামিমুল কমরকে অনেকেই চিনেন। তার বাবাও একইদিনে হাসপাতালে ভর্তি হয়েছিলেন। আজ আধা ঘন্টা আগে আংকেলকে ভেন্টিলেশনে নেয়া হয়েছে। সবাই আংকেলের জন্য দোয়া করবেন। কোভিড-১৯ শেষ হয়ে যায়নি বরং আরো ভয়ংকররূপ ধারণ করছে। মহান আল্লাহ আমাদের সবাইকে রক্ষা করুন।
রাস্তাঘাটে যানবাহন ও মানুষের উপস্থিতি, করোনা পরিস্থিতি স্বাভাবিক হওয়ার ইন্ডিকেটর নয় বরং প্রতিদিন সনাক্তের সংখ্যা, হাসপাতালে ভর্তি রোগীর সংখ্যা ও মৃত্যুর সংখ্যা কমে যাওয়া করোনা পরিস্থিতি স্বাভাবিক হওয়ার ইন্ডিকেটর।
ছাগলরা অভিযোগ জানিয়েছে, আমি নাকি তাদেরকে গাধা বলেছি। ভাই, আপনাদেরকে নিয়ে কিছু বলি নাই। তবে আপনারাও যে শেয়ালের ভিক্টিম, তা আমার জানা ছিলো না। আপনাদেরকে সান্ত্বনা দেবার ভাষা আমার স্টকে নেই। দুঃখিত।
একবার গাধাদের পালে একটা শেয়াল ঢুকে পড়েছিলো। ঢুকে পড়েছিলো বললে ভুল হবে। গাধারাই তাকে আমন্ত্রণ জানিয়ে নিয়ে এসেছিলো। কারণ জানতে চান? শেয়ালের সাথে বনের রাজ দরবারের পাইক পেয়াদার ব্যাপক খাতির। শেয়াল ফোন করলে পাইক পেয়াদারা গদ গদ হয়ে বলে, "শেয়াল তুমি কেমন আছো?" এই ফোন কনভারসেশন একদিন গাধার পালের দলনেতা শুনে ফেলেছিলো। এতো শক্তিশালী জ্যাক শেয়ালের! এতো এক্সপ্রেস লিংক শেয়ালের! গাধা দলনেতার বিশ্বাসই হতে চায় না, মাথা চক্কর দেয়। বনের কেঁচো থেকে সিংহ সবাই বিভিন্ন স্কেলে উচ্চাভিলাষী। গাধারাই বা এর ব্যতিক্রম হবে কেন? তারা চেয়েছিলো বনে তাদের অবস্থান পোক্ত হোক, গাধা হিসেবেই। এর চেয়ে বেশি কিছু চায়নি তারা। না, এটাকে ঠিক উচ্চাভিলাষও বলা চলে না। কিন্তু তারা যে গাধা। তাদের আবার অবস্থান কী? তারা তো নেকড়ে বা গন্ডার নয়। গাধা দলনেতার সাথে শেয়ালের দফায় দফায় মিটিং হলো। শেয়ালের গলাবাজিতে মুগ্ধ হয় গাধারা। সন্ধ্যা বেলা শেয়াল যখন হুক্কা হুয়া বলে সুর তোলে তখন আশে পাশের সকল শেয়াল হুক্কা হুয়া বলে কোরাস ধরে। এই দেখে গাধাদের মুগ্ধতা বনের সবচেয়ে উঁচু আকাশমনি গাছের মগডালের চাইতেও উঁচুতে উঠে যায়। ততোদিনে গাধার পালে মেম্বারশিপ থেকে শুরু করে ফেলোশিপ পর্যন্ত পেয়েছে শেয়াল। জুটিয়ে নিয়েছে আরো কিছু শেয়ালকে। বনের গভীরে সব শেয়ালরা মিলে প্রজেক্ট অফিস খুলেছে। 'স্ট্রেংথেনিং অব স্ট্যাটাস অব ডাংকি ইন দ্যা ফরেস্ট প্রজেক্ট'। গাধারা সারাদিন গাধার খাটুনি খেটে টাকা এনে দেয় শেয়ালদের। তারা সেই টাকা দিয়ে প্রজেক্ট অফিসে এসি লাগায়, ইন্টেরিয়র ডিজাইন করে। ইন্টারফরেস্ট কনফারেন্স করে। সেখানে বিভিন্ন রিসার্চ পেপার প্রেজেন্ট করা হয়। যদিও সেগুলো গাধাদের নিয়ে ছিলো না। গাধাদের তাতে আপত্তিও ছিলো না। গাধারা মাঝে মধ্যে মিনমিনে স্বরে কাজের অগ্রগতি জানতে চাইতো। শেয়ালরা তখন হুক্কা হুয়া সুর তুলে পুরো বন মাথায় তুলতো। তাই দেখে গাধাদের মুগ্ধতা আবার আকাশমনি গাছের মগডালে উঠে বসে থাকতো। গাধারা আবার গাধার খাটুনি খেটে টাকা উপার্জন করে শেয়ালের হাতে তুলে দিতো। প্রজেক্টের এক বছর পূর্তি উপলক্ষে শেয়ালরা এক সাংস্কৃতিক সন্ধ্যার আয়োজন করলো। গাধারা সেখানে পারফর্ম করবে। ঠিক হলো গাধারা কোরাস রবীন্দ্র সঙ্গীত গাইবে। দিন রাত এক করে রিহার্সেল হলো। অনুষ্ঠান শুরু হলো, শিল্পী গাধারা স্টেজে আসলো। গান শুরু হলো, "আমরা সবাই রাজা আমাদের এই রাজার রাজত্বে..." বনে গাধাদের অবস্থান পোক্ত করার জন্য এরচেয়ে যুতসই গান আর খুঁজে পায়নি তারা। গান শেষে গাধা দর্শকদের পায়ের খুরের তালিতে সবচেয়ে উঁচু আকাশমনি গাছের মগডালে বসা শকুনটা পর্যন্ত ভড়কে গেলো। এদিকে বনের রাজার কানেও এই খবর পৌছালো। তাঁর রাজত্বে সবাই রাজা হতে চায়। রাগে অপমানে রাজা তাঁর দরবারের পাইক পেয়াদাকে পাঠালো গাধাদের গ্রেফতার করে আনতে। পাইক পেয়াদারা যখন গাধাদের গ্রেফতার করতে গেলো, গাধা দলনেতা তখন শেয়ালকে ফোনে ধরিয়ে দিলো। পেয়াদা ফোন ধরে বললো, "শেয়াল তুমি কেমন আছো?" এতোটুকুই। শেয়াল গাধার পক্ষে কোন সুপারিশ করলো না। এই ঘটনার পরের দিন শেয়ালরা প্রজেক্ট অফিসের সাইনবোর্ড চেঞ্জ করলো। নতুন সাইনবোর্ডে লেখা, 'উই ফক্স আর ইউনাইটেড টু স্ট্রেংথেন দ্যা কিংস হ্যান্ড'। 
শুভাকাঙ্ক্ষীরা বলে ফেসবুকে এসব না লিখে, ঘাস, লতা, পাতা নিয়ে লিখো। তাই লিখলাম। 🌿 ঘাস-লতা-পাতা উপাখ্যান 🌿 আমার বাসার সামনে অনেক ঘাস ছিলো। কিছু ঘাস লতায় পরিণত হলো। তাতে পাতা গজালো। হাতির কানের মতো বড় বড় পাতা। আমি তাতে দোল খাই। ক্যাডার এসে বাকি ঘাস খেয়ে ফেললো। আমার গরুর নাম ক্যাডার। ক্যাডারের দুটি শিং, চারটি পা, একটি লেজ এবং একটি লিঙ্গ আছে। লিঙ্গটি পরিবর্তনশীল। আসলে আমার গরুর নাম ডাক্তার। সে নিজেকে ক্যাডার ভাবে। ডাক্তার তার বন্ধু কেরানি আক্তারের কাছে আমার নামে নালিশ করলো, আমার বাসার সামনের ঘাসগুলো খেয়ে নাকি তার আলজিহবা পর্যন্ত তেতো হয়ে গেছে। কেরানি লাঠিয়ালদের ব্যবস্থা নিতে বললো। লাঠিয়াল আমার লুঙ্গির কোঁচে মটরশুঁটি ঢুকিয়ে দিয়ে বললো, তোর কাছে মটরশুঁটি ক্যান? টাকা দে। এতোসব যন্ত্রণা সামাল দেয়ার পর রাগে, ক্ষোভে, দুঃখে আমি আমার গরু জবাই করলাম। গরুর গোশত রান্নার গন্ধে কেরানি আর লাঠিয়ালও খেতে চলে আসলো। গরুর গোশতে প্রচুর তেল। অফিস সময়ের বাইরেও ঘাস খায়, জাবর কাটে। তাই এতো তেল। কেরানি আর লাঠিয়াল খেয়ে বললো, হেবি টেস দাদা। এদের এসব বিনা দাওয়াতে খেয়ে খেয়ে অভ্যাস। কিন্তু আমার একটু বদহজম হলো বোধহয়। শেষ করি। ছোটঘরে যাবো। পাদটীকাঃ কালকে কমোডে তাকিয়ে দেখি, পায়খানা সবুজ। গোবরের মতো।কারণ বুঝি নি। ভাবছি গরু আর খাবো না।
ওহে চিকিৎসক সম্প্রদায়, একাডেমিক/প্র‍্যাকটিশনার হলেই লিজেন্ডারি আর অ্যাডমিনিস্ট্রেটিভ হলেই ডাইনামিক/ক্যারিশমাটিক, এসব ধান্দাবাজি ছাড়েন।
চিকিৎসকরা ক্যারিয়ার হিসেবে অনকোলজিকে বেছে নিতে চাইলে মনের কোণে যেসব প্রশ্ন উঁকি দেয় সেগুলোর উত্তর এবং পড়ার টেবিলে যেসব সমস্যার সম্মুখীন হয় সেসবের সমাধান নিয়ে এই আয়োজন। লাইভ ভিডিওর লিংক কমেন্টবক্সে দেয়া আছে।
তোমরা কেমন করে ডাক্তার মারো হে গুণী, আমি অবাক হয়ে গুনি, খুলনা থেকে ফেনী...
২০১৫ সালের মেডিকেল ভর্তি পরীক্ষায় প্রশ্ন ফাঁসের কারণে আমার পরিচিত অনেক ভালো ছাত্র-ছাত্রী মেডিকেলে চান্স পায়নি। দুমড়ে মুচড়ে যাওয়া সেই মেধাবীদের উজ্জীবিত করতে এই লেখাটি লিখেছিলাম।
গত মাসের তুলনায় এই মাসে ঢাকা মেডিকেলে কোভিড রোগীর সংখ্যা প্রায় অর্ধেক কমেছে। এটা কোন অফিশিয়াল পরিসংখ্যান নয়। কোভিড ওয়ার্ডে আমার কাজের অভিজ্ঞতা থেকে বলছি। এর তিনটি কারণ থাকতে পারে। ১) মোট সংক্রমণের সংখ্যা কমছে। ২) মোট সংক্রমণের সংখ্যা ঠিকই আছে যেহেতু এখনো মোট পরীক্ষার ২০-২৫% পজিটিভ হচ্ছে। তবে রোগের তীব্রতা কমছে ফলে হাসপাতালে ভর্তি হওয়ার সংখ্যা কমছে। ৩) ঢাকায় আরো বেশ কিছু সরকারি হাসপাতালে কোভিড চিকিৎসা শুরু হয়েছে ফলে ঢাকা মেডিকেলের উপর চাপ কমেছে। তবে যেভাবে ঢাকা তার পূর্বের জন অরণ্যে পরিণত হচ্ছে তাতে মোট সংক্রমণের সংখ্যা আগামী মাসে আরো অনেক বাড়ার কথা। যদি সেটা না বাড়ে তাহলে আমরা ধরে নিতে পারি যে, আমরা সংক্রমণের পর্বত শৃঙ্গ অতিক্রম করে ফেলেছি। তবে এখন মিলিয়ন ডলার কোয়েশ্চন হলো, করোনাভাইরাস কি একটি পর্বত শৃঙ্গ নাকি এক বিশাল পর্বত মালা?
"একটা দারুণ লেখা পড়া শেষে তার প্রভাব (আপনার মস্তিষ্কে) কতক্ষণ স্থায়ী হয়? ৩০ সেকেন্ড নাকি ৩ মিনিট? এই নিবন্ধ শেষ হওয়ার পর পরই যদি আরিফ আজাদের একটা স্ট্যাটাস নজরে আসে, সেটা পড়বেন না? জনাব আজহারী, তাহেরী, আব্বাসীর ওয়াজ? ট্রাম্পের অমিয় বাণী, ফাঁস হওয়া কারো ফোনালাপ, ওয়েবসিরিজ নির্মাতাদের সার্ফএক্সেল দিয়ে ধুয়ে দেয়া রোস্টিং, সর্বকালের সেরা দশটি গোল কিংবা বিশেষ কোনো গুরুর যোগব্যায়ামের ভিডিও? এখনো বুঝতে কষ্ট হচ্ছে? ছোটবেলা শুনতাম সন্ন্যাসীরা নির্বিঘ্ন তপস্যা করার জন্য জঙ্গলে আস্তানা গাড়েন। দুনিয়াবি সব প্রকার স্বার্থ থেকে নিজেদের সযত্নে দূরে রাখেন। অথচ এখন তাদের চ্যানেলে থাকে ছয় মিলিয়ন সাবস্ক্রাইবার! কেউ আবার (১.৩ বিলিয়ন ডলারের মালিকানায়) হন ভারতের অষ্টম শীর্ষ ধনী! জনাব, হাল আমলে একেকজনের পণ্য একেকটা। কিন্তু টার্গেট অভিন্ন। সেটা হলো, আমাদের উর্বর মস্তিষ্ক!"
দুনিয়াতে শান্তি পাওয়া যাবে না। একটা সমস্যা যাবে, আরেকটা সমস্যা আসবে। এগুলো নিয়েই থাকতে হবে। দুনিয়াতে শান্তি পাওয়া গেলে বেহেশতের দরকার ছিলো না।
শুধু চিকিৎসা ও প্রকৌশল শিক্ষা বিশেষায়িত শিক্ষা নয়। উচ্চ মাধ্যমিকের পর সকল শিক্ষাই বিশেষায়িত শিক্ষা। এখানে সাধারণ শিক্ষা বলতে কিছু নেই। বাংলা ভাষা ও সাহিত্যের স্নাতক ডিগ্রিও একটি বিশেষায়িত ডিগ্রি। যদি কোন বিষয়ের বিশেষায়িত শিক্ষা কাজে লাগানোর সুযোগ না থাকে তাহলে সেই বিষয়ের উচ্চশিক্ষা বন্ধ করে দেয়া উচিত। এতে রাষ্ট্রের খরচ বাঁচবে। 
বাংলাদেশের স্বাস্থ্য খাতের একদম মৌলিক সমস্যা এবং এর বাস্তবভিত্তিক সমাধান নিয়ে এর আগে এতো চমৎকারভাবে কোন জনপ্রতিনিধিকে বলতে শুনিনি।
সিলেট এমএজি ওসমানী মেডিকেল কলেজের সাইকিয়াট্রি বিভাগের সাবেক বিভাগীয় প্রধান অধ্যাপক ডা. গোপাল শংকর দে স্যার কোভিড-১৯ এ আক্রান্ত হয়ে কিছুক্ষণ আগে ইন্তেকাল করেছেন। ইন্না লিল্লাহি ওয়া ইন্না ইলাইহি রাজিউন। স্যার লেকচার গ্যালারিতে ক্লাস নেয়ার সময় নিজেও হাসতেন, আমাদেরকেও হাসাতেন। ভেতরটা স্বচ্ছ পরিষ্কার না থাকলে এমন মনখোলা হাসি হাসা যায় না। একে একে সব প্রিয় শিক্ষকরা চলে যাচ্ছেন। জানি না কবে এই দুর্যোগ থেকে আল্লাহ আমাদের মুক্তি দিবেন। 
আমরা সবাই সেই ছোটবেলা থেকে প্রথম বিশ্ব যুদ্ধের নাম শুনে আসছি। সেই যুদ্ধের উপর লেখা বই পড়েছি, ম্যুভি দেখেছি। সেখানে সৈনিকদের বীরত্বের কথা লেখা, যুদ্ধের রোমাঞ্চকর বর্ণনা বলা, তাদের সাহসিকতা, তাদের দুঃখ, কষ্ট ফুটিয়ে তোলা। ঠিক একই সময়ে বিশ্ব জুড়ে আরেকটি মহা বিপর্যয় নেমে এসেছিলো। এবারের করোনাভাইরাস মহামারির মতো ১৯১৮ সালের স্প্যানিশ ফ্লু মহামারি সারাবিশ্বে ছড়িয়ে পড়েছিলো। সেই মহামারিতে ১ম বিশ্ব যুদ্ধের তুলনায় ৫ গুণ বেশি মানুষ মারা গিয়েছিলো। আচ্ছা, এবারের মহামারি শুরু হওয়ার আগে আমরা কি স্প্যানিশ ফ্লুর নামটা জানতাম? ১০০ বছর আগে আমাদের চিকিৎসা বিজ্ঞানও অনেক অনুন্নত ছিলো। সেই সীমাবদ্ধতাকে সঙ্গে নিয়ে ডাক্তার, নার্সসহ অন্যান্য স্বাস্থ্যকর্মীরা স্প্যানিশ ফ্লুর বিরুদ্ধে এক অসম যুদ্ধে নেমেছিলেন। কই তাদের বীরত্ব গাঁথা নিয়ে, তাদের সংগ্রাম নিয়ে তো আমাদের কোন বই পড়া হয়নি, ম্যুভি দেখা হয়নি। কেউ মনেও রাখেনি। স্প্যানিশ ফ্লু মহামারি ঠেকাতে আমেরিকার জনস্বাস্থ্য বিভাগ তার দেশের জনগণকে মাস্ক পড়তে বলেছিলো। জনগণ তার বিরোধিতা করেছিলো। তারা অ্যান্টি মাস্ক লীগ গঠন করে, অ্যান্টি মাস্ক ম্যুভমেন্ট শুরু করে। যখন সরকার বলা শুরু করলো, মাস্ক না পড়ার কারণে মহামারি খুব দ্রুত ছড়িয়ে পড়ছে এবং তাতে করে আমেরিকার যুদ্ধের প্রস্তুতি ব্যাহত হচ্ছে তখন জনগণ দায়িত্ববোধ(!) থেকে, দেশপ্রেমের(!) জায়গা থেকে মাস্ক পড়া শুরু করে। এই ছবিটা সেই দেশপ্রেম (!) উজ্জীবিত করার পোস্টার। আমরা যুদ্ধকে, ধ্বংসকে রোমান্টিসাইজ করি, মানব জীবন বাঁচিয়ে রাখার সংগ্রামকে গোনায় ধরি না। ১০০ বছর আগেও ইগনোর করেছি, ১০০ বছর পরেও তাই করছি। এই মহামারিটা আমাদের প্রাপ্য ছিলো। কল্পনা করুন। যুদ্ধ চলছে। কেন্দ্র থেকে রসদ যা আসছে তা খুবই সামান্য। জেনারেল তার জন্য বরাদ্দ অস্ত্রটি দিয়ে দিলেন পদাতিক বাহিনীর এক সৈনিককে। বললেন, "যুদ্ধে তো তুমিই সামনে থাকবে তাই অস্ত্রটা তুমিই ভালো কাজে লাগাতে পারবে।" উপন্যাস বা ম্যুভির জন্য কী চমৎকার একটি ক্লাইমেক্স পয়েন্ট। যে কোন ঔপন্যাসিক বা চলচ্চিত্র পরিচালক লুফে নিতো। সেই কাল্পনিক জেনারেলের মতো একই কাজ কিন্তু আমাদের ডা. মঈন স্যারও করেছিলেন, বাস্তব জীবনে। শত বছর পরে ডিজিজ এক্স মহামারির সময় তাঁর এই আত্মত্যাগের কথা কেউ বলবে না। কেউ লিখবে না। কেউ জানবে না। 
কোভিড ডেডিকেটেড হাসপাতালে টানা ডিউটি শেষে আমরা জনা পঞ্চাশেক ডাক্তার হোটেলে কোয়ারেন্টাইনে আছি। আজ রাতের খাবার দেয়ার সময় হোটেলের কর্মী জানায়, এই খাবারটা আপনাদের এক শুভাকাঙ্ক্ষী পাঠিয়েছেন।
