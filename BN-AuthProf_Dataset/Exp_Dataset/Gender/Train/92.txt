তাজ্জি, তাজিম এ শোক সইবে কেমন করে? ২০২০ সালের ১ জানুয়ারি আমরা শিশু সরকারি প্রাথমিক বিদ্যালয়ের শিক্ষকরা গিয়েছিলাম এক গর্বিত অভিভাবক মোঃ বেলায়েত হোসেন এর বাসায় অভিনন্দন জানাতে। উনার মেয়ে তাজ্জি ২০১৯ সালের প্রাথমিক শিক্ষা সমাপনী পরীক্ষায় আমাদের স্কুল থেকে উপজেলায় সর্বোচ্চ নম্বর পেয়েছিল।সেই বেলায়েত ভাই আর আমাদের মাঝে নেই।দুরারোগ্য ব্যাধির সাথে লড়াই তিনি আজ সকাল ১০ টায় চিকিৎসাধীন অবস্থায় মারা গিয়েছেন। বেলায়েত ভাই পরপারে শান্তিতে থাকুন। সৃষ্টিকর্তা অবুঝ দুইটি সন্তানের সহায় হোন।তার পরিবারকে শোক কাটিয়ে ওঠার শক্তি দিন।
গুগল মিটে ক্লাস শিশুদের সাথে একবছরের অধিক সময় ধরে দেখা না হওয়ার মানসিক যন্ত্রণার উপশম ঘটিয়েছে। অধিক সংখ্যক শিক্ষার্থী র সাথে যুক্ত হওয়ার জন্য অভিভাবকদের সুবিধার্থে আমরা শিশু সরকারি প্রাথমিক বিদ্যালয়ের গুগল মিটে ক্লাসগুলো শনিবার থেকে বৃহস্পতিবার প্রতিদিন সন্ধ্যা ৭ টা থেকে রাত ৯ টা পর্যন্ত নেয়া হচ্ছে। আমরা শিক্ষকরা যেমন সারাদিন অপেক্ষায় থাকি কখন শিশুদের সাথে দেখা হবে, কথা হবে, অভিভাবকরা জানান তেমনি শিশুরাও সকাল থেকেই ক্লাসের জন্য প্রস্তুত। অনলাইন ক্লাস করার ক্ষেত্রে প্রতিবন্ধকতা অনেক আছে, বিদ্যুৎ না থাকা, প্রাকৃতিক দুর্যোগ, মোবাইলে চার্জ না থাকা, মোবাইলে ডাটা না থাকা।কিন্তু এত সমস্যা সত্ত্বেও অভিভাবকদের আন্তরিকতায় আমরা ১৫/২০/২২ জন শিক্ষার্থী নিয়ে প্রতিটি ক্লাস পরিচালনা করতে পারছি। শিশুদের সৃজনশীল কাজ, চিত্রাঙ্কন, বাড়ির কাজ আমাদের মুগ্ধ করে।গতদিন ১ম শ্রেণির ক্লাস পর্যবেক্ষণ করার জন্য যুক্ত হয়েছিলেন সহকারী উপজেলা শিক্ষা কর্মকর্তা জনাব রাজিব মিয়া। স্যারের প্রতি কৃতজ্ঞতা প্রকাশ করছি। স্যারের উৎসাহব্যঞ্জক মন্তব্য আমাদের অনুপ্রাণিত করেছে। কোভিড মহামারীর এই সময়ে সকলে সাবধানে থাকুন, সুস্থ থাকুন।সকল শিশু ভালো থাকুক, সুস্থ থাকুক।
অভিভাবকেরা আজ থেকে নিজের নগদ একাউন্ট এর পিন নিজে রিসেট করতে পারবেন
গুগল মিটে ক্লাস করার বিভিন্ন বিষয় নিয়ে আজ শিশু সরকারি প্রাথমিক বিদ্যালয়ের অভিভাবকদের সাথে এক মত বিনিময় সভার আয়োজন করা হয়। অভিভাবকদের প্রতি কৃতজ্ঞতা প্রকাশ করছি আলোচনায় স্বতঃস্ফূর্ত অংশগ্রহণ করার জন্য। তাদের সহযোগিতার কারণে গুগল মিটে ক্লাস শুরু হওয়ার পর থেকে আমাদের স্কুলের শিক্ষার্থীদের নিয়ে আমরা সাচ্ছন্দ্য নিয়েই ক্লাস করতে পারছি।যেখানে অন্যান্য স্কুলের ক্লাসে শিক্ষার্থী স্বল্পতার কারনে ক্লাস করানো কষ্ট হচ্ছে আমাদের মিটের ক্লাসে আমরা কিন্তু ১২/১৫/২০/২২ জন শিক্ষার্থী নিয়ে ক্লাস করতে পারছি। আজকের মতবিনিময় সভায় ৫৪/৫৫ জন অভিভাবকের উপস্থিতিতে সকলের সহযোগিতামূলক মনোভাব প্রকাশ পেয়েছে। ধন্যবাদ সকল অভিভাবক ও সহকর্মীদের প্রতি।
২য় পর্যায়ে মাস্টার ট্রেইনার প্রশিক্ষণ ক্যাম্প সফলভাবে শেষ হলো।কিন্তু এর স্মৃতিটুকু অম্লান হয়ে রইলো। প্রিয় সহকর্মীরা সকলে ভালো থাকুন।
বিদায় দাদু! মৌলভীবাজার সরকারি উচ্চ বিদ্যালয়ের  প্রাক্তন প্রধান শিক্ষক অরবিন্দু দাশ আজ এ পৃথিবীর মায়া কাটিয়ে চলে গেলেন। ৯৮ বছরের জীবদ্দশায় অনেক শোক-যন্ত্রণা সহ্য করেছেন। কিন্তু সবকিছু মেনে নিয়ে নির্মোহ থেকেছেন।  দাদুর প্রতি শ্রদ্ধা নিবেদন করছি।দাদুর বিদেহী আত্মার শান্তি কামনা করছি।
মৌলভীবাজারের শিক্ষার্থীরা আনন্দে গণিত শিখি গণিত অলিম্পিয়াড এর ক্লাসে যুক্ত থেকে খুব আনন্দ পাচ্ছে।
স্কুলের শিক্ষকদের মধ্যে ৩০ মার্চ স্কুল খুলে যাবে বলে একটা ভালোলাগা কাজ করছিল, একবছর পর প্রিয় মুখগুলোর সাথে সামনাসামনি দেখা হবে হোক না তা সীমিত পরিসরে। কিন্তু পরিস্থিতি নিয়ন্ত্রণে না আসায় আমার চিন্তা করছিলাম জুমে প্রতি শ্রেণির শিশুদের সাথে আলাদা করে কথা বলার একটা উদ্যোগ নেই। এমন চিন্তার মধ্যেই নির্দেশনা আসলো শিশুদের বাড়ি বাড়ি গিয়ে বাড়ির কাজ বিতরণ করতে হবে এবং সক্ষমতা সাপেক্ষে গুগল মিটে ক্লাস নিতে হবে। ১ মে পরীক্ষামূলকভাবে আমাদের স্কুলের ৫ম শ্রেণির শিশুদের সাথে একটা ক্লাসে মিলিত হলাম। খুব বেশি না হলেও কয়েকজন শিশুর সাথে একসাথে কথা বললাম, শিশুরাও উচ্ছ্বসিত, অনেকটা সময় আনন্দে কাটলো। মনে মনে কৃতজ্ঞতা প্রকাশ করলাম প্রাথমিক ও গণশিক্ষা মন্ত্রণালয়ের মাননীয় মন্ত্রীমহোদয়, সচিব মহোদয় ও মহাপরিচালক মহোদয়ের প্রতি। এরপর ২ মে বাহারমর্দান ক্লাস্টারে ১ম ক্লাস নিলাম। ক্লাস্টারের ক্লাসের পাশাপাশি আমাদের স্কুলের শিশুদের নিয়ে ক্লাস অব্যাহত রাখলাম। এন্ড্রয়েড ডিভাইস না থাকা, ইন্টারনেট কেনার সক্ষমতা না থাকা, বৈরী আবহাওয়া, এত সমস্যার পরেও কিছু সংখ্যক শিশুর সাথে প্রতিদিন দেখা হওয়া, ক্লাস করা এ যেন অন্যরকম এক অনুভূতি। ধীরে ধীরে শিক্ষার্থী যুক্ত হওয়ার সংখ্যা বাড়ছে ১০/১২/১৫/২০/২৫।শিক্ষার্থী অভিভাবকদের সহযোগিতায় আমরা সন্তুষ্ট। মাননীয় সরকার যদি শিক্ষার্থীদের জন্য ইন্টারনেট এর মূল্য কমাতেন তাহলে যাদের এন্ড্রয়েড ডিভাইস ছিল তারা সকলেই ক্লাসে যুক্ত হতে পারতো। গুগল মিটে ক্লাস এর পাশাপাশি শিক্ষার্থীদের বাড়ি বাড়ি গিয়ে বাড়ির কাজ বিতরণ ও আদায় কার্যক্রম চলছে। ৬০০ শিক্ষার্থী, শিক্ষক স্বল্পতা, শিক্ষক প্রশিক্ষণ, সব কিছুর পরেও আমরা শিশু সরকারি প্রাথমিক বিদ্যালয়ের শিক্ষকরা আন্তরিকতা দিয়ে চেষ্টা চালিয়ে যাচ্ছি। বিশ্ব করোনা থেকে মুক্তি পাক।আমরা আবার শ্রেণিকক্ষে ফিরে আসি, সৃষ্টিকর্তার কাছে প্রার্থনা জানাচ্ছি।
বাহারমর্দান ক্লাস্টারের সকল বিদ্যালয়ে একযোগে গুগল মিটে ক্লাস করা ও চলমান রাখার জন্য বাহারমর্দান ক্লাস্টারের সম্মানিত সহকারী উপজেলা শিক্ষা কর্মকর্তা জনাব রাজীব মিয়া স্যারের আয়োজনে গুগল মিটে ওরিয়েন্টেশন অনুষ্ঠিত হয়।
বীণাদিদির (বীণা চক্রবর্তী ম্যাডাম) কথা প্রায়ই মনে পড়ে।কারণ আমার কাপড় কাটা আর সেলাইয়ের দীক্ষাটা বীণাদির কাছে।আর শুধু আমি কেন, তখনতো আমাদের গার্হস্থ্য বিজ্ঞান এর ব্যবহারিক পরীক্ষার জন্য ষষ্ঠ শ্রেণিতে টেবিল ক্লথ, সপ্তম শ্রেণিতে পেটিকোট আর অষ্টম শ্রেণিতে ব্লাউজ কেটে সেলাই করতে হতো।তার সাথে অন্যান্য ছোটখাটো সেলাই যেমন বোতাম ঘর করা, হেমিং, সাধারণ এমব্রয়ডারি এই কাজ গুলোস্কুলেই শেখানো হতো।সকলকে বাধ্যতামূলক ভাবেই এগুলো করতে হতো। বীণাদি আমাদের পরম যত্নে এই কাজগুলো শেখাতেন।আমরা যখন স্কুলে পড়তাম তখন শিক্ষিকাদের আপা/দিদি ডাকা হতো। বীণাদি আলী আমজাদ সরকারি বালিকা উচ্চ বিদ্যালয়ের জুনিয়র শিক্ষিকা ছিলেন।সাদাসিধা পোশাকে অভ্যস্ত বীণাদিকে আমরা বাইরে থেকে দেখে খুব রাগী একজন মহিলা বলে মনে করতাম। কিন্তু তিনি ছাত্রীদের সাথে  মার্তৃস্নেহে আচরণ করতেন। তিনি সংসার করেননি। তাঁর সবটুকু দিয়ে তিনি শিক্ষকতা করতেন।আমাদের তিনি ভালোবাসার সাথে তুই বলে সম্বোধন করতেন।কিন্তু এটা শুনে আমাদের কখনো ইগোতে লাগেনি, আর এখন শিক্ষার্থী তো দূরে নিজের সন্তানদেরও তুই বলে সম্বোধন করা যায় না। আগে তুই শব্দটা আদরের সাথে নৈকট্য বুঝাতে ব্যবহৃত হতো, এখন তুই শব্দটা তুচ্ছার্থে ব্যবহার করা হয়। অনেকেই ভাবছেন আমি ছবি দিলাম শিশুদের আর লিখছি বীণাদিকে নিয়ে। আসলে আমার কাছে বীণাদির কোনো ছবি নেই, থাকলে সেটাই আগে দিতাম।বীণাদিকে নিয়ে লিখছি, কারণ তাঁর কাছে শেখা কাজটা একসময় আমার শখে পরিণত হবে, সেটা তখন জানতাম না। পারিবারিক আবহে ছোটবেলা থেকে সেলাই দেখে বড় হয়েছি। শীতকাল এলে বাবা-মা দুজন মিলে শোয়েটার বানাতেন, আমিও কাছে বসে উলের বলটা ধরে বসে থাকতাম। ১৯৮৬ সালে মেশিন কেনা হলে বাবা-মা দুজন মিলে আমার স্কুলের ড্রেসটা তৈরি করেছিলেন, ছবিগুলো আজো চোখে ভাসে, তবে সেগুলোর কোনো স্ক্রিনশট নেই, তখন তো আমাদের স্মার্টফোন নামক বস্তুটা ছিলনা।এসএসসি পরীক্ষার পর থেকে আমি ধীরে ধীরে সেলাইয়ের প্রতি অনুরক্ত হই। তখন সেলাই করার মতো নতুন কাপড় বাসায় থাকতো না, পুরাতন কাপড় কেটেকুটেই সেলাইয়ের চেষ্টা করতাম।মৌলভীবাজারে তখন কাটা কাপড়ের কোনো দোকানও ছিলনা, আর বাবারাই প্রয়োজনীয় সকল কেনাকাটা করতেন।১৯৯৮ সালের মার্চে যুব উন্নয়ন অধিদপ্তরে সেলাই প্রশিক্ষণে ভর্তি হই, কিন্তু একমাস পরেই শিক্ষকতায় যোগদানের চিঠি পেয়ে ২২ এপ্রিল শিক্ষক পরিবারের সদস্য হয়ে যাই। যুব উন্নয়ন অধিদপ্তর মৌলভীবাজার এ দেড় মাসের মতো নিয়মমাফিক প্রশিক্ষণের পাশাপাশি ছিল প্রশিক্ষক ও প্রশিক্ষণার্থীর দক্ষতা বিনিময়, এর ফলে আমি অনেক সমৃদ্ধ হয়েছি।যা হোক চাকুরি হওয়াতে সুযোগ আসে কিছু কাটা কাপড় কেনার, আর পশ্চিমবাজারে আশরাফ সেন্টারে সুতাঘর নামে কাটাকাপড় এর দোকান পরিচিতি পায়। সেলাই শুরু করার পর থেকেই শিশুদের জন্য কাপড় বানানোর একটা ঝোঁক কাজ করে। আত্মীয় পরিচিত জনের কারো সন্তানের জন্ম হয়েছে শুনলেই তার জন্য কাথা, জামা, লেংগট বানিয়ে পৌঁছানোর চেষ্টা করতাম। এর মধ্যে একটা অন্যরকম আনন্দ পেতাম। নিজে যখন মা হলাম তখন প্রথমে সিজারিয়ান অপারেশনের কারণে পারিনি, কিন্তু ৮ দিনের দিন মায়ের হাতে সেলাই করে মেয়ের জন্য প্রথম জামা বানাই, দিনটা সুখস্মৃতির। তারপর থেকে মেয়ে ১৯ বছরের, এখনো আমাদের মা-মেয়ের কোনো কাপড় টেইলার্সে সেলাই হয়নি। এখন প্রধান শিক্ষক হিসেবে দায়িত্ব অনেক বেশি, কাজ অনেক বেশি। কাজের চাপে যখন অনেক দিন সেলাই করতে পারিনা, তখন খুব কষ্ট হয়। একবার সারারাত জেগে নেট দিয়ে টেবিলক্লথ করেছিলাম।সেগুলো এখন কেবল স্মৃতি। তবে করোনাকালে সময় পাওয়াতে জামা তৈরি করে ছোট পরীদের আনন্দ আমাকে আপ্লুত করেছে। বীণাদি ২০০৩ সালে দেহত্যাগ করেছেন। ঈশ্বর উনার পরকালের জীবন শান্তিময় করুন। ম্যাডামকে জানাই বিনম্র শ্রদ্ধা ও প্রণাম।
সিলেট বিভাগের সরকারি প্রাথমিক বিদ্যালয়ের শিক্ষক, এসএমসি সভাপতি, এইউইও, ইউইও, ইউআরসি ইন্সট্রাক্টর, এডিপিইও, ডিপিইও, সুপারিনটেনডেন্ট, সহকারী সুপারিনটেনডেন্ট, পিটিআই ইন্সট্রাক্টর সকলের সমন্বয়ে করোনাকালীন পাঠদান বিষয়ে ভার্চুয়াল মতবিনিময় সভা। উক্ত মতবিনিময় সভায় প্রধান অতিথি হিসাবে উপস্থিত ছিলেন প্রাথমিক ও গণশিক্ষা মন্ত্রনালয়ের মাননীয় প্রতিমন্ত্রী জনাব মোঃ জাকির হোসেন, এম পি। বিশেষ অতিথি হিসেবে উপস্থিত ছিলেন প্রাথমিক ও গণশিক্ষা মন্ত্রনালয়ের সচিব জনাব মোঃ হাসিবুল আলম ও প্রাথমিক শিক্ষা অধিদপ্তরের মহাপরিচালক জনাব আলমগীর মুহাম্মদ মনসুরুল আলম। উক্ত মতবিনিময় সভায় সভাপতিত্ব করেন সিলেট বিভাগের উপপরিচালক জনাব মুসলেম উদ্দীন।
২মে গুগল মিট এর মাধ্যমে ক্লাস শুরুর পর থেকে আমাদের স্কুলের শিক্ষার্থীদের আগ্রহের কারণে প্রায় প্রতিদিনই আমরা বিভিন্ন শ্রেণির শিক্ষার্থীদের সাথে ক্লাস করছি। আজকের ক্লাসে আমাদের সাথে যুক্ত থেকে আমাদের শিক্ষার্থীদের এবং আমাদের অনুপ্রেরণা দিয়েছেন আমাদের মৌলভীবাজার জেলার সুযোগ্য জেলা প্রাথমিক শিক্ষা কর্মকর্তা জনাব শামসুর রহমান, উপজেলা শিক্ষা কর্মকর্তা জনাব মোতাহার বিল্লাহ এবং সহকারী উপজেলা শিক্ষা কর্মকর্তা জনাব রাজীব মিয়া।স্যারদের প্রতি অশেষ কৃতজ্ঞতা প্রকাশ করছি। স্যাররা ক্লাসে যুক্ত থেকে আমাদের শিক্ষার্থীদের কার্যক্রম পর্যবেক্ষণ করেছেন, তাদের পরিবেশনা উপভোগ করেছেন এবং আমাদেরকে প্রয়োজনীয় দিকনির্দেশনা দিয়েছেন। শিক্ষার্থীরা পাঠে অংশ নেয়ার পাশাপাশি রবীন্দ্রনাথ ঠাকুরের জন্মবার্ষিকী উপলক্ষে তাঁর কবিতা আবৃত্তি করেছে ও রবীন্দ্র সংগীত পরিবেশন করেছে। ক্লাসে যুক্ত সকল শিক্ষার্থী,  অভিভাবক ও শিক্ষকদের ধন্যবাদ জানাচ্ছি।
আজ গুগল মিটে ৫ম শ্রেণির শিক্ষার্থীদের প্রাথমিক গণিত ও প্রাথমিক বিজ্ঞান ক্লাস। ক্লাসে যুক্ত থেকে শিক্ষার্থীদের উৎসাহিত করেছেন সহকারী জেলা শিক্ষা অফিসার মারুফ আহমেদ চৌধুরী স্যার,  উপজেলা শিক্ষা অফিসার মোঃ মোতাহার বিল্লাহ স্যার, সহকারী উপজেলা শিক্ষা অফিসার রাজীব মিয়া স্যার। স্যারদের প্রতি কৃতজ্ঞতা প্রকাশ করছি। ক্লাসে যুক্ত ছিলেন বাহারমর্দান ক্লাস্টারের বিভিন্ন বিদ্যালয়ের প্রধান শিক্ষক।সকলকে ধন্যবাদ।  সকলের সম্মিলিত প্রচেষ্টায় আমরা করোনা মহামারীকালে শিক্ষার্থীদের পাঠদান কার্যক্রম যেন এগিয়ে নিয়ে যেতে পারি।
এনসিটিবির সাবেক চেয়ারম্যান শ্রদ্ধেয় কফিল উদ্দিন স্যার আজ ইউনাইটেড হাসপাতালে শেষ নিশ্বাস ত্যাগ করেছেন। স্যারের প্রতি বিনম্র শ্রদ্ধা নিবেদন করছি এবং স্যারের আত্মার শান্তি কামনা করছি। ২০১৬ সালে যোগ্যতাভিত্তিক মূল্যায়ন টুলস এর প্রশিক্ষণ চলাকালীন স্যারের সাথে সহকারী উপজেলা শিক্ষা অফিসার শরীফ মোহাম্মদ নেয়ামত উল্লাহ স্যার ও আমি।
০১৮৯০০২১৬১৭ হ্যালো! আমি শিক্ষাবোর্ড থেকে বলছি।আপনার মেয়ে ৩০০০ টাকা উপবৃত্তি পাবে।আপনি তাড়াতাড়ি আপনার বিকাশ নম্বরটা আর নগদের পিন নম্বরটা দিন।১৩ তারিখের ভিতরে আপনার একাউন্টে টাকা চলে যাবে। গতকাল শিশু সরকারি প্রাথমিক বিদ্যালয় এর জনৈক শিক্ষার্থীর মোবাইলে উল্লিখিত নম্বর থেকে রাত দশটায় আসা কলটা ছিল এরকম। নগদে শিক্ষার্থীদের টাকা ছাড় দেয়ার পর থেকে শিশু শিক্ষার্থীদের অভিভাবকদের মোবাইলে এমন ফোন আসা অব্যাহত আছে।কারো কারো পিন নম্বরটা অটো সেট করা। আমরা প্রাথমিক বিদ্যালয়ের শিক্ষকরা যারা শিশুদের নিয়ে কাজ করছি আমরা অধিকাংশই তথ্য প্রযুক্তিতে ততটা দক্ষ নই, আর আমাদের অভিভাবকরা অনেকের ফোনের ব্যবহার কথা বলা পর্যন্ত সীমাবদ্ধ। তাই আমাদের পক্ষে এই সূক্ষ্ম ডিজিটাল চুরি ধরা সম্ভব হচ্ছে না।আমরা টাকা তুলতে না পারা অভিভাবকদের কাছে লজ্জা পাচ্ছি।আমরা টাকা তুলতে না পারা শিশুর মুখটা মনে করে কষ্ট পাচ্ছি।সেই কষ্টটা কেউ দেখছে না। আমরা প্রাথমিক বিদ্যালয়ের শিক্ষকরা রাত জেগে শিওর ক্যাশ থেকে নগদ তারপর আর কার (এখনো জানা নাই) এর জন্য তথ্য আপলোড করবো যাতে আমাদের ছোট সোনামণি শিক্ষার্থীদের পরিবার উপবৃত্তির টাকা পেয়ে পড়ালেখাটা চালিয়ে যেতে পারে। কী বোকা আমরা! আমরা প্রযুক্তির শুধু সুফলটাই চিন্তা করি। আগে যখন উপবৃত্তির টাকা অভিভাবকরা কার্ডের মাধ্যমে ব্যাংকের মাধ্যমে হাতে হাতে পেতেন সেই সব দিনের কথা খুব মনে পড়ছে। উপবৃত্তির টাকা হাতে পেয়ে অভিভাবকদের / শিশুদের হাসিমাখা মুখটা মনে পড়ছে। ডিজিটাল মাধ্যমে সেই হাসিমাখা মুখটা আর দেখা যায় না। রাব্বি, অনয়, জান্নাত, খাদিজাদের মোবাইল ফোনে নগদের পিন অটো সেট হয়ে থাকাতে টাকা তুলতে না পারার কষ্টটাই বুকে বাজে। হয়তো কর্তৃপক্ষ এ ব্যাপারে ব্যবস্থা নিবেন।নয়তো পাঁচশো/ছয়শো শিক্ষার্থীর তথ্য নিজে এন্ট্রি দিয়েও হতাশা থাকবে। 
জাতির জনকের জন্মদিনে বিনম্র শ্রদ্ধা ও জাতীয় শিশু দিবস উদযাপন #প্রাথমিক শিক্ষা পরিবারের পক্ষ থেকে শ্রদ্ধা নিবেদন #বিদ্যালয় পর্যায়ে অনুষ্ঠানের আয়োজন # উপজেলা পর্যায়ে অনুষ্ঠানে যুক্ত থাকা #উপজেলা পর্যায়ে প্রতিযোগিতায় শিশুদের অংশগ্রহণ
আমরা নারী কথায় নয় কাজে প্রমাণ দেই, হিংসায় নয় ভালোবাসায় পৃথিবী সাজাই আন্তর্জাতিক নারী দিবসে মা, বন্ধু, সহকর্মী, বোন, কন্যা সকলকে শ্রদ্ধা,ভালোবাসা,শুভেচ্ছা ❤❤
# শিশু সরকারি প্রাথমিক বিদ্যালয়ে ঐতিহাসিক ৭ মার্চ উদযাপন # জাতির জনকের প্রতিকৃতিতে পুষ্পস্তবক অর্পণ # বিদ্যালয়ে স্বাস্থ্যবিধি মেনে আলোচনা সভা, প্রতিযোগিতা, পুরস্কার বিতরণ # রণাঙ্গনের বীর মুক্তিযোদ্ধা জনাব আব্দুল লতিফ চৌধুরী মহোদয়ের মুক্তিযুদ্ধের গল্প ও কবিতা আবৃত্তি আয়োজনকে সমৃদ্ধ করেছে # জেলা ও উপজেলার প্রাথমিক শিক্ষার কর্ণধার শ্রদ্ধেয় স্যারদের উপস্থিতি ও তথ্যসমৃদ্ধ আলোচনা অনুষ্ঠানকে সার্থক করে তুলেছে সকলের প্রতি কৃতজ্ঞতা প্রকাশ করছি। ৭ই মার্চের ভাষণ এক অমর কবিতা, এ ভাষণের মর্ম আমাদের হৃদয়ে চির জাগরুক থাকুক।
লর্ড ব্যাডেন পাওয়েল এর জন্মদিন উদযাপন স্কাউট পরিবারে এই দিনটি বি.পি. দিবস আর গার্ল গাইড পরিবারে দিনটি চিন্তা দিবস হিসেবে পালন করা হয়।শিশু সরকারি প্রাথমিক বিদ্যালয় এর শিক্ষার্থীরা উভয় অনুষ্ঠানে অংশগ্রহণ করে।
দাদু অরবিন্দ দাশ, অবসরপ্রাপ্ত প্রধান শিক্ষক, মৌলভীবাজার সরকারি উচ্চ বিদ্যালয়, মা তাঁর বাবাকে হারিয়েছিলেন ছোটবেলায় আর বাবা তাঁর বাবাকে হারিয়েছিলেন মুক্তিযুদ্ধে যার ফলে দাদু হিসেবে আমরা অরবিন্দ দাশকেই চিনতাম, তাঁর সাথে আমাদের সম্পর্ক ছিল রক্তের সম্পর্কের চাইতে গভীর। খুব ছোটবেলায় দাদু দুপুরবেলা ঘরে এলেই আমি আসন পেতে দিতাম খাওয়ার জন্য।কয়েকদিন ধরে দাদুকে দেখার জন্য মন কেমন করছিল।হবিগঞ্জে তাঁর বাসায় গিয়ে তাঁকে অসুস্থ দেখে পুরনো অনেক কথা মনে পড়ে গেল।ভেবেছিলাম আর দুই বছর পরেই দাদুর শতবছর পূর্ণ হবে, দাদুর শারীরিক অবস্থা দেখে অজানা আশংকায় শংকিত হলাম।জানতে পারলাম কয়েকদিন আগে স্ট্রোক করে বর্তমানে দাদু শয্যাশায়ী। সৃষ্টিকর্তার কাছে প্রার্থনা দাদু যেন সুস্থ দেহে আগামী দিনগুলো কাটাতে পারেন।
শিশু সরকারি প্রাথমিক বিদ্যালয়ে বহু প্রতিক্ষিত সীমানাপ্রাচীরের বেস ঢালাই কাজ, দোয়া,  বহুদিন পর সকলে একসাথে ❤❤
শ্রীসারদেশ্বরী মহিলা সমিতি মৌলভীবাজার এর মায়েদের পরিবেশনায় সমবেত সঙ্গীত
বাঙ্গালীর বারো মাসে তেরো পার্বণ।মা সারদা যখন নরদেহে ছিলেন তখন পৌষ পার্বণের দিনে মা নিজে চালের গুড়া করতেন,  সারা দিন ধরে পিঠা তৈরি করতেন,  ঠাকুরকে ভোগ নিবেদন করে ভক্তদের প্রসাদ দিতেন।আজ শ্রীসারদেশ্বরী মহিলা সমিতি, মৌলভীবাজার এর মায়েরা নিজের হাতে বানানো পিঠা ঠাকুরকে নিবেদন করার জন্য এসেছিলেন শ্রীরামকৃষ্ণ সেবাশ্রম প্রাংগনে।গ্রন্থপাঠ,একক সংগীত,  সমবেত প্রার্থনা,  সমবেত সংগীত পরিবেশন, প্রসাদ বিতরণ সব মিলিয়ে আনন্দম, শুধু আনন্দম। মা সারদা সকলের মংগল করুন।
শিশু সরকারি প্রাথমিক বিদ্যালয়ে ১৪.০১.২০২১ তারিখে উপজেলা শিক্ষা অফিসার মোহাম্মদ মোতাহার বিল্লাহ স্যার, এইউইও রাজীব স্যার ও আহাম্মেদ আলী স্যারের সাথে আমরা সহকর্মীবৃন্দ।আরতি ব্যানার্জি ম্যাডাম ও অরবিন্দ কর্মকার স্যারকে মিস করেছি।শরীফ মোহাম্মদ নেয়ামত উল্লাহ, উপজেলা শিক্ষা অফিসার, ওসমানীনগর স্যারকেও মিস করেছি।
শ্রীসারদেশ্বরী মহিলা সমিতি মৌলভীবাজার এর মায়েদের পরিবেশনায় বৈদিক স্ত্রোত্র পাঠ ও "শতরুপে সারদা" গ্রন্থ থেকে পাঠ
রামকৃষ্ণ পরিমণ্ডলে আমরা সারাবছর অপেক্ষায় থাকি জগজ্জননী মা সারদার আবির্ভাব তিথি উৎসবের জন্য। গত ৫ জানুয়ারি, ২০২১(২০ পৌষ, ১৪২৭) শ্রীরামকৃষ্ণ সেবাশ্রম প্রাঙ্গনে শ্রীসারদেশ্বরী মহিলা সমিতির আয়োজনে উদযাপিত হলো জগজ্জননী মা সারদার ১৬৮ তম আবির্ভাব তিথি উৎসব।শ্রীরামকৃষ্ণ সেবাশ্রমের কার্যকরী কমিটির সদস্যবৃন্দের সার্বিক সহযোগিতা, শ্রীসারদেশ্বরী মহিলা সমিতির মায়েদের অক্লান্ত শ্রম আর সর্বোপরি ভক্তবৃন্দের আর্থিক সহযোগিতায় অনেকদিন পর আনন্দ আয়োজনে মেতেছিলেন সকলে। মায়ের আশীর্বাদ সকলের উপর বর্ষিত হোক।
করোনাকালীন পরিস্থিতির কারণে এবার নিরাপদে স্বাস্থ্যবিধি মেনে শিক্ষার্থী ও অভিভাবকরা পাঠ্যপুস্তক গ্রহণ করেন। প্রতি বছরের জমজমাট বই উৎসব না হওয়ায় সকলেই মানসিক কষ্টে।তারপরও সকল শিক্ষার্থী সুস্থ থাকুক। শিশু সরকারি প্রাথমিক বিদ্যালয়ে বই বিতরণ কার্যক্রম পরিদর্শনে আসেন জেলা প্রাথমিক শিক্ষা অফিসার এবং মৌলভীবাজার সদর উপজেলার উপজেলা শিক্ষা অফিসার। স্যারদের প্রতি কৃতজ্ঞতা প্রকাশ করছি। স্বেচ্ছাসেবক শিক্ষার্থী ও কমিটির সদস্যদের সহযোগিতার জন্য ধন্যবাদ জানাচ্ছি।সুন্দরভাবে প্রস্তুতি গ্রহণ করে স্বাস্থ্যবিধি মেনে বই বিতরণ সম্পন্ন হওয়ায় সহকর্মীদের ধন্যবাদ জানাচ্ছি। সহকর্মী জাহানারা বেগম ও কল্যাণী ভট্টাচার্য অসুস্থ থাকায় তাদেরকে মিস করেছি। উনাদের সুস্থতা কামনা করছি।
"সারদা রামকৃষ্ণ নামের বান ডেকেছে রে ভাই বিশ্বভুবন ভেসে গেল আহা বলিহারি যাই" সারদা রামকৃষ্ণ নামের বানে আমরা শ্রীসারদেশ্বরী মহিলা সমিতির মায়েরা ভেসে চলছি, প্রতি বৃহস্পতিবারে তাইতো মায়েরা জুম এপের মাধ্যমে মা সারদার নামেগানে মেতে উঠছেন। আজ ২০২০ সালের শেষ বৃহস্পতিবার। ২০২১ সালে আমরা যেন সশরীরে মন্দিরে উপস্থিত হয়ে মায়ের নামগান করতে পারি। মা সারদা সকলের কল্যাণ করুন।২৪ ডিসেম্বর ও ৩১ ডিসেম্বরের ভার্চ্যুয়াল অনুষ্ঠানে মায়েদের কিছু পরিবেশনা দেওয়া হলো। আগামী ৫ জানুয়ারি মায়ের জন্মতিথি উৎসব।এই উৎসবে স্বাস্থ্যবিধি মেনে রামকৃষ্ণ মিশন মৌলভীবাজার এ উপস্থিত হওয়ার জন্য মায়ের সকল সন্তানকে অনুরোধ জানাচ্ছি।
স্বস্তি পেলাম। কোমলমতি শিক্ষার্থীদের প্রতি সুবিচার হয়েছে,ষষ্ঠ শ্রেণিতে ভর্তির আবেদনের সময়সীমা ৭দিন বাড়িয়েছে হাইকোর্ট।১০ বছরের উর্ধ্বে যে কেউ ভর্তি হতে পারবে।ধন্যবাদ সংশ্লিষ্ট সকলকে।
বুকে কেমন যবুকে কেমন যেন চাপা ব্যথা। মনের ভাবটা প্রকাশ করতে না পেরে যন্ত্রণাটা আরো বাড়ছে।করোনা কালে আমাদের কিছু শিক্ষার্থী স্কুলের আয়োজনে, উপজেলা শিক্ষা অফিসের আয়োজনে, জেলা প্রাথমিক শিক্ষা অফিসের আয়োজনে জুম মিটিং এ স্বতঃফূর্ত অংশগ্রহণ করেছে।এইতো সেদিন আমার নুসরাত সচিব স্যারের জুম মিটিং এ সাবলীলভাবে অতিরিক্ত সচিব তাজুল ইসলাম স্যারের প্রশ্নের উত্তর দিচ্ছিল। বিজয় দিবসের অনুষ্ঠানে আমার অর্সা কত দরদ দিয়ে জাতীয় সংগীত গাইলো, মুক্তিযুদ্ধ সম্পর্কে আলোচনা করলো, আমার আরিশা কত সুন্দর করে কবিতা আবৃত্তি করলো। অনেকেই ভাবতে পারেন এত গর্বের বিষয়, কিন্তু আমি যন্ত্রণা পাচ্ছি কেন? আমার যন্ত্রণাটা হচ্ছে- আমার এই সোনামণিরা সরকারি মাধ্যমিক স্কুলের ভর্তির জন্য আবেদন করতে পারছে না, কারণ এদের মধ্যে কারো জন্ম ৫ জানুয়ারি, ২০১০ কারো বা জন্ম ৮ জানুয়ারি, ২০১০।ভর্তির আবেদনের সফটওয়্যার ১ জানুয়ারি, ২০১০ এর পরে জন্মগ্রহণকারী কোনো শিশুর আবেদন গ্রহণ করছে না। যাদের জন্ম ২ জানুয়ারি তারাও দুর্ভাগা। খুব আশা ছিল হয়তো কর্তৃপক্ষ এই শিশুদের কথা ভাবে একটু শিথিল করবেন। কিন্তু আগামীকাল ২৭ ডিসেম্বর আবেদন করার সময় শেষ হচ্ছে।এই শিশুরা আমাদের নিজের সন্তানের থেকে কম নয়, তাইতো এত কষ্ট পাচ্ছি।েন চাপা ব্যথা। মনের ভাবটা প্রকাশ করতে না পেরে যন্ত্রণাটা আরো বাড়ছে।করোনা কালে আমাদের কিছু শিক্ষার্থী স্কুলের আয়োজনে, উপজেলা শিক্ষা অফিসের আয়োজনে, জেলা প্রাথমিক শিক্ষা অফিসের আয়োজনে জুম মিটিং এ স্বতঃফূর্ত অংশগ্রহণ করেছে।এইতো সেদিন আমার নুসরাত সচিব স্যারের জুম মিটিং এ সাবলীলভাবে অতিরিক্ত সচিব তাজুল ইসলাম স্যারের প্রশ্নের উত্তর দিচ্ছিল। বিজয় দিবসের অনুষ্ঠানে আমার অর্সা কত দরদ দিয়ে জাতীয় সংগীত গাইলো, মুক্তিযুদ্ধ সম্পর্কে আলোচনা করলো, আমার আরিশা কত সুন্দর করে কবিতা আবৃত্তি করলো। অনেকেই ভাবতে পারেন এত গর্বের বিষয়, কিন্তু আমি যন্ত্রণা পাচ্ছি কেন? আমার যন্ত্রণাটা হচ্ছে- আমার এই সোনামণিরা সরকারি মাধ্যমিক স্কুলের ভর্তির জন্য আবেদন করতে পারছে না, কারণ এদের মধ্যে কারো জন্ম ৫ জানুয়ারি, ২০১০ কারো বা জন্ম ৮ জানুয়ারি, ২০১০।ভর্তির আবেদনের সফটওয়্যার ১ জানুয়ারি, ২০১০ এর পরে জন্মগ্রহণকারী কোনো শিশুর আবেদন গ্রহণ করছে না। যাদের জন্ম ২ জানুয়ারি তারাও দুর্ভাগা। খুব আশা ছিল হয়তো কর্তৃপক্ষ এই শিশুদের কথা ভাবে একটু শিথিল করবেন। কিন্তু আগামীকাল ২৭ ডিসেম্বর আবেদন করার সময় শেষ হচ্ছে।এই শিশুরা আমাদের নিজের সন্তানের থেকে কম নয়, তাইতো এত কষ্ট পাচ্ছি।
প্রাপ্তিগুলোতে সবসময়ই ভালোলাগা মিশে থাকে ❤❤ ২০০৮ সালে গণিত পাঠ্যপুস্তকের বিভিন্ন বিষয়ে মতামত প্রদান করায় মহাপরিচালকের পক্ষে ধন্যবাদ পত্র, ২০১১ সালে জাপানে "ট্রেনিং প্রোগ্রাম ফর সায়েন্স এন্ড মেথমেটিক্স ইন বেসিক এডুকেশন কোর্স ফর বাংলাদেশ"প্রশিক্ষণের সার্টিফিকেট।
"করুণা পাথার জননী আমার, এলে মা করুণা করিতে" করুণাময়ী মা সারদার অপার করুণায় সিক্ত হোক তাঁর সকল সন্তান, এই প্রার্থনায় আর জগতবাসীর কল্যাণ কামনায় শ্রীসারদেশ্বরী মহিলা সমিতি, মৌলভীবাজার এর মায়েদের ভার্চ্যুয়াল মাতৃ অনুধ্যান ও পাঠচক্র চলছে।❤❤
বিজয় দিবস অমর হোক। মুক্তিযুদ্ধের সকল শহিদদের প্রতি শ্রদ্ধা নিবেদন করছি। মহান বিজয় দিবসে শিশু সরকারি প্রাথমিক বিদ্যালয়ের ভার্চুয়াল পরিবেশনাঃ যুক্ত থাকার জন্য কৃতজ্ঞতা প্রকাশ করছি উপজেলা শিক্ষা অফিসার মোতাহার বিল্লাহ স্যার এবং সহকারী উপজেলা শিক্ষা অফিসার রাজিব স্যারের প্রতি। সুন্দর অনুষ্ঠান আয়োজনে সহযোগিতার জন্য শিক্ষার্থী, অভিভাবক ও সহকর্মীদের ধন্যবাদ জানাচ্ছি।
ছবির ঝাঁকড়া চুলধারী এই মানুষটাকে নিয়ে ছেলেবেলায় কল্পনার জাল বুনতাম এইভাবে যে, একদিন স্কুল থেকে ফিরে দেখব, বাবার হাতলওয়ালা চেয়ারে উনি বসে আছেন। প্রথমে উনার কাছে যেতে আমার লজ্জা লজ্জা লাগবে। তারপর বাবা ডাকবেন, সোমা এদিকে এস, আমি চেয়ারের হাতলটা ধরে লাজুক আর অভিমানভরা কণ্ঠে বলবো, দাদু তুমি এতদিন কোথায় ছিলে? দাদু হেসে বলবেন, আমাকে তারা আটকে রেখেছিল, কিন্তু আর পারেনি,আমি চলে এসেছি।আমাকে জড়িয়ে ধরে দাদু বলবেন, এখন থেকে আমি আর কোথাও যাব না।কল্পনার রংটা আরো গাঢ় হতে হতে যেন দেখতাম আমার ঠাকুমার সাদা থানটা যেন রঙিন হয়ে উঠতো। আসলে তখন আমরা যারা প্রাথমিক বিদ্যালয়ে পড়তাম আমাদের পাঠ্যপুস্তকে মুক্তিযুদ্ধের কথা তেমনভাবে ছিলনা, তাইতো এমন রঙিন কল্পনা করতে পারতাম। যখন বড় হতে থাকলাম আস্তে আস্তে জানতে পারলাম মৌলভীবাজার জেলার শমশেরনগর বিমান ঘাটির রানওয়েটা আমার দাদুর রক্তে রঞ্জিত।এই রানওয়ের কোনো একটি জায়গায় পড়েছিল দাদুর গুলিবিদ্ধ নিথর দেহটা। হ্যাঁ, ছবির এই মানুষটা আমার দাদু কমলগঞ্জ হাইস্কুলের সহকারী প্রধান শিক্ষক শহিদ বুদ্ধিজীবী রমেশ চন্দ্র দাস।শহিদ বুদ্ধিজীবী দিবসে দাদু তোমায় প্রণাম।
শিশু সরকারি প্রাথমিক বিদ্যালয়ের অবসরপ্রাপ্ত প্রধান শিক্ষক জনাব হাছনা খানমের মৃত্যুতে গভীর শোক প্রকাশ করছি।তাঁর পরকালের জীবন শান্তিময় হোক । পরিবারের শোকসন্তপ্ত সদস্যদের প্রতি সমবেদনা জ্ঞাপন করছি।
যেখানে মায়ের নাম, সেখানে আনন্দধাম। শ্রীসারদেশ্বরী মহিলা সমিতির মায়েরা সারদা মায়ের নামে গানে প্রতি বৃহস্পতিবারে আনন্দধামকেই জাগ্রত করেন।সাপ্তাহিক পাঠচক্রের গ্রন্থপাঠ, আলোচনা ও সংগীত অনুষ্ঠানে যুক্ত সকল মায়েদের প্রতি কৃতজ্ঞতা প্রকাশ করছি। মা সারদা সকলের মংগল করুন।
অনলাইন পাঠশালা, উপজেলা শিক্ষা অফিস, মৌলভীবাজার সদর এর   ৩য় শ্রেণির বিজ্ঞান ক্লাস
সিলেট যাওয়ার পথে চোখে পড়ে ওসমানীনগর উপজেলা পরিষদ।গতকাল সিলেট যাওয়ার সময় তাই আমাদের প্রিয় শরীফ মোহাম্মদ নেয়ামত উল্লাহ স্যারের সাথে দেখা করার জন্য নেমে পড়লাম,স্যার বর্তমানে স্যার ওসমানীনগরে উপজেলা শিক্ষা অফিসার হিসেবে কর্মরত। হঠাৎ স্যারের অফিসে আমাদের দেখে স্যার খুব খুশি,আমরাও স্যারকে দেখে খুব আনন্দিত। স্যারের নতুন অফিস নির্মাণাধীন, তাই এখন স্যারকে কষ্ট করে একটি কক্ষে অফিস পরিচালনা করতে হচ্ছে। উপস্থিত ছিলেন সহকারী উপজেলা শিক্ষা অফিসার স্যার এবং কয়েকজন শিক্ষক। স্যারসহ সকলে ব্যস্ত হয়ে পড়লেন আমাদের নিয়ে কোথায় বসাবেন, কি খাওয়াবেন? তাদের আন্তরিকতায় আমরা মুগ্ধ । স্যার নতুন কর্মস্থলে অনেক ভালো থাকুন।
ছোটবোন নাসরিন (নাসরিন ম্যাডাম) তাদের নতুন ফ্ল্যাটে উঠেছে, তাইতো ডলিকে (তাহেরা ম্যাডাম) নিয়ে গিয়েছিলাম সিলেটের সুবিদবাজারে।অনেকদিন পরে তিনজন একসাথে অনেকটা সময় কাটালাম,নাসরিনকে সারপ্রাইজ দেয়া হলো।তার বাসায় আড্ডা, খাওয়াদাওয়া, তারপর ছবি তোলা।২০১০ সালে নাসরিন আর ডলি যোগদান করেছিল আমতৈল বালক সপ্রাবিতে,অনেকটা সময় একসাথে কাজ করা, অনেক স্মৃতি, আজ তিনজন তিন স্কুলে।কর্মক্ষেত্রের দূরত্ব বেড়েছে, কিন্তু মনের দিক থেকে ওরা সবসময় আমার ছোট বোন হিসেবে কাছে থাকবে,এই প্রত্যাশা করি।সংসারজীবনে তারা দুজন হাসি আনন্দে থাকুক,বড় বোন হিসেবে সবসময় এই শুভকামনা করি।❤❤
অনলাইন পাঠশালা, উপজেলা শিক্ষা অফিস, মৌলভীবাজার সদর এর  ৪ র্থ শ্রেণির গণিত ক্লাস
শ্রীসারদেশ্বরী মহিলা সমিতি মৌলভীবাজার এর আজকের মাতৃ অনুধ্যান _আজ মাতৃগ্রন্থ পাঠ করেন শ্রীমতী প্রতিভা চক্রবর্তী, সংগীত পরিবেশন করেন শ্রীমতী শ্যামলী সেন এবং আলোচনা করেন শ্রীমতী রীতা রানী পাল। অনুষ্ঠানে সংযুক্ত থাকায় সকলের প্রতি কৃতজ্ঞতা প্রকাশ করছি। মা সারদা সকলের মংগল করুন।
অনলাইন পাঠশালা, মৌলভীবাজার সদর উপজেলার গণিত ক্লাস রেকর্ডিং দেখার জন্য আসেন উপজেলা শিক্ষা অফিসার মোতাহার বিল্লাহ স্যার, এইউইও আরতি ব্যানার্জি ম্যাডাম এবং এইউইও রাজীব স্যার। স্যাররা আমাদের সাথে পাঠদানের মানোন্নয়ন সম্পর্কে বিভিন্ন আলোচনা করেন।গণিত বিষয়ে কৃষ্ণপদ স্যারের ক্লাস রেকর্ড করা দেখেন এবং উৎসাহ দেন। স্যারদের অনেক ধন্যবাদ।
অনলাইন পাঠশালা, উপজেলা শিক্ষা অফিস, মৌলভীবাজার সদর এর  ২য় শ্রেণির গণিত ক্লাস
করোনা সংক্রমণ রোধে শিক্ষা প্রতিষ্ঠানে ছুটি আরো একমাস বাড়লো।১৮ মার্চ থেকে আমাদের বিদ্যালয়গুলো বন্ধ আছে। শিক্ষার্থীদের সাথে আমাদের সামনাসামনি দেখা হচ্ছে না।ঊর্ধতন কর্তৃপক্ষের নির্দেশনা মেনে এবং সহকর্মীদের আন্তরিকতায় ছুটিকালীন সময়ে শিক্ষার্থীদের সাথে টেলিফোনে স্বাস্থ্যবিধি মেনে চলা, পাঠ যোগাযোগ চলছে।চলছে পাক্ষিক মূল্যায়ন। শিক্ষার্থীরা সংসদ টিভি ও রেডিও সম্প্রচারের মাধ্যমে পড়াশোনা করছে।শিক্ষার্থীরা ফোনে পড়াটা বা নির্দেশনা সঠিকভাবে বুঝতে পারে না।তাই মোবাইলে ম্যাসেজ দিয়ে পরে ফোন করে পড়াটা বুঝিয়ে দেয়া হয়। যে সমস্ত অভিভাবকের সক্ষমতা আছে তাদের শিশুরা শিক্ষকদের সাথে অনলাইনে যুক্ত আছে, ম্যাসেঞ্জারে, হোয়াটস এপে, গ্রুপ করে শিক্ষকরা শিশুদের সাথে কাছাকাছি আছেন, শিশুরা পড়া শেখা হয়ে গেলে ম্যাসেঞ্জারে বা হোয়াটস এপে শিক্ষকদের কাছে জমা দিচ্ছে, শিক্ষকরা প্রয়োজনীয় ফিডব্যাক দিচ্ছেন। গণিত ও ইংরেজি বিষয়ে জুম এপ এর মাধ্যমে ক্লাস করা হচ্ছে।জাতীয় ও অন্যান্য দিবস উপলক্ষে জুম এপ এর মাধ্যমে অনুষ্ঠানে শিক্ষার্থীরা যুক্ত হয়ে অনুষ্ঠান উদযাপন করছে।সহকর্মীরা প্রায়ই সশরীরে বিদ্যালয়ে এবং জুম মিটিং এ যুক্ত থাকছেন। এত সব আয়োজনের পরেও সকল শিশুদের অংশগ্রহণের ক্ষেত্রে এ আয়োজন যেন প্রশ্নবিদ্ধ। তাই সহকর্মীদের সহযোগিতায় সকল অভিভাবকের সাথে যোগাযোগ করে শিশু সরকারি প্রাথমিক বিদ্যালয়ের শিক্ষার্থীদের লিখিত মূল্যায়ন নেয়ার ব্যবস্থা নেয়া হলো। অভিভাবকরা স্বাস্থ্যবিধি মেনে শিক্ষকদের কাছ থেকে মূল্যায়ন পেপার, উত্তরপত্র সংগ্রহ করলেন, যা তারা শিক্ষার্থীদের লেখা শেষ হলে আবার জমা দিয়ে যাবেন।দীর্ঘদিন পর দেখা হওয়ায় অভিভাবক শিক্ষক সকলেই আবেগে আপ্লুত। সকল শিক্ষার্থী নিরাপদে থাকুক, সুস্থ থাকুক।
সকলের প্রার্থনা আর ভালোবাসায় আমাদের সানজিদা আক্তার সাথী দীর্ঘদিন সিলেট ওসমানী মেডিকেল কলেজ হাসপাতালে চিকিৎসা নিয়ে মৌলভীবাজারে ফিরে এসেছে।সৃষ্টিকর্তার প্রতি অশেষ কৃতজ্ঞতা। সকল শুভাকাঙ্ক্ষীর প্রতি কৃতজ্ঞতা প্রকাশ করছি। সকল সহকর্মী মিলে সানজিদাকে দেখতে যাই,তার শরীরের মধ্যভাগের অধিকাংশ জায়গা পোড়া, পা থেকে চামড়া এনে পেটে লাগানো হয়েছে, সারাক্ষণ সানজিদার শরীরে জ্বলা অনুভব করছে, তার মা তার কষ্ট কমানোর জন্য তার কাছে ছোট একটি ফ্যান সারাক্ষণ চালিয়ে রাখছেন।আসলে আত্মীয় স্বজন ও দানশীল ব্যক্তির সহায়তায় সানজিদার তাৎক্ষণিক চিকিৎসা হয়েছে, কিন্তু আরো দীর্ঘদিন তার চিকিৎসা চালিয়ে যেতে হবে।সানজিদার দিনমজুর বাবার পক্ষে এ চিকিৎসা কতটুকু চালানো সম্ভব সৃষ্টিকর্তাই জানেন।সানজিদার চিকিৎসায় যারা আর্থিক সহায়তা করেছেন তাদের প্রতি কৃতজ্ঞতা প্রকাশ করছি।ছোট্ট সানজিদা পুরোপুরি সুস্থ হয়ে উঠুক, এই প্রার্থনা করি।
"যেখানে মায়ের গান, সেখানে জুড়ায় প্রাণ" মা সারদার নামে গানে মুখরিত সারদেশ্বরী মহিলা সমিতি মৌলভীবাজার এর অনলাইন পাঠচক্র
৮ নভেম্বর, ২০২০ সহকর্মীরা অনেকটা সময় বিদ্যালয়ে ছিলাম, কিছু অভিভাবকের সাথেও দেখা হয়েছে, কথা হয়েছে।কিন্তু বিদ্যালয়ে কোনো প্রাণ নেই, কারণ যারা বিদ্যালয়কে আনন্দে মুখর করে তুলে সেই প্রাণচঞ্চল শিক্ষার্থীরা কোভিড -১৯ এর কারণে বিদ্যালয়ে আসতে পারছে না।ফেসবুকে গত দুই বছরের ৫ম শ্রেণির শিক্ষার্থীদের আনন্দ আয়োজনের স্মৃতিটা বর্তমান শিক্ষার্থীদের কাছ থেকে দূরে থাকার যন্ত্রণাকে আরো বাড়িয়ে তুললো। যাই হোক, সাময়িক যন্ত্রণা আর কষ্টকে মেনে নিয়ে সকল শিক্ষার্থী নিরাপদে থাকুক, ভালো থাকুক। শীঘ্রই যেন বিদ্যালয়গুলো আবার শিশুদের কলকাকলিতে মুখরিত হয়ে ওঠে, সৃষ্টিকর্তার কাছে এই প্রার্থনা করি।
শিউলি আক্তার শান্ত, শিশু সরকারি প্রাথমিক বিদ্যালয়ের ৩য় শ্রেণির শিক্ষার্থী। জন্মগত ত্রুটির কারণে সে জন্ম থেকে কোনো শব্দ শুনতে পায়নি, যার ফলে সে মুখ দিয়ে কষ্ট, দুঃখ, আনন্দের অভিব্যক্তি সূচক শব্দ ছাড়া অন্য কোনো শব্দ উচ্চারণ করতে পারেনি। আজ শান্তর জীবনে এক আনন্দের দিন।উপজেলা শিক্ষা অফিস মৌলভীবাজার সদর কর্তৃক তাকে শ্রবণযন্ত্র কিনে দেওয়ায় আজ শান্ত প্রথমবার কানে কোনো শব্দ শুনল।প্রথম যখন তার কানে যন্ত্র লাগানো হয়, তখন সে বারবার শিউরে উঠছিল।আমি ও তার মা বারবার তার নাম ধরে ডাকলেও সে সাড়া দিচ্ছিল না, কারণ সে তো কখনো তার নাম শুনেনি।পরে ডাক্তারসাহেব যখন কলম দেখিয়ে বললেন, ক-ল-ম, তখন সে কলম বলার চেষ্টা করল।এই রকম আরও কয়েকটি জিনিস দেখিয়ে নাম বলা হলো শান্ত তার মতো করে বলার চেষ্টা করল।আনন্দে তার চোখমুখ চিকচিক করে উঠলো, আনন্দে আমার চোখ দিয়েও পানি চলে এলো।শান্তকে যখন একটু বেশি বয়সেই প্রথম শ্রেণিতে ভর্তি করি তখন তাকে তার সহপাঠীদের সাথে পরিচয় করিয়ে দিতে গিয়ে বলেছিলাম এই আমার মেয়ে শান্ত, আজ থেকে তোমাদের সাথে পড়বে, তোমরা তাকে সবসময় সাহায্য করবে, শান্ত তার মায়ের সাহায্যে ইংগিতে আমার কথা বুঝতে পেরেছিল,আমার সাথে দেখা হলেই সে মুখ ভরে হাসতো।ক্লাসে কেউ তার সাথে মারামারি করলেই সে এক দৌড়ে আমার কাছে ছুটে আসতো। ইশারা ইংগিতে আমাকে সে ঘটনা বোঝানোর চেষ্টা করতো।এখন শান্তর চলাফেরার কষ্ট অনেকটাই কমবে।আগামী সপ্তাহে তাকে স্পিচ থেরাপির জন্য সিআরপিতে নিয়ে যাব। শান্তকে শ্রবণ যন্ত্র কিনে দেওয়ার জন্য শরীফ মোহাম্মদ নেয়ামত উল্লাহ স্যার (বর্তমান উপজেলা শিক্ষা অফিসার, ওসমানীনগর) এবং উপজেলা শিক্ষা অফিসার মোহাম্মদ মোতাহার বিল্লাহ স্যার আন্তরিকভাবে চেষ্টা করেছেন। অন্যান্য উপজেলা শিক্ষা অফিসার মহোদয়গণও এ ব্যাপারে সহযোগিতা করেছেন। স্যারদের প্রতি কৃতজ্ঞতা প্রকাশ করছি। সকলের কাছে শান্তর জন্য দোয়া প্রার্থনা করছি।
"যেখানে মায়ের নাম সেখানে আনন্দধাম " শ্রীসারদেশ্বরী মহিলা সমিতি, মৌলভীবাজার এর আয়োজনে প্রতি বৃহস্পতিবার মা সারদার গ্রন্থপাঠ,  আলোচনা আর মাতৃসংগীত পরিবেশনা চলছে।মায়েরা জুম এপস এর মাধ্যমে যুক্ত হয়ে সাবলীলভাবে অনুষ্ঠানে অংশ  নিচ্ছেন। অনুষ্ঠানে যুক্ত সকলের প্রতি কৃতজ্ঞতা প্রকাশ করছি। মা সারদার আশীর্বাদ সকলের উপর বর্ষিত হোক। ❤❤
"কে যাস্ রে ভাটির গাঙ বাইয়া,আমার ভাইধনরে কইও নাইওর নিত আইয়া" যান্ত্রিক জীবনের বাইরে সরল সহজ পল্লীজীবনে কোনো এক নারীর একঘেয়ে জীবন থেকে মুক্তি পেতে, আপনজনদের একপলক দেখার জন্য এই আকুতি সকল সময়ের, সকল কালের জন্য অনন্য। উৎসবে, আনন্দে সবার সাথে মিলিত হওয়া, জমিয়ে আড্ডা দেওয়া কার না ভালো লাগে। আর তার সাথে যদি বাবার/ ভাইয়ের পছন্দে দেওয়া একখানা আটপৌরে শাড়ি কিংবা অন্য কোনো উপহার যুক্ত হয় তাহলে তো কথাই নেই ।কিন্তু সৃষ্টিকর্তা আসলে সবাইকে সব আনন্দের ভাগীদার করতে চান না। শারদীয় দুর্গাপূজা উৎসব শেষ হয়ে গেল। জগজ্জননী মায়ের আগমনে প্রতিবছরই তো হাসি আনন্দে থাকতে চাই।কিন্তু শুধু চাইলেই কি হয়? যখন ছোট ছিলাম, তখন শিক্ষক বাবার সংসারে সচ্ছলতা ছিলনা, কিন্তু আনন্দ ছিল।একান্নবর্তী সংসারে পুজোর সময় বাবা চাইতেন সকলকে খুশি রাখতে,সকলের জন্যই কিছুনা কিছু কিনতেন।বড় হতে হতে যখন তরুণ মনে পুজো, উৎসব নতুন রং খুজতে চায়, তখন ১৯৯৪ সালের দুর্গাপূজার কিছুদিন আগে সকল বাধন ছিড়ে ভাই চলে গেল আকাশের ঠিকানায়। সন্তানহারা মাবাবার সাথে সাথে আমাদের দুবোনের পুজোর রং বিবর্ণ হয়ে গেল।কিন্তু জীবন তো থেমে থাকেনা। ধীরে ধীরে আমাদের দুবোনের সংসার হলো, ছেলেমেয়ের আনন্দে আবদারে পুজো আবার রং ছড়াতে শুরু করল।কিন্তু ২০১২ সালের পুজো আবার আমাদের জীবনে দমকা হাওয়ার মতো এলো, সাথে নিয়ে এলো বজ্রপাত।পুজোর এক সপ্তাহ আগে থেকেই বাবা জন্ডিসে আক্রান্ত। পুজোর ৪/৫ দিন আগে আমি স্কুলে যাওয়ার আগে বাবা আমাকে ডেকে নিয়ে আমার হাতে কিছু টাকা দিয়ে কান্না শুরু করলেন, কাঁদতে কাঁদতে বললেন, আমিতো আর দোকানে যেতে পারবোনা, এইটাকা দিয়ে মায়ের (বাবার মা)জন্য ম্যাক্সি ও ছায়া আর তোয়া, সৌম্য ও প্রাচীর জন্য কিছু কাপড় কিনে আনবে,আমি যদি আর তাদেরকে কাপড় না দিতে পারি? আমি নিজেকে নিয়ন্ত্রণ করে ঠাকুমার কাপড় কেনার জন্য কিছু টাকা নিলাম আর বাবাকে বললাম, তুমি সুস্থ হলে আমি আর তুমি গিয়ে ওদের কাপড় কিনবো।কিন্তু আমার যে আর বাবার সাথে কাপড় কিনতে যাওয়া হয়নি।বাবা কেনাকাটা করতে খুব পছন্দ করতেন। পশ্চিমবাজারের দোকানগুলোতে আমি আর বাবা সবসময়ই একসাথে যেতাম।২০১২ থেকে ২০২০ অনেকটা পথ পাড়ি দিচ্ছি বাবাকে ছাড়া। এবার পুজোর বেশ কিছুদিন আগে পশ্চিমবাজারে দুইটি দোকানে দুজন আমাকে দেখে বললেন, অনেকদিন ধরে আপনি আর আপনার বাবা আসেন না,আমি থমকে গেলাম।তারপর বললাম, আমিতো সারাজীবনের জন্য বাবাকে হারিয়ে ফেলেছি। ২০১২ সালে ঢাকার ব্র‍্যাক বিশ্ববিদ্যালয়ে এক প্রশিক্ষণে পরিচয় নওগাঁ জেলার এক প্রধান শিক্ষক শিরিন আপার সাথে।কথাপ্রসঙ্গে আপা বলেছিলেন এই রঙিন আঁচলের নিচে কত যে কান্না লুকিয়ে আছে। তারপর আপা বলেছিলেন তার বাবার পৃথিবী ছেড়ে চলে যাবার কথা, শুনতে শুনতে কান্নায় ভেঙে পড়েছিলাম আমরা।আসলেই আপার কথাটা জীবনের অনেক বড় সত্যি। আসলেই স্বামী, সন্তান আর সংসারের মাঝে আনন্দে থাকা আমরা (পিতৃহারা মেয়েরা) হঠাৎ থমকে যাই, অন্তর কান্নায় ভরে যায়, যা কেউ দেখতে পায় না। মনে পড়ে ছোটবেলায় পড়েছিলাম, ”কি যাতনা বিষে বুঝিবে সে কিসে, কভু আশীবিষে দংশেনি যারে"।আর আমাদের মতো অভাগা যদি হয় যারা একইসাথে বাবা এবং ভাই উভয়হারা তাদেরতো আর কথাই নেই। সকল ভাইবোনের জীবন আনন্দে উৎসবে ভরে থাকুক। সকল বাবাদের রাজকন্যারা বাবার আশীর্বাদ মাথায় নিয়ে আনন্দে থাকুক, আমার বাবা আর ভাই যেখানে আছেন আনন্দে থাকুন, সৃষ্টিকর্তার কাছে এই প্রার্থনা।
শিশু সরকারি প্রাথমিক বিদ্যালয়ের নতুন দেয়াল নির্মাণের জন্য  পুরাতন দেয়াল ভাংগা ও দেয়াল সংলগ্ন গাছ কাটার নিলাম বিজ্ঞপ্তি।
শুভ জন্মদিন, মামণি তোয়া, ২০০১ সালের ২২ অক্টোবর ছিল ষষ্ঠী তিথি, মন্দিরে মন্দিরে চলছিল মা দুর্গার বোধন। সেই দিনে আমাদের ঘর আলো করে মা তুমি কন্যারূপে এসেছিলে। প্রথম মা হয়েছিলাম।দীর্ঘদিন পরে ২২ অক্টোবর আবার ষষ্ঠী তিথি। সেইদিনের আলো যেন চোখের সামনে ভেসে ওঠে। তোমার সারা জীবন আলোয় ভরে উঠুক, সেই আলোতে যেন অবগাহন করতে পারি আমি। আপন ঠিকানায় তুমি ভাস্বর থাকো চিরকাল।অনেক ভালোবাসা আর আশীর্বাদ। ❤❤❤❤❤❤❤❤❤❤❤❤❤❤❤❤❤❤❤❤
শরীফ মোহাম্মদ নেয়ামত উল্লাহ স্যারের সাথে আজ আমরা শিশু সরকারি প্রাথমিক বিদ্যালয়ের সহকর্মীবৃন্দ, কিছুক্ষণ একসাথে কথা, আলোচনা। বিভিন্ন সময়ে স্যারের আমাদের স্কুলে আসা, সকল কাজে সুপরামর্শ ও নির্দেশনা প্রদান এগুলো যেন স্মৃতিতে ভাসছিল। উপজেলা শিক্ষা অফিসার হিসেবে স্যারের কর্মজীবন সফলতায় পূর্ণ থাকুক। সুস্থ দেহে, নিরাপদে কাটুক সারাবেলা, শিশু সরকারি প্রাথমিক বিদ্যালয়ের সকলের পক্ষ থেকে স্যারের জন্য অনেক অনেক শুভকামনা।
শরীফ মোহাম্মদ নেয়ামত উল্লাহ স্যার, আজ ছিল স্যারের সহকারী উপজেলা শিক্ষা অফিসার হিসেবে শেষ কর্মদিবস। স্যার উপজেলা শিক্ষা অফিসার পদে পদোন্নতি পেয়ে সিলেট জেলার ওসমানী নগর উপজেলায় যোগদান করবেন। স্যারের নতুন কর্মজীবন আনন্দের হোক, এই প্রার্থনা করি। স্যারের এইউইও হিসেবে সুদীর্ঘ কর্মজীবন এই মৌলভীবাজার জেলায় কেটেছে, তার মধ্যে বেশিরভাগ সময়ই স্যার আমাদের মাঝে মৌলভীবাজার সদর উপজেলায় ছিলেন।স্যার চাকুরিজীবনের প্রথম যখন মৌলভীবাজার সদর উপজেলায় ছিলেন,তখন আমি সহকারী শিক্ষক ছিলাম, তাই স্যারের কাছাকাছি থেকে কাজ করার সুযোগ হয়নি।২০১৫ সালে যখন স্যার সদর উপজেলায় এলেন তখন প্রথমে আমতৈল বালক সপ্রাবি, তারপর গন্ধর্বপুর সপ্রাবি এবং বর্তমানে শিশু সপ্রাবিতে কর্মরত অবস্থায় স্যারের ধৈর্য্য, শান্ত স্বভাব,সহমর্মিতা, সহযোগিতামূলক মনোভাবের প্রকাশ সবসময় পেয়েছি। শিশু সপ্রাবিতে বিভিন্ন সভা, মেলা, মেলার প্রস্তুতিমূলক কার্যক্রম চলাকালে স্যার সবসময় সার্বিক সহযোগিতা করতেন। একটি কথা না বললেই নয় সরকারি উচ্চ বিদ্যালয় মাঠে কিংবা শিশু সপ্রাবিতে মেলা চলার পর রাতে মেলা শেষ হওয়ার পর সকল জিনিসপত্র গুছিয়ে মাঠ ত্যাগ করা পর্যন্ত স্যার দাঁড়িয়ে থাকতেন।স্যার যেভাবে বিভিন্ন কাজের নির্দেশনা দিতেন কখনো মনে হতো না স্যার উর্দ্ধতন কর্তৃপক্ষ হিসেবে নির্দেশনা দিচ্ছেন মনে হতো একজন অতি আপনজন হিসেবে নির্দেশনা দিচ্ছেন। এই অতি আপনজন স্যার আমাদের সাথে থাকবেন না এটা ভাবতে গিয়ে আমি আবেগে তাড়িত হচ্ছি।স্যার আগামী দিনগুলোতে সুস্থ ও নীরোগ থেকে তার দায়িত্ব পালন করুন, সৃষ্টিকর্তার কাছে এই প্রার্থনা করি।
মা সারদা সকলের মংগল করুন।মায়ের কথা পাঠ ও আলোচনায় আমরা মা সারদার "আমি মা,সকলের মা" এই কথার প্রতিধ্বনি শুনি। মায়ের অমৃত স্বরুপ জীবনী থেকে আমরা আলোর সন্ধান পাই, সত্যের সন্ধান পাই।গতকাল ১৫.১০.২০২০ তারিখে শ্রী সারদেশ্বরী মহিলা সমিতির অনলাইন পাঠচক্রে মায়ের গ্রন্থ থেকে পাঠ করেন শ্রীমতি অশ্রু দেবী, মায়ের জীবনী সম্পর্কে নির্ধারিত আলোচনা করেন শ্রীযুক্তা তুলসী সরকার। এছাড়া চলমান এই অনলাইন পাঠচক্র আয়োজনকে আরো সমৃদ্ধ করার জন্য মূল্যবান পরামর্শ দেন সমিতির অন্যতম সহসভানেত্রী ও আমার প্রিয় শিক্ষক মলয়া দে। শ্রী সারদেশ্বরী মহিলা সমিতির সম্পাদিকা শ্রীযুক্তা শিল্পী ঘোষ মহোদয়ার মাতৃ অনুধ্যান ও মূল্যবান বক্তব্যের মাধ্যমে অনুষ্ঠান সমাপ্ত হয়।মায়ের আশীর্বাদ সকলের উপর বর্ষিত হোক।
অনলাইন পাঠশালা, উপজেলা শিক্ষা অফিস, মৌলভীবাজার সদর এর    ৩য় শ্রেণির আজকের ক্লাস
আহা! কি আনন্দ আকাশে বাতাসে...❤❤ শাহ মোস্তফা গার্ডেন সিটির দশম তলার কিউট কিউট সোনামণিরা এরোপ্লেন উড়ানোর খেলায় ব্যস্ত। সকলে তাদের জন্য দোয়া করবেন।
"শিশুর সাথে শিশুর তরে, বিশ্ব গড়ি নতুন করে" এই প্রতিপাদ্যকে সামনে রেখে ৫ অক্টোবর বিশ্ব শিশু দিবস এবং ৫-১১ অক্টোবর শিশু অধিকার সপ্তাহ ২০২০ উদযাপিত হচ্ছে। এ উপলক্ষে শিশু সরকারি প্রাথমিক বিদ্যালয়ের শিশুদের নিয়ে জুম এপ এর মাধ্যমে আজ ১০.১০.২০২০ খ্রিঃ এক ভার্চুয়াল অনুষ্ঠানের আয়োজন করা হয়। অনুষ্ঠানে শিশুরা ছড়া,কবিতা, গানে আর আলোচনায় শিশু দিবস আর শিশু অধিকার নিয়ে প্রাণবন্ত উপস্থাপনা করে। অনুষ্ঠানে প্রধান অতিথি হিসেবে উপস্থিত ছিলেন উপজেলা শিক্ষা অফিসার জনাব মোঃ মোতাহার বিল্লাহ এবং বিশেষ অতিথি হিসেবে উপস্থিত ছিলেন সহকারী উপজেলা শিক্ষা অফিসার জনাব শরীফ মোহাম্মদ নেয়ামত উল্লাহ। স্যারদের উপস্থিতি আমাদের এ আয়োজনকে সমৃদ্ধ করেছে, শিশুদের করেছে উৎসাহিত ও অনুপ্রাণিত। আমরা স্যারদের প্রতি কৃতজ্ঞতা প্রকাশ করছি। আরেকটি বিষয় উল্লেখ্য যে আমাদের সকলের প্রিয় সহকারী উপজেলা শিক্ষা অফিসার শরীফ স্যার পদোন্নতি পেয়ে উপজেলা শিক্ষা অফিসার হিসেবে এই সপ্তাহে সিলেট জেলার ওসমানীনগর উপজেলায় যোগদান করবেন।তাই আমাদের বিদ্যালয়ের শিশুদের এবং আমাদের সাথে এটাই স্যারের শেষ আনুষ্ঠানিক সভা।স্যারের নতুন কর্মস্থল এবং কর্মজীবন শুভ হোক, এই কামনা করছি।সুন্দরভাবে অনুষ্ঠান আয়োজনে সহযোগিতার জন্য শিক্ষার্থী, অভিভাবক ও সহকর্মীদের ধন্যবাদ জানাচ্ছি।
শিশু সরকারি প্রাথমিক বিদ্যালয়ের ১ম শ্রেণির শিক্ষার্থী অন্বেষা অনেক অভিনন্দন তোমাকে।জীবনের প্রতিটি ক্ষেত্রে সফল হও মা,এই আশীর্বাদ করি।❤❤❤❤❤
ডাঃ যাকিয়া শহীদ খান অত্যন্ত আন্তরিক ও সহযোগিতার মানসিকতা সম্পন্ন একজন চিকিৎসক। একবার আমার মেয়ে ঢাকায় হোস্টেলে থাকা অবস্থায় হঠাৎ করে পেটে ব্যথা শুরু হলে আমি মৌলভীবাজার থেকে ঢাকা যাওয়ার আগেই এপেন্ডিসাইটিস হতে পারে এই চিন্তায় যাকিয়া শহীদ ভাবি ফোনের মাধ্যমে আমার মেয়ের যাবতীয় চিকিৎসার ব্যবস্থা করেছিলেন। তিনি আমার মেয়ের সাথে মেসেঞ্জার কলে কথা বলে উনার ব্যাচমেটদের সাথে কন্টাক্ট করে আমার মেয়েকে ডাক্তারের কাছে পাঠানো, টেস্ট করানো যাবতীয় কাজ ফোনে ফোনে করলেন।আমি রাত ১০ টায় যখন মেয়ের কাছে পৌঁছালাম তখন মেয়ে আমার অনেকটা সুস্থ। তখনকার পরিস্থিতিতে আমার মেয়ের হোস্টেলে থেকে বাবামা ছাড়া ছোট ভাইকে নিয়ে ঢাকা শহরে চিকিৎসা গ্রহণ সম্ভব হয়েছিল ডাঃ যাকিয়া শহীদের কারণে। ডাঃ যাকিয়া শহীদ একজন অভিজ্ঞ ও উন্নত মানসিকতা সম্পন্ন চিকিৎসক। আমার পরিচিত যারাই ডাঃ যাকিয়া শহীদ খান এর কাছে চিকিৎসার জন্য গিয়েছেন সকলেই উনার আন্তরিক ব্যবহার ও সেবার মনোভাবে মুগ্ধ। তিনি তাদের প্রতিষ্ঠান বদরুন্নেসা প্রাইভেট হাসপাতালে দরিদ্র রোগীদের স্বল্পমূল্যে চিকিৎসাসেবা দিয়ে থাকেন। মৌলভীবাজার শহরের বদরুন্নেসা প্রাইভেট হাসপাতাল শহরের প্রথমদিকের একটি বেসরকারি হাসপাতাল। বেগম বদরুন্নেসা প্রতিষ্টিত এ হাসপাতালে তাঁর ছেলে ডাঃ শাহীন ও পুত্রবধু ডাঃ যাকিয়া শহীদের অক্লান্ত পরিশ্রমে এই প্রতিষ্ঠানটি সুনামের সাথে চিকিৎসা সেবা দিয়ে যাচ্ছে। সম্প্রতি বদরুন্নেসা প্রাইভেট হাসপাতালে বিভিন্ন শারীরিক জটিলতা নিয়ে ভর্তি হওয়া একজন প্রসূতির অনাকাঙ্ক্ষিত মৃত্যু হয়েছে।এতে মৃতের পরিবারের প্রতি আমিও সমবেদনা প্রকাশ করছি। কিন্তু রোগী বিনা চিকিৎসায় মারা গিয়েছে এই ধরনের মন্তব্য বিশ্বাসযোগ্য নয়।খোঁজখবর নিয়ে জানলাম, রোগীর মৃত্যু হয়েছিল সম্ভবত হার্ট এটাকের কারণে।
"যেখানে মায়ের নাম সেখানে আনন্দধাম।"গতকাল বৃহস্পতিবার সারদেশ্বরী মহিলা সমিতি, মৌলভীবাজার এর মায়েরা জুম এপ এর মাধ্যমে সাপ্তাহিক পাঠ ও আলোচনায় মিলিত হয়েছিলেন।করোনা ভাইরাসের কারণে মন্দিরে গিয়ে এসকল কার্যক্রম পরিচালনা নিয়মিতভাবে সম্ভব হচ্ছে না। তাই সারদেশ্বরী মহিলা সমিতির ম্যাসেঞ্জার গ্রুপ থেকে কার্যক্রম শুরু করা হয়েছিল। মায়েদের উপস্থিতি বেড়ে যাওয়ায় এখন থেকে জুম এপ এর মাধ্যমে পাঠ ও আলোচনা শুরু হলো। মায়ের গ্রন্থ থেকে পাঠ করেন শ্রীযুক্তা প্রতিভা চক্রবর্তী। অসুস্থতা সত্ত্বেও খুব সুন্দর করে মাতৃ অনুধ্যান করেন শ্রীযুক্তা মলয়া দে। সারদেশ্বরী মহিলা সমিতি, মৌলভীবাজার এর সভানেত্রী শ্রীযুক্তা বাসনা দেবী যুক্ত হয়ে চমৎকার ভাবে পুণ্যতীর্থ জয়রামবাটীর মাহাত্ম্য বর্ণনা করেন।সকলে মিলিত ভাবে মায়ের কাছে প্রার্থনা নিবেদন করেন যাতে আমরা আগামীতে অনুকূল পরিবেশে মা সারদার জন্মতিথি উৎসব উদযাপন করতে পারি। অনুষ্ঠানে যুক্ত সকলের প্রতি কৃতজ্ঞতা প্রকাশ করছি। মা সারদা সকলের মংগল করুন। 
আমি মুক্তিযুদ্ধ দেখিনি, জন্ম তার পরে।বড় হতে হতে জেনেছি, দুলক্ষ মা-বোনের ইজ্জতের বিনিময়ে বাংলাদেশ একটি মানচিত্র পেয়েছে।বড় হয়ে গেলে বীরাঙ্গনাদের সেই করুণ কাহিনী পড়তে গিয়ে গায়ের লোম খাড়া হয়ে গিয়েছে, চোখ দিয়ে অঝোর ধারায় পানি এসেছে। কিন্তু এখন দেশে কি কোনো যুদ্ধকালীন অবস্থা চলছে? কারো কী জানা আছে? কেউ কী আমাদের জানাতে পারেন -আমাদের বলতে নারীদের - যারা রাতে আর ঘুমাতে পারছিনা এইভেবে আমি নিরাপদে থাকব তো? আমার মেয়েকে নিরাপদে রাখতে পারবতো? আমার আশেপাশের সকল মেয়েশিশু, কিশোরী, তরুণী, মধ্যবয়স্কা, বৃদ্ধা নিরাপদ থাকবে তো? গত ২৪ ঘণ্টার অনলাইন পত্রিকা ও নিউজ পোর্টাল এর স্ক্রিনশট থেকে যে কারো এটাই মনে হওয়া স্বাভাবিক, এই নারীরা এই দেশের নাগরিক নয়, হয়তো বা যুদ্ধবন্দী, মানুষ তো নয়ই! মানুষ হলে কি আর তার উপর এমন নির্যাতন সম্ভব? চারপাশে নারী-পুরুষ সমতা -সমতা - এসব সাহেবী কথা শুনে শুনে আমরা ক্লান্ত।এ দেশে নারী ভোগ্য,নারী পণ্য, নারী শোকেসে শোভা পাওয়ার পুতুল। এই দেশে ধর্ষককে তো শাস্তি দিতে পারবেন না,সেই জানোয়ার গুলো তো আসলে স্বাধীন দেশের নাগরিক। তাদের বিচারের নাটক সাজানোর জন্য ধর্ষিতাকে আপনাদের সকলের কাছে বর্ণনায়, আলোচনায় বারবার হাজারবার ধর্ষিত হতে হবে।তার চেয়ে ভালো এই দেশের নারীদের মেরে ফেলেন। বাংলাদেশ শুধু পুরুষের হবে।আমরা নারীরা রাস্তায় থাকবো না, ঘরে থাকবো না, অফিসে আদালতে, স্কুল কলেজ কোথাও থাকবো না।
১৭ মার্চের পর থেকে এক অনিশ্চিত পথে চলেছি আমরা। সারদেশ্বরী মহিলা সমিতি, মৌলভীবাজার এর মায়েদের মন্দিরে গিয়ে সাপ্তাহিক পাঠ ও আলোচনা কার্যক্রম পরিচালনা নিয়মিতভাবে সম্ভব হচ্ছে না।কিন্তু মায়েরা বসে নেই।সারদেশ্বরী মহিলা সমিতির ম্যাসেঞ্জার গ্রুপ থেকে শুরু হয়েছে সাপ্তাহিক শ্রীশ্রী মা সারদার গ্রন্থ থেকে পাঠ, আলোচনা ইত্যাদি। আজ মাতৃ অনুধ্যান করেন শ্রীমতী শর্বরী চৌধুরী। এই অনুষ্ঠানে খোলামেলা আলোচনায় সমিতির সিনিয়র সদস্যবৃন্দ প্রিয় শিক্ষিকা মলয়া হোম রায় সহ ঝর্ণা চক্রবর্তী, সাবিত্রী দাস,.. উনাদের উপস্থিতিতে আমরা আনন্দিত, গর্বিত। এছাড়া প্রতিভা চক্রবর্তী ম্যাডাম, যূথিকা দত্ত ম্যাডাম, প্রণতি ত্রিবেদী দিদি, তুলসী সরকার ম্যাডাম, অশ্রুকণা দেবী দিদি, সুবর্ণা চক্রবর্তী বৌদি সকলের উপস্থিতি এই অনলাইন আয়োজনকে সমৃদ্ধ করেছে।মা সারদা সকলের মংগল করুন।
আজ আমাদের সকলের প্রিয় শরীফ মোহাম্মদ নেয়ামত উল্লাহ স্যার শিশু সরকারি প্রাথমিক বিদ্যালয় পরিদর্শন করেন। স্যার বিদ্যালয়ের রুটিন মেইন্টিনেন্স, ওয়াসব্লক মেরামত কাজ, স্লিপ এর কাজ ইত্যাদি পর্যবেক্ষণ করেন।স্যার একটি আমলকি গাছের চারা রোপণ করেন।এ সময় বিদ্যালয়ের কমিটির নেতৃবৃন্দ এবং শিক্ষকবৃন্দ উপস্থিত ছিলেন।বিদ্যালয়ের সকল কাজ, সকল পরিকল্পনা শিশুদের জন্য।সৃষ্টিকর্তার কাছে প্রার্থনা, সবকিছু স্বাভাবিক হয়ে যেন আমাদের প্রতিষ্ঠানগুলো আবার শিশুদের কলতানে মুখরিত হয়ে উঠে।
আজ ৩০ সেপ্টেম্বর জাতীয় কন্যা শিশু দিবসের প্রতিপাদ্য বিষয়- "আমরা সবাই সোচ্চার, বিশ্ব হবে সমতার"। দু'তিন দিন ধরে ফেসবুকে সকলে কন্যাশিশুদের শুভকামনায় পোস্ট দিচ্ছেন।আমিও সকল কন্যাশিশুকে শুভেচ্ছা জানাই। জননী, ভগিনী, কন্যা - এই তিনজন সময়ের বিভাজনে পৃথক সত্তায় বিরাজ করলেও শুরুটা কন্যা থেকেই। অতীতের কন্যা (মায়েরা) আর বর্তমানের কন্যা সকলেই নিরাপদে থাকুক।আমরা সকলে মিলে সোচ্চার হলে হয়তো আমরা কন্যাদের জন্য, নারীদের জন্য নিরাপদ এক বিশ্ব পাব।নিরাপত্তা আসলে তবেই তো সমতা আসবে।আর নিরাপত্তা পেতে হলে নিজেদের নিরাপদে থাকার কৌশল জানাটাও জরুরি। তাই মায়েরা আসুন আমাদের কন্যাদের আত্মবিশ্বাসী করে তুলি, তাদের মার্শাল আর্ট শেখাই যাতে তারা আত্মরক্ষার কৌশল শিখতে পারে।
"আর কতটা নির্যাতিত হলে, নারী তোমায় মানুষ বলা হবে" (১) স্বাধীন দেশের রাস্তায় এক বোন তার ভাইয়ের সাথে রিকশায় পথ চলছিল, আচমকা পুরুষরূপী জানোয়ার বোনটিকে রিকশা থেকে টেনে হিছড়ে নামিয়ে মেরেই ফেললো। (২)খাগড়াছড়ির পাহাড়ে এক বিশেষ চাহিদাসম্পন্ন বোন রাতে মায়ের কোলে নিরাপদে ঘুমিয়েছিল। পুরুষরূপী হায়েনার দল রাতে ঘরে ঢুকে বুদ্ধি প্রতিবন্ধী বোনটিকে মায়ের কোল থেকে ছিনিয়ে নিয়ে মায়ের সামনেই রক্তাক্ত করলো। রক্তাক্ত বোনটিকে নিয়ে মা হাসপাতালে যাচ্ছেন, ছবিটি বিশ্ববাসী সামাজিক যোগাযোগ মাধ্যমে দেখলেন। স্বাধীন দেশে নিজের দরজা বন্ধ বাসস্থানও নারীর জন্য নিরাপদ নয়। (৩) স্বাধীন দেশে আমার এক তরুণী বোন তার স্বামীর সাথে দেশের নামকরা শিক্ষা প্রতিষ্ঠানে বেড়াতে গেলেন।স্বামীকে আটকে রেখে শিক্ষা প্রতিষ্ঠানের হোস্টেলে এই বোনটিকে রক্তাক্ত করেছে দেশের ভবিষ্যৎ কর্ণধার পুরুষরূপী জানোয়ারের দল। এমন ঘটনা স্বাধীন এ দেশে প্রথম নয়।পরিসংখ্যান বলছে ২০১৮ সালে নারী ও শিশু ধর্ষণের যতগুলো ঘটনা ঘটেছিল, ২০১৯ সালে ঘটেছে তার দ্বিগুণ ঘটনা।২০২০ সাল এখনো চলছে। কোভিড ১৯ ভাইরাস মোকাবিলায় দেশে ১৭ মার্চ থেকেই চরম সতর্কতা চলছে। শিক্ষা প্রতিষ্ঠান গুলো এখনো বন্ধ আছে।কিন্তু এই জানোয়ারগুলো ছুটির মধ্যেই হোস্টেলে বসে দেশ উদ্ধার করছে। উপরের ঘটনাগুলো নিয়ে দেশ এখন উত্তাল। দেশের জনগণকে এমন উত্তাল হতে আমরা অতীতেও দেখেছি। সংবাদ কর্মীরা মিনিটে মিনিটে আপডেট দিবেন। রাত শেষ হয়ে ঘুম ভাঙলে অন্য নতুন ঘটনা ঘটবে, সংবাদকর্মীরা নতুন ঘটনা নিয়ে ব্যস্ত হয়ে পড়বেন, আজকের ঘটনাগুলো পুরনো হয়ে যাবে।এখন সবাই বলছেন ধর্ষকের মৃত্যুদণ্ড চাই।২০১৯ সালে যত ধর্ষণের ঘটনা ঘটেছে, আমরা এ পর্যন্ত কতজন ধর্ষকের মৃত্যুদণ্ড কার্যকর হতে দেখেছি, কারো কাছে পরিসংখ্যান থাকলে অনুগ্রহ করে জানাবেন। ১৬ মার্চ, ২০২০ পর্যন্ত ফোনে কথা বলা ছাড়া মোবাইল খুব বেশি ব্যবহার করতাম না।কিন্তু ১৭ মার্চ, ২০২০ থেকে স্কুল বন্ধ থাকায় শিক্ষার্থীদের সাথে পড়াশোনা, স্বাস্থ্য বিষয়ক খোঁজখবর, ম্যাসেজ আদানপ্রদান, সরকারি তথ্য আদান প্রদান,দাপ্তরিক মিটিং ইত্যাদি কাজে ম্যাসেঞ্জার, হোয়াটস এপ, জুম ইত্যাদিতে সক্রিয় থাকতে হচ্ছে।যার ফলে মোবাইলটা সর্বক্ষণের সংগী হয়ে ওঠেছে।কিন্তু গতকাল থেকে মোবাইলটা ধরতে গেলেই মনের ভেতর আতংক বিরাজ করছে। আমি একজন মা হিসেবে আতংকিত, আমি একজন বোন হিসেবে আতংকিত, আমি একজন নারী হিসেবে আতংকিত, আমি একজন শিক্ষক হিসেবে আতংকিত, সর্বোপরি আমি একজন মানুষ হিসেবে আতংকিত। আমার মতো আতংকিত আজ অনেকেই। আর এই আতংকের শেষ কোথায় আমরা কেউ জানিনা। কিন্তু আমরা আর বসে থাকতেও তো পারিনা। উপরে যে নরপশুদের কথা লিখতে বাধ্য হয়েছি এই নরপশুদের জন্ম হয়েছে কোনো না কোনো নারীর রক্ত আর মাংসপিণ্ড থেকে। এদেরকে পৃথিবীর আলো দেখাতে গিয়ে দশমাস গর্ভযন্ত্রণা সহ্য করেছেন কোনো না কোনো নারী।এদেরকে রক্তমাংসের পিণ্ড থেকে মানুষের অবয়বে নিয়ে এসেছেন কোনো না কোনো নারী।এদেরকে সেই অসহায় শিশু থেকে পুরুষ হয়ে ওঠার পেছনের ভূমিকা কোনো ন
আমাদের শিশু সরকারি প্রাথমিক বিদ্যালয়ের ২য় শ্রেণির শিক্ষার্থী সানজিদা আক্তার সাথী গ্যাসের চুলা থেকে আগুন লেগে শরীরের অনেকটা অংশ পুড়ে গেছে।সে সিলেট ওসমানী মেডিকেল কলেজ হাসপাতালে চিকিৎসাধীন আছে।আজ তার অপারেশন হওয়ার কথা ছিল। কিন্তু আজ সকালে অপারেশনে নেওয়ার আগে সে জ্ঞান হারায়। এখনো তার জ্ঞান ফেরেনি। সবাই আমাদের এই ছোট সোনামণিটির জন্য প্রার্থনা করবেন, যাতে সে দ্রুত সুস্থ হয়ে ওঠে।
মৌলভীবাজার জেলা প্রাথমিক শিক্ষা অফিসের আয়োজনে জেলা প্রাথমিক শিক্ষা কর্মকর্তা স্যারের সঞ্চালনায় আজ জুম মিটিং এ প্রধান অতিথি হিসেবে যুক্ত ছিলেন জনাব  তাজুল ইসলাম, মাননীয় অতিরিক্ত সচিব, প্রা. গ.ম., বিশেষ  অতিথি হিসেবে যুক্ত ছিলেন জনাব মীর নাহিদ আহসান , মাননীয় জেলা প্রশাসক মৌলভীবাজার।  এই জুম মিটিং এ  পি টি আই সুপার মহোদয় , প্রাথমিক  শিক্ষা পরিবার মৌলভীবাজার এর কর্মকর্তা বৃন্দ, শিক্ষার্থী, এস এম সি সভাপতি, অভিভাবক, প্রধান  শিক্ষক, সহকারী শিক্ষক সহ পাঁচশত এর কাছাকাছি অংশগ্রহণকারী ছিলেন। এই জুম মিটিং এ শিশু সরকারি প্রাথমিক বিদ্যালয়ের ৫ম শ্রেণির শিক্ষার্থী নুসরাত জাহান মরিয়ম কোভিড-১৯ চলাকালে পড়াশোনা সম্পর্কে তার বক্তব্য উপস্থাপন করে।
"যেখানে মায়ের নাম সেখানে আনন্দধাম " শ্রীসারদেশ্বরী মহিলা সমিতি, মৌলভীবাজার এর আয়োজনে প্রতি বৃহস্পতিবার মা সারদার গ্রন্থপাঠ,  আলোচনা আর মাতৃসংগীত পরিবেশনা চলছে।মায়েরা জুম এপস এর মাধ্যমে যুক্ত হয়ে সাবলীলভাবে অনুষ্ঠানে অংশ  নিচ্ছেন। অনুষ্ঠানে যুক্ত সকলের প্রতি কৃতজ্ঞতা প্রকাশ করছি। মা সারদার আশীর্বাদ সকলের উপর বর্ষিত হোক। ❤❤
❤ অভিনন্দন শিশু সরকারি প্রাথমিক বিদ্যালয়ের সমাপনী পরীক্ষার্থীদের ❤ সমাপনী পরীক্ষা ২০১৯ ডি আর ভূক্তি ও অংশগ্রহণ ৭৬ জন কৃতকার্য ৭৬ জন, A + ১২ জন A ২৫ জন A - ১৪ জন। ❤ এদের মধ্যে ১৫ জন শিক্ষার্থী মৌলভীবাজার সরকারি উচ্চ বিদ্যালয়ে এবং আলী আমজাদ সরকারি উচ্চ বালিকা বিদ্যালয়ে ভর্তির জন্য নির্বাচিত হয়েছে।❤ এ সাফল্য অর্জনের জন্য সকল শিক্ষার্থী, অভিভাবক ও শিক্ষকদের ধন্যবাদ জানাচ্ছি। শিক্ষার্থীদের সকলের জন্য অনেক অনেক শুভকামনা ❤❤
গতকাল তোয়া বলছিল, দাদু বড় তাড়াতাড়িই চলে গেলেন।এখন যদি থাকতেন,তাহলে কত গল্প করতে পারতাম, কত কিছু জানতে পারতাম। আজ বাসায় একা বসে বসে মনে হচ্ছে আসলেই বাবা,এমন যদি হতো ! তুমি যদি এখন থাকতে!!!!!
শিশু সরকারি প্রাথমিক বিদ্যালয়ে মা সমাবেশ, বার্ষিক পরীক্ষার ফলাফল প্রকাশ
বই উৎসব ২০২০ এর প্রস্তুতি ; উপজেলা শিক্ষা অফিস থেকে বই নিয়ে সন্ধ্যা ৬.৩০ ঘটিকায় বিদ্যালয়ে পৌঁছলাম।
জগজ্জননী মা সারদার ১৬৭ তম আবির্ভাব তিথি উদযাপন উপলক্ষে শ্রীরামকৃষ্ণ সেবাশ্রম মৌলভীবাজার প্রাঙ্গনে দুদিনব্যাপী অনুষ্ঠানে ১৮ ডিসেম্বর ছিল মায়ের জন্মতিথিপূজায় মঙ্গলঘট পূর্ণ করা, সাংস্কৃতিক অনুষ্ঠান, প্রসাদ বিতরণ, সাজ প্রতিযোগিতা, সন্ধ্যা আরতি, আলোচনা অনুষ্ঠান ও পুরষ্কার বিতরণ অনুষ্ঠান। মায়ের কৃপায় আর সকলের ঐকান্তিক প্রচেষ্টায় সকল অনুষ্ঠান অত্যন্ত সুন্দরভাবে সম্পন্ন হয়েছে। মা সারদা সকলের মংগল করুন। ♥♥
বাংলা মায়ের যেসব সূর্য সন্তানদের পাকিস্তান হানাদার বাহিনী নির্মমভাবে হত্যা করেছিল,মেধা ও মননের অধিকারী সেই সকল পেশাজীবীদের প্রতি গভীর শ্রদ্ধা নিবেদন করছি।
আজ ১৫ নভেম্বর,২০১৮ শিশু সপ্রাবিতে নানা আয়োজনে  ভরপুর একটি দিন। আনন্দ, বেদনা, আশা, ভালোবাসার মিশেলে সারাদিন ই ব্যস্ততায় কাটলো।  সকাল টা শুরু হয়েছিল বেদনা ভরা মন নিয়ে।সমাবেশে ৫ম শ্রেণির পায়েলি, সুদীপ্তা, মায়া, মিতু, দিয়া,লাবণী শেষদিনের মত কমান্ড দিচ্ছিল। সবার ই চোখ ছিল জলে ভরা। ডিপিএড প্রশিক্ষণার্থী শিক্ষকদেরও আজ আমাদের স্কুলে ছিল শেষ দিনের ক্লাশ।সমাপনী পরীক্ষার্থী ও শিক্ষকদের একটা গ্রুপ ছবি তোলার ব্যবস্থা করা হয়েছিল,যেখানে সৌভাগ্য বশত আমাদের প্রিয় ডিপিইও স্যারের উপস্থিতি ছবিটাকে আরো সমৃদ্ধ করেছে।সমাপনী পরীক্ষার্থীদের পরীক্ষার উপকরণসহ প্রবেশপত্র দেওয়া হয়েছে।স্কুলের  প্রতি  তাদের আকুতিটুকু তারা দেয়ালিকায় ফুটিয়ে তুলেছে।সম্মানিত ডিপিএও স্যার,জেলা তথ্য বিষয়ক কর্মকর্তা, জেলা মহিলা ও শিশু বিষয়ক কর্মকর্তা, স্কুলের প্রাক্তন শিক্ষক দেয়ালিকাটি উন্মোচন করেন।স্কুলের এস.এম.সি ও পিটিএ এর সদস্য রা উপস্থিত ছিলেন। প্রাক প্রাথমিক শ্রেণির শিশুরা ও তাদের মায়েরা মিলেছিলেন দিনটাকে তাদের মতো করে আনন্দঘন করে তুলতে। সকলের  জন্য অনেক অনেক শুভকামনা।
ছয় বছরের বন্ধুত্ব, মিলেমিশে থাকা..... সবকিছু পেছনে ফেলে এক ঝাঁক শিক্ষার্থী জীবনের প্রথম পাবলিক পরীক্ষায় অংশ নেয়ার মাধ্যমে ছেড়ে যেতে যাচ্ছে তাদের প্রিয় প্রতিষ্ঠান শিশু সরকারি প্রাথমিক বিদ্যালয়। যাবার বেলার সময়টুকু আনন্দঘন করে তুলতে শিক্ষার্থী, অভিভাবক, শিক্ষকের আনন্দমেলা। আর এ আনন্দমেলায় সহকারী উপজেলা শিক্ষা অফিসার শরীফ স্যার ও আহম্মেদ স্যারের উপস্থিতি অনুষ্ঠানে জুগিয়েছিল নতুন মাত্রা।সমাপনী পরীক্ষায় সকলে ভালো  ফলাফল করুক, ভালো মানুষ হিসেবে গড়ে উঠুক, সকলের জন্য শুভকামনা।
"নিরাপদ সড়ক চাই " দেশব্যাপী আন্দোলনে আমরাও একাত্ম।সকলের নিরাপত্তা নিশ্চিত হোক।
বাবা,খুব মনে পড়ছে তোমাকে।বারবারই চোখ জলে ভরে উঠছে।চিৎকার করে কাঁদতে ইচ্ছে হচ্ছে।পারছি না। বাবা,কতদিন ধরে তোমাকে দেখতে পাচ্ছি না।যদিও আমি অনুভব করি তুমি আমার সামনে না থাকলেও আমার কাছাকাছি আছো,আমার সকল কাজে আমাকে পথ দেখিয়ে নিয়ে যাচ্ছো।কিন্তু, বাবা,কিছু কিছু মানুষ মনে করছে এখন তুমি নাই, বড়দাও নাই, কাজেই এখন দিনকে রাত আর রাতকে দিন বলে চালিয়ে দেওয়া যায়।বাবা,তারা কি জানে না কাজটি এত সহজ নয়,অতীতকে ভুলে যাওয়া যায়,কিন্তু মুছে দেওয়া যায় না।কারণ অতীতের পথ বেয়েই তো বর্তমান, ভবিষ্যৎ তো অনেক দূরে।
আজ ছিল বিজয় ফুল উৎসব ২০১৮ এর বিদ্যালয় পর্যায়ে প্রতিযোগিতা। শিশুদের বিজয় ফুল তৈরি, নির্ধারিত কবিতা আবৃতি,চিত্রাংকন, দলীয়ভাবে জাতীয় সংগীত ও দেশাত্ববোধক সংগীত পরিবেশন এর প্রতিযোগিতা চলছে। আজকের আয়োজনের জন্য আগে অবশ্য তাদেরকে বিজয় ফুল তৈরির প্রশিক্ষণ  দিতে হয়েছে।
