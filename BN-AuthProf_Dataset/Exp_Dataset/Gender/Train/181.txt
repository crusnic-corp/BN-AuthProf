সেও সাঁঝবাতি জ্বালালো, অমাবস্যাও ঘনিয়ে এলো... কবে যে কবিতায় ফিরতে পারবো আবার!
অনেকদিন বাদে একটা গল্প লিখলাম, ওয়েবম্যাগ শ্রী-তে প্রকাশিত হয়েছে। পড়ে দেখতে পারেন।
আসুন, ইয়াআমিন আজাদের একটা কবিতা পড়া যাক। ~~অনুভূতি~~ . তোমার গৃহের নিকট এসে জানলাম, তুমি নেই! . চলে গেছ এই বিলের পথ ধরে, . ওই মেঠোপথে, . ধানক্ষেতে, বিলের পদ্মের পাতায়, অনবরত লিখে রেখেছ আমার নাম... . তোমার শার্লক হোমস বাবা এখনো তা জানে না, জানলে হয়তো কাছে এ‌সে জিজ্ঞাসা করতো, "নাট্যবর, তুমি কি কাঠগোলাপ ভালবাসো?"
আমার লেখা কবিতা "বিপাশার দুপুর" নিয়ে হাসানের সাথে কিছু বাতচিত— ° হাসান শাহরিয়ার : "আপনার প্রেম এক নেশাতুর ভ্রমণ, এফিফ্যানি। এইরকম আবির্ভাব কোথায় কোথায় নিয়া যায়, কাবু করে, ধরাশায়ী করে। ফের এমন এক সেন্সের মুখোমুখি করে যার ভিতর অভিজ্ঞতা নতুন কইরা অভিজ্ঞান পায়। আপনার একাগ্রতা ধরার চেষ্টা করি আমি। কঠিন। কিন্তু অবিরত। আপনার প্রেম, ঈর্শা বা বিপাশা বাস্তবিকই এক আরাধ্য ভ্রমণ। এই ভ্রমণ সময়ের ভিতরে না, সময়ের মুখোমুখি। এইভাবে বিপাশা যেন ভ্রমণের ভিতর এক প্যারালাল অভিজ্ঞতা.... আত্মসাৎ হয় না। বাঁইচা ওঠে মৃত্যুর মত অসীম, কিছুতে পাশ কাটানো যায় না এমন এক অবধারিত শৃঙখল হইয়া।" # অমিত রেজা চৌধুরী : "দীর্ঘ কবিতাগুলি আমার কাছে এক-একটা জার্নিই বটে। লিখতে গিয়ে... যেন প্রতিটি ইমেজ, ঘটনা আমার সামনাসামনি ঘটতে থাকে, প্রতিটি বোধ-ভাব-বোঝাপড়াগুলি যেন আমারই ত্যাঁদড় অল্টার ইগো, যেন আমি নিজেও সেই লুপ্তস্বরে, সেই পারস্পেক্টিভে আড়চোখে-তাকানো একটা অবজেক্ট! লিখতে লিখতে আমি জাস্ট সাপে-কাটা লখাইয়ের মতো নিরুদ্দেশ ভেসে যেতে থাকি, একের পর এক প্যান্ডোরা বাকশো থেকে ডিকনস্ট্রাকড হয়ে বেরিয়ে আসতে থাকি— বাঘ, রিংমাস্টার ও দর্শকদের মুহুর্মুহু সাসপেন্স ও হৃদয়হীনতার বাইরে অসহায় বুড়ো চাবুকটির মতো... যার নিজের তখন আর কিচ্ছুটি করার নেই, অনিঃশেষ ভেসে যাওয়া ছাড়া। তবে প্রতিটি দীর্ঘকবিতায় এই আনকা, রোমহষর্ক, কুহকছড়ানো জার্নিটা আমি উপভোগ করি, কিছুটা অনিচ্ছা স্বত্ত্বেও! একজন কবি হিসেবে, নিজের অস্পষ্ট পাতালে ডুব দেয়ার, নিজের ফ্রাগমেন্টগুলি ঝালিয়ে নেয়ার এরচেয়ে মোক্ষম চোরাপথ আমার আবিষ্কারে আর নেই ভাই..." 
একজন ন্যুড ফটোগ্রাফার তার ছবির জন্য অসংখ্য মডেল পাবেন, একজন ন্যুড পেইন্টার দীর্ঘদিনের জন্য তার মডেলকে পাশে পাবেন, একজন ডাকসাইটে ফিল্মমেকার তার এক্স রেটেড ম্যুভির জন্য সাহসী অভিনেত্রী পাবেন, একজন ভাস্কর তার ভাস্কর্যের জন্যও ন্যুড মডেল পাবেন, অথচ একজন কবি, এমনকি ভালবাসার জন্যও কোন নারীকে পাবেন না! #কবিতালিখেকীহয়?
মফস্বলের কবিকে সবচেয়ে অবজ্ঞা করে তার অল্পবয়সী প্রেমিকা। . মফস্বলের কবিকে উচ্ছের মতো পছন্দ করে তার মাঝবয়েসী ছদ্মপাঠিকারা! . কবিতা লেখার চেয়ে বরং 'প্রেম যমুনার ঘাটে' সস্তায় অন্তর্বাস বিক্রি করা ভাল ছিল।
আসুন, হাসান সিরাজের একটা কবিতা পড়া যাক। মা ~ একটা দ্রুতগামী বাসে মা চলে যাবে লম্বা ব্রীজ, সেনানীবাস, বহু কারখানা আর জনপদ পেরিয়ে। তার রোগশয্যার পাশে ফুটে থাকবে বৃথা কনকচাঁপা। . মায়ের ভেতরে কিছু নদী আর ফুল শুকিয়ে গেছে আমি তাতে জল ছিটাবো। মায়ের গন্তব্য পথে একট শেয়াল ডানদিক থেকে বামদিকে পার্শ্ববদল করবে, মা ভাববে অলক্ষণ। আমার ভেতরে একটা ফাঁকিবাজ ডাহুক ডেকে যাবে সারাদিন, আমি তাকে হাততালিতে উড়িয়ে দিব। . মৃত্তিকার বুকেই তো দাঁড়িয়ে থাকে পাতাল বৃক্ষেরা
এই যে আপনারা এতো বই পড়েন, এতো এতো বইয়ের ছবি সগর্বে এখানে পোস্ট দেন... . কই, আপনাদের লেখায় বা কথাবার্তায় তো সেই সুকৃতি ফুটে উঠতে দেখি না!
রমেন্দ্রকুমার আচার্যচৌধুরী, অনন্য রায়, পার্থপ্রতিম কাঞ্জিলাল, তুষার চৌধুরী... বাঙালি কবিতাপ্রেমীদের কাছে আজও তেমন একটা সমাদৃত হলেন না। সেই ভাল! 
এস্রাজ বাজছে . শুশ্রূষার মতো রক্তে, সুদূরে এস্রাজ বাজছে . আজ ৬ই রজ্জব . ব্যক্তিগত বলে আর কিছু নেই আমার
মানুষ কেন মারা যায়? অন্ধ শুঁয়োপোকাটি তার জন্য কিছু দরদ জমা রাখলো না বলে?
সামান্য একটা লাইক দিতে গিয়ে এতটা ভাবেন আপনি? দায়িত্ব পেলে দেশ চালাতেন কী করে?
"দেশ" পত্রিকা আপনার কাছে তিনটা কবিতা চাইলো ছাপানোর জন্য, পাশাপাশি একটা লিটলম্যাগ থেকেও তিনটি কবিতা চাইলো। সমস্যা হলো, আপনার হাতে তখন মোটে তিনটি কবিতাই আছে! কবিতা তিনটা আপনি কোথায় পাঠাবেন— "দেশে" না ঐ লিটলম্যাগে? 
মেষশাবকের পশমে জমে থাকা শিশির-আয়নায় নিজেকে দেখা হয়নি কখনো— এতটা সরলতা আর অবশিষ্ট নেই আমার জীবনে; তবু আজও বাতিঘরের আলোয় ঐতিহাসিক মাস্তুলের চূড়ায় বসে বাদলায় ভিজতে সাধ হয়, ঢালাই কারখানায় গলিত এলুমিনিয়ামে আটকা-পড়া পতঙ্গের শেষ তরঙ্গভাষা হয়ে বিযুক্ত হতে বাসনা হয় বড়ো! . প্যান্ডেমিক এই দুঃসময়ে নতশিরে কৃতজ্ঞতা জানাচ্ছি, হাসান। আপনার এই ভালবাসা আমার মওলার নিঃসঙ্গতম অশ্রুর পাশে আয়াত হয়ে ফুটে উঠুক। . আলিঙ্গন, হাসান... ভাই আমার
~~মার্জনা করবেন আমায়~~ অমিত রেজা চৌধুরী . ভাল লিখতে পারি না বলে ঝড়ে অদৃষ্টরেখাই উড়ে গেছে আমার হাতের তালু থেকে . ভাল লিখতে পারি না বলে আমায় পচা তরিতরকারি গছিয়ে দিতে কাচাবাজারের দোকানির টুপিও কাঁপে না, হাতও কাঁপে না . ভাল লিখতে পারি না বলে নতুন কোন ডায়লেক্ট আমার চতুর্দশপদীতে পাতালপ্রভার মতো সরস্বতীর কোমরে বিছা হয়ে উঠতে পারেনি . ভাল লিখতে পারি না বলে বরেন্দ্র স্টেশনে হেমন্ত-বোঝাই, ঝর্ণাবোঝাই কোন ট্রেন আমার অপেক্ষায় থাকে না . ভাল লিখতে পারি না বলে সামান্য বজ্রবিদ্যুতে ভয়ে চশমা ভাঙা পড়ে . ভাল লিখতে পারি না, সেই বেদনায় ছেলেবেলার মাতাল করতোয়া নদী আজ শুকিয়ে, খেতে না পাওয়া আইবুড়ো মেয়েটির মতো দেখায় . ভাল লিখতে পারি না বলে নাচে পারদর্শী, র‍্যাম্পের মেয়েটি সামনে দিয়ে ইউটিউবের উঠতি গায়কটিকে পিছে বসিয়ে শিস বাজিয়ে বাইকে ঘুরে বেড়ায় . ভাল লিখতে পারি না বলে রূপকথার কোন চরিত্রের মুখ আমার চেহারার সাথে মিল রেখে কেউ আঁকলো না . ভাল লিখতে পারি না বলে আমার কোন বই বের হয় নি, জ্বর হলে একগাদা অষুধ খেতে হয় . ভাল লিখতে পারি না বলে সাহিত্যসভা, শর্টফিল্ম ফোরাম কিংবা নূন্যতম রক্তদান কর্মসূচীতেও ডাক আসে না . ভাল লিখতে পারি না বলে জন্মদিনে, আমার আগাম মৃত্যুদিনে নিজ শহরেও কেউ উপহার দেয় না কিছু . ভাল লিখি না, তবু তেপান্তর আগলিয়ে আম্মা আজও দাঁড়িয়ে থাকেন, সকালের রোদে আমার রাতজাগা ঘুমটুকু যেন ভেঙে না যায় 
তাকে আমি আবিষ্কার করেছি একটু দেরীতেই, এই হাড়িকাঠ-দায় আমার। কবিতা যে আসলেই অনেক ধরণের হয়, একথা প্রায় ভুলতেই বসেছিলাম, বিশেষকরে এই ফেসবুকের অমানিশাগুলোতে। তো আসুন, তনুজ সরকারের একটা সিরিজ কবিতা এই ফুরসতে পড়া যাক। # নাইটশিফট ১. পূর্ণিমার রাত বলতে পুন্নিমা দাসের কথা বলছ? পোস্ট কেমো,এক খিলি পান মুখে,চাঁদ চাঁদ, এছাড়া কৈবর্ত,সে সূত্রে মাছ-মাছ যার স্বামী আসে না,এলেও মনে করিয়ে যায়, মেরেকেটে আর একমাস টানতে পারবে? ২. কত রাইত কেমনে বুঝি? রাইত বাড়লেই বুকের ভিত্রে মুড়ির ডিব্বা বাইজ্যা উঠে। অধুনালুপ্ত কাট-আপ পদ্ধতিতে এই দীর্ঘ কবিতাটি লিখেছেন কার্সিনোমা লাং,স্টেজ ফোর খ্যাত স্বপ্না শীল,রাণী ঋষিদাস,পিঙ্কি যোসেফ। ৩. দ্য এম্পারার অফ সাইনস বললেন: নারী ও পুরুষ বড় সরলতা,যদ্দিন ওয়ার্ডবয়-ওয়ার্ডগার্ল,মারি ও ময়ূর,শীত ও পাপোষ, পাখির লালাভ পাখনা ও গান রয়েছে এই পঞ্চভূতে বিলীন ও প্রকাশিত হয়ে। ৪. মরফিন,মরফিন? অর্ফিউস,অর্ফিউস? গুলাবকে যে নামেই ডাকো, ঠুংরি শুনিয়ে যাবে। ৫. আর কোনো ভয় নেই,ছেলেটিও বলে আর কোনো ভয় নেই,মেয়েটিও বলল এই চলে যাওয়া ড্রিল নয়,সন্তানতুল্য। ৬. ক্যান্সার ওয়ার্ডের বাইরে যত মৃত সৈনিক,স-ব পুরুষ, তাদের ভেতরের নারীরা শাহীনবাগস্য জেগে আছে। ৭. যার পেচ্ছাপের রং বস্তার কিংবা কাশ্মীর হয়ে গেছে, সেই মানুষের মুখের প্রতি,ধার-দেনা করে বলছি,বিশ্বাস হারানো পাপ। ৮. নার্সেরা সাদা জামা পরে মেল ওয়ার্ডে দাঁড়ানো, রোগীরা খয়েরি চামড়া গায়ে বসে। তবে তারও আগে,তাদের কেন্দ্র করে একটা পুরোনো খয়েরি বেল্টের গল্প ছিল। ৯. মোমেন্টো মরি— ঐরাবতকে ঘুমোতে বললে এতদিন সে ঘুমোতে যেত, নালন্দা ও পাহাড় ভেঙে। ১০. সকাল সাতটার খবরের কাগজ,সজলদার বৌয়ের চায়ের ফ্লাস্ক ও আয়নার এই কুকুরটাকে আমি চিনি। ১১. অথচ যেই তার রিসার আঁচলকে স্বায়ত্তশাসিত অঞ্চল ভেবে ভুল করেছিলাম হেরাক্লিটাস,ইউ নো! তখনই বিস্তীর্ণ তাঁর রিসার আঁচলকে উত্তর ত্রিপুরার কোনো স্বায়ত্তশাসিত অঞ্চল ভেবে ভুল করেছিলাম ডেমোক্রিটাস,ইউ নো! অথচ একটা ঘরোয়া ইয়ার্কি,বনহোমি, গ্রিক সাহিত্য,এইসব অথচ এই দেখো আমি,আমিই লিখতে বসেছিলাম— সোমবার : এসেছে লেটুসের দিন,চিত্রপরিমিতি,শাসকের শৈশব। ১২. পূর্বজয় রিয়াং— রোগীর বয়স সাড়ে চার,রোগের তিন, দশ ইউনিট রক্ত দেয়ার পরেও ফ্যাসফেসে তেত্রিশ আরপিএম রেকর্ড বাজছে প্লেটলেট কাউন্ট ছ-হাজার... প্লেটলেট কাউন্ট ছ-হাজার সুতরাং আরও চার ইউনিট চাই,এক্ষুনি প্রতীচীন বিশ্বাসে হাতে আর বিন্দুমাত্র সময় নেই, হতে পারে,তবে আমাদের বিশ্বাস,আমাদের সময় ঝুলির একটি একক ব্রক্ষভূক বেড়ালের লেজের শিখর যেন, বিন্দুবৎ,উড্ডীন এবং বাতায়নে ফিরে ফিরে আসে প্রাচ্যের কোনো হাসপাতালে,রাতে,এইরকম সন্দর্ভে সেই সর্বানুভূ ঈশ্বরের কথা ভাবি যে ঈশ্বর স্বগত কলা ও কলহ, প্রকারান্তরে ব্লাড ব্যাঙ্কের ইনচার্জ, যিনি অর্থের দোক্তা ও দ্যোতনা মুখে বসে থাকেন, ঘন ঘন বাথরুমে যান(ডায়াবিটিক?নিশ্চিত) তিনিই আমাকে দিয়ে লেখান রক্তের মৌ,আবার নিজেই কুটি কুটি করে ছিঁড়ে ফেলে দেন যার নিখিল আগ্রহ এই— পূর্বজয় ফুল হয়ে ফিরে আসবে বাগানের দক্ষিণে,করমচা গাছে। লোকজ ধারণা হল পূর্বজয় সেই থেকে ফুল। 
ভালবাসা ফুরিয়ে গেলে তুমি সুশান্তের মুখটা আমাদের জখমের অশ্রু দিয়ে, স্তন্য দিয়ে মুছে দিও— হৃদয় তো এক মা, বলো?
তোমার বেহালায় শুশ্রূষার চেয়ে স্কেটারদের উড়ন্ত তাঁত ফুটে উঠেছিল বেশী— জলের বিস্মরণ, সে-ও জলেই!
মূলতঃ চেয়েছ শরীর, বলেছো ভালবাসি— কুসুমে পতঙ্গ তো পুড়বেই, হৃদয়ের পাশাপাশি—
আসমার জীবনটা যেন... আগুন-লাগা বনে এক বসন্তবৌরি পাখির একাই ধুলোবালি ছিটিয়ে নেভাতে চাওয়ার চেষ্টা— আমার মতো অনেকের কাছেই তা এক রহস্য-অভিধান, ইন্সপিরেশন! আজ তার শুভ জন্মতিথি। ফলে আমার এই কবিতাটি, দূর্বাঘাসে-ঘাসে ছড়ানো এই অনুস্বরগুলি আজ রটিয়ে দিলাম তার তরে, তাহার উড্ডয়নরেখায়... * * ~~জন্মদিনে~~ . নদীকে উজিয়ে শিপইয়ার্ড আনে মোহনায়, কিছু মোহনায় দু'রঙা অশ্রু ব'য়ে যায়, কিছু জুনিপোকা ঊহ্য রবেই জটাজুটে, কিছু রোদ্দুর ঠিক গ্রেপ্তার হবে মেঘে, তবু শ্মশানের খরগোশ চাঁদে গেছে ছুটে, আলেখ্য থেকে বেড়িয়ে এসো লু, আছি জেগে— . অভিনয়ে ভরা এ জীবন— এর আবডালে মায়ের মতো কে আর কালবৈশাখী থেকে বাঁচাবে আদুরে তোর ছায়া? যথা ভাঙা হালে নামছে পৌষ, চিটাধানকে রাখতে ঢেকে। সময় একটা ছদ্ম শঙ্খ, প্রিয় তবু— সুখ তার মনসায়রে রক্তভেজা তাঁবু . একটা আর্জি তোমার চরণ ছুঁয়ে থাক, শ সাবওয়ে ঘরে ফিরে, ধ'রে তোর বাঘনখ, একটা সেলাইমেশিন তোমার ভেজাচোখ, সেলাই করছে ব্যাসবাক্যের মিছে ডাক, সান্ধ্য-ট্রেনটি বাঁক নিক কালো খাতা জুড়ে, তোমার বিলাপ কলকব্জায় গেছে পুড়ে, কে আর কুড়িয়ে নিয়ে ডানা ভাঙা পাঁজরেতে জুড়েছে তোমার, বিনা স্বার্থে? কে আর ট্রেতে রাখে নি ফলের পাশে চকচকে ছুরি, ছক? ফুলের আড়ালে লুকিয়ে রাখে নি তক্ষক? তবু কুড়াচ্ছি শিস দোয়েলের মন ধার করে, কার্বনে সবুজালো টুকে নিতে নিতে— . বৃষ্টির পাশে তোমার কান্না মুছে দিতে আমি যে মন্দমানুষ, জানি নে পারাবার, হেমন্ত তার চিঠিগুলি দিক তো ভাসিয়ে তোর স্নানে, শ্বাসে— আজ শুধু এই, ও মঁশিয়ে 
সবপাখি ফিনিক্স নয়, শিল্প সবাইকে দিয়ে হয় না— রাশিরাশি বেচে মুখোশ, দু'একজন গড়ে আয়না
লকডাউনের আগেও তোমার, লকডাউনের পরেও তুমি— শুধু লক্ষ্মণরেখার উপরে আসমানে ঝুলছে আমার জ্বলন্ত মমি
"তোমায় নতুন করে পাবো বলে হারায় ক্ষণে ক্ষণ" ‌‍| এ পৃথিবীর অলক্ষ্যে অন্য কোন অভ্র-আয়নায় ঘুমের মধ্যে ঘুমিয়ে পড়া বোকা মানুষদের জন্য মৃত সুজনপাখিদের জন্য ভালবাসা
মৃত্যু-আসন্ন দিনে কেন তোমায় লুঠ করতে পারবো না? নিচ্ছিদ্র ছুঁয়ে থাকো, রাতের পরে ভোর তো অজানা!
অর্ঘ্য'র (Mesbah Alam Arghya) কবিতা আমার ভালই লাগে, নানাকারণেই। চিন্তা-রস-বোধ-ব্যঞ্জনায় তার পরিমিতিমোধ, ন্যারেটিভিটির সুক্ষ্মতা, খানিকটা অচেনা পরিপ্রেক্ষিতের ছায়ায় একটা ইমেজকে আলগোছে সেলাই করে তোলা, ভাবনার স্মার্টনেস বা সৌকর্যচতুরতা.... এসব আমায় টানে, অস্বস্তিতে ফেলে, ছোটবেলায় সার্কাসে ট্রেইনড বাঘকে নিরাপদ-দূরত্ব থেকে দেখেও রাতে ঘুমুতে না পারার মতো। অর্ঘ্যের অবশ্যি আরও গুণ রয়েছে, গানবাজনার মজলিশেও তাকে চৈত্রমুখর হতে দেখা যায়। আসুন, এই মেহফিলে তার কিছু কবিতা পড়া যাক। মঙ্গল হোক সবার। ° ° ~~একটা পাখি ডেকে গেলো~~ . যখন ভাবছিলাম সবার গায়ে পরা এই অদ্ভুত পণ্যগত ভয়গুলি নিয়ে-- ঘন আলকাতরার মতো যখন ভাবছিলাম এই তরঙ্গায়িত অদৃশ্য রেডিও মুদিখানায় শুকনা অপচনশীল খাবারের স্তুপ থেকে ঘরে ফিরে যখন আমার স্থিরতা ভাবছিলাম সম্পূর্ণ নিশ্চুপ এক রোদেলা দুপুর বরফের চাঁই দিয়ে ঢাকা-- একটা পাখি ডেকে গেলো হঠাৎ অকস্মাৎ ইত্যাদি এবং কেমন টানা টানা ... প্রতিধ্বনির মতো দূরাগত রাজশাহীর গভীর এক গ্রামে গরমে ভাপ উঠতে থাকা কোনো নিথর দুপুরবেলাকার আমবাগানে শোনা ঘুঘু'র ডাকের মতো... অবিকল ° ~~আলাদা~~ . আমরা খুব আলাদা আলাদা আর ও আমায় পাহাড়ের গায়ে এক লুকানো গোরস্থান দেখাতে এনেছে পূর্ণিমা রাতে, পাহাড়ের, পাহাড়ের গায়ে এত তারা! দিগন্তে ঘুটঘুটে পানির আওয়াজ বহু নিচে— দেখা যায় না তাই তাকিয়ে দেখছি এমন রূপালি শাড়ি, শাড়ি লুটাচ্ছে ওর খরগোশের মতো চঞ্চল, অন্ধকার স্বরের পেছনে টিলার চামড়ায় গোরস্থানের গায়ে বোনা চাক্‌ চাক্‌ আদ্যন্ত ফলকগুলিতে দিনের আলোর মতো! আলাদা, আলাদা ও আমার দু’ আঙুল দূরে পাহাড়ের গা ভরা পূর্ণিমায় লুকানো এক গোরস্থান দেখাতে এনেছে ° ~~চিন্তার স্মৃতি~~ . আমার পানির গ্লাসে একটা পরিষ্কার চিন্তার স্মৃতি স্থির হয়ে আছে। (গ্লাসটির পাশে, মনিটরে, একটা ভিডিও ফুটেজ চালু হয়। দুইজন ছেলে মিলে একটা লোককে কোপাচ্ছে। মোবাইল থেকে তোলা দুর্বল ভিডিও, তবু বোঝা যায় যে, লোকটা পড়ে গেল-- কালো, ঘন, স্রোতের মত কিছু একটা বেরিয়ে আসলো মাটির উপর। প্রথম কোপগুলি দেয়ার পর কই যেন গেল ছেলেগুলা। একটু পর ফিরে এলো, এবং খুব শান্ত ভঙ্গিতে আবার, অনেকগুলি কোপ বসালো। এই পর্যায়ে, মনিটরের পর্দা থেকে পাশের গ্লাসটিতে চোখ সরিয়ে আনলাম আমি) একটা পরিষ্কার চিন্তার স্মৃতি-- শুদ্ধ না, শুধু পরিষ্কার, আমি জানি, গ্লাসের ওই পানিটুকুর ভিতর সমাচ্ছন্ন হয়ে আছে। আমি গ্লাসটির দিকে মনযোগ দেই... তাকিয়ে থাকি... তাকিয়ে থাকি... শরীর কাঁপিয়ে জ্বর আসে ।। একটা পরিষ্কার চিন্তার স্মৃতি-- ঠিক চিন্তা যা নয়-- এরকম স্বচ্ছ (খুনের দীর্ঘ ভিডিও চলছে তার পাশে) ° ~~তোমার প্রেমের কবিতা~~ . তোমার প্রেমের কবিতাটা জমাট বাঁধে যদি কেমন চেহারা নেবে সারি সারি ছাদের ওই সেফ্‌টি ট্যাঙ্কগুলি? পাইপ্‌ কল বালতি মগ কাপ পিরিচ ড্রেন কিরিচ খাল নদী বিলবোর্ড সিমেন্ট বালু মুক্তি যুক্তি রাইট-লেফট সামরিক নায়ক ও খল্‌ গণতন্ত্রের পিস্তল কুরিল টু গুলিস্থান পিকক নাকি শ্যালে প্রেস কাগজ মলাট দোয়াত কালিমা শ্মশানে জাগিছেন অন্তিমে সন্তানে নিতে কোলে ভূতেরগলি শাহবাগ নীলক্ষেত বাংলাবাজার ডিস্ট্রিবিউশন সেলফ-প্রমোশন রিক্রুট বিস্কুট মুনাফা লেফাফা ঝালমুড়ি টোস্ট এবং সোহরাওয়ার্দী’র এগজিট-রুটের অন্ধকারে জোনাকি’র মতো জ্বলতে থাকা একটা একশত ভাগ সবুজ জয়েন্ট— সরকারি, সরকারবিরোধী, অটোক্র্যাটিক, ধর্মভিত্তিক, কিংবা সেক্যুলার প্রমাণসাপেক্ষ মিথিকাল এথিকাল সাবঅল্টার্ন মরমী মর্ষকামী নারীবাদী হত্যাবাদী কাপুরুষ ও আন্ডারগ্রাউন্ড— সর্বপ্রকার সাবান-চিরুনি ব্যতিরেকে তোমার নিতান্ত ফ্যালনা, সহজ গোল গোল চোখের প্রেমের কবিতাটা আজ জমাট বাঁধে যদি? আমরা একে অপরের স্বার্থপরতার সহাবস্থান মেনে নিতেও পারি তো! সোহরাওয়ার্দী’র অবশিষ্ট প্রাচীন গাছগুলি নতুন লাগানো সম্ভাবনাময় আর প্রচণ্ড ছায়াহীন শিশু গাছগুলি’র সাথে নিজ নিজ স্বার্থপরতা যেমন নিয়েছে মেনে চুপচাপ ছাব্বিশে ফেব্রুয়ারি রাতে অভিজিৎ খুন হওয়ার ঠিক পর পর কী এক অজানা ভয়ে যেন কাঁপতে কাঁপতে মনে হলো... তোমার প্রেমের কবিতাটা তুমি লিখো, তারপরও ° ~~ব্যাচেলর~~ . ব্যাচেলর নেমে আসে ফ্ল্যাটবাড়ি থেকে বরফের ঢিবি কেটে মুদিখানা যায়, মুরগির ডিম কেনে, পাউরুটি কেনে তারপর একশলা সিগারেট খায়। সবকিছু কী দারুণ শাদা হয়ে আছে! শীতের বাতাস গায়ে বেঁধাচ্ছে হুল, ব্লিজার্ড থামার পর, কাঁটাঝোপ জুড়ে থোকা থোকা ফুটে আছে বরফের ফুল। দস্তানা খুলে ফেলে, অতি সাবধানে, ঝোঁপের কিনারে বসে, কাঁটার উপর শাদা শাদা ফুলগুলি হাত দিয়ে টিপে ভালমত গবেষণা করে ব্যাচেলর-- ফুলগুলি বাস্তব, কিন্তু অলীক ধরা মাত্রই গলে পানি হয়ে গেল! ঠান্ডা কামড় দিয়ে নখের ডগায় অবিকল ডিজেলের গন্ধ ছড়ালো... কিন্তু এ সুবাস কি পুষ্পের হবে? ব্যাচেলর ঘাড় কাত করে দেখে, পাশে হলুদাভ একখানি ক্যাটারপিলার ব্রেক কষে দাঁড়িয়েছে, বরফ সরাবে-- বহু উঁচু সিট থেকে, মুসার মতন অতিকায় ড্রাইভার, সিনাই ত্রিশুল কটমট চোখে চেয়ে আছে তার দিকে-- যেন সে মানুষ নয়, টরাস্‌ দা বুল। ভ্যাবাচ্যাকা খেয়ে, এক লাফে তিনহাত সরে এসে ব্যাচেলর বোকা হাসি হাসে, বুলডোজারের ফলা নেমে আসে দ্রুত বিকট শব্দ তুলে, তার ঠিক পাশে। কী আজব ফুটে ছিল! কী আজব ফুল! ব্যাচেলর ঘরে ফিরে ডিম পোচ করে আর ভাবে, কী আজব পানির ছলনা ফুটে ছিল কাঁটাঝোপে-- ডিজেল বকুল! ° ~~ইঁদুর~~ . ছেড়ে যাওয়া ট্রেনের জানালায় মাথা বার করে আছে প্ল্যাটফর্ম ঝির ঝির করে বৃষ্টি পড়ছে একটা পেরেকের উপর তার নিচের জমিতে জং জমিতে জমিতে বার্লির ক্ষেত হুইস্কি ফ্যাক্টরির বেল্ট ট্রাকের গভীর আত্মা’র থেকে ছিটকে বেরিয়ে যাওয়া উপগ্রহ চারপাশে আমাদের কোমল পিকাপ দেড়শ’ মাইল পার-আওয়ার টেস্ট প্যাড্‌ ঝির ঝির করে আমাদের শূন্যতা বিকাল হয় একটা একটা বার কোডের আড়াল থেকে উঠে আসে বিস্কুট চানাচুর অক্টোপাস চিমনির মাথা ° ~~কবিতা টিউন~~ . কবিতা টিউন তুমি মলিন দুপুর ঘুরে গলি ঘুরে গলে পড়েছো নিপুণ ভঙ্গিমা— ক্ষণিক এই, ক্ষণিক হয়েছে ভালো মোড়ের মুদির মেয়ে ইরানী ললনা উড়ে যাও পাখির মতো উচ্ছ্বসিত এই এতো, এতো একা আমি একা একা বর্ণভোলা চোখ শব্দভোলা চোখ সুদীর্ঘ পেতে রাখি তোমার উদ্দেশে! দুঃখের রাতে আমার অশ্রু ঝরে গরম করে আনা ফন্ড্যু চকোলেটে চক্‌চকে উজ্জ্বল হাতি হয়ে, ঘোড়া হয়ে চকোলেটে ডুবে যেতে যেতে গুলি মাথার খুলিতে চেপে ঘুমিয়ে পড়েছি কবে দুঃখের রাতে! চকোলেটে ডুবে যাওয়া আমার মলিন ব্যথা কবিতা টিউন বা হাতে পালক নিয়ে কোন্‌ সে পাখি সে যে ঘুরে গলি ঘুরে থামো নিবিড় ভেঙে যাওয়া একটা হাতুড়ি দেখি আমি মুদির দোকানে ডিপ ফ্রিজে গভীর গভীর শুয়ে থাকা ° ~~কখনো দেখাবো না~~ . আমি আর কারো কাছে যাবো না। প্যারামেডিকের গাড়ি, দুইটা থেমেছে আর দমকল এসেছে স্ট্রেচার, পুলিশ, সিঁড়ির গোড়ায় বৃদ্ধার চোখ আমি আর কারো কাছে যাবো না। কখনো দেখাবো না খুলে দেখালে রাতের বেলা ঘুম আসে না; সবার মুচকি হাসিতে এত বোকা হয়ে যাই দাঁড়িয়ে থাকি শুধু এর থেকে বিস্কুট কেনা ভাল। আর আমি তো রাগ করি না একদম রাগ করি না দালানের ছাদ থেকে নিচের রডগুলি দেখি একটা ছুরি দেখি। রাগ করি না আসলে... রডগুলি, ভাঙা বোতল আর পুলিশ কুকুরটা কেন উড়তেছে? আমার পায়ের পাতা ঝরে ঝরে শুকিয়ে গেছে গলি দাঁড়িয়ে থাকি তাও বোকার মতন কোনো ঝামেলা নাই মেঘের নিচে নিচে পুলিশের সজাগ চাহনি ঘুম আসে না। খুলে দেখালে শুধু একদম ঘুম আসে না কোনোদিন ° ~~আমফুলের গন্ধে~~ . গোরস্থান ভরা আমফুলের গন্ধে মাগরিবের পর পর শোয়ানো হলো মামীকে— এই বিশ্বাস আমায় ঘিরে থাকে উত্তোলিত মাটির কিনারে মুনাজাত হলো যার পর আরেকটা শুরুয়াৎ থাকে মুনাজাত হলো যার পর কোদাল হাতে প্রচণ্ড দুই যুবা চোখের পলকে মাটি চাপা দিয়ে দিলো মামীকে আমফুলের গন্ধের মতো আপ্ত অনাড়ষ্ঠ গলায় জানালো— পরে, পানি দিয়ে উপরের মাটিগুলি সমান করে দেবে, কী কী ফুলগাছ বুনবে যেন বলে দেয়া হয়
ওয়েবম্যাগ "ঢাকাবার্তা" আমার কিছু কবিতা প্রকাশ করেছে। সময়-সুযোগ পেলে পড়ে দেখতে পারেন। শুভাশিস রইলো।
ও, তাহলে আপনিও ভাল কবিতা লেখেন? কী আশ্চর্য! আপনি নিজমুখে না বললে এ তো অজানাই থেকে যেত!
প্রকাশনী সংস্থা হিসাবে "উড়কি"র এরইমধ্যে একটা স্বতন্ত্র-নান্দনিক-মার্জিত পরিচয় যে দাঁড়িয়ে গিয়েছে, তা আপনারা জানেন। যে বইগুলি ইতোমধ্যে তারা প্রকাশ করেছে— তার প্রতিটি বই-ই দুর্দান্ত, ব্যঞ্জনাঋদ্ধ, স্মার্ট। আর যে বইগুলি তারা রিপ্রিন্ট করেছে, সেগুলোও স্ব স্ব সময়ে নানাকারণেই উল্লেখযোগ্য ছিল। এমনকি, একদম নতুন বইগুলোর ক্ষেত্রেও একই মীমাংসায় বাজি ধরা যায়। . "উড়কি"র সাথে যারা জড়িত, তাদের প্রতি আমার একধরণের আত্মিক টান আছে, অনেক আগে থেকেই। এমনকি যাদের বই "উড়কি" প্রকাশ করেছে, তারা প্রায় সবাই আমার প্রাণের মানুষ, প্রিয় কবি-সাহিত্যিক। . আমি মফঃস্বলে থাকি, ঢাকায় প্রায় যাওয়াই হয় না; ফলে, প্রয়োজনীয় অনেক বইপুস্তক সংগ্রহও করতে পারি না। "উড়কি" প্রকাশিত কিছু বই আমার দরকার ছিল। সেক্ষেত্রে প্রকাশক পারভেজ ভাই যে আন্তরিক তৎপরতা এবং ঔদার্য দেখালেন, আজকের দিনে তা প্রায় বিরল। . এই ভালবাসার কোন মূল্য হয় না, তরজমাও সম্ভব নয়। তবু, দুনিয়ার তামাম সবুজ ও দরিয়ার দর্দ আগলিয়ে রেখে ফিঙের স্বরে ফিসফিসিয়ে এটুকু বলতে পারি— এই মৌষলকালে, অনেক অযাচিত দুঃসময়ের মধ্যেও, এইরকম উত্তুরে পবনের জন্যই আরও কিছুদিন বেঁচে থাকতে বড় লোভ হয়! থ্যাংকস, পারভেজ ভাই।
"হে নামাজী আমার ঘরে নামাজ পড় আজ, দিলাম তোমার চরণতলে হৃদয়-জায়নামাজ।" ____ কাজী নজরুল ইসলাম। ‌ "আমার কোনো ধর্ম নেই। প্রেমই আমার একমাত্র ধর্ম। প্রতিটি মানুষের হৃদয়ই আমার এবাদতের স্থান।" ____ মাওলানা জালাল উদ্দীন রুমী
ব্যাকুল বর্ষাকাল ছাড়াই তোমার প্রেমে পড়ি বারবার— . ফ্যাসিস্ট শাসক নই আমি তবু নিষেধাজ্ঞা জানিয়েছ বারবার— . মানুষ কি গুইসাপ যে তার থুতুতে বিষ আছে? . মানুষ কি গুইসাপ যে বিষ এড়িয়ে ভালবাসতে পারে না?
সিদ্ধার্থ হক (আব্দুল হক) আমার প্রিয় কবিদের একজন। আসুন, তাঁর দুটো কবিতা এযাত্রায় পড়া যাক। . সন্ধ্যার ঝিল ১। খালের উপর দিয়ে সাইকেল চালাচ্ছে মৃত অনেক মানুষ। ঝিলের ভিতরে বৃষ্টিপাত শুয়ে আছে। ঝিলের ভিতরে বহু বৃষ্টি শুয়ে আছে--- চুপ করে। বহু কিছু শুয়ে আছে এক ঝিলে। চুপ করে শুয়ে আছে, কথা বলছে। যতদূর দেখা যায় নড়ছে না কেউ। সকলেই নড়ছে--- চলছে, অন্য ভাবে। সাইকেল চলছে তবু স্থির হয়ে আছে শাপলা ফুল। ঝিলের ভিতর আছে ক্লান্ত সাইকেলগুলি। কিভাবে মরেছে ওরা? পরদেশি সেনাদের গুলি খেয়ে? নাকি নিজ দেশে, নিজ হাতে, ক্রস ফায়ারের মত কোনো জটিল প্রক্রিয়ায়? জানা নাই; কিন্তু দেখি পানির তৃষ্ণার মত পানির উপর দিয়ে সাইকেল চালাবার ইচ্ছা, হায়, ওদের ভিতরে থেকে গেছে। ২। ঝিলের ছায়ায়, হ্রদে, অদৃশ্য ঈগল, নিমন্ত্রণ; আর কোন নিমন্ত্রণ নেই এই ঝিলে। অদ্ভুত কুয়াশা দূরে সরে যেতে যেতে ঝুলে আছে। জলের কার্পেট যত নিচু হওয়া যায় ঠিক তত নিচু হয়ে বাতাসের রক্তপাত শুনছে নিঃশব্দে। কোটি কোটি স্নো মোবাইল সাদা গুদামের মত--- অদৃশ্যের অবরোহ পার হয়ে যতদূর দেখা যায়--- নিস্তব্ধ শ্রাবণ--- কোটি কোটি মৃত দেহ নীল হয়ে বসে আছে জলে। মানুষ নিহত হলে কেন যেন দুইহাত মুষ্টিবদ্ধ করে। ঘাসের উপরে শুয়ে হয়তো বা বাতাস আঁকড়ে ধরতে চায়। জানা নাই কখন সে হাত দুটি ওরকম করে--- মৃত্যুর মুহূর্তে? নাকি একটু আগে? কিম্বা একটু পরে? কখন সে ঘাস ফেলে ঝিলের ভিতরে নেমে যায়, হাত দিয়ে বাতাস আঁকড়ে ধরতে চায়, ঝিলের ভিতর দিয়ে সাইকেল চালায়? এখন এ দেশে বহু অতীত মানুষ, বহু ডেডম্যান, মৃত, কিন্তু তবু, জীবিতই আছে। ঝিলের উপরে পৌঁছে সীমাহীন সিঁড়ি দেখছে। যা পেয়েছে, পায়নি যা, সব বুঝি জেগে উঠছে জলে? ৩। বহুত দালান ওঠে, ভেঙ্গে যায়, ফের ওঠে--- সময়ের ঝিলের ভিতরে। সময়ের দালানের খোপে খোপে অনেক জালালী কবুতর। সময়ের হৃদে ঝিল; তার হৃদে বহুত উড়াল, পড়ে যাওয়া। গর্তে গর্তে বৃষ্টিপাত, অসীমের ঢেউ আর মানুষ-হীনতা। সময়ের ঢেউগুলো চুপ করে বসে থাকে, নামে না ওঠে না। তবু বোঝা যায় ওরা সময়েরই ঢেউ--- কেননা আরেকভাবে, অন্য এক ভাবে, ওরা আজো ওঠে নামে, প্রবাহিত হতে হতে চলে যায় ঘুরে। পিঙ্গল শীতল পাটি কেউ জলে বিছায় সন্ধ্যায়। মৃত তবু মরছে না যারা যাদের জন্ম বা মৃত্যু তারিখের ঠিক নেই, সে রকম কুকুর বা মানুষের বহু মুখ দেখা যায় ঝিলে। কালো ক্যমেরার মত ভালবাসা ঝিলের উপরে। দুটি গাছ ক্যামেরা ম্যানের শীর্ণ হাতের মতন। পানিগুলো গ্রামের মাটির পথ; সাদা আর নীল; ভেঙ্গে চুড়ে ঢুকে যায় সবুজ উঠানে। সন্ধ্যা হলে বৃহৎ পশুর মত এ পৃথিবী নেমে আসে ঝিলে। ২০২০ ★ তোমাকে জাগাবো ১। তোমাকে জাগাবো ঘুম থেকে। হয়তো বা সূর্য উঠে গেছে। তুমি তথাপি জাগো নি। সিঁড়ি দিয়ে, তোমার শোবার ঘরে, আস্তে আস্তে উঠে যাবো আমি। বসে থাকব বিছানার এক পাশে। অতল, সুদূর; নিরুপায়। তোমাকে ঘুমন্ত দেখে ঘুম থেকে ওঠাবার ইচ্ছা হবে খুব। তবু শুধু চুপ করে দেখব তোমাকে; কিছু দিন বসে থাকব। সকল দেয়াল দৃশ্যমান; অদৃশ্য দেয়াল তবু আছে। কিন্তু আমি আকালিক ভারটিগো অতিক্রম করব। মাটি ছেড়ে, ধোঁয়ার মতন উপরে যেতে যেতে, যে ঘরে রয়েছ তুমি, সেই পুঞ্জীভূত ঘরে পৌঁছে, দেখব তখনো তুমি ঘুমে কাদা--- আছ বিছানায় মিশে। অন্যথা অনেক আগে জাগিয়েছিলাম তোমাকে। আমি নিচে সোফায় প্রলম্ব জাগছিলাম। তুমি উপরে শোবার ঘরে—পূর্ব প্রেমিকের পাশে। যখন সে চলে গিয়েছিল; আমি ধীরে উপরের দিকে নেমে গেছি। স্পর্শ পেয়ে চোখ খুলে মৃদুভাবে হেসে আড়মোরা ভেঙেছিলে তুমি তারপর সারাদিন একসাথে কেটে গিয়েছিলো; সোফার উপরে রৌদ্র জন্ম নিয়েছিলা অবৈধ সন্তানের মত—দুপুরের দিকে। ২। তোমাকে জাগাবো নাকি জাগিয়েছিলাম? সময়ের মধ্যে তুমি আছো। আছি আমি? হয়তো দেখছ স্বপ্ন; স্বপ্ন হল ধোঁয়ার উন্মুখ এক সিঁড়ি; সুগভীর সন্তর্পণ ক্লান্তিহীন ক্রমাগত সিঁড়ি— এবং অতল গর্ত, পড়া, পড়ে যাওয়া। ভাঙ্গা পরবাস। কোথায় এখন আছো? জীবন্ত মানুষের ঘুম থেকে মন্থর ধোঁয়া ওঠে। সীমাহীন নিচ থেকে, ঠাটা পড়া মানুষের মত; এতোগুলি জোড়া দেয়া ধোঁয়া---কেন ওঠে? কেন সিঁড়ি পথে---ঘুমের ওপাশে, ধোঁয়া ওঠে? কিম্বা সে রকম আগেই হয়েছে। ঘুম থেকে জাগরূক করেছি তোমাকে বহু আগে, হাত ধরে। তুমি চোখ মেলে, অল্প হেসে, প্রগাঢ়ের স্বর্ণ প্রান্তে, পুনরাবৃত্তির মধ্যে যা কিছু তৃষ্ণার মত, পরিতৃপ্তির মত, দিয়েছ আমাকে সব-- ছাই রঙ ঘুম থেকে জেগে ও না জেগে। ৩। নীল পর্বতের চূড়া অপেক্ষায় দূরে বসে আছে। জঙ্গলের শান্ত ছাদ; একত্রিত কোটি কোটি মাঠ-- দোতালা জানলা পথে ঢুকছে ভিতরে। অথবা দোতলা নয়, আরও বহু উঁচু ঐ মাঠ। ঢালু জানলার পর্দা—অন্ধকারও এসেছে নিকটে। কোথাও বিরতি-সম ঘাস আছে--- হয়তো তাও নিরর্থক--- অথবা তা নয়। কিন্তু গল্পের মতন দীপ্ত কেউ আর নেই--- শান্তভাবে গল্প করবার কেউ নেই। নানা অবস্থান থেকে যদিও দেখছি নানা মুখ-- সে দেখায় অন্তঃশীলা স্পর্শ-ইচ্ছা নাই। বিমর্ষ পশুর মত গভীর কাদায় বসে আছি। কিন্তু একদিন আমি নিজেকে তুলবো লুপ্ত হাতে--- তারপর ধীরে ধীরে তোমাকে জাগাবো--- প্রলম্বিত শীত শেষ হলে--- পৃথিবী জাগায় তৃণ ভোরের আলোতে---। ২০১৬
কবিতা সরল হোক, তরল যেন না হয়! জনপ্রিয় হতে গিয়ে এই খপ্পরে পা দিবেন না।
সব অপমৃত্যুরা ডুবনৌকো হয়ে ঢেউ পাঠাবে শিশুদের হাতের আজলায়, এক বৃষ্টিবিস্তারিত ভোরবেলায়... তবু, প্রেমে পড়া বারণ
সিরিয়াস বিষয়ে দু'ছত্রঃ শিল্প শুধু সুন্দর, ললিতমোহন, মাধুর্যের হয়ে উঠলে চলে না, প্রয়োজনে তাকেও বারুদঠাঁসা, নোংরা, হিংস্র, দগদগে ক্ষতের অবিলুপ্তি ফুটিয়ে তুলতে হয় বৈকি! এ যেন Beauty and the Beast— এর তরজমা, কিংবা একই অঙ্গে অসহ্য শতরূপ ধারণ, একই ফ্ল্যাশ মবে। এখন কোন নদীতে কী মাছ মিলে আর তা দিয়ে কী কী পদ রাঁধবেন, এবং সুস্বাদুভাবে... এ তো মহৎ শিল্পীদের এখতিয়ার। . কুরুচি, অস্পৃশ্য, বিকৃতি, ফালতু ইত্যাদি বলে কী কী উপাদান আপনি প্রচলিত ননন্দতত্ত্ব থেকে ছাটাই করছেন, অপ্রীতিকর ভাবছেন আর কেনই বা এসব মোটাদাগের পেরিফেরি তৈরি করছেন— ইত্যাদিও ভাবতে হবে রুচিশীলতার মহান ইজারাদাররা! . আবার, এই অস্বীকার-তত্ত্বের পিছনেও নানা অনুঘটক, নন্দনরাজনীতি এবং অন্যান্য এলিট উদ্দেশ্য কাজ করে, পরোক্ষভাবে। এমনকি প্রচলিত আর্থ-সামাজিক-রাজনৈতিক ব্যবস্থার দূরান্বয়ী শোষণ-পরিকল্পনা বা হ্যাংওভার প্রতিষ্ঠার লক্ষেও এইসব ছোঁয়াচে-নন্দন-চিন্তা কাজে লাগানো হয়। শিল্পের ইতিহাসে তো এসবের সাক্ষী রয়েছেই, মশায়।
"Romeo must die..." তোমায় ছুঁয়ে থাকা নয়, ছুঁয়ে থাকার বিষাদ এড়াতে চেয়েছি। . রোজ ঝরে-পড়া-স্নানের জলের বিলাপ হয়ে তবু তোমার মরুবৃষ্টির পিপাসা বাঁচিয়ে রেখেছি। . ভালবাসোনি বলে, বিলুপ্ত আদিবাসী হরফের মতো বিনয় মজুমদারেরা চিরকাল কোলাহলের বাইরে স্রেফ আলুসেদ্ধ খেয়ে কুকুরের-লেজের-ওমে ঘুমিয়ে পড়েন
কেবল মার্জিত রুচি, দূরান্বয়ী প্রতীক-মুখরতা, এপিকধর্মী, সমকালে অজনপ্রিয়তা কিংবা ভিন্ন-ভিন্ন শিল্পমাধ্যমে নির্দিষ্ট টেক্সটির রূপান্তর-অসম্ভাবনা ইত্যাদি দিয়ে কোন নির্দিষ্ট শিল্পের কালজয়ী অবস্থানটি কি নির্ধারণ করা যায়? প্রকৃত সমালোচনা বিনে আপাত মহৎ যেকোন শিল্প-সাহিত্য অচীরেই তার ঈর্ষণীয় গ্রহণযোগ্যতা, প্রভাববলয় হারিয়ে ফেলতে পারে বৈকি! সমালোচিত হওয়া সহজ, ঋদ্ধ সমালোচনা বিরল, তবু তা জরুরী।
যেদেশে  রামছাগলদের  সিংহ-ব্যাঘ্র  বলে  মূল্যায়ন  করা  হয়, যেদেশে  পরিবার-পরিজন-বসত  সবহারানো  অকুতোভয়  মুক্তিযোদ্ধার  স্থান  হয়  কোর্টের  সামনে  লাঞ্চিত  বুটপালিশওয়ালা  হিসাবে...  সেদেশে  গুণীমানুষেরা   অকাতরে  ভেসে  যাবেন, সেটাই  তো  ভবিতব্য!
~~শুভ বড়দিন~~ অমিত রেজা চৌধুরী . শান্ত রাত, পবিত্র রাত তোমার— আমি তোমার মগ্নপাঠক . আসমান থেকে পাতালে, ধারণা থেকে ধারণার বাইরে ঈশ্বরেরর কারাগারে সিঁধ কেটেছ ঈশ্বরকেই বাঁচাতে— আমি তার কাঙাল হরিনাথ . চতুর্থ মোকাম মঞ্জিলে, শামাগানের চিরঅন্তরা হয়ে আলাভোলা এক মেঘরাখাল তুমি— আমি তোমার কায়েমি সালাত . নারী হয়ে গেলে নারীর বাড়ি, তাহার স্বেদ মুছবে কে? তবু আমি তোমার পরমাপ্রকৃতিভাব . সত্য সুন্দর সামাদকে একমালায় গাঁথতে গিয়ে নীলকন্ঠের মতো শরশয্যা নিয়েছ বেছে— আমি তোমার কারবালা . ব্রহ্মাণ্ডের আত্মা তুমি, শেষ আহাম্মদ-প্রেমিক— আমি তোমার আম্মা হয়ে তোমার রোববারে ফিরতে চেয়েছি . রাজহংসী যুগল সরোবরে কেউ ভাসিয়ে দিও, ভাই 
~~বুদ্ধিজীবীতা~~ অমিত রেজা চৌধুরী . তাহলে আপনাকেও ক্ষুদ্রঋণ প্রকল্পের পক্ষ নিয়ে বলতে হচ্ছে দুটো খুদকুঁড়ো, বিদ্যুৎলতার আশায়? . শীত নেমেছে মটরশুঁটির আলপথে, ওয়ার্কশপের চুলায়, সংবাদমাধ্যমের কয়লাপাখির ডানায় কিংবা পাবলিকের শুকিয়ে আসা রক্তের ছাপে... . জানালা তৈরি করতে গিয়ে শেষে জানালার ছায়ায় ঘুমিয়ে পড়ল কারা? বাইরে আলোনাটিকায় ফেরা হবে না আর!
যতবার নষ্ট হতে গিয়েছি আমি, আদি বিবেক হয়ে তুমি জ্বলন্ত আগ্নেয়গিরির মাঝেও রক্ষা করেছ আমায়— . পরম পর্যন্ত অসহায় তোমার তদারকি ছাড়া, ও মা সুমতি—
কোন কিছুই 'সুন্দর' নয়, যতক্ষণ না আপনি তাকে 'সুন্দর' হিসাবে উপলব্ধি করছেন। . কোন কিছুই 'সত্য' নয়, যতক্ষণ না আপনি নিজেকেই 'সত্য' হিসাবে প্রতিষ্ঠা করছেন। * 'পরম' কে, কেন, কোথায় তার বসবাস, কেমন তার রূপ ইত্যাদি জিজ্ঞাসার তবু যাহোক দিশা মেলে; . কিন্তু, 'পরম' আসলে কী? এর কূল-কিনারা প্রায় অধরাই রয়ে গেল! . চাঁদের গায়ে চাঁদ লেগেছে, আমরা ভেবে করবো কী?
আমি তো কবি হতে চাইনি, নিজেই কবিতা হয়ে উঠতে চেয়েছিলাম... কেবল তুমি অনূদিত হওনি!
শ্রুতিনাটক, কাব্যনাটক— এসব হেমন্তদুপুর কি হারিয়ে যাবে বাংলা সাহিত্যের বৈঠকখানা থেকে? এত এত কবি, কথাকার— এদিকেও নজর দিবেন, আশাকরি।
মহৎ সৃষ্টিসম্ভার, ঐশ্বর্য আর নতুন নতুন দিগন্ত-উন্মোচনের দিক দিয়ে 'রবীন্দ্রনাথ' অনন্যসাধারণ এক সূর্যসারথি, চিরকালীন। . এমনকি, রবীন্দ্রনাথকে গ্রহণ, অস্বীকার বা অতিক্রম করতে গিয়েও সেই রবীন্দ্রনাথের কবিতা-গল্প-প্রবন্ধ-ছবি-নাটক-গান-উপন্যাস কিংবা তাঁর ব্যক্তিজীবনের উঠোনেই আপনাকে ফিরতে হচ্ছে, তাঁকে উদ্ধৃত করতে হচ্ছে বারবার— . এইখানেই তাঁর সাফল্য, অমরত্ব, সমুদ্রসম্ভাবনা।
ফেসবুক সিরিয়াস সাহিত্যের জায়গা নয়— এইটা বুঝতে আমার ছয় বছর লেগে গেল।
ভাল না বেসে বরং নিজে অনন্ত ভালবাসা হয়ে ওঠো। স্রষ্টার কাছে পাপ-পূণ্য নেই, স্বর্গ-নরক নেই, তুমি প্রেমিক না অপ্রেমিক— এই তার মর্মভার
ইদানিং লিটল ম্যাগাজিনগুলি আর কোন দিক থেকেই লিটল থাকছে না। জনসংখ্যা বিস্ফোরণের মতো পত্রিকাগুলির আকারও ঢাউস, রাজকীয় সব বড় বড় বিজ্ঞাপন, গালভরা ইলাস্টিক সম্পাদকীয়, ব্রডগেজ সাইজের সূচীপত্র, দুষ্প্রাপ্য সুশাসনের ন্যায় লম্বা-চওড়া দাম, কেতাদুরস্ত কাগজ-মুদ্রণ-প্রচ্ছদ-বাঁধাই ইত্যাদি ইত্যাদি। কেবল ভিতরে লেখার মানটাই ছোট আকৃতির... অর্থাৎ যারপরনাই নিম্নরুচির, অচিন্তাপ্রসূত, অতি একঘেয়ে, পুনঃপাঠ অযোগ্য। এমনকি, বিশেষ বিশেষ সংখ্যার নামেও যা যা প্রকাশ পাচ্ছে, বেশীরভাগ ক্ষেত্রেই তা কাগজ-বিদ্যাবুদ্ধি-প্রেসের কালির অপচয় মাত্র, পাতে নেয়া যায় না। শালার কীসব রদ্দিমাল যে আমাদের গিলতে হচ্ছে এ বেহুলাবাংলায়!! কোথায় গেল লিটল ম্যাগাজিনের সেসব গৌরবোজ্জ্বল সুদিন? কোথায় গেলেন সেসব স্মার্ট মেধাবী সম্পাদক, বিরলপ্রজ-নতুনধারার কবি-লেখক-সুচিন্তক... কোথায় লুকিয়ে পড়লেন তাঁরা? * এখনকার লিটলম্যাগ এবং সস্তা বাণিজ্যিক সিনেমার মধ্যে বোধহয় আর কোন তফাৎ নাই— সবটাই করে খাওয়ার একটা ধান্ধাবাজি মাত্র, সিন্ডিকেটবাজির হাতিয়ার মাত্র। * এই যা রক্ষে— আমাদের ফটকাবাজ রাজনীতিবিদ, ভূঁইফোঁড় প্যাকেজ নাটক নির্মাতা আর ইউটিউব গায়কেরা এখনো পর্যন্ত লিটলম্যাগ সম্পাদনার দিকে মহতি নজর দেন নাই, দুটো রুটি-রুজি আর যশ-খ্যাতির আশায়!
~~মার্ক্সবাদ ও নৌকাডুবি~~ অমিত রেজা চৌধুরী . বিচ্যুতি নৌকার নয়, মাঝির। . উজানি গাঙের মধ্যে শুকনো চরের উপর নৌকায় বসে সমানে দাঁড় বাইছে আর 'বদর বদর' বলে হাঁক ছাড়ছে! . ওদিকে— নক্ষত্র বুটিক, ঈশ্বরীর বচসা আর স্যাটেলাইট-মহাপৃথিবী বুকে জড়িয়ে তমসা কেটেফুঁড়ে এগিয়ে যাচ্ছে সেই চিরায়ত চরের দু'পাশের নদী—
"তুই আসিস না কেন? তোর শহরের রাস্তাগুলো সব প্রশস্ত হচ্ছে, পুরাতন দরদালান, স্যানেটরিয়াম, নদী, সংস্কারগুলো ভেঙেচুরে নতুন হচ্ছে, তোর দেখতে ইচ্ছে করে না?" ‌* যেন মৃত বন্ধুস্বজনদের উদ্দেশে, আমলকি-হরিতকি গাছের পাতায়-পাতায়, সমস্ত ছায়াপথ জুড়ে লিখে চলেছি এইসব আর্তনাদ!
একই সময়ের দুজন বাঙালি কবি— শক্তি চট্টোপাধ্যায় এবং উৎপলকুমার বসু। সৌকর্যে, সুকৃতিতে দুজনই মহৎ, কিংবদন্তি, অনন্য গ্লেসিয়ার। . আলাপের বিষয়ঃ কবিতায় শক্তি যেখানে ছিলেন আপাত সহজ, প্রগলভ, লিপ্ত, খানিকটা সরাসরিও বুঝি বা। সেখানে আবেগ, ভাব, বর্ণনা, অনুভূতি প্রকাশের দিক থেকে উৎপল কিছুটা ঋজু, মিতবাক, সংবদ্ধ, ইমেজপ্রিয়। একজন বোধ, চেতনা, ঘন ভাবের দিকে এগিয়েছেন, সাজিয়েছেন একটা শব্দসুর, অস্পষ্টতা, আত্মমগ্নতা, নৈঃশব্দ্য, বিস্তৃত, মেলানকোলিক আবহের ভিতর দিয়ে। সেখানে অন্যজনের প্রধান অনুষঙ্গই যেন চিত্রকল্প, যার দ্যোতনা-ব্যঞ্জনা খুঁজে চলেছেন ইশারাঘন, আখ্যানময়, সংলাপের কাছাকাছি এক ভাষার গহন দিয়ে, যেন অনেক সূত্র জানিয়েও মূল প্রেরণা-টেক্সট-ভাব বা অনুষঙ্গটিকে আড়ালে রেখে দেয়ার এক আশ্চর্য কৃৎকৌশল। . এখন প্রশ্ন হলোঃ প্রায় পঞ্চাশ/ষাট বছর পেরিয়ে আসার পরে বাংলা কবিতা তথা তরুণ কবিরা প্রিয় কবি হিসাবে কিংবা নিজেদের ভাব-বোধ-অনুভবকে প্রকাশ করার ক্ষেত্রে দুজনার মধ্যে কার কাব্যভাষা, শৈলী, মনন, প্রকরণকে বেশী গুরুত্ব দিচ্ছেন? এসময়ের দাহ, দ্রোহ, ডুবসাঁতার, অশ্রু, স্ফূর্তি ইত্যাদি ব্যক্ত করার দিক থেকে কোন কাব্যভাষাটি বেশি আপন, স্মার্ট, অগ্রসর মনেহচ্ছে, অন্তত এ সময়ে এসে? * এই নিয়ে তুলনামূলক দীর্ঘ একখানা প্রবন্ধ দাঁড় করানোই যায়; কিন্তু সমস্যা হল, এর জন্য প্লাবিত প্রেমের দরকার, চুম্বনমৃত্যুর দরকার, গুম্ফাগোধূলির দরকার! পাবো কই? . হেমন্তের অরণ্যের পোস্টম্যান তবে কি আগেই টের পেয়েছিলেন... আতশবাজির মর্মে উড্ডীন আঁধার? 
জনবিচ্ছিন্ন আঁতলামি আর জনপ্রিয়তার মাতলামি— শিল্প-সাহিত্যের জন্য দুটিই ভয়ংকর। . সিগনেচার তৈরি করতে গেলে আরও অনেকগুলি প্যারামিটারের সাথে.... জনতার মাঝে নির্জনতা কিংবা জনশূন্যতার বুকে জনশ্রুতির আগাম ঢেউ জাগিয়ে তুলবার নতুন কৃৎকৌশলও আবিষ্কার করা চাই, একইসাথে। . একজন উৎপলকুমার বসু, গণেশ পাইন বা আখতারুজ্জামান ইলিয়াস যুগে যুগে আসে না, মশায়!
মাঝমাঝেই লুকিয়ে তোমার টাইমলাইনে, ছবিগুলোতে উঁকি দিয়ে আসি... যেভাবে মরণাপন্ন মানুষটি একটু-একটু করে ঠাণ্ডা মৃত্যুর দিকে এগিয়ে যায়—
"I guess I love you, I guess we loved you..." আজ কবি মুনিরা চৌধুরীর মহাপ্রয়ান দিবস। নিভৃতে থাকুন, চিরপ্রশান্তিময় থাকুন ওগো নাম-না-জানা ঐশ্বরিক পাখিটির শিস...
আমাদের ভাই, আমাদের সুজন, আমাদের হৃদস্পন্দন কবি দেলোয়ার হোসেন মঞ্জু— মঞ্জু ভাইয়ের চলে যাওয়ার একবছর হয়ে গেল। কী আশ্চর্য অমোচনীয় এক ডুবসাঁতার! . মঞ্জু ভাই বিস্মৃত হবেন না কবিতায় তাঁর অদ্ভুত সব ইমেজের জন্য, ইশারাঘন গীতলতার জন্য, পরাবাস্তবতার ভুলভুলাইয়া পেরিয়ে এক সন্ধ্যামেদুর দাব-বাস্তবতার জন্য, হৃৎব্যঞ্জনার জন্য। জীবনের অর্থময়তা আর অর্থশূন্যতা যেন একই ফ্রেমে কুয়াশাসত্য হয়ে ওঠে ওর কবিতায়। ধ্যানমগ্নতার পাশাপাশি সজাগ পাঠকের অস্বস্তির কারণও হয়ে ওঠে ওর কবিতার গূঢ় অন্তর্জগৎ, পংক্তির কুহকী বিন্যাস, চিন্তার কুশলতা। . মঞ্জু ভাইয়ের লেখাগুলো নিয়ে বড় আকারে কাজ হওয়া দরকার। স্মারকগ্রন্থ তো অবশ্যই হওয়া উচিত, সেই সাথে আমাদের প্রভাবশালী ছোটকাগজগুলি বা ডাকসাইটে সাহিত্যপত্রিকারা যদি দায়িত্ব নিয়ে ওর উপরে বৃহৎ পরিসরে, একটু গুছিয়ে কাজ করতো, তাহলে মহৎ একটা উদ্যোগ হয়। . এটুকু ভালবাসা, এটুকুন দাবী তো তিঁনি আমাদের কাছে করতেই পারেন!
ভক্তের সুরতে, স্বভাবে যদি সদগুরু স্বয়ং প্রতিভাসিত হন, তবে কী যায় আসে তার পূজা-আচ্চায়, বন্দেগিতে? যেমন ফুলের হৃদয়ে মধু আর ভ্রমরের চিরবাসর— কী যায় আসে হাওয়ায় তার সুবাস, গুঞ্জরণ যদি না ভাসে!
"ছুঁয়ে থেকো, খুব ভয় করে" * * হয়তো এই ভয়টুকুই এ জীবনের রূপকথা, . এ ভয়টুকু আমাদের বেঁচে থাকার শেষ আশ্রয়, . ফুলেশ্বরী জড়িয়ে না ধরলে কী করে জানতাম, . বেঁচে থাকা মানে... প্রতিটি মুহূর্তের ক্ষয়! . আমরা তো মরে গেছি কবেই, . আমরা তো জলের রোদ্দুরে জল, . কেবল সে মিথ্যে হল ব'লে, . আমি আমার নফসের মতো অবিকল— 
ইমেজ, মন্তাজ আর ফটোগ্রাফি যে এক জিনিস নয়, তা ঠাওরাতে না পারলে সিনেমা-পাগল হওয়া বৃথা। এর সাথেসাথে স্বপ্নতত্ত্ব, মুর্চ্ছনা, পুরাণ, সমাজতত্ত্ব, নানারকমের বাস্তবতা ইত্যাদির রৌদ্রছায়াজলেও একটা বিষাদঘন, নান্দনিক বোঝাপড়া থাকা চাই। . শিল্পের কাছাকাছি পৌঁছাতে যতটা না নিজে শিল্পী হওয়া প্রয়োজন, বরং শিল্পীমনটা আত্মস্থ করা জরুরি, বোধহয়। . আমি এক ধূসর আতাগাছ, অঘ্রাণের অনুভূতিমালার সন্দেশ পাব কী করে, এই বেজোড় শালিখের সকালে? ★ ছবি-সূত্রঃ আন্দ্রেই তারকোভস্কির The Mirror, The Sacrifice, Stalker, Nostalgia সিনেমা থেকে।
"জনপ্রিয়তা বলতে কী বুঝব? আমার তো মনে হয় কোনো শিল্পীই জনপ্রিয় হবেন বলে ছবি আঁকতে বসেন না। উপেক্ষা আর অনাদরের মধ্যে বহুকাল ধরে শিল্পীকে একান্তে কাজ করতে হয়। জনতার কোলাহল থেকে দূরে নির্জনতার মধ্যে নিমগ্ন থাকতে হয় তাঁকে। পরে দৈবাৎ যদি কোনো শিল্পীর ডাক জনতার দরবারে পড়ে, জনপ্রিয় হয়ে ওঠেন, তা হলেও তাঁর এতদিনের সঙ্গী নির্জনতাকে শ্রেয়জ্ঞান করে তাকে আঁকড়ে থাকার প্রবণতা তাঁর থেকেই যায়। জনপ্রিয়তাকে সন্দেহের চোখে দেখা শিল্পীমাত্রেরই স্বভাব। জনপ্রিয়তার সঙ্গে আধুনিককালের শিল্পী যুগপৎ অনুরাগ এবং বিরাগের সম্পর্কে যুক্ত। যে-কালে শিল্পী এবং কারিগরের মধ্যে কোনো ভেদ ছিল না সে-কালে জনতার সঙ্গে শিল্পীর সম্পর্ক ছিল স্বাভাবিক শ্বাস-প্রশ্বাসের মতো। বিচ্ছিন্নতার বোধ তাঁকে কোনোমতেই স্পর্শ করত না। সে-কাল গিয়েছে। আজকের শিল্পীকে বাধ্য হয়েই জনবিচ্ছিন্ন হয়ে দীর্ঘকাল যাপন করার অভিশাপ বহন করতে হয়। এই কারনও আজ বহু আলোচিত।"
আমার সব কবিতা যদি বৃষ্টিবিধুরা হতো! . আমার সকল কবিতা যদি বৃষ্টিতে ধুয়ে-মুছে যেত! . তোমায় আত্মস্থ হল না, হে অনন্ত বঁধুয়া
তোমার আমার মাঝে বয়ে যায় যমুনা, সেই নদীতে আঁকা একটা রুপোর নৌকো— ভাসাওনি দিগ্বিদিক তোমার মন-মালা, ঈশানঝড়ে যদি নৌকো ডুবে যায়! নৌকো-ছায়ায় স্বয়ং ঈশ্বর পুড়ে যায়—
যে শহরে প্রজাপতির জন্য মায়া নেই, . সেখানে মানুষের বেদনার গভীরে পৌঁছার মতো হৃদয় কোথায়? . মরে যাও, ভালবাসার মতো মরে যাও— . মরে যাও, ভালবাসতে না পারার মতো করে মরে যাও— . ছাতিমগাছের নিঃছকে যে কাঁদতে পেরেছে, সে হেমন্তের কার্নিশে পোস্টম্যান হোক এ বছর।'
সাহিত্যে এইসব আন্দোলন-টান্দোলন দিয়ে খুব মহৎ কিছু কি হয়েছে? ইতিহাস কী বলে? . একজন জীবনানন্দ দাশ, অমিয়ভূষণ মজুমদার, শহীদুল জহীর বা জয় গোস্বামী কোন আন্দোলনের ফলাফল, শুনি? . মেনিফেস্টো সর্বদা আপনার চিন্তা-চেতনা, ঘাড় ত্যাড়ামি, স্বপ্ন, প্রজ্ঞা, উন্মাদনাকে চোরাবালির মতো প্রভোক করে, রিংমাস্টারের মতো সদা দিকনির্দেশিত করে আর সন্তুষ্ট থাকতে বলে, এবং একটা পর্যায়ে এসে তা একদেশদর্শী বা মৌলবাদী করেও তুলতে পারে! . প্রথাবিরোধীতার নামে নিজের সামান্য আকাশটুকু আপনার হাতে ইজারা দিতে পারবো না, মহাত্মন। . আন্দোলন আপনাকে মনুমেন্ট বানাক, আমি নাহয় পথের ধুলো পথেয় রবো।
~~হলোকাস্ট~~ অমিত রেজা চৌধুরী . জীবনানন্দকে বাধ্যতামূলক মেরে ফেলল বাঙালীবাবুরা, কোন রা ছিল না আপনার মুখে— . ঋত্বিক, লাল মিয়াকে তিলেতিলে খুন করা হল সংবিধানে, ভাবলেন, এ নিয়ে একটা ডকুমেন্টারি বানানো হোক নাহয়— . দেবব্রত বিশ্বাস, জহির রায়হানকে প্রকাশ্যে গুম করা হল, আপনারা কাকে কাকে যেন ভয় পেয়ে সেঁধিয়ে গেলেন! ও আচ্ছা, স্মারকগ্রন্থ কিন্তু হয়েছে! যাক, হলই তো— . বিনয়, আবুল হাসান, আহমেদ ছফা জলাঞ্জলি গেল, আপনারা বেড়ে এক'দুখানা সুশীল সভা ডাকলেন, নামাঙ্কিত পেল্লাই পুরষ্কার দিলেন যত্রতত্র, না লেখা পত্র— . শিল্পীরা দুধ খেয়ে কেন যে দুধই মোতে না, ফের সেই মোতা-দুধ খেয়েই তো দিব্যি বেঁচেবর্তে থাকতে পারে হে! . বলি, ইতিহাস বিকৃতির দায় কি কেবল আমাকেই নিতে হবে?
আপনার/আপনাদের প্রশংসা পাওয়ার জন্য, মিডিয়া- কাভারেজ পাওয়ার জন্য.... আপনার মতো করে, আপনার ভাষায় আমি লিখতে যাব কেন? আমার যা বলার তা আমার মতো করেই বলব, সম্ভব হলে আমার নিজস্ব ভাষায়। পরজীবী উদ্ভিদ কখনো কি মহিরুহ হয়ে ওঠে, না তা দিয়ে আসবাবপত্র তৈরি হয়?
অনেক ভাষাই জানি না আমরা, তবু সে ভাষায় লেখা গান শুনতে বেশ লাগে— খুবসম্ভবত তার অতলস্পর্শী সুরের কারণে। ° অনেক কবিতায় অন্তর্নিহিত ছন্দ, ভাব, টেকনিক, বোধ, ফর্ম কিংবা অলংকারের কারুময়তা ঠিকঠাক নির্ণয় করতেও পারি না আমরা, তবু সেই কবিতাটি আমাদের হৃদয়, নির্জনতা, অসহায়ত্বকে ছুঁয়ে থাকে— সম্ভবত তা ভাল কবিতা হবার কারণেই। ° তোমায় কেন ভালবাসি— এর কোন সুনির্দিষ্ট ব্যাখ্যা বা সুরাহা বোধকরি হয় না।
আপনার কবিতায় এখনো পাঁচশোটা লাইক পড়েনি, আপনি তো কবিই না! যান, ছন্দ প্র‍্যাকটিস করেন আগে।
এত কবি,তাদের এত শত কবিতা— এসব পড়ে কে? বিশ্বসংসারে এত বনাঞ্চল,সেখানে এত এত গাছ,গাছে তৈরি সহস্র বিছানা— এতসব পরাগায়ন করে যাচ্ছে কে?
ভালবাসা তবে অপরাধ, স্খলন? আর সেই প্রেম, স্বপ্ন ভেঙে যাওয়া হলো পাপের প্রায়শ্চিত্ত? এ বুকেও এক ফোরাত নদী কারবালাসহ বয়ে চলেছে, মাগো—
প্রেমের আঘাত পারমাণবিক বোমার আঘাতের চেয়েও নিষ্ঠুর, হিসেবি, দুঃসহ— কেন যে কবি হতে গিয়েছিলাম! এরচেয়ে হিথরো বিমানবন্দর হওয়া ভাল ছিল!
গতকাল আমার একটা পোস্টে "কাব্যগ্রন্থ"— শব্দবন্ধটির ব্যবহার নিয়ে অনেকে তীব্র আপত্তি জানিয়েছেন। তাদের বক্তব্যঃ কাব্যগ্রন্থ হবে না, শুধু কাব্য হবে। কাব্যগ্রন্থ লেখা ভুল। ° আমি উক্ত পোস্টটির কমেন্টসে গিয়ে বিনীতভাবেই জানিয়েছি, "কাব্য" শব্দটির একাধিক আভিধানিক অর্থ রয়েছে, যার একটি অর্থ সহজ বাংলায়— কবিতা। ° সেই সুবাদে, "কাব্যগ্রন্থ" (অর্থাৎ, কবিতার বই অর্থে) শব্দবন্ধে কোন ভুল বা আভিধানিক বিচ্যুতি নেই। ° আমি এটাও, জানিয়েছি যে, ভাষা পরিবর্তনশীল এবং অগ্রসরমাণ। একদিকে তার যেমন আভিধানিক অর্থ রয়েছে, তেমনি প্রায়োগিক বা ব্যাবহারিক অর্থও দাপটের সাথেই বিরাজমান। ° আমি কি ভাষার আভিধানিক আধুনিক রূপটিকে গ্রহণ করবো না? ° কথা আরও আছে। "কাব্যে"র অর্থ যদি কেবলই গ্রন্থই হবে তাহলে কাব্যনাট্য, দৃশ্যকাব্য, কাব্যকলা, কাব্যজগৎ, কাব্যচর্চা, কাব্যরস, কাব্যালোচনা— এসবের অর্থ কী দাঁড়াবে? ° কাব্যের যে অনেক অর্থ হয় এবং নির্ভুল, তা অনেকেই মানতে চাচ্ছেন না। শুধু তাই নয়, তাকে শুদ্ধ বলে স্বীকার করতেও আপত্তি! তাই নীচে ছবির ঘরে যে যে অভিধান থেকে স্ন্যাপ নেয়া হয়েছে, নীচে পর্যায়ক্রমে তার তথ্য উল্লেখ করলাম। ° আরেকটি কথা, যেকোন পোস্টে আপনি আপনার মতামত জানাতেই পারেন (যেহেতু এইটা সোস্যাল মিডিয়া), কিন্তু এমন কিছু লাগাতার বলে যাবেন না বা খামোখা কুতর্ক করবেন না, যেইটা পরবর্তীতে গার্বেজে পরিণত হয়। ° শুভকামনা রইলো সবার জন্য। ★ ★ ১. সংসদ বাংলা অভিধানঃ শৈলেন্দ্র বিশ্বাস কর্তৃক সংকলিত (নতুন) . ২. চলন্তিকা- আধুনিক বঙ্গভাষার অভিধানঃ রাজশেখর বসু কর্তৃক সংকলিত . ৩. বঙ্গীয় শব্দকোষঃ শ্রীহরিচরণ বন্দ্যোপাধ্যায় কর্তৃক সংকলিত . ৪. বঙ্গীয় শব্দকোষঃ শ্রীহরিচরণ বন্দ্যোপাধ্যায় কর্তৃক সংকলিত . ৫. বাঙ্গালা ভাষার অভিধানঃ শ্রী জ্ঞানেন্দ্রমোহন দাস কর্তৃক সংকলিত . ৬. সংসদ বাঙ্গালা অভিধানঃ শৈলেন্দ্র বিশ্বাস কর্তৃক সংকলিত (পুরাতন) . ৭. শব্দসঞ্চয়িতা বাংলা অভিধানঃ অধ্যাপক ডঃ মিলন দত্ত এবং অধ্যাপক ডঃ অমলেন্দু মুখোপাধ্যায় কর্তৃক সংকলিত . ৮. বাংলা একাডেমী বাঙলা উচ্চারণ অভিধানঃ নরেন বিশ্বাস কর্তৃক সংকলিত . 
এতগুলো কাব্যগ্রন্থ আপনার? তারচেয়ে অন্তত চার-পাঁচখানা মহৎ কবিতা যদি লিখতে পারতেন, নিজের ঢাক নিজেকে আর এত বাজাতে হতো না মশায়!
~~মেট্রোপলিস ও আমার বিভূতিভূষণ~~ নদীর রূপক আমায় আর অসহায় করে তোলে না, ব্রিজ পেরিয়ে তুমি যে দূরের ধূলিঝড়ে মিশে গেছো!
আন্দ্রেই তারকোভস্কি একজনই, তার মতো অনেকে। জীবনানন্দ দাশও একজনই, তার মতো অনেকে।
এসময়ের কবিতার এক তরুণ ডাকহরকরা হাসান শাহরিয়ার। কিছুটা গোপন-স্বভাবের, অনুল্লিখিত, চন্দ্রাহত। আসুন, তার কিছু চোরাস্রোতভাষ্য এ ফুরসতে পড়ে নেয়া যাক। * * ~~পলিটিক্স এন্ড ফিলোসফি~~ তোমার সব সন্ধ্যা আস্তে আস্তে জমতেছে এই টিলার কিনারে; পানির রঙয়ের মত তুমি- সকাতরে ভাসতেছ লাল-খেনি পাখির চোখের ভিতর। যেন কাদের দেখতেছ তুমি বারুদ আর ভবিষ্যৎ নিয়া একা একা টলতেছে তারা বাংকারের বাইরে; আর পলাশীর তাঁবু ভিড় করতেছে ব্যাবিলনের বেহেস্তের বাগানে। এই টিলার কিনারে তোমার সব সন্ধ্যা জমতেছে বিলাপের মত পানির রঙয়ের মত তুমি ফোরাতের পাড়ে হায় ইন্তেজার হায় হাহাকার তোমার আর আমার মাঝখানে নাই অবহার। তোমার সব আকার আস্তে আস্তে আবছা হইতেছে এই টিলার কিনারে; পাথরের মত মুখটি তোমার মৃত্যুর পথে গড়াইতেছে কার অবহেলায়? কীসের চিন্তা তুমি- আততায়ীর মত আঘাত করতেছ ভরা রাস্তায়? যেন তুমি কোন রুবিক’স কিউব দ্বিধা আর অনিশ্চয়তা নিয়া মুহূর্তে মুহূর্তে বেহাত হইতেছ হাতের ভিতর; মীমাংসা হইতেছে না এমন পাজলের মত আস্তে আস্তে আবছা হইতেছ এই বিরান ভাবে.... * ~~অপর ঝড় ~~ অনেকদিন ধইরা আমি অপর এক ঝড় তোমার ঝড়ের ভিতর আমার এত হাহাকার; এত কথা এই রাস্তার অন্ধকারে ট্রাকের হেডলাইটের পাশে দ্বিধা নাকি বিকট এক পাজলের মতন তোমার কাছ থেইকা মিলাইতে চাইতেছে দূরে। কোনখানে? অবসাদে মলিন এক সাঁকোর কিনারে? শহরের বাইরে নাকি? তারপরে শুকনা পাতার সীমানা তোমার আমার মরে যাওয়া কেমনে আটকাবা তুমি? কাতর বেলি ফুল সকালের রাস্তায় তোমার শরীরে বাসি আলোর টোকা দিয়া যায়। নাকি ঘরের দিকে ফিরতে চাইতেছ তুমি? এক রাক্ষসের ক্ষুধা লুকাইয়া রাখতেছ নিজের ভিতর। অপর এক সন্ধ্যার ছায়া যেইখানে জ্বলতেছে অকাতরে সেইখানে তোমার কথা টুকটাক ভাইবা যাইতেছি আমি। * ~~জুয়ারি আর কালো হুর~~ এই টেবিলে ফের হারতে বসছো তুমি করুণ এক বেপরোয়া বাজির আঘাতে। সকাল আর সন্ধ্যার শিশিরে তোমার এত প্রলোভন; জাদু- ছলের সাগর। যে পুতুল দিতেছে উঁকি বারেবার সে তোমার সাথে কেন কথা বলে না? মদের বোতল, প্রাচীন মিশরের ফারাওয়ের ঘর ঘুমের বড়ির মতন আমারে শুধু দিতেছে আঘাত; ঘন অন্ধকারে সকাতরে কালো এক হুরের সাথে। আমি ওর চোখের পানির বিরান টলটলে গান। * ~~তোমারে ধরবার ষড়যন্ত্র যত~~ বৃষ্টির ভিতর তুমি ভিজা একটা ঘুড়ি উড়তে পারতেছ না, আকাশেও থাকতে পারতেছ না আর; ছাদে বইসা অনেকদিন হইলো তোমারে আর আকাশটারে আলাদা কইরা রাখছি আমি আকাশ ধইরা কী হবে আমার? এই বৃষ্টির ভিতর- তোমারে ধরবার ষড়যন্ত্র করতেছি আমি। বৃষ্টি ঝরতেছে; ভিজতেছে কালো একটা মোটর বাইক সস্তা স্কেচ আর্টিস্ট, ভিড়ের ভিতর অনেক একলা এক আততায়ী; দূর থেইকা তুমি কার কার শান্তনা হইতে পারো? আমার মুখোমুখি বইসা এর একটা মীমাংসা করবা নাকি? এই বৃষ্টি কেটে আস্তে আস্তে রাস্তা করতেছি তোমার ঘরের দিকে আর হারাইয়া যাইতেছি সময়ের বাইরে, শূন্যতার বাইরে, স্পেসের বাইরে। ভাবতেছি তারপর কী? আর কী বাকি আছে এমনিতেই ছাইড়া দিতে পারি? বৃষ্টির ভিতর রঙ চা খাইতে আইসা হিসাবটা একটু সহজ করে দিবা? * ~~বিলাপবৃষ্টি~~ বৃষ্টির ভিতর নিঃসঙ্গ এক বাতির মত জ্বলতেছে দূরের টিলা তুমিও কি? অবসাদ আর বিষণ্ণতার অবয়ব তবে কার দেখা যায়? আস্তে আস্তে ঘন হইতেছে তোমার পৃথিবীর যত কূটকৌশল যত অপলাপ, যত খুন আর অস্ত্র পরীক্ষার উদাসীন সকাল। তুমি কার কংকাল? যতদূরে যাইতেছ হেঁটে ঝরতেছে অচেনা শরীর। বৃষ্টি ঝরতেছে খুব; তাঁবু ফেলবার কোন আশ্রয় কি দেখতেছ তুমি? বিলাপের সাঁকো ধরে আসতেছে ঝড় তোমার রিফিউজি ক্যাম্পের ভিতর।
গুলি খেয়ে যে মরে,তার আর জেনে কী হবেঃ কার্তুজটি কি সোনার, না সীসার তৈরি ছিল? প্রেমিকের কোন দোভাষী থাকে না,এমনকি সে অন্ধ-বোবা হলেও!
শরীর চেনা হয়ে গেলে তুমি কি পুরনো হয়ে যাবে? হায়, আমি যে ভালবাসিলাম !
~~লংমার্চের দিনগুলোতে~~ * * একসময় রাশান ভাষা না জানলে এ বর্ষে সাহিত্য করা নাকি বেআইনি ছিল ! * এখন দেখছি, বেশুমার ইংরেজি না জানলে বাংলায় তো কথা কওয়াই শরমের ব্যাপার ! * এছাড়াও নানা শরিয়তি ভাষা, যেমনঃ আরবি, পালি, সংস্কৃত, প্রলেতারিয়া, সামরিকশাসনের ভাষা-ভাসি তো ছিলই ভাশুরকে-দেখে-ঘোমটা-টানা এই বঙ্গবিজয়ে... * ইম্পেরিয়ালিজমের খোলা হাওয়া ব'লে কথা! * চলেন ওস্তাদ, তারচেয়ে নাহয় সমুদ্রভাষা, ধুলোমাখা গারোভাষা, বাবুইপাখির ভাষা শিখে ফেলি এ যাত্রায়; * তাইলে আর এত প্যারা নিতে হয় না, মামা। 
অরূপ, সে নিখিল সত্তায় বরিষণ ! . আলাদা করলে তোমার আমার চিরবন্ধন ? . জন্ম-জন্মান্তর ঘুরে কত না ক্ষরণ ! . ফের ওয়াজহুল্লাহয় স্বরূপে প্রত্যাবর্তন--- # # ফিরে পাওয়া সেই আদ্যাশক্তির মন--- . (আহাদের আরশিতে অমা ও জোছনার জারণ !) . ওগো নূরে নূরীতন, . তুমিই সে বিষলতা ? অমূল্যরতন ! . কিছু দাও বাকায়, আর অভেদের আচ্ছাদন
আজ সারাসন্ধ্যা Carpenters ভাইবোনের সাথে শ্রাবণ-ছাতা হাতে হেঁটেছি গুমসুম ছায়াপথে--- ° আজ যামিনী পেরিয়ে নাজিয়া-জোহেবের উড়ন্ত টোটেম-তীরের পিছুপিছু নিজের বালি-হৃদয় নিয়ে দাপিয়ে বেড়িয়েছি, অপাপ বিদ্ধ হবো বলে--- ° আমার তো বোন নেই আমার তাই মৃত্যুও নেই।
বেঁচে যে আছি— জলে কী জাগরণে এ কথা আজ ভুলতে বসেছি! তোমাকে পেয়েও ওগো পাঁচটি নৌকার এক মাঝি, তোমায় কি পেয়েছি?
