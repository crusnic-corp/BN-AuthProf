নিয়াজ যে এতমাত্রায় কিপ্টা সেটা আমি আগে আন্দাজ করতে পারি নাই। এর আগে যেদিন দেখা করতে গেলাম আর রাস্তায় একটা ফকির ভিক্ষা চাইতে ও পাঁচ টাকার একটা নোট দিয়ে তিনটাকা ফেরত চাইলো সেদিন‌ই আমার বোঝা উচিত ছিল। কিন্তু তখন আমি খুশীতে ভেতরে ভেতরে টগবগ করে ফুটছি। কারন ছেলে দেখতে সুন্দর। আমি একটু শ্যামলাগোছের বলেই আমার বরাবরই শখ ছিল আমার বর দেখতে সুন্দর হবে। আত্নীয়-স্বজন, পাড়া-প্রতিবেশী থেকে শুরু করে বন্ধু বান্ধবরা পর্যন্ত জেলাস হবে। আর তাই নিয়াজের মতো সুন্দর একটা ছেলের সাথে বিয়ে ঠিক হ‌ওয়াতে খুশীর ঠেলায় আমি চোখে অন্ধকার দেখছিলাম। পাত্র হিসেবে নিয়াজ খুব একটা যে ভালো তা বলা যায় না। ওর সম্পর্কে বলা হয়েছে যে, বেসরকারি একটা কোম্পানিতে জব করে,এখন তেমন স্যালারি না হলেও ভবিষ্যতে উন্নতি করবার আশা আছে। আমার আব্বুর এই বিয়েতে খুব একটা মত ছিল না। কনে দেখাদেখির পর্ব শেষ করে ওরা যখন চলে গেছে তখন‌ই আমাদের বাড়ির মেয়ে-বৌরা খুশীতে লাফাতে লাফাতে আব্বুর কাছে গিয়ে বলেছে, "এই ছেলেকে কিছুতেই হাতছাড়া করা যাবে না ছেলে খুব সুন্দর!" সব শুনে আব্বু গম্ভীর গলায় জবাব দিয়েছেন, "চেহারা ধুয়ে কি পানি খাবো?" তা সত্ত্বেও বিয়েটা হচ্ছে। আফটার অল বাড়ির সব মেয়ে রাজি। আর সংসারের অদৃশ্য সুতো মেয়েদের হাতেই থাকে। কোনো না কোনোভাবে রাজি করিয়েই ছাড়ে তারা। কিন্তু নিয়াজ এতটা কিপ্টা এই জিনিসটা বিয়ের পর থেকেই দিনের পর দিন আমার জন্য দুঃসহ পীড়ার কারণ হয়ে উঠেছে। বিয়ের দিন পাওয়া একগাদা উপহার আইটেমগুলো নিয়াজ নিজে দায়িত্ব নিয়ে স্টোররুমে বন্ধ করে রেখেছে। খুশী খুশী গলায় আমাকে বলেছে, "এগুলো খুব কাজে লাগবে। আত্নীয়-স্বজনের বিয়েতে উপহার কিনতে হবেনা। এখান থেকে একটা একটা করে দিয়ে দিলেই হবে।" আমার অবাক হবার সেই শুরু। শুধু বিয়ের উপহার‌‌ই না। বিয়েতে পাওয়া আমার অনেক শাড়িও ও অনেকের জন্মদিন,বিয়েতে উপহার দিতে‌ লাগলো। আমি রাগ করতে গিয়েও রাগ করতে পারিনা। সুন্দর ছেলে! মুখের দিকে তাকালেই রাগ জল হয়ে যায়। খাওয়া-দাওয়া নিয়েও নিয়াজের সাবধানতার শেষ নাই। কোনদিন একসাথে দুইরকম মাছ অথবা মাছ মাংস একসাথে রেঁধে ফেললে ও ভুত দেখার মতো চমকে উঠে বলে, "এসব কি? হার্ট অ্যাটাক করিয়ে মেরে ফেলবা নাকি আমাকে?" একদিন বাজার থেকে একগাদা শাকসবজি কিনে এনে ও ঘোষণা দিলো, আজ থেকে মাছ-মাংস খাওয়া বন্ধ। এসব শরীরের জন্য কোন উপকার‌ই আনে না, শুধু ক্ষতি। দেখো না, ভেজিটেরিয়ান মানুষের স্বাস্থ্য কত ভালো থাকে? আজ থেকে শুধু এক পদের নিরামিষ আইটেম করবা! এখানেই শেষ না, একটা হুইল পাউডার কিভাবে সামান্য একটু ব্যবহার করেই অনেক ফেনা করা যায় যাতে পাউডারটা অন্তত দুই মাস চলে এবং কাপড়‌ও পরিস্কার হয় সেটা ও আমাকে টিউটোরিয়াল দেখালো। একটা সাবান সামান্য ব্যবহার করে পুরো শরীরে ফেনা করা,একটা হ্যান্ড‌ওয়াশে পানি দিয়ে সেটা একমাস ব্যবহার করা এগুলোও শিখলাম। আমার লম্বা চুল দেখে ও একদিন বিরক্ত হয়ে বললো, "এত লম্বা চুল রেখে কি লাভ? খামাখা শ্যাম্পুর খরচ! ছোট করে ফেললেই তো হয়,আমি ছাড়া কে দেখবে?" আমি দীর্ঘশ্বাস ফেলি। আমি যে পরিবারের মেয়ে তারা সব ফেলে ছড়িয়ে ব্যবহার করে। আমাদের একান্নবর্তী পরিবারে প্রতিদিন মাছ অথবা মাংসসহ আরো তিন চার পদের রান্না হয়। একজন হয়তো বাজার করেছে,সেটা না জেনেই আরেকজন বাজারে চলে যায়। এক‌ই আইটেম দুইবার কিনে আনে। এরকম একটা পরিবার থেকে উঠে এসে নিয়াজের মতো অস্বাভাবিক একটা ছেলের সাথে থাকা দিনদিন অসম্ভব হয়ে উঠছে। মানুষ এতো কৃপণ হয়? তিনদিন হলো পেস্ট ফুরিয়েছে। নিয়াজ বাসায় এসে অদ্ভুত পদ্ধতিতে পেস্ট বের করে দাঁত ব্রাশ করে। পেস্টটা টিভির চাকা লাগানো ট্রলির নিচে রাখে, তারপর ট্রলিটা ঠেলতেই পেস্ট বের হয়ে আসে। সামনে ঈদ। নিয়াজ এখনো আমাকে শপিং করার কোনো টাকা পয়সা দেয়নি। আজ বাসায় আসতেই ধরেছি, "আমাকে শপিংয়ে নিয়ে যাবা কবে?" নিয়াজ আমতা আমতা করে বললো, "শপিং? ইয়ে মানে! কতো টাকা হলে তোমার শপিং হয়?" -এখন দশ হাজার দাও।‌ তারপর জামা বানাতে দিয়ে আরো পাঁচ নিবো। তাছাড়া ঈদের বাজার লাগবে বাসায়। তোমার জন্য‌ও জামাকাপড় কিনতে হবে। নিয়াজ কথা বললো না। আমার মনে হলো ও সাধু সন্ন্যাসীর মতো বাহ্যজ্ঞান হারিয়ে ফেলেছে। আমি ওর হাত ধরে ধাক্কা দিতেই থতমত খেয়ে বললো, "তোমার এত টাকার জামাকাপড় কেনার দরকার কি? বাইরে তো যাও না! আর গেলেও আগের জামাকাপড় কত আছে!" আমি রেগেমেগে বললাম, "তাই বলে ঈদে নতুন জামা নিবো না? পাগল নাকি তুমি? বিয়ে করেছো কেন তাইলে? বিয়ে মানে জানো? একটা মেয়ের দায়িত্ব নেয়া,তার প্রয়োজনের দিকে লক্ষ্য রাখা।" নিয়াজ বিরক্ত হয়ে বললো, "জামাকাপড় কোন প্রয়োজন না! প্রয়োজন খাদ্যখাবার। মানুষের পাঁচটা মৌলিক চাহিদার মধ্যে আছে...." আমি ধমকে উঠে বললাম, "চুপ! একদম চুপ! আগে জানলে তোমার মতো ছেলেকে কখনোই বিয়ে করতাম না! কিপ্টার হাড্ডি! তোমার কিপ্টামির জন্য আমি বাপের বাড়িতে মুখ দেখাতে পারিনা। প্রথমবার আমার বোন বেড়াতে এলো তাকে ভালো একসেট থ্রিপিস কিনে না দিয়ে তুমি দিলে ফুটপাতের একটা টপস!" নিয়াজ আমতা আমতা করে বললো, "তোমার বোনের সেটা পছন্দ হয়েছিলো। সাথে নিয়ে কিনেছি।" আমি রাগী গলায় বললাম, "ও বাচ্চা মেয়ে ওর পছন্দ অপছন্দ কি? আমার বাড়ির লোক সেটা দেখে কি ভেবেছে একবার চিন্তা করতে পারো?" নিয়াজ হতাশ গলায় বললো, "ঈদের জামার জন্য ঝগড়া করো না। এখন হাত টান। দিবো নে পাঁচশ টাকা!" আমি চিৎকার করে বললাম, "তোমার টাকা নিয়ে তুমি কবরে যাও। ব্যাপার এখন আর শুধু ঈদের জামার নাই। তোমার মতো ছোটলোকের সাথে ঘর করা আমার পক্ষে সম্ভব না। তুমি মৌলিক চাহিদার কথা বলছিলে, আজ তিনদিন শুধুমাত্র কলার তরকারি আর ডাল খেয়ে আমার মুখে অরুচি হয়ে গেছে। আগে যদি জানতাম তুমি দেখতেই শুধু সুন্দর,ভেতরে মাকাল ফল...." নিয়াজের সাথে রাগারাগী করে আমি বাপের বাড়ি চলে আসলাম। ঠিক করলাম ডিভোর্স দিয়ে দিবো। আমার জীবন নষ্ট হয়ে যাবে? আত্নীয়-স্বজনের লাঞ্ছনা গঞ্জনা স‌ইতে হবে? স‌ইবো। তাও অন্তত দুইবেলা পেট ভরে খেতে পারবো আর শ্যাম্পু অপচয়ের ভয়ে চুল কাটতে হবেনা, নিজের ইচ্ছামতো কেনাকাটা করতে পারবো। সারাক্ষণ নিয়াজ বকবে এই ভয়ে সবকিছু বিন্দু বিন্দু করে খরচ করতে হবেনা। এই যথেষ্ট। ঢের হয়েছে আমার বিয়ে সংসার! কিন্তু মাসখানেক যেতে না যেতেই মনটা আস্তে আস্তে নরম হয়ে যেতে লাগলো। মনে হলো, এই সামান্য কারণে বিয়ে ভেঙে দেয়া ঠিক না। বিয়ে কোন ছেলেখেলা না। একটু এডজাস্ট করতেই হয় লাইফে! আমি যখন আস্তে আস্তে নরম হচ্ছি আর নিয়াজের সাথে মিটমাট করার কথা ভাবছি এমন সময় একদিন ওর ফোন পেয়ে ভেতরটা খুশীতে ভরে উঠলো। আমার বিরহে হয়তো একটু বদলেছে। হয়তো বলবে, "চলে আসো। আর এরকম করবো না।" ফোনটা রিসিভ করতেই ওপাশ থেকে চিন্তিত গলায় নেয়াজ বললো, "শুনলাম ডিভোর্স দিবা?" আমি মনের আবেগ ভেতরে চেপে ধরে রেখে বললাম, "যদি দিই?" নিয়াজ নিচু গলায় বললো, "যদি দাও বিয়েতে তোমাকে যে গয়নাগুলো দিয়েছিলাম ফেরত দিবা তো? আফটার অল তুমিই চলে গেছো,আমার তো দোষ নাই। শাড়ি-গয়না গুলো ফেরত দিও প্লিজ!"
ইউটিউব ট্রেন্ডিং জিনিসটা স্থায়ী কিছু না। ক্রমাগত‌ই চেঞ্জ হবে এটাই নিয়ম। সেখানে প্লাস ফোর পয়েন্ট ফাইভ নাটকটা টানা তিনদিন ধরে এখনো পর্যন্ত বাংলাদেশের ইউটিউব ট্রেন্ডিংয়ে ১ নাম্বারে নিজের জায়গা ধরে রেখেছে। ব্যাপারটা বিস্ময়কর। এবং আনন্দের। 😁😇
জ্বর মাপতে গিয়ে দেখি থার্মোমিটার নাই। নাই তো নাই! কোথাও নাই। যে জিনিসের অস্তিত্ব নাই তাও খুঁজে বের করে ফেলার ব্যাপারে ভাবীর অত্যন্ত সুনাম আছে। ভাবী বলছে একটা জিনিস আছে আর সেই জিনিস নাই এমন কখনো হয় না। কিন্তু লকডাউনের ঝামেলায় আর বাসার সবার যেখানে জ্বরজারি সেখানে থার্মোমিটার খুঁজে না পাওয়ায় সবাই স্বাভাবিকভাবেই নারাজ হলো। ভাইয়া রাগী গলায় বললো, তোমরা এত কেয়ারলেস,ক্যালাস!(ভাইয়া নির্দিষ্ট কাউকে না,যেকোনো কিছুর অপরাধ আমার আর ভাবীর ওপর একসাথে "তোমরা" বলে চাপায় দেয়) ভাবি হতাশ হয়ে এখানে সেখানে খুঁজে না পেয়ে আমাকে বললো, তোমার ঘরে নাই তো? তুমি তো থাকলেও খুঁজে পাও না! আমি বললাম, কসম ভাবি! আমি প্রচুর খুঁজেছি। আমার ড্রয়ার আলমারি মেডিসিন বক্স কোথাও বাদ রাখি নাই, থার্মোমিটার কোথাও‌ পাইনা। আব্বু বের হলো থার্মোমিটার আনতে,পথে আর্মির সাথে দেখা। আর্মি বিনীত গলায় বললো, মুরব্বি মানুষ! সম্মান দিয়ে বলতেছি,বাড়ি যান। আব্বু কোন বাক্যব্যয় না করে সাথে সাথে বাড়ি চলে আসলো।‌কিছুদিন আগেই আমাদের বাসার নিচতলায় গোপনে দোকান খোলা রাখার অভিযোগে আর্মি এসে বুটের বাড়ি দিয়ে গেছে আব্বুর চোখের সামনে। আব্বু তাই এখন অকারণে তালার সাথে আরেকটা এক্সট্রা তালা মেরে সবাইকে বাড়ি বসিয়ে রাখে। বিকালের দিকে ভাইয়া আব্বুকে না জানিয়ে একজনকে পাঠালো থার্মোমিটার আনতে। সে বাসার আশেপাশে না পেয়ে হাঁটতে হাঁটতে এলাকার আরেক মাথায় গিয়ে একটা থার্মোমিটার পাইলো। আসার পথে পুলিশের সাথে দেখা। পুলিশ কঠিন গলায় বললো, থানায় চল! নানান কান্নাকাটির পর সে ভাইয়াকে ফোন দিলো এবং এলাকার মেয়রের সাথে চেনাজানা থাকার সুবাদে তার হস্তক্ষেপে আমাদের সেই লোক ছাড়া পেয়ে থার্মোমিটার নিয়ে বাসায় ফিরলো। কিন্তু পুলিশের ঝাড় খেয়ে ভয়ে তার জ্বর এসে গেল, সাথে পাতলা পায়খানা। ভোররাতের দিকে আমার জ্বর আসলো। বাসার সবাই যাতে দরকারের সময় থার্মোমিটারটা ব্যবহার করতে পারে তাই জিনিসটা ডাইনিং টেবিলে চামচদানিতে রাখা ছিল। নিয়ে জ্বর মাপলাম। তারপর ডাইনিংয়ে না রেখে অভ্যাসমত আনমনে আমার পেনদানির মধ্যে রেখে দিতে গিয়ে আঁতকে উঠে দেখি সেখানে আগের সেই হারিয়ে যাওয়া থার্মোমিটারখানা রাখা আছে। আমার দোষ ছিল না। আমি অবশ্যই প্রানপনে সবজায়গাতেই এটাকে খুঁজলেও সহজ জায়গাগুলোতে খুঁজিনি। এইজন্য হুমায়ূন আহমেদ বলেছিলেন,যে জিনিস আমাদের চোখের সামনে থাকে তা আমরা কখনো দেখি না। আমিও দেখিনি। থার্মোমিটারকে ম্যাটাডোর অলটাইম মনে করে এড়িয়ে গেছি। কালক্ষেপন না করে আগের থার্মোমিটারখানা জানালা দিয়ে পাশের বাসার চিপার মধ্যে ফেলে দিলাম। আমার বাড়ির লোক জ্বরের মধ্যে মায়া করে জুতার বাড়ি দিবে না এমন মনে করার কিছু হয়নি। তবে ভবিষ্যতে অবশ্যই আমি সহজের অনুসন্ধান না করে জটিলভাবে চিন্তা করবো না।‌‌ জীবন উপন্যাস না, জীবনে সবকিছু সহজভাবে দেখা দরকার। 🤕 #একটিথার্মোমিটারের‌ইতিহাস
হুমায়ূন আহমেদের ছেলে রাশেদ যখন মারা গেল তখন উনি একটা টিভি নাটক লিখছেন। ছেলের মৃত্যুর সংবাদ কানে পৌঁছালেও তিনি তার কাজ বন্ধ করেননি। একরাতে গুলতেকিন ঘুম থেকে উঠে দেখলেন তার স্বামী টেবিলে বসে একমনে লিখে চলেছেন। সেই মূহূর্তে গুলতেকিনের হয়তো খুব রাগ হয়েছিলো। মনে হয়েছিলো এমন একটা নিষ্ঠুর মানুষকে আমি বিয়ে করলাম! কিন্তু হুমায়ূন আহমেদের পুত্রশোকের পরিমাণ‌ও কম ছিল না! কিন্তু তার কাছে তার লেখা, তার গল্প, তার দর্শক, তার পাঠক‌ও সন্তানের চেয়ে কম না। তাদের জন্য তিনি সব কষ্ট হৃদয়ে চাপা দিয়ে লিখে গেছেন। তিনি বলতেন,"আমার এখন বিশ্রাম নেবার সময় নেই,আমার এখন কাঁদার বা দুঃখ করার‌ও সময় নেই। একদিন আমার লেখা শেষ হবে,একদিন আমার ছুটি হবে। সেদিন আমি সমুদ্রের ধারে গিয়ে পুরোনো কথা মনে করে,অতীতের কথা মনে করে,সব ভুল সব আফসোসের কথা মনে করে চিৎকার করে কাঁদবো। কিন্তু আজ আমার সময় নেই,এখন আমার অনেক কাজ।" কিন্তু লেখকদের কি কখনো ছুটি হয়? তাদের কি কখনো অবসরের অবকাশ আসে? নিজের কাছেই নিজেকে লেখকেরা কখনোই ছুটি দিতে পারেন না। হুমায়ূন আহমেদ তাই লিখে গেছেন, মৃত্যুর আগ পর্যন্ত লিখে গেছেন। মৃত্যুর আগে নবীজি লেখা অসম্পূর্ণ রেখে যাওয়ার আফসোস নিয়ে চলে গেছেন। কিন্তু তার ছুটি হয়নি। তার আরাম করার,আফসোস করার সময় আর হয়ে ওঠেনি। তারপরেও পাঠকেরা আফসোস করে। আফসোস করে কেন আমাদের লেখক আরো কিছু গল্প লিখে গেলেন না! কিন্তু আমি আফসোস করি সম্পূর্ণ ভিন্ন কারণে। কেন তিনি নিজের জন্য একটু সময় পেলেন না? এটুকু তো তার প্রাপ্য ছিল তাই না? যাকে প্রতিদিন স্মরন করি তার জন্য বিশেষ করে দিবস লাগে না। তারপরেও সবসময় চাইবো,খুব করে চাইবো ওপারে হুমায়ূন আহমেদ যেন আফসোস না করেন,তিনি যেন শান্তিতে ঘুমাতে পারেন। ❤️
পরপর দারুন কিছু ওয়েব সিরিজ দেখার পর যে রিয়াইলেজশনটা হলো বলি,আপনার কেন ভালো লেগেছে এই সিরিজগুলি? আমার ভালো লেগেছে কারণ যে দেশের প্রেক্ষাপট যেমন সেই দেশে তেমন জিনিস তৈরি হলে ভালো হবে বৈকি! আমাদের মুল সমস্যা অনুকরণ। একটা নায়ক থাকবে নায়িকা থাকবে। নায়ককে সবসময় নায়কের রোল করতে হবে, সবসময় একটা সোনালী স্বপ্ন দেখাতে হবে সিনেমা সিরিজেগুলোতে কিন্তু রিয়ালিটি দেখানো যাবে না। বর্তমানে যেসব সিরিজ তৈরি হচ্ছে তাতে বাংলাদেশের ভেতরের মুল সমস্যাগুলোর প্রতি দৃষ্টি রেখে ইউনিক কন্টেন্ট তৈরি করার উদ্দেশ্যে সত্যিটা দেখানো হচ্ছে। এইজন্য এইজাতীয় কন্টেন্ট শুধু এই এই দেশে কেন অন্যান্য দেশেও প্রশংসা পাচ্ছে,পাবে। রিসেন্ট দেখা তিন ওয়েব সিরিজ সম্পর্কে শর্টে আমার রিভিউ: লেডিস এন্ড জেন্টলম্যান: রিসেন্ট দেখা আমার সবচাইতে প্রিয় এটা। যদি বলেন এমন একটা সিরিজ বলেন যেটাতে কোথাও বিন্দুমাত্র বোর না হয়ে একটানে দেখা যাবে,তেমন একটা সিরিজ হচ্ছে লেডিস এন্ড জেন্টলম্যান। বাংলাদেশের মেয়েরা কর্মক্ষেত্রে পদে পদে ফেস করে এমন কিছু সমস্যার প্রতি এখানে স্পষ্ট ইঙ্গিত দেয়া হয়েছে,শেষের দিকে যা টার্ন করেছে থ্রিলারে। এই থ্রিলারে টার্ন করাটা অনেকের ভালো না লাগলেও আমার লেগেছে‌। এই সিরিজে সবচেয়ে অবাক করা বিষয় ছিল তাসনিয়া ফারিনের মধ্যে হুবহু নুসরাত ইমরোজ তিশার অভিনয়ের স্পষ্ট ছাপ। এটা তাসনিয়া ফারিনের অভিনয়ের গুণে নাকি মোস্তফা সরোয়ার ফারুকীর পরিচালনার গুণে সম্ভব হয়েছে জানিনা। তবে ফারুকীর কাস্টিং চয়েজ পারফেক্ট হয়েছে। এই মেয়ের মধ্যে আমি ভবিষ্যত তিশাকে দেখতে পেয়েছি। এবং ফারিনকে এত সুন্দর বোধহয় আগে কোথাও লাগেনি। এখানে তার সিপ্লিসিটিই তার সবচেয়ে বড় সৌন্দর্য। যেখানে কঠোর হ‌ওয়া দরকার সেখানে কঠোর,আবার অসুস্থ ভুলোমনা বাবার সামনে "আব্বা আব্বা" ডাকটা! কে বলবে অভিনয়। এই সিরিজে চঞ্চল চৌধুরীর আবির্ভাব জিনিসটা নিয়ে অনেক সমালোচনা হচ্ছে। মুলত সিরিজটাকে প্রমোট করার জন্য একেবারেই ছোট এবং কাল্পনিক চরিত্রে চঞ্চল চৌধুরীকে আনা একটা বিজনেস ট্রাটেজী,আসলেই দরকার ছিল না। আর আনলোই যখন চঞ্চল চৌধুরীকে আরো কিছু সময় অন্তত পর্দায় দেখার একটা তৃষ্ণা ছিল যেটা মিটলো না। তবে সবমিলিয়ে সিরিজটা খুব‌ই উপভোগ্য এবং হাইলি রেকমেন্ডডেট। মরিচীকা: প্রিয় অভিনেতাকে নেগেটিভ রোলে দেখতে কেমন লাগে? নিশো এই সিরিজের মাধ্যমে প্রমান করেছে যে সে নেগেটিভ পজেটিভ দুই দিকেই দর্শকের দৃষ্টি আকর্ষণ করতে সক্ষম। সে যেমন নায়ক হিসেবে সবার চোখে প্রিয় তেমনি ভিলেন হিসেবে ঘৃন্য হয়ে ওঠার ক্ষমতা রাখে। নিশো আমার আরো বেশী ফেভারিট হয়ে উঠেছে এটার মাধ্যমে। তবে এই সিরিজে সবচেয়ে পারফেক্ট কাস্টিং হয়েছে মাহিয়া মাহি। একদিকে রহস্যময়ী অন্যদিকে চোখে অনেক স্বপ্ন নিয়ে মডেলিং দুনিয়ায় একটু একটু করে ওপরে উঠতে গিয়ে পদে পদে ধাক্কা খাওয়া,মাহি চমৎকার করছে এই উত্থান পতনের অভিনয়গুলা। সবচেয়ে কম আলোচনায় আছে জোভান ও সিয়াম অথচ আমার কাছে দুজনকেই চমৎকার লেগেছে‌। একদিকে একজন অসহায় স্বামী যার স্ত্রী অনেক ইনকাম করছে বলে তার হাত পা বাঁধা অন্যদিকে একজন অল্পবয়সী এস‌আই যার অনেক কিছু করার স্বপ্ন থাকলেও ওপর মহল থেকে হাত পা বাঁধা। বারবার অপমানিত হবার পর চাপা রাগ নিয়ন্ত্রণের প্রানপ্রন চেষ্টা আবার কখনো কোনো বিধিনিষেধ না মেনে তদন্তে বেরিয়ে যাওয়ার সিয়ামের অভিনয় দারুন হ‌ইছে। রিয়েল লাইফ বেসড এই সিরিজগুলা শিহাব শাহীন দারুন করেন,আগেও একবার ১৪ই আগস্ট দিয়ে তা প্রমান করছেন মরিচীকায় তা আবার করলেন।এখানে তার সবচেয়ে বড় চ্যালেঞ্জ ছিল নিশোকে ভিলেনের ভূমিকায় আনা। আর তাতে তিনি সফল। মরিচীকা সিরিজটাও একটানে দেখেছি। মহানগর:মহানগর সিরিজটা দারুন হলেও একটু স্লো। অনেকটা ধারাবাহিকের মতো কিছু অংশ অকারণে বাড়ানো এমন মনে হয়েছে,তবে কাহিনী দারুন। যে কোনো সিনেমা সিরিজে সবসময় পুলিশের একজনকে দেখানো হয় নায়কের চরিত্রে। যে কোনো বাঁধা মানে না ভিআইপি মানে না ন্যায়বিচার পাইয়েই ছাড়ে ভিক্টিমকে। কিন্তু মহানগরে মোটামুটি মোশাররফ করিমকে সবটা সময় করাপ্টেট পুলিশ অফিসার হিসেবেই দেখানো হ‌ইছে,ভিআইপির ছেলে যাকে চড় মারলেও টাকার বিনিময়ে হজম করে নিতে পারে। মমকে পজেটিভ রোলে প্রচন্ড এটিটিউটের সাথে শুরু থেকে শেষ পর্যন্ত দেখানো হয়েছে। এমনভাবে যে মমর ওপর ভরসা করে ভাবা যায় এই অফিসার কোন অন্যায় হতে দেবেন না জাস্ট তার কানে খবরটা পৌঁছানোর অপেক্ষা। আমার খুব প্রিয় অভিনেতা শ্যামল ম‌ওলা যথারীতি পজেটিভ রোলের পাশাপাশি নেগেটিভ রোলেও ফাটায় দিছে। শ্যামল ম‌ওলাকে কন্ট্রাক্ট সিরিজে আমি প্রথম দেখি আর তখন থেকেই আমি তার অভিনয়ের ফ্যান। এই লোক অভিনয়ে দিনদিনই সবার নির্ভরতার কারণ হয়ে উঠছেন। মহানগরের লাস্ট টুইস্টটাও ভালো ছিল। দেখেছিলাম তকদীর‌ও এতদিন পর ডিটেইলে রিভিউ দিতে পারলাম না কিন্তু ওটা আমার খুব প্রিয়। বাংলাদেশী ওয়েব সিরিজ এখন বিশ্বমানের হয়ে উঠছে। এর প্রধান কারণ এর নিজস্বতা। অনুকরণ নয় অনুসরণ নয় এর গল্পগুলো বাংলাদেশের গল্প,আমাদের গল্প। আমাদের চঞ্চল চৌধুরী আছেন,আফরান নিশো আছেন,আমাদের তাসনিয়া ফারিন আছেন, মোশাররফ করিম আছেন, আমাদের শ্যামল ম‌ওলা আছেন ভাই! আমাদের ভবিষ্যৎ শুধু ভারতীয় সিনেমা সিরিজের ওপর নির্ভর হতে যাচ্ছে না। অনেকদিন পর আমাদের দেশের দর্শক আমাদের নিজস্ব সিরিজ পেয়েছে যাতে গর্ব করা যায়,যা নিয়ে ভারতে নিউজ হয়,যা নিয়ে কান চলচ্চিত্রে বাঁধনের মতো দারুন মেয়েরা পুরস্কার পায়,আয়নাবাজির মতো যা নিয়ে শক্তিশালী সাউথে সিনেমা রিমেক হয়। বাঙ্গালী হিসেবে গর্ব হচ্ছে বাংলাদেশী হিসেবে এই মানুষগুলো,এই সিরিজগুলো আমার বলতে পেরে আমি গর্বিত। 
বাংলাভিশনে ঈদের চতুর্থ দিন সন্ধ্যা ৭টা ৪৫ মিনিটে দেখবেন বিশেষ নাটক শুষ্কং কাষ্ঠং। ঈদের বিশেষ নাটক তো বটেই,আমার জন্য‌ও বিশেষ কারণ এটা আমার গল্পে নিশো মেহজাবিন জুটির দ্বিতীয় কাজ হলেও আমার চিত্রনাট্যে প্রথম কাজ এবং নামকরণটাও আমার করা। 🤓💙
আমাদের চারপাশে এমন অনেক নিব্বা নিব্বি দেখবেন যারা প্রতিদিন ঝগড়া করে আর বলে,এই শেষ! আর জীবনে কথা বলবো না। তারপর হাজারো শুভাকাঙ্ক্ষীর মোটিভেশন ভুলে গিয়ে আবার মিটমাট করে,আবারো ঝগড়া হয়। সেই টাইপের কিউট কাপলগুলা বিয়ে বিড়ম্বনা এই গল্পটা সবচেয়ে বেশী রিলেট করতে পারবেন। যদিও দুর্জয়-তিন্নি এরা মোটেও নিব্বি না এবং এদের মধ্যে কোন প্রেমের সম্পর্ক‌ও নেই। এদের অ্যারেঞ্জ ম্যারেজ কাম লাভ ম্যারেজ কাম অ্যারেঞ্জ ম্যারেজ কাম লাভ ম্যারেজ। একবার সমস্যা হয় এদের দুই ফ্যামিলির মধ্যে। তারা বলে, এইখানে বিয়ে দেবো না। তখন দুর্জয় তিন্নি কাঁদতে কাঁদতে বলে,আমরা বাঁচবো না তাইলে। তারপর যখন বিয়ের সব ঠিকঠাক তখন তুচ্ছ বিষয়ে নিজেরাই ঝগড়া করে বিয়ে ভেঙে দেয়। আবার দুই ফ্যামিলির মধ্যে ঝামেলা হয়,এরা আবার কাঁদতে কাঁদতে মিটমাট করে,আবার...আবার....😛
ড্যাডিস প্রিন্সেস শাপলা আইডি চালানো এই কাজের মেয়েটা আসলে ভয়াবহ ডেঞ্জারাস। প্রথমদিন কাজে এসেই সে ওয়াইফাই পাসওয়ার্ড চেয়ে নিয়েছে। মাস পুরো হবার আগেই এডভান্স নিয়ে পার্লারে দৌড় দিয়েছে। এইসব নিয়ে বাড়ির মেয়ে মা'কে কিছু বলতেও পারে না। বললেই মা বলে,তুই সারা বছরে যে কাজ করিস ও একদিনে তারচেয়ে বেশী করে।‌ সমস্যাটা তখন তৈরি হবে যখন ডাক্তার অপূর্ব দেখতে আসবে বাড়ির মেয়েকে। সাথে আসবে সায়েদ জামান শাওন। এই তিনজনে যে ভয়াবহ ঘোট পাকিয়েছে সেটা জানতে হলে ঈদ পর্যন্ত অপেক্ষা করুন।😄🥱
ছেলে খুব শিক্ষিত। দেশের শীর্ষস্থানীয় বিশ্ববিদ্যালয়ে পড়াশোনা করে। রেজাল্ট ভালো করে বড় চাকরিও পেয়েছে শুধু ধর্ষণ আর ডিভোর্সের ক্ষেত্রে জাস্ট একটু ভিক্টিম ব্লেমিং করে,বিয়ের জন্য ফর্সা মেয়ে খোঁজে এবং কালো মেয়েদের দেখলে নাক সিটকায়। "এত পড়ালেখা করে বড় চাকরি করছি, অবশ্যই ফর্সা সুন্দরী মেয়ে আমার প্রাপ্য" মনেপ্রাণে এটাই বিশ্বাস করে। ছেলে ডাক্তার, ইঞ্জিনিয়ার অথবা অফিসার। অনেক পড়াশোনা,ছোটবেলা থেকে সব পরীক্ষাতেই খুব ভালো রেজাল্ট শুধু অভিজ্ঞ বয়স্ক অভিনেত্রীদের অভিনয় দিয়ে যোগ্যতা পরখ না করে একবাক্যে বুড়ি বলে গাল দেয় আর কোন নায়ক নায়িকা মিডিয়া জগতে আছে মানেই তাদের চরিত্র খারাপ বলে একবাক্যে বিশ্বাস করে। তারা হুমায়ূন আহমেদের দুই বিয়ে রবীন্দ্রনাথের ঠাকুরের বৌদির সাথে সম্পর্ক দিয়ে তাদের লেখনী বিচার করে এবং এককথায় হুমায়ূন আহমেদ,জাফর ইকবালদের নাস্তিক ট্যাগ লাগিয়ে দেয়। যদিও টেক্সটবুক সেইসব ছেলেমেয়েদের অনেক পড়া আছে। ফিজিক্স, কেমিস্ট্রি,ম্যাথমেটিকস,অ্যাকাউন্টিং বা সোস্যাল সায়েন্স কিছু্ই তাকে মানুষ বানাতে পারেনি। ভার্সিটিতে পড়ে,খুব ভালো স্টুডেন্ট। শুধু সিগারেট ফোঁকাকে স্মার্টনেস মনে করে,বিনয়কে ভাবে দুর্বলতা আর নিজের থেকে ছোট পজিশনের মানুষের সাথে কথা বলে না। সরি বাট তোমাদের লেখাপড়ারে আমি জুতা মারি। 🙂
একটা ইংরেজি ব‌ই পড়ছিলাম। আমেরিকান এক দম্পতি নতুন বাসায় গিয়েছে। তাদের পাঁচ বছরের ছোট্ট মেয়েটা আলাদা ঘুমাতে ভয় পাচ্ছে। বাবা বলছে আমাদের সাথে থাকুক কিন্তু মা কঠিন গলায় বললো,না। এতে অভ্যাস খারাপ হয়ে যাবে। ওকে ওর বিছানায়‌ই ঘুমাতে হবে। শুনতে খারাপ লাগছে তাই না? মনে হচ্ছে কি নিষ্ঠুর বাবা মা! কিন্তু সত্যি বলতে গেলে এটাই সঠিক। আমাদের বাঙ্গালীদের জন্য যদিও এটা মেনে নেয়া কঠিন কারণ আমরা জন্মের আট নয় বছর পর্যন্ত মায়ের আঁচলের তলা থেকে বের‌ই হ‌ই না। কিন্তু যদি ভালো করে ভেবে দেখেন এতে আমাদের মানসিক বৃদ্ধি বাধাগ্রস্ত হওয়া ছাড়া আর কিছুই হয় না। গাছের চারাকে তার নিজের মতো বাড়তে দেয়াই যুক্তিযুক্ত। যারা বলবেন পশ্চিমা সংস্কৃতি আমাদের মানসিকতাকে ধ্বংস করে দিচ্ছে বলেই এইসব বলছি তাদের জন্য বলি নবীজির আমলে তৎকালীন আরবে একটা সন্তান জন্মের পাঁচ বছর পর্যন্ত দুধমাতার কাছে লালিতপালিত হতো জন্মদাত্রী মায়ের আঁচলের তলায় লুকিয়ে থাকতো না তারা। এইযে আমাদের দেশে অতিরিক্ত আড়ম্বরের সাথে সন্তান লালনপালন করা,মায়ের আঁচলের তলে লুকিয়ে রাখা, সন্তানকে চোখে হারানো এসব ভবিষ্যতে কঠোর প্রভাব ফেলে। বাবা মা অতিযত্নে অতি কষ্টে সন্তান লালন পালন করার পর সন্তানের থেকে যা আশা করে তা তারা দিতে পারে না। বাবা চায় সন্তান অফিসার হোক,সেই সন্তান হয়তো পরীক্ষায় পাশ‌ই করতে পারেনা,হতাশ। বাবা চায় নিজে হাতে মেয়ের বিয়ে দিবেন, সন্তান নিজে পছন্দ করে বিয়ে করে নেয়,হতাশ। আবার সন্তান যদি বাধ্য হয় বাবা মায়ের কথা অক্ষরে অক্ষরে পালন করতে তখন বেশীরভাগ সময় দেখা যায় সে জীবনের বড় একটা অংশ কাটিয়ে দিয়েছে সেক্রিফাইস করে। তার পড়ার ইচ্ছা ছিল আর্ট, বাবা বলেছে আর্টে ফিউচার নেই,তার পছন্দ ছিল কাউকে বিয়ে করলো বাবা মায়ের পছন্দে এমন কাউকে যাকে সারাজীবন মনে ধরলো না। জীবন তো একটাই! যে সমঝোতা করে শুধু সেই বলতে পারে এই একটা জীবন এভাবে নষ্ট করে বয়ে নিয়ে বেড়াবার বোঝা। বিদেশে ছোট থাকতেই বাবা মায়ের থেকে সন্তান আলাদা ঘরে চলে যায়। তখন থেকেই শুরু হয়ে যায় তার বড় হ‌ওয়ার আর একলা চলার যাত্রা। যে যাই বলুক সত্যি এটাই আমাদের একাই চলতে হয়। বাবা মা মনে করে তারা পাশে আছেন, কিন্তু আসলে সবার জীবন অন্যদের জীবন থেকে বিচ্ছিন্ন। আমি কি চাই সেটা আমার বাবা মা‌ও জানেন না। সেটা জানি শুধু আমি। ফরেন কান্ট্রিগুলোতে সন্তানের এই একান্ত চাওয়া পাওয়া গুলোকে মূল্যায়ন করা, তাদের প্রাইভেসি দেয়া হয়। অন্যায়? অন্যায় হলে দেশে এই যে গন্ডায় গন্ডায় সুইসাইড করছে, পছন্দের মানুষকে বাবা মায়ের চাপে বিয়ে করতে না পেরে অথবা বাবা মায়ের চাপে মেডিকেল বুয়েটে ভর্তি হয়ে পাশ করতে না পেরে। এগুলা তাহলে কি ন্যায়? বাবা মায়ের কি দরকার নেই? অবশ্য‌ই আছে। কিন্তু সেই দরকারটা ভালোবাসার,মায়া মমতার,বন্ধনের। জোর জবরদস্তির না। বিদেশে বাবা মা সন্তানকে ভালোবাসেন, কিন্তু চেপে ধরে আটকে রাখেন না। এরফলে ওদের সন্তান যদি দূরে সরেও যায় তবুও সেই কষ্টটা তারা সহ্য করতে পারেন। তারা আমাদের বাঙ্গালী বাবা মায়ের মতো সন্তান গেলে সর্বহারা হয়ে যান না। আমাদের বাবা মা প্রচুর কষ্ট করেন। পুরো জীবন টা উজার করে দেন সন্তানদের জন্য, দিনশেষে সন্তান দূরে সরে গেলে তাদের বেঁচে থাকার আর কোন কারণ থাকে না। সন্তানের লালন পালন শিক্ষা এসবের জন্য নিজের জীবনের সমস্ত উপার্জন শেষ করে ফেলেন, দিনশেষে সন্তান বাবা মায়ের দায়িত্ব না নিলে তাদের আর যাওয়ার জায়গা থাকে না। এতটা কেন? এতটা না করলেই কি নয়? প্রত্যেক মানুষের জীবনে জরুরি সবার আগে সে নিজে। আমার সন্তান আছে মানে এই আমি নিজের ভবিষ্যতের জন্য কিছু রাখতে পারবো না? সন্তানকে ভালোবাসুন, শাসন ও করুন‌ বিপথে যাওয়া থেকে আটকান। কিন্তু তার জীবনের সব দায়িত্ব আপনার না। আপনার নিজের জীবনের দায়িত্বটাই একমাত্র আপনার। সেটাই ফার্স্ট প্রায়োরিটি হ‌ওয়া উচিত। তাহলে দিনশেষে বাবা মা ও সন্তান তিনজন‌ই ভালো থাকতে পারে।
ডাক্তার সাহেব গম্ভীর গলায় বললেন, আপনার ছেলের সমস্যা কি? আমি চিন্তিত গলায় বললাম, আমার ছেলে একটু ইন্ট্রোভার্ট টাইপের। কোনোকিছুতেই রিয়াক্ট করে না। এই ধরেন কোথাও ব্যাথা পেল,কিছু হারিয়ে গেলো,অসুস্থ হলো অথবা ধরেন জন্মদিনে প্রচুর গিফট পেয়েছে,পরীক্ষায় ভালো রেজাল্ট করেছে বা ক্রিকেট খেলায় বাংলাদেশ জিতেছে কোনোকিছু নিয়েই ফেসবুকে পোস্ট দেয় না। ওর জন্মদিন উপলক্ষে কতবড় পার্টি করলাম একটাও সেলফি তোলে নাই। ইন্সটাগ্রাম,ট্যুইটার,ফেসবুকেও ওর কোন আগ্রহ নাই। ঈদের সময় কাউকে 'ঈদ মোবারক' মেসেজ পর্যন্ত দেয় না। ডাক্তার সাহেব তার ফ্রেঞ্চকাট দাঁড়িতে হাত বুলাতে বুলাতে চিন্তিত গলায় বললেন, হু! খুব রেয়ার কেস। লাস্ট দুই ইয়ারে এই টাইপ কেস মাত্র তিনটা ফেস করেছি। বাচ্চা রিয়াক্ট করে না! এই ধরনের বাচ্চারা বাইরে রিয়াক্ট না করতে পারার কারণে ভেতরে ভেতরে অদ্ভুত ইমাজিনেশনের ভেতরে থাকে।এদের মনের ভেতরটা একটা ডাস্টবিনের মতো হয়ে যায়! রিয়াক্ট করাটা জরুরী। আমি চিন্তামিশ্রিত গলায় বললাম, অনেক চেষ্টা করেছি। ও তো ফেসবুকে পর্যন্ত রিয়াক্ট করে না। সিম্পল লাইক দিয়ে চলে যায়। ল্যাপটপ কিনে দিয়েছি চালাতে পর্যন্ত পারে না। সারাদিন ব‌ই পড়ে আর টিভি দেখে।‌ ওর বন্ধুরা সারাদিন কত সেলফি আপলোড করে তারমধ্যে কখনো ওকে দেখা যায় না। ডাক্তার সাহেব নিলয়ের দিকে তাকিয়ে বললো, খোকা! ক্রিকেটে তোমার কাকে পছন্দ? ম্যাশ না সাকিব? নিলয় জবাব দিল,‌ সাকিব। -তো সাকিব যখন সেঞ্চুরি করে তুমি ওর ছবি ফেসবুকে কভার পিকে দাও না? :না! -বাংলাদেশ যখন হারে তখন কেন হারলো,কার দোষে এটা হলো,কাকে দল থেকে বাদ দেয়া উচিত এরকম শিক্ষামূলক স্টাটাস দাও না? -জ্বী না। :যখন ঢাকার বাইরে ঘুরতে যাও Traveling to... স্টাটাস দিতে মন চায় না তোমার? অথবা কোনো রেস্টুরেন্টে গেলে চেক ইন দিতে বা কোনো গান শুনলে,মুভি দেখলে এক্টিভিটি আপডেট দিতে ইচ্ছা করে না? -না! ডাক্তার সাহেব আমার দিকে তাকিয়ে চিন্তিত ভঙ্গিতে মাথা নাড়লেন যার অর্থ হলো, অবস্থা খুব খারাপ। তিনি নিলয়ের নাড়ি দেখলেন। প্রেশার,হার্টবিট সব চেক করে আবার বললেন, আচ্ছা খোকা, তোমার কি কখনো মন চায় না তোমার হাজার হাজার ফলোয়ার হোক। সবাই তোমার পোস্ট শেয়ার করুক। কখনো কবিতা লিখতে ইচ্ছা করে না? অথবা শিক্ষামূলক লেখা, সাকিব আল হাসানের ব‌উ কেন পর্দা করে না বা ধরো, জয়া আহসান, পূর্ণিমার যে বয়স বাড়ে না অথবা মেহজাবিনের চোখের পানি এসব নিয়ে পোস্ট দিতে মন চায় না? নিলয় না সূচক মাথা নাড়লো। ডাক্তার সাহেব এবার রেগে গেলেন। তেজী স্বরে আমাকে বললেন, আপনার ছেলে ক্রিমিনাল অথবা সাইকোপ্যাথ। সারাক্ষণ ওর মাথায় খুনের পরিকল্পনা ঘোরে। এভাবে চুপচাপ থাকতে থাকতে একদিন আপনাদের সবাইকে খুন করে ফেলবে! আমি আঁতকে উঠে বললাম, এইসব কি বলেন? আমার ছেলেটা একটু অস্বাভাবিক। রিয়াক্ট করে না। কিন্তু তার মধ্যে মানবিকতা আছে। রাস্তায় কুকুর দেখলে বাড়িতে নিয়ে এসে খেতে দেয়,ভিখিরি দেখলে টাকা দেয়। একবার শীতে ওর বয়সী একটা ছেলেকে নিজের দামী জ্যাকেট খুলে দিয়ে দিয়েছিলো। ডাক্তার সাহেব মানতে নারাজ। তিনি দুইদিকে ঘাড় নেড়ে‌ বললেন, উহু! তাহলে ছবি ক‌ই? ছবি দেখান। আছে ছবি? তুলেছে আপনার ছেলে ওদের সাথে কোনো সেলফি বলেন? আমি সাইক্রিয়াটিস্ট। গ্যারান্টি দিয়ে বলতে পারি সে ছবি তোলেনি। আমি মাথা নিচু করলাম। সত্যিই ছবি তোলেনি। ডাক্তার সাহেব বিজয়ীর হাসি দিয়ে বললেন, আপনার ছেলে অস্বাভাবিক। ওর কাউন্সিলিং দরকার। এদেশে হবে না বিদেশে নিয়ে চিকিৎসা করান। নাহলে অনেক বড় সমস্যা দেখা দেবে। ভবিষ্যতে বিয়ে করবে ম্যারিড স্টাটাস দেবে না। বাচ্চা হবে কভার ফটো দেবে না। ব‌উয়ের সাথে পিক তুলতে আপত্তি করবে। চাকরী পাবে কিন্তু বায়ো চেঞ্জ করবে না। চাকরীতেও টিকতে পারবে না। যে ছেলে দেশের কারেন্ট ইস্যুর সাথে তাল মিলিয়ে চলতে পারে না সেই ছেলে কি স্বাভাবিক বলুন আপনি? বলুন! -তাহলে এখন কি করবো ডাক্তার সাহেব? :এখনো আপনার ছেলে ছোট। এখন থেকেই কাউন্সিলিং করলে ঠিক হলেও হতে পারে। যত বয়স বাড়বে সমস্যা তত গুরুতর হবে। নিলয় এতক্ষণ ধরেই চুপ করে আছে। সব‌ই শুনছে কিন্তু একটা কথাও বলছে না। ডাক্তারের ফিস মিটিয়ে আমি ওকে নিয়ে বের হয়ে রিকশা নিলাম। এতক্ষণে নিলয় মুখ খুললো, আম্মু আইসক্রিম খাবো। ঐ দেখো দোকান। আমি দুইটা আইসক্রিম কিনলাম। একটা ওর হাতে দিয়ে একটা নিজে নিলাম। তারপর বললাম, বাবা! আসো একটা সেলফি তুলি। নিলয় না সূচক মাথা নাড়লো। আমি দুঃখী গলায় বললাম, একদিন আমি বেঁচে থাকবো না। তোমার বাবা বেঁচে থাকবে না। এই সেলফিগুলো দেখেই তোমার আমাদের কথা মনে পড়বে। প্লিজ একটা সেলফি তুলি? নিলয় আবার না সূচক মাথা নেড়ে আইসক্রিমে কামড় দিলো। আমি রিকশায় উঠলাম। একহাতে নিলয়কে শক্ত করে জড়িয়ে ধরে ভেজা চোখে ভাবতে লাগলাম, যেভাবেই হোক ওকে সুস্থ করতে হবে। প্রয়োজনে যত জমিজমা,গয়নাগাটি আছে সব বিক্রি করে বিদেশের সবচেয়ে বড় ডাক্তার দিয়ে ওর কাউন্সিলিং করাবো। নিলয়কে সুস্থ হতেই হবে। সেইসাথে আজ‌ই ফেসবুকে ওরজন্য দোয়া চেয়ে একটা স্টাটাস লিখতে হবে। 
সম্ভবত এই কোরবানির ঈদ‌ই হতে চলেছে আমার জীবনের সবচেয়ে ব্লকবাস্টার ঈদ। এই ঈদে আমার গল্পে আপকামিং নাটকের সংখ্যা এখনো পর্যন্ত পাঁচ। আলহামদুলিল্লাহ 😁🧡
ন্যুডিটি নিয়ে কিছু কথা না বললেই না। আমাদের দেশের মানুষ ন্যুডিটি আর্ট টাইপ বিষয়ে রীতিমতো দুইটা দলে ভাগ হয়ে গেছে। একদল ন্যুডের মধ্যে শিল্প খোঁজে,আরেকদল শিল্পের মধ্যে ন্যুড খোঁজে। পশ্চিমা দেশগুলোতে আমাদের বহু বছর আগে থেকেই ন্যুড ফটোগ্রাফি,ন্যুড আর্ট অথবা ধরেন উপন্যাসে এডাল্ট কনটেন্ট ব্যবহার করে আসছে। এখানে কথা হচ্ছে শিল্পী কি উদ্দেশ্যে ব্যবহার করছে? সিডনি শেলডন বা পাওলো কোয়েলহোর মতো লেখকেরা অসাধারণ সব উপন্যাস লিখেছেন যাতে ১৮+ কন্টেন্টের ছড়াছড়ি। পাওলো কোয়েলহোর বিখ্যাত উপন্যাস ইলেভেন মিনিটস পড়তে দিলে এই দেশের বেশীরভাগ মানুষ মাথায় হাত দিয়ে বসে পড়বে। ওটার আগাগোড়া এডাল্ট।‌ কিন্তু পাওলো কি আপনার যৌন উত্তেজনা বাড়ানোর জন্য ব‌ইটা লিখেছেন? উত্তর হচ্ছে না। তার এই ব‌ইটার গভীর একটা অর্থ আছে যেটা উপলব্ধি করার বিষয়। কেউ এই ব‌ইয়ে খুঁজে পাবে যৌনতা,কেউ খুঁজে পাবে সেটা যেটা পাওলো মিন করেছেন। পুরোটাই পাঠকের দৃষ্টিভঙ্গির ব্যাপার। এই দেশের অবস্থা এখন অনেকটাই উল্টো।‌ ন্যুড আর্ট বা গল্প উপন্যাসে এডাল্ট সিনের ছড়াছড়ি মানেই যে সেটা খুব শৈল্পিক কিছু এমনটা দাবি করা যায় না। শেখার মতো কিছুই নেই তাও আপনি সেটাকে শিল্প দাবি করতে পারেন না। আমার নিজের কথা যদি বলি আমি আমার লেখায় চেষ্টা করবো কোন এডাল্ট সিন না রাখার,যদি আমি সেই এডাল্ট সিন দিয়ে পাওলো কোয়েলহোর মতো কিছু পাঠকদের উপলব্ধি না করাতে পারি। আপনি একটা প্রেমের উপন্যাস লিখবেন যেখানে কোন এডাল্ট সিন নাই তাও পাঠক গোগ্রাসে গিলবে,সেটাকে আমি আপনার কৃতিত্ব বলে মনে করবো। কাজটা সহজ না। ইদানিং আর্ট বা ফটোগ্রাফী গ্রুপগুলোতে নগ্নতা জাতীয় ছবির ছড়াছড়ি। আপনি একটা ছবি আঁকেন যেখানে মা তার সন্তানকে দুধ খাওয়াচ্ছেন,বা আঁকেন একটা মেয়ে যে পিরিয়ডের ব্যাথায় কুঁকড়ে যাচ্ছে,অথবা রেপিস্ট একটা মেয়ের ভ্যাজাইনাকে ছিঁড়ে খুঁড়ে খেয়েছে। এসব ছবি দেখলে আক্ষরিক অর্থেই বুকে ধাক্কার মত লাগে। এই জাতীয় ছবিকে কেউ ন্যুডিটি বললে অবশ্যই আমি বলবো,না। কারণ এটা আপনার যৌনতাকে উস্কে দিচ্ছে না। কিন্তু ইদানিং এই জাতীয় ছবির বদলে শরীরের বিভিন্ন অঙ্গ প্রত্যঙ্গকে সুনিপুণভাবে ফুটিয়ে তুলে দাবি করা হচ্ছে,'আর্ট'। দর্শক‌ও যাতে কেউ তাদের লো মেন্টালিটি বা ক্ষ্যাত বলে দাবি না করে এই ভয়ে বাহবা দিচ্ছে। এই জাতীয় আর্ট বা আর্টিস্ট দুইটাকেই আমি ব্যক্তিগতভাবে পছন্দ করি না। দেখবেন যারা এই জাতীয় ছবি আঁকে তারা এঁকেই যায় এঁকেই যায়। কেননা প্রথম কারণ,এটেনশন পাওয়া এবং দ্বিতীয় কারণ এই জাতীয় ছবি এঁকে সে নিজেই মেয়েগুলোকে চোখ দিয়ে চাটে। পশ্চিমা সংস্কৃতি‌ ফলো করে আমরা আধুনিক হচ্ছি, দোষের বিষয় না।‌ কিন্তু কোনটা এপ্রিশিয়েট করবার আর কোনটা ডিসকারেজ করবার সেই তফাৎটাও জানার দরকার। ব‌ইয়ে বিস্তারিতভাবে ১৮+ কন্টেন্ট যোগ করে দিলেই পাওলো কোয়েলহো বা সিডনি শেলডন হ‌ওয়া যায় না‌ সেটা লেখক পাঠক‌ উভয়ের‌ই জানা উচিত। দ্য বার্থ অব ভেনাস,ওয়াটার স্নেকস,সিটি অব প্যারিস জাতীয় ন্যুড আর্ট করেন,প্রশংসা কুড়াবেন। হুদাই মেয়েদের শরীর পেট বুক দেখিয়ে শিল্প দাবি করতে আইসেন না। এই জাতীয় শিল্পের পেছনে একটা কিছু সবসময় থাকতে হয়। কারণ, উপলব্ধি, শিক্ষা কিছু একটা। সবসময় থাকা‌ জরুরি।
দুই সপ্তাহ আগে লিস্টের এক ছেলে নক দিয়ে জিজ্ঞেস করলো,কেমন আছেন? সেদিন মনের ভুলে বলে ফেলেছিলাম শরীর খারাপ,বৃষ্টিতে ভিজে সর্দিজ্বর। আজ পর্যন্ত তার মেসেজ আসে,"এখন কেমন আছেন? মেডিসিন নিচ্ছেন? ডিনার করছেন? নিজের প্রতি খেয়াল না রাখলে কিভাবে হবে! আপনাকে নিয়ে আর পারি না!"এরমধ্যে একবার আমার শরীর সুস্থ হয়ে আবার বৃষ্টিতে ভিজে আরেকবার সর্দিজ্বর হয়ে গেছে কিন্তু তার টেনশন এখনো কমেনি। আর যদি জীবনে কোন ছেলেকে কোনদিন বলছি শরীর খারাপের কথা! "আলহামদুলিল্লাহ ভালো'' বলাই সবচেয়ে নিরাপদ,এরপর বিরক্ত করার ওরা আর কিছু কিছুই পায় না, কিন্তু যদি ভুল করেও অসুস্থ বলে ফেলেন! ভাইরে ভাই...! বাপ মায়েও মনে হয় এত টেনশন করে না "আরো বেশী করে ফোন টিপ" বলেই উপদেশবাক্য বাপ মায়েও শেষ করে দেয়, ছেলেগুলো দেয় না। এই ছেলেগুলোর নাকের কাছে গিয়ে যদি হ্যাচ্চো দিতে পারতাম!🤕
বাংলা সাহিত্যজগতকে যদি একটা‌ ঘরের সাথে তুলনা করা যায় তাহলে বলতে হয় কবি এবং সাহিত্যিকরা সে ঘরের জানালা। কেউ বড় জানালা,কেউ ছোট জানালা। আর রবীন্দ্রনাথ হচ্ছেন সেই ঘরের সদর দরজা।‌ রবীন্দ্রনাথ পড়তে পড়তে এই রিয়ালাইজেশনটাই হলো। বিভিন্ন লেখকের ব‌ই পড়তে গিয়ে ভিন্ন ভিন্ন অনুভূতির সৃষ্টি হয় সেটা নতুন কিছু না। কিন্তু সেই ভিন্নের মধ্যেও একটা সামঞ্জস্য আছে কিন্তু রবীন্দ্রনাথ পড়তে গিয়ে যে অনূভুতিটা আসে সেটার সাথে কারোর লেখার‌ই কোন তুলনা করা যায় না। কবিতা,গান, ছোটগল্প, উপন্যাস সবেতেই রবীন্দ্রনাথ ঠাকুর এক অনন্য নাম। আজ শতবর্ষ পেরিয়ে যাবার পরেও যে তার গুণমুগ্ধ ভক্তের সংখ্যা কমে না গিয়ে বরং বেড়েই চলেছে তার কারণ এই বর্তমান শতাব্দীর আধুনিক ছেলেমেয়েগুলো অব্দি নিজেদের জীবনের সাথে রবীন্দ্রনাথের লেখনীর মিল খুঁজে পাচ্ছে।‌ তার প্রতিটা লেখা প্রতিটা কথা মনে হয় আমার জন্য‌ই লেখা। অথচ কতগুলো যুগ মাঝে পেরিয়ে গেছে! রবীন্দ্রনাথের নতুন কোন তো লেখাও আসেনি! কিন্তু সেই পুরনো লেখাগুলোও‌ আরো কয়েকশত যুগের আধুনিকত্বের সাথে পাল্লা দেবার ক্ষমতা রাখে। আহারে রবীন্দ্রনাথ!! কি অদ্ভুত এক মায়া! ❤️❤️❤️
ফরিদের মাথায় উকুন হয়েছে। সারাক্ষণ মাথায় হাত দিয়ে চুলকায় আর বলে, কি হলো বলোতো? মাথায় কি এলার্জি হ‌ইলো? আমি সরল গলায় জবাব দিই, এলার্জি না। উকুন হয়েছে। ফরিদ চুল আঁচড়াতে আঁচড়াতে রাগী গলায় বলে, ফালতু কথা বলো কেন? আমার মাথায় উকুন হবে কিজন্য? আমি কি মেয়ে মানুষ? বলতে বলতেই টপ করে একটা উকুন ড্রেসিংয়ের ওপর পড়ে। সেটার দিকে আঙ্গুল দিয়ে দেখিয়ে বিজয়ের হাসি দিলাম। ফরিদ অবাক হয়ে তাকিয়ে র‌ইলো। -এটা উকুন? :অবশ্যই! -আরে না না! মাথায় কোন পোকা পড়েছে মনে হয়। আমি জবাব না দিয়ে উঠে চলে গেলাম। খানিকবাদে একটা উকুন মারা শ্যাম্পু এনে ওর হাতে ধরিয়ে দিলাম। শ্যাম্পুর ওপরের লেখাটা পড়ে ফরিদ সেটা মেঝেতে ছুড়ে ফেলে দিয়ে বললো, আমি এটা কি করবো? আমার মাথায় কি উকুন হ‌ইছে নাকি? কি না কি একটা পোকা পড়েছে তাই নিয়ে! যাও যাও,জ্বালিয়ো না। খেতে বসে আরেক কান্ড।‌ ওর ছোট চুল। এক হাত দিয়ে ভাত খেতে খেতে অন্যহাতে চুলে হাত বুলাতেই টপ করে একটা উকুন এসে প্লেটে পড়লো। ফরিদ অবাক হয়ে তাকিয়ে আছে। আমি বিরক্ত গলায় বললাম, তুমি এই উকুন নিয়ে ঘরে আসবা না। সোফায় শুয়ে ঘুমাবা। ঘরে এসে হাতমুখ ধুয়ে চুল আচড়াচ্ছি দেখি ফরিদ মেঝেতে সেই উকুন মারা শ্যাম্পুটা খুঁজে বেড়াচ্ছে। এতক্ষণে লাইনে এসেছে। আমাকে দেখে গলা খাঁকারি দিয়ে বললো, সারাদিন অফিসে কাজটাজ করি। কিভাবে কিভাবে জীবাণু ছড়িয়ে পড়েছে,উকুন টুকুন হয়েছে।‌ একবার শ্যাম্পুটা দিয়েই ফেলি কি বলো? আমি জবাব দিলাম না। আজকালকার শ্যাম্পুতেও ভেজাল। উকুন গেল না। কিন্তু ফরিদের ভেতর আমূল পরিবর্তন দেখা দিল। পরপর কয়দিন ধরেই ফরিদ সোফার ওপরে ঘুমায়। একদিন মাঝরাতে উঠে পানি আনতে গিয়ে দেখি মেঝেতে পা ছড়িয়ে বসে চিরুনি দিয়ে চুল আঁচড়াচ্ছে। টপ টপ করে উকুন পড়ছে আর ও মজা করে ফুটিয়ে ফুটিয়ে মারছে। আমাকে দেখে আনন্দিত গলায় বললো, একটু তেল এনে দাও দেখি! মাথায় তেল দিয়ে ফেলি। জানো তো! তেল দিলে উকুন খেয়ে খেয়ে মোটাতাজা হয়। তখন ফুটিয়ে বেশী মজা। আমি ঘেন্নায় মুখ কুঁচকে বললাম, ছিঃ! কালকেই আমি তোমার মাথায় বিষ ঢেলে উকুন মারবো! ফরিদ দুঃখী গলায় বললো, খামাখা মারবা কেন? এরাও তো একটা প্রান! তাছাড়া উকুন ফুটিয়ে মজা আছে। আসো! দুইটা ফুটাও দেখো! আমি ঘরে ঢুকে ঠাস করে দরজা লাগিয়ে দিলাম। আজকাল যখন‌ই ও বসে বসে টিভি দেখে বা অফিসের কাজ করে তখন‌ই দেখি এক হাত দিয়ে মাথায় উকুন খুঁজছে। আমাকে দেখলেই খুশী খুশী গলায় বলে, এটা বেশ ভালো একটা টাইম পাসিং। কি বলো? এক হাত দিয়ে উকুন খুঁজে খুঁজে মারলে বেশ সময়টা কেটে যায়। আমি চিন্তিত গলায় বলি, তুমি কি অফিসেও এক‌ই কাজ করো? ফরিদ জবাব না দিয়ে অন্যমনস্ক হয়ে যায়। সম্ভবত একটা বড় উকুন পেয়েছে। ইদানিং ফরিদ শেভ করছে না। আমি একদিন বিরক্ত গলায় বললাম, দাঁড়ি রাখছো নাকি! সে সুখীসুখী গলায় বললো, হ্যাঁ! শুধু মাথার উকুন মেরে মজা নাই। দাঁড়িতেও হোক। বলতে বলতেই সে অফিসের জন্য বেরিয়ে গেল। বিকালে অফিস থেকে ফেরার পথে সে উকুন বের করা চিরুনি কিনে নিয়ে এলো। ছাদে বসে উকুন বের করে আর মজা করে ফোটায়। একরাতে ঘুমাচ্ছি। হঠাৎ অনুভব করলাম মাথার ভেতর একটা আঙ্গুলের ছোঁয়া পাচ্ছি। আমি লাফ মেরে উঠে পড়লাম। দেখি ফরিদ আমার মাথার পাশে দাঁড়িয়ে আমি ভয় পাওয়া স্বরে বললাম, কি হয়েছে? ফরিদ আনন্দিত গলায় বললো, তোমার মাথায় কয়েকটা উকুন দিলাম। তোমার চুল বড়। উকুনের বংশবিস্তারে সুবিধা হবে। এটাও তো একটা বিলুপ্ত প্রজাতি। এদেরকে বাঁচিয়ে রাখা আমাদের‌ও দায়িত্ব তাই না?
ঈদ শপিংয়ের ভিড়ের সুযোগ নিয়ে একটা মোটাসোটা ছেলের ভুঁড়িতে হাত দিলাম। গলুমলু ভুঁড়ি দেখে লোভ সামলাতে পারিনাই। চোখ বন্ধ করে খানিকটা এগিয়ে যাওয়ার পর সেই ছেলে পেছন থেকে আমাকে ডাক দিলো। বন্ধুবান্ধব নিয়ে এগিয়ে এলো। তার একজন বন্ধু বললো, কি ভেবেছেন? সমাজ আগের মতো আছে? আপনি একটা অসহায় ছেলেকে একলা পেয়ে তার ভুঁড়িতে ব্যাড টাচ করবেন আর আমরা সমাজের ভয়ে মুখ লুকিয়ে চুপ করে বসে থাকবো? আমি জোরের সাথে বললাম, কি প্রমাণ আছে আমি ওর ভুঁড়িতে হাত দিয়েছি? আরেকজন লোক পাশ থেকে বললো, যা বলার থানায় গিয়ে বলবেন! এই বলেই তারা আমাকে টানতে টানতে গাড়িতে ওঠালো। থানার ইনচার্জ অফিসার গম্ভীর মুখে তাদের বক্তব্য শুনে বললেন, হুম! মলেস্টেশন! এইসব আজকাল খুব কমন হয়ে গেছে। আপা! আপনার কোনো বক্তব্য আছে? আমি সহজ গলায় বললাম, আমার আপনাকে কিছু বলার নেই। আমার বড়মামার বন্ধুর ছেলে ডিআইজি সুলতান মাহমুদ। ওনাকে কাইন্ডলি একটু ফোন লাগিয়ে দেন! অফিসার ঢোক গিললেন। খানিকক্ষণ চুপ থেকে সাহস সঞ্চয় করে বললেন, আহা! এতদূর গড়াচ্ছেন কেন এই বিষয়টা? মিটমাট করে নিলেই তো হয়! আপা! আপনি আপোষে একটা মিটমাটে আসেন। কিছু টাকা-পয়সা দিয়ে... ছেলের বন্ধুরা রেগে গিয়ে বললো, টাকা! আপনি আমাদের টাকার লোভ দেখান! টাকা দিয়ে আমার বন্ধুর সম্মান ফিরিয়ে আনা যাবে? এই ঘটনা যদি জানাজানি হয় আমার বন্ধুর আর কখনো বিয়ে দেয়া যাবে? আমি হাত মাথায় দিয়ে হেলান দিয়ে বসে সহজ গলায় বললাম,এভাবে কেস-কাচারী করলেও আপনার বন্ধুর বিয়ে দিতে পারবেন না। বেটার হয় ভুলে যান! ছেলেগুলো আমার দিকে তেড়ে এলো। পুলিশেরা মিলে কোনক্রমে তাদের আটকে বুঝিয়ে সুঝিয়ে ফেরত পাঠালো। আর আমাকেও ছেড়ে দিয়ে বললো, ম্যাডাম! ভবিষ্যতে এই জাতীয় কাজকর্ম আর ক‌ইরেন না! আপনারা ভদ্রঘরের মানুষ! কেস কাচারীর ঝামেলায় পড়লে সম্মান থাকে? আমি জবাব না দিয়ে বেরিয়ে এলাম। ডিআইজি সুলতান মাহমুদ আমাকে ফোন দিয়েছেন। রাগী গলায় বলছেন, তোমার কারণে আমাকে আর কত যন্ত্রণা সহ্য করতে হবে বলতে পারো? কয়দিন আগেও একটা একলা ছেলেকে পেয়ে তুমি তার ভুঁড়িতে হাত দিয়েছো। এগুলা কেন করো? আমি আর কত সামলাবো? আমি জবাব দিলাম না। ভুঁড়িতে হাত দিতে আমার ভালো লাগে। ছেলেগুলোর দোষ,আমার কি দোষ? এত খাবে কেন আর এত মোটা হবে কেন? তুমি এত নাদুসনুদুস ভুঁড়ি নিয়ে আমার চোখের সামনে ঘু্রবা আর আমি হাত দিলেই দোষ? ছেলেগুলো যদি কম খেতো। পর্দা করতো! ভুঁড়ি লুকিয়ে সুন্দরভাবে ঘুরত এসব হতো!? এগুলো ঐ অসভ্য ছেলেগুলোর‌ই দোষ। এগারো নাম্বার কেস থেকে ছাড়া পেতে একটু ঝামেলা হলো। মানে এই লাস্ট ঈদ শপিংয়ের কেসটা। ওরা এনজিও কর্মীটর্মী ডেকে এনে আন্দোলন তুলে আমার মান-সম্মান একেবারে ধূলায় মিশিয়ে দিলো। এলাকায় বিচার বসলো। কয়েকজন বললো, চেয়ারম্যান সাহেব! এই মেয়ে আগেও অনেক ছেলের ভুঁড়িতে হাত দিয়েছে। এই নিয়ে অনেক কেস-কাচারীও হয়েছে। বেশীরভাগ সমাজের ভয়ে,পাত্রী পাবে না এইসব ভয়ে চুপ করে থেকেছে। কিন্তু আর কত? এইযে এত কিছু হ‌ওয়ার পর এই ছেলেটার এখন কি হবে? তারা ছেলেটার দিকে আঙ্গুল দিয়ে দেখালো। ছেলেটা মাথা নিচু করে ফোঁপাচ্ছে। তার বন্ধুরা রাগী চোখে আমার দিকে তাকিয়ে আছে। চেয়ারম্যান বিচার দিলেন। এই সমস্যা থেকে উত্তরণের আর আমাকে শোধরানোর একটাই উপায়। এই ছেলের সাথে আমার বিয়ে। আমি আপত্তি তোলার আগেই সেই ছেলেই আপত্তি তুলে বললো, না! আমি এরকম অসভ্য,গুন্ডা, মস্তান মেয়ের সাথে থাকতে পারবো না। ছেলের বন্ধুরাও সাই দিলো। কিন্তু তার পরিবারের লোকজন কাঁদতে কাঁদতে বললো,আমাদের ছেলের সম্মান বাঁচাতে যা করতে হয় তাই করবো। এরপর আর কি! বিয়ে হয়ে গেল। বাসররাতে ঘরে ঢুকে দেখি ভুঁড়িওয়ালা তীব্র ঘৃণা নিয়ে আমার দিকে তাকিয়ে আছে।‌ তার দৃষ্টিকে পাত্তা না দিয়ে আমি অন্যদিকে মুখ ফিরিয়ে বললাম, আগে যা করেছো, করেছো! এখন তোমার বিয়ে হয়েছে। ভুঁড়ি সামলে চলবা। আমি ছাড়া কেউ তোমার ভুঁড়িতে যেন হাত না দেয়!
বিয়ের রাতে বর বাসরঘরে ঢুকে আমতা আমতা করতে লাগল। আমি তখন লম্বা ঘোমটা টেনে বসে আছি। সে বেচারা কি বলবে কিছুই বুঝতে পারছে না। আমার পাশে এসে বসল। বললো, দেখো,তুমিও এডাল্ট,আমিও এডাল্ট। আমি ঘোমটার ফাঁক দিয়ে তাকিয়ে বললাম,আমি এডাল্ট কে বলছে আপনারে?? আমার সার্টিফিকেটের বয়স সতেরো। সে আরো থতমত খেয়ে গেল। বললো, তোমাকে নিয়ে একটা কবিতা লিখেছি,শুনবে? আমি বললাম, আমার কবিতা পছন্দ না। তাও শোনাতে চাইলে তো আর কান বন্ধ করতে পারব না। সে সাথে সাথে শুরু করল, দিন যায়, সন্ধ্যা আসিআসি, ওগো নববধূ,তোমায় ভালোবাসি, ভালোবাসি, তোমার মুখের ঐ মিষ্টি হাসি, মিষ্টি হাসি.. আমি বললাম, পাগলের প্রলাপের মতো এককথা দুবার করে বলেন কিজন্য? দরজার পাশ থেকে তার ভাইবোনরা হেসে উঠলো। সাথেসাথেই দরজায় ধাক্কা পড়লো। সে উঠে গিয়ে দরজা খুলে দিল। জলহস্তীর ছোটবোন টাইপের তার ফুপু দুলতে দুলতে ঘরে ঢুকল। বললো, আসতে দেরী হয়ে গেল,ব‌উ দেখতে আইলাম। সে বিছানায় বসামাত্র বিছানা ক্যাকাৎ শব্দ করে একদিকে দুলে গেল। আমি রীতিমত কেঁপে উঠলাম। ভদ্রমহিলা নিজেই আমার ঘোমটা সরালেন। ভুরু কুঁচকে বললেন, মেকআপ দিছে একবস্তা! কোন পার্লার থেকে সাজছ? আমি উত্তর দেয়ার আগেই ভদ্রমহিলা আমার হাত-পা টেনে টেনে দেখতে লাগলেন। ছেলেকে দেখিয়ে বললেন, দেখ, মুখের থেকে কিন্তু পা কালো আছে! ছেলে বিরক্ত হয়ে বলল,মুখে মেকআপ দেয়া মুখের থেকে পা তো কালো হবেই। ফুপু 'হুমমম' টাইপের শব্দ করে চুপ করে গেলেন। তারপর বললেন, আমার চৈতীর যখন বিয়ে দিয়েছিলাম,ছেলেপক্ষকে একদম সিম্পল ভাবে মেয়ে দেখাইছি। কোন সাজগোজ দেইনাই। তাতেই ছেলে চৈতীর ওপর পাগল হয়ে... এদিকে আমার বর মশায় ফুপুর দিকে অগ্নিদৃষ্টি নিক্ষেপ করে তাকিয়ে আছেন। আমাকে পুরো কবিতাটাও এখন‌ও শোনাতে পারেননি এদিকে ফুপুর যাওয়ার নাম নেই। আমি ভাবছি, মিষ্টি হাসির পরের লাইন কি হতে পারে! নাহ, সবকিছু ছেলেরাই কেন করবে? আমারো একটা কবিতা লিখে আনা দরকার ছিল। অন্তত কপি তো করে আনতে পারতাম। আমাদের ছোট নদী চলে বাঁকে বাঁকে, বৈশাখ মাসে তার হাঁটুজল থাকে... ফুপু আবার কথা বললেন, তোমার পড়ালেখা জানি কতদূর? - জ্বী অনার্স সেকেন্ড ইয়ার করছি ইংলিশে। ফুপু আবারো বুঝনদার স্টাইলে মাথা নাড়লেন, অনার্স সেকেন্ড ইয়ারে উঠিয়ে বিয়ে দিছে,মেয়ে বুড়ি বানায়ে বিয়ে দিছে। আমার চৈতী ইন্টার পরীক্ষা দিল আর বিয়ে দিয়ে দিলাম, ওর এনগেজমেন্ট যেদিন হলো তারমধ্যে ওর প্রাকটিক্যাল পরীক্ষা চলে। আমার বর আর সহ্য করতে না পেরে বলে উঠল,ফুপু যাও, দূর থেকে জার্নি করে এসেছ। রেস্ট নাও গিয়ে, খাওয়া-দাওয়া করেছ? ফুপু বললেন, হ্যাঁ খাওয়া-দাওয়া করেছি কিন্তু.... -কি? ওর প্রশ্নের উত্তর না দিয়ে ফুপু আমার দিকে সন্দিহান চোখে তাকিয়ে র‌ইলেন। বললেন, আসলে হয়েছে কি.. সেই উনিশশো পঁচানব্বই সালের কথা..আমার তখনো বিয়ে হয়নি বুঝলে.. আমার বর উশখুশ করছে, তার সম্ভবত প্রেশার‌ও বেড়েছে। যাওয়ার নাম নেই মহিলা উনিশশো পঁচানব্বই সাল থেকে শুরু করেছেন.. আমি ওনার দিকে আড়চোখে তাকিয়ে আবার ফুপুর দিকে তাকালাম, জ্বী ফুপু বলেন। তখন তো আমি ভাইয়া-ভাবীর সাথেই থাকতাম বুঝলে.. তো একরাতে তোমার বরকে তোমার শ্বাশুড়ি দিল বেদম পিটানি, রান্নাঘর থেকে আচার চুরি করে খেতে গিয়ে কৌটা ফেলে ভেঙে ফেলেছে..সে কি মার!! আমার বরের লজ্জায় মনে হচ্ছে মাথা কাটা যাচ্ছে.. ফুপু আবার শুরু করলেন, তো তারপর আমি কোনরকম করে ঠেকালাম, ভাবীর ওপর খুব রাগ হলো। বললাম, এই ছেলেকে আমি আর তোমার কাছে দেব না। তারপর থেকে আমিই ওর দেখাশোনা করতাম,রাতে এই ঘরে নিয়ে ঘুমাতাম, তারপর আমার বিয়ে হয়ে গেল। কিন্তু অভ্যাস বুঝলে, যতবার এই বাড়িতে আসি আমি ওর সাথেই ঘুমাই.. আসলে.. আমি এবার সবটা বুঝে নিয়ে মুচকি হাসলাম। বললাম,জ্বী ফুপু,এত সংকোচের কি আছে? আচ্ছা,আমি কোন ঘরে থাকব বলেন। ফুপু খুশী হয়ে গেলেন। বললেন, তোমার থাকার ঘর আমি গুছিয়ে দিয়েই এসেছি। চলো,দেখিয়ে দিচ্ছি। আমার চৈতী থাকবে তোমার সাথে। আমি ফুপুর সাথে বেরিয়ে এলাম। আড়চোখে তাকিয়ে দেখি আমার বর হতাশ, নির্বিকার, রাগান্বিত,পাগল পাগল একটা মিশ্রিত অদ্ভুত চেহারা নিয়ে সিলিংয়ের দিকে তাকিয়ে মাথা চুলকাচ্ছে। বিয়ের পরের দিন‌ই বর পাগল হয়ে গেলে তো বিরাট সমস্যা হবে... 
ইউটিউব না থাকলে জানা হতো না যে পাশের বাসার ছেলেটা এবং বলিউড ব্রাদার কি দুলহান থেকে কপিয়েড। প্রসঙ্গত উল্লেখ্য এই দুইটাই আমি দেখি নাই। তবে বিশেষজ্ঞের সাহায্য নিয়ে এটুকু জানতে পেরেছি যে প্রথমটায় নায়িকা দূরবীন দিয়ে ছেলেটাকে দেখে এবং দ্বিতীয়টায় বড় ভাইয়ের সাথে বিয়ে ঠিক হয় এটাই মিল। বাঙালিদের গবেষণা করার ক্ষমতায় আমি মুগ্ধ। তবে এত শতশত নাটক সিনেমা দেখে টুকরো টুকরো কনসেপ্ট কপি করবো,এতটাও ক্রিয়েটিভ আমি না। ফেসবুকে এর আগে একবার একটা লেখা দিয়েছিলাম বুড়োকালে আমার খালার আবার বাচ্চা হয়েছে, সেটাও নাকি বাধাই হো সিনেমা থেকে কপি। পরে ওটা দেখে বুঝেছি জাস্ট বুড়োকালে বাচ্চা হ‌ওয়া ছাড়া কনসেপ্ট পুরোটাই ভিন্ন। এই সামান্য সামান্য বিষয়গুলোকে আপনারা মিল বলবেন? খারাপ লাগে। আমি যখন লিখি আমার মধ্যে একটা ঘোর কাজ করে। তখন চারপাশের কোনোকিছুই আমার মনে থাকে না।‌ লেখার অনেক কিছুই নিজের জীবন থেকে নিই,সেটার মধ্যে একটু রসকস মিশিয়ে একটা গল্প তৈরি করি। সজ্ঞানে আমি কোনোদিন কোনো লেখা কপি করি নাই। লেখার পর নির্দিষ্ট কয়েকজনকে পড়াই। তাদের কেউ যদি বলে এইরকম একটা নাটক আছে, সিনেমা আছে,আগে লেখা আছে সেই লেখা আমি কোথাও দিই না। তারপরেও মিলে যায়। বাংলাদেশে কন্টেন্টের খুব অভাব জানেন? একটা টপিকে হাজারটা মানুষ লিখতে পারে,ভাইরাল টপিকে সবাই লেখে। প্রেম নিয়ে শতশত গল্প আছে, মুক্তিযুদ্ধ নিয়ে কত লেখা আছে তার ঠিক নাই। রবীন্দ্রনাথ বাংলা সাহিত্যে আর হুমায়ূন আহমেদ বাংলাদেশে এত এত লিখে গেছেন,বলতে গেলে সব টপিকেই লিখে গেছেন। এইজন্য কোনো কোনো লেখা কখনো কখনো কারোর কারোর তাদের সাথে মিলে যায়,তখন তাদের কপিবাজ উপাধি দিয়ে দেয়া হয়। কপির এই বদনামটা আমি সহ্য করতে পারি না। আমি কেন! কোন লেখ‌ক‌ই কি পারে? বিশেষ করে সে যখন বুদ্ধি করে নিজের মস্তিষ্ক খাটিয়ে পরিশ্রম করে একটা গল্প লেখে, তারপর যখন সেটাকে কপি বলে এক লহমায় ছোট করে দেয়া হয় তার কেমন লাগে? সেটা এখন আমি জানি। জানিনা এই নিয়ে কেন কথা বললাম। না বললেও হতো। আমাকে কে কি বললো, বিশেষ করে যেটা আমি করি নাই মাথা ঘামাই না।‌ কষ্টটা পেয়েছি যখন ইউটিউবে আমার ভাইয়া আমার গল্পে নির্মিত নাটকটায় কমেন্ট করেছে আর একদল লোক তাকে ছেঁকে ধরে বলেছে,কপিবাজ বোন আপনার।‌ সত্যিই কষ্ট পেয়েছি। কেন আমার ফ্যামিলিকে শুনতে হবে যেটা আমি করি নাই? আজ যদি ওদের জায়গায় আমি হ‌ইতাম,কখনো কোনো কপিবাজের পরিবারের কাউকেও এরকম একটা কথা বলতে আমার বিবেকে বাঁধতো। অথচ এদের বাঁধেনি। বলেন,যা ইচ্ছা বলেন। আমি আবারো বলছি যেটা আমি করিনাই সেটা নিয়ে আমার মাথাব্যাথা নাই। আমার কোন গল্প কারো কোন কাহিনীর সাথে মিলতে পারে না এটা বলবো না। তবে আমার ইচ্ছাকৃতভাবে যদি সেরকম মেলে আমি সেটা স্বীকার করে একটা ক্রেডিট দেবো না এতটা নিচু মনের আমি না। আর আমার বেশীরভাগ গল্প‌ই আমার জীবন থেকে নেয়া, অনেকের জীবনেই একরকমের গল্প থাকতে পারে। আমি লিখতে জানি,আমার কপি করা লাগে না। যদি আমার গল্প ফুরিয়েও যায় লেখা বন্ধ করে দেবো তাও কপি করবো না।‌ একসময় প্রথমদিকে ফেসবুকে কপিবাজ কথাটা শোনা লাগতো কারণ তখন আমাকে কেউ চিনতো না। আজ রাইটার হিসেবে আমাকে যারা চেনেন এবং যাদের সাপোর্টে আমি লেখালেখি নির্বিঘ্নে চালিয়ে যেতে পেরেছি তারা আমার ভালোবাসা জানবেন। ❤️
দুইজন মানুষ যারা ডিভোর্সের পর একে অপরকে সম্মান করে নিজেদের ভেতর একটা বন্ধুত্ব গড়ে তুলেছে কিন্তু এইটা আমরা মানবো কেন? আমরা কথায় কথায় ঝগড়া করে বফকে ব্লক দেয়া, ডিভোর্সের পর হাজবেন্ড/ওয়াইফের নামে মামলা করে জেল খাটানোর গুন্ডা দিয়ে পেটানোর ভয় দেখানো আর সম্পর্ক নষ্ট হয়ে যাবার পর তার নামে অন্যদের কাছে আজেবাজে কথা বলে বেড়িয়ে নিজেকে ভালো আর তাকে দোষী বানানো মানসিকভাবে দুর্বল জাতি। তাহসান মিথিলা তাইলে কেন নিজেদের মধ্যে বন্ধুত্ব বজায় রাখবে ডিভোর্সের পরেও? এইটা তো আমরা মানবো না। 🥱
কিছু কিছু ব‌ই এমন থাকে যেটার ক্ষেত্রে পারফেকশন কথাটা খাটে। সেইসব ব‌ই পড়ে আপনার মনে হবে কোন বিখ্যাত রাঁধুনীর হাতে রান্না করা এমন কোন খাবার যাতে ঝাল,নুন,তেল,লবন,মসলা সবকিছু ঠিক ঠিক হয়েছে একদম যেরকমটা দরকার। ভারতীয় লেখকরা গল্প বড় করেন এরকম অভিযোগ তাদের নামে প্রায়ই শোনা যায়। কিন্তু কিছু বই এমন থাকে হাজার হাজার পৃষ্ঠা হ‌ওয়া সত্ত্বেও একটা পৃষ্ঠাও অহেতুক বলে মনে হয় না। বরং শত বছরের পুরনো ইতিহাস তুলে ধরার জন্য হাজার পৃষ্ঠা কম‌ই মনে হয়। প্রথম আলো! একটা বইয়ে লেখক যা দেখিয়েছেন অনেক লেখক হয়তো তাদের পুরো ক্যারিয়ারে যতগুলো ব‌ই লিখেছেন সবগুলো মিলেও এই ব‌ইয়ের সমান তথ্য দিতে পারেননি। কারণ এই ব‌ইটা লেখার আগে সুনীল গঙ্গোপাধ্যায় যে পরিমাণ স্টাডি করেছেন রসকষহীন ঐসব নন ফিকশন হয়তো আমি সারাজীবনেও অতগুলো পড়তে পারবো না। প্রচ্ছদ দেখে বোঝা যায় গল্পের মুল ঐতিহাসিক তিন চরিত্র হলো রবীন্দ্রনাথ ঠাকুর,স্বামী বিবেকানন্দ এবং রামকৃষ্ণ পরমহংস। বঙ্কিমচন্দ্র, ঈশ্বরচন্দ্র বিদ্যাসাগর এরা মুলত 'সেই সময়' উপন্যাসেই মুখ্য চরিত্র ছিল। এখানেও তাদের শেষ জীবনের খানিকটা কথা রয়ে গেছে। এছাড়াও ত্রিপুরার রাজপরিবার,মহারাজা বীরচন্দ্র মানিক্য,যুবরাজ রাধাকিশোর,ভরত, ভূমিসুতা,শশীভূষন,দ্বারকানাথ,বসন্তমঞ্জুরি, যাদুগোপাল এই সব কাল্পনিক চরিত্রগুলো (নিশ্চিত না) গল্পে রস যোগানের কাজটা করেছে। তথ্যভারাক্রান্ত ব‌ই পড়ে যাদের অভ্যাস নেই তারাও নেহায়েৎ ভরত,ভূমিসুতার কারণেই ব‌ইটা শেষ না করে রাখতে পারবে না। ভরত ভূমিসুতা এরা দুজনেই যেন সত্যিকার প্রেমের এক আদর্শ উদাহরণ। ঠিক দেখা হলো,প্রেম হলো,বিয়ে হলো টাইপ জীবন এদের না। বাধাবিপত্তি ও চড়াই উতরাই পার হ‌ওয়া কাকে বলে সেটা এদের জীবন কাহিনী পড়লে বুঝবেন। রবীন্দ্রনাথ ঠাকুর- রবীন্দ্রনাথ ঠাকুরের ভক্ত না বাংলায় এমন মানুষ পাওয়া ভার। সুনীল গঙ্গোপাধ্যায়ের কল্যানে লেখক রবীন্দ্রনাথকে ছেড়ে ব্যক্তি রবীন্দ্রনাথকে আরো ভালো করে চিনলাম এই ব‌ইটার মাধ্যমে। তার স্বপ্রতিভ, মেধাবী ও পরিশ্রমী সত্ত্বাটা রীতিমতো অনুপ্রেরণা জোগাবে অনেকের। রবীন্দ্রনাথ-কাদম্বরীর সম্পর্ক আর কাদম্বরীর মৃত্যু নিয়ে আমাদের ভেতর এতকাল ধরে পুষে বড় করা ধারনাগুলো যে কতটা ভুলভাল সেটা প্রথম আলো না পড়লে জানা হতো না। কাদম্বরীর মৃত্যুর জন্য রবীন্দ্রনাথ দায়ী কি দায়ী না সেটা পরের বিষয় কিন্তু আপনি কি জানতেন কাদম্বরীর স্বামী জোতিরিন্দ্রনাথের‌ও দোষ ততটাই? তার চরিত্র‌ও খুব একটা সুবিধার ছিল না। তবে তিনি প্রতিভাবান মানুষ ছিলেন। কাদম্বরীর মৃত্যু ও পরবর্তীতে জাহাজ ব্যবসায় বড় লস খেয়ে পাগলের মতো হয়ে না গেলে হয়তো তিনিও কবি হিসেবে বেশ নাম করতেন। আমরা যেরকম আনমনে গুণগণ করে রবীন্দ্রনাথের বিভিন্ন গানের সুর ভাজি, রবীন্দ্রনাথ কি করতেন? তিনি কার সুর ভাজতেন? হ্যাঁ তার‌ই। জায়গায় বসে নতুন গান তৈরি করে মুহুর্তে সুর বসিয়ে গেয়ে উঠতেন তিনি। জোতিরিন্দ্রনাথ পিয়ানো বাজাতেন,যে সুর তিনি তুলতেন সেই সুরেই কথা বসিয়ে দিতেন আমাদের এই প্রিয় কবিটি। আমাকে সবচেয়ে মুগ্ধ করেছে রবীন্দ্রনাথের পরিশ্রমী সত্ত্বাটা।‌ একজন লেখক,কবি,জমিদার, একজন স্বামী,কন্যাদায়গ্রস্থ পিতা,পারিবারিক বিভিন্ন সাহিত্য পত্রিকার সম্পাদক,একজন সুবক্তা। সারাদিন শতেক কাজ,বাজারে ঋনের বোঝা মাথায় নিয়ে,ব্যবসায়ে যুক্ত হয়ে,পারিবারিক মামলা মোকদ্দমা নিয়ে উকিলের কাছে ছোটাছুটি করে কিভাবে যে দিন থেকে রাত হতো তার ঠিক নেই। তারপরেও রাতটা রেখে দিতেন কাব্যচর্চার জন্য। সারাদিনে কিছু লিখতে না পারলে ছটফট করতেন তিনি। সাহিত্য পত্রিকায় লেখার জন্য তখন খুব বেশী লেখক,কবি পাওয়া যেতো না। রবীন্দ্রনাথ নিজেই দুহাতে কলম চালিয়ে পাতা ভরিয়ে ফেলতেন। তার এই যে এত এত লেখা এখন এই শতবর্ষ পরেও আমরা পাঠকেরা আগ্রহের সাথে পড়ছি সাহিত্য পত্রিকার এই ভার মাথার ওপর না থাকলে হয়তো সংখ্যাটা অর্ধেক হয়ে যেত। কাজের চাপে লেখাই হয়ে উঠতো না তার।‌ কিন্তু এই যে সাহিত্য পাতা ভরাতে হবে এই প্রেশারেই তিনি সারাদিনে‌ শতেক কাজের ভিড়েও এত লিখে ফেলতেন। লিখতে ভালোবাসতেন তিনি, লেখার মাঝে নিজেকে খুঁজে পেতেন। রবীন্দ্রনাথের জীবনে নারীর ভূমিকা অন্যরকম। প্রথমে কাদম্বরী,তারপর ইন্দিরা,কখনো রানু এরা তার লেখায় অন্যরকম অনুপ্রেরণা জুগিয়েছে। কাদম্বরী বাদে কাউকেই তার প্রেয়সী বলা যাবে না। আসলে লেখকের লেখায় প্রানের ছোঁয়া লাগাতে নারী নামক কোমলতার প্রয়োজন অস্বীকার করা যায় না। রবীন্দ্রনাথের অনেকগুলো নামের মধ্যে গুরুদেব একটা। অনেকেই তাকে গুরুদেব বলে ডাকেন। কারনটা খোলাসা হলো এই ব‌ইয়ে। রবীন্দ্রনাথ একটা স্কুল খুলেছিলেন,তাকে আশ্রম‌ও বলা যায়। সেখানে ছেলেমেয়েদের তিনি ইংরেজ শিক্ষাপদ্ধতি থেকে দূরে নিয়ে প্রাচীন ভারতের পদ্ধতি অবলম্বন করে শিক্ষা দিতেন,তারা তাকে গুরুদেব ডাকতে ডাকতেই তিনি গুরুদেব হলেন। বলাই বাহুল্য রবীন্দ্রনাথ এমন কবি ও সাহিত্যিক ছিলেন না যিনি কাগজ কলমের বাইরে দেশের কোন খবর‌ই রাখতেন না। শতেক কাজের মাঝেও তিনি দেশকে ভালবাসতেন,ইংরেজদের কাছে দেশের মানুষের অপমানে তার রক্ত গরম হয়ে উঠতো। দেবেন্দ্রনাথ ঠাকুরের উপস্থিতি এই উপন্যাসে সেরকমভাবে না থাকলেও এটা পরিস্কার করে দেয়া হয়েছে যে ঠাকুর পরিবারের সব খবর‌ই সবসময় তিনি রাখতেন এবং দূর থেকে কলকাঠি নাড়তেন। ঠাকুর পরিবারে তিনিই ছিলেন সর্বেসর্বা এবং অন্যসকল পুত্রের থেকে রবীন্দ্রনাথের ওপরেই তার ভরসা ছিল বেশী।‌ দেবেন্দ্রনাথের একটা জিনিস যেটা আমাকে মুগ্ধ করে সেটা হলো তার সাহিত্যমন। বাবা এরকম সাহিত্যমনা,পরিবারে প্রত্যক্ষভাবে সাংস্কৃতিক ও শৈল্পিক পরিবেশ এবং সবাই কোনো না কোনোভাবে সাহিত্যের সাথে জড়িত এরকম পরিবারে জন্ম নিলেই আসলে রবীন্দ্রনাথের মতো লেখক জন্মানো সম্ভব। রবীন্দ্রনাথ শুধু প্রতিভাবান ছিলেন না,তিনি পরিশ্রমী ছিলেন। প্রতিভার সাথে পরিশ্রমের সংমিশ্রণেই একজন লেখক অমর হয়ে থাকেন শত শত বছর। রবীন্দ্রনাথের ভাগ্নি সরলা নামের একটি শক্তিশালী মেয়ে এই ব্রাক্ষ পরিবারেই জন্ম নিয়েও তৎকালীন সমাজের বিরুদ্ধে গিয়ে সবার বক্রদৃষ্টি উপেক্ষা করে পঁচিশ বছর অব্দি বিয়ে না করে ছিলেন। তার আগ্রহের বিষয় ছিল স্বাধীনতা। তিনি চেয়েছিলেন তখনকার অল্পবয়সী পুরুষেরা প্রেমে পড়ে ছোঁকছোঁক করবার বদলে হাতিয়ার তুলে নিক,যুদ্ধ করুক ইংরেজদের বিরুদ্ধে। ইন্দিরার সাথে প্রমথ চৌধুরীর বিয়ে নিয়েও অনেক অজানা তথ্য পাঠক জানবে এই উপন্যাসে। জানবে জগদীশচন্দ্র বসুর বিভিন্ন আবিস্কার এবং তার প্রতি ইংরেজদের হিংসাত্মক মনোভাবের কথা। অন্যতম শক্তিশালী একটি চরিত্র ডাক্তার মহেন্দ্রলাল সরকারের কথা। আছে বাল গঙ্গাধর তিলক এবং কিছু পরিমানে গান্ধীজিও। রামকৃষ্ণ পরমহংস,স্বামী বিবেকানন্দ- রামকৃষ্ণ আর বিবেকানন্দকে আলাদা করে বলা সম্ভব না।‌‌ দুজন একে অপরের সাথে এমন‌ই আষ্টেপৃষ্ঠে জড়িয়ে ছিলেন। রামকৃষ্ণ ছিলেন কালীভক্ত আর প্রথম জীবনের নরেন রীতিমতো নাস্তিক। তবুও প্রথমবার নরেনকে দেখেই রামকৃষ্ণের কি যে হয়ে গেল বলা ভার! তারপর থেকেই নরেনকে তিনি কাছছাড়া করতে চাইতেন না। তার ভেতরে একটা বদ্ধমূল ধারণা জন্মে গিয়েছিলো এই নরেন‌ই তার ফেলে যাওয়া কাজ সম্পূর্ণ করবে এবং বিশ্ববাসীর সামনে তুলে ধরবে। রামকৃষ্ণের একটা কথা আমার খুব‌ই মনে ধরেছে, "খালি পেটে ধর্ম হয় না।" আগে দেশের মানুষ পেটপুরে খেতে পাবে তারপর ধর্মের কথা। নরেন থেকে বিবেকানন্দ হয়ে ওঠার গল্প লম্বা গল্প। সেটা ব‌ই না পড়ে বুঝবেন না। তবে বিবেকানন্দ মানুষটা দারুন ছিলেন। কখনো শক্তিশালী এক বক্তা পরক্ষনেই মজাদার এক মানুষ,মায়ের কাছে গেলে তার সেই পূর্বের বিলে। জীবনের শেষদিন পর্যন্ত তিনি মানবসেবার কথা ধর্মের প্রচারের থেকে বেশী প্রচার করেছেন। তার গুরু রামকৃষ্ণদেব যেরকমটা তাকে নিয়ে স্বপ্ন দেখতেন। ঐক্য! ঐক‌্য‌ই ছিল তার মুলমন্ত্র। নিবেদিতা ওরফে মার্গারেট এলিজাবেথ নোবেল। একজন আইরিশ মেয়ে স্বামী বিবেকানন্দের চরম ও পরম ভক্ত ছিলেন। তাকেই গুরু ও তাকেই রাজা মেনে তিনি আমৃত্যু বিবেকানন্দের পথে চলতে চেয়েছেন। বিবেকানন্দ প্রথম দিকে তাকে দীক্ষা দিলেও পরবর্তীতে তার মনের তরল ভাবের খবর পেয়ে একটু দূরত্ব বজায় রেখে চলতেন। তা সত্ত্বেও মার্গারেট সবসময়‌ই বিবেকানন্দের জন্য ব্যাকুল ছিলেন। বিবেকানন্দের কাছাকাছি থাকার জন্য‌ই এই সারাজীবনেও বিয়ে থা না করা এই মেয়েটি ভারতবর্ষে চলে আসেন এবং একপর্যায়ে ভারতের শোষিত হীন অবস্থা দেখে নিজেই ভারতের স্বাধীনতার জন্য নিজের জাতের বিরুদ্ধে ভারতের জনগণের একজন হয়ে তাদেরকে উৎসাহ, অনুপ্রেরণা দিতে থাকেন। এরকম মানুষ সত্যিই মেলা ভার। আর বরাবরের মতোই ইংরেজ শোষনের কথা আর কি বলবো! সংস্কৃতি,ব্যবসা বানিজ্য ইত্যাদি বিভিন্ন ক্ষেত্রে ভারতীয়দের সবসময় পায়ের তলে রাখা এবং রাজার জাতের দাসত্ব করার জন্য যেটুকু দরকার তার বেশী শিক্ষার সুযোগ না দেয়া। হিন্দু মুসলমান দাঙ্গা বাঁধিয়ে সংহতি নষ্ট করাতেও তারা দক্ষ ছিল। সামান্য বিদ্রোহ মাথাচাড়া দিয়ে উঠলেও সেটা সাথে সাথে নির্মূল করে দেয়া,প্লেগের সময় রোগের নামে ভারতবাসীদের ওপর অকথ্য নির্যাতন চালানো। তবে এটাও ঠিক যে সব ইংরেজ এক না। এই ইংরেজ থেকেই তো ডিরোজিও,বেথুনদের মতো সাহেবরাও নিজেদের যোগ্যতা প্রমান করেছেন। আর লেখকের মতে ইউরোপ আমেরিকার উচ্চপদস্থ সাহেবরা তৎকালীন ভারতে যেসব ইংরেজ পাঠাতেন তারা খুবই নিচু জাতের এবং নিজেদের দেশে তাদের তেমন মূল্য নেই। রানী ভিক্টোরিয়া খবর‌ও রাখতেন না ভারতবর্ষ কিভাবে শোষণ করে তারা দেশ চালাতেন। এতটুকু প্রতিবাদ কালাপানি পার হয়ে ওপারে যাবার আগেই প্রতিবাদকারীর জেল হয়ে যেত। ব‌ই পড়তে ভালোবাসেন কিন্তু ফিকশন পছন্দ হয় না এরকম যেসব পাঠক আছেন, ইতিহাসের স্বাদ আস্বাদন করতে পড়তে পারেন সুনীলের এই টাইম ট্রিলজি। এত চমৎকারভাবে এত বেশী পরিমাণে ইতিহাস লেখক তার এই সিরিজে ফুটিয়ে তুলেছেন যে হাজার পৃষ্ঠা কম মনে হবে। লেখকের মেধা,বুদ্ধি,পরিশ্রমের ক্ষমতাকে প্রশংসা না করলে পাপ হবে।
অনলাইন থেকে প্রায় আট হাজার টাকার একটা ড্রেস অর্ডার করে বসে আছি। ক্যাশ অন ডেলিভারি। এদিকে শাহেদ কিছুই জানে না। সে বরং উল্টা পরশু রাতে বলতেছিলো, এ মাসে টাকা পয়সার খুব টানাটানি। এবার আর তোমাকে হাতখরচা দিতেছি না। কিছু টাকা জমিয়ে বাড়িটা রং করাবো। আমি চুপ করে দাঁড়িয়ে থেকেছি, আট হাজার টাকার অর্ডার বাড়িতে আসলে সম্ভাব্য কি কি হতে পারে সেই চিন্তা করতেছি। অর্ডার ডেলিভারির দিন সকাল থেকেই আমি ঘরের ভেতর লুকিয়ে আছি। শাহেদ আজ বাসায় আছে। সকালের দিকে মনমরা হয়ে বলেছি, বিয়ের সময় কতো বড় বড় কথা বলছিলে, সারাজীবন পাশে থাকবো! অথচ এখন‌ দেখো! একটা দিন ছুটিও নিতে পারো না আমার জন্য! পুরুষ মানুষ এভাবেই বদলে যায় হুহু! খোঁচা কথায় কাজ হয়েছে। শাহেদ ছুটি নিয়ে ঘরে বসে আছে। আর আমি বেডরুমের দরজা বন্ধ করে ওদের ফোনকলের জন্য অপেক্ষা করতেছি। ফোন এসেছে, হ্যালো ম্যাম! ইউ হ্যাভ এ পার্সেল! আমি আপনার বাসার নিচে দাঁড়িয়ে আছি। একটু আসবেন? আমি দরজা খুলে পা টিপে টিপে বেরিয়ে এসে জানালা দিয়ে উঁকি দিলাম।‌ ইয়াং একটা ছেলে অর্ডার নিয়ে এসেছে। শাহেদ ড্রয়িংরুমে অ্যাকুরিয়ামের পানি বদলাচ্ছিল। আমি তার পাশে গিয়ে ভিতু ভঙ্গিতে দাঁড়িয়ে র‌ইলাম। শাহেদ ভুরু কুঁচকে তাকিয়ে চাটগাঁইয়া ভাষায় বললো, কিচ্ছে? -আমার এক্স বয়ফ্রেন্ড চলে এসেছে। :মানে কি? -কলেজে থাকতে রিলেশন ছিল। তারপর খুব ডিস্টার্ব করতো। এখন বাসার নিচে এসে দাঁড়িয়ে আছে। শাহেদ রাগী গলায় বললো, তোমার বফ ছিল? এতদিন বলো নাই কেন? -ভয়ে বলি নাই! : দাঁড়াও তো! দেখে আসি ঘটনা কতদূর! -যেও না! তোমারে যদি কোপায় মারে? আমার কথা শুনে শাহেদ একটু দমে গেল। তারপর‌ চিন্তিত গলায় বললো, ঠিক বলেছো তো! জামানা খারাপ। আমি বরং পুলিশে ফোন দিই। তারপর ছেলেটার সাথে গিয়ে কথা বলি। কথা বলতে বলতে পুলিশ চলে আসবে। -আচ্ছা দেও। পুলিশের সাথে কথাবার্তা শেষ করে দোয়া ইউনুস পড়ে বুকে ফুঁ দিয়ে বের হওয়ার আগে শাহেদ একবার আমার দিকে একবার কঠিন চোখে তাকিয়ে বললো, ভুল করেছি মেয়েমানুষ বিয়ে করে! মেয়েমানুষ যত অশান্তির মূল! বলেই নেমে গেল। আমি ঘরে এসে দরজা বন্ধ করে খাটের নিচে বসে র‌ইলাম। আধাঘণ্টা পর খাটের নিচ থেকেই শুনলাম শাহেদ দরজা ধাক্কাচ্ছে আর বলছে, অই খোলো! তোমার অনলাইন ড্রেস পিন্দে বসে থাকো নাও।
বিল গেটসের বৌয়ের সাথে তার ডিভোর্স হ‌ইছে বলে নাচানাচি করা মেয়েগুলোকে বিল গেটস বিয়ে করবে বলে মনে হয় না। তাহলে আপনারা এত খুশি কেন? আর যারা বলছে ওর বৌয়ের কোন লোভ নাই,বিল গেটসের মত মানুষকে ছেড়ে দিলো!ভাই ডিভোর্সের পর‌ও এলিমনি মানি নামে একটা ব্যাপার থাকে। তারচেয়েও বড় ব্যাপার নাই নাই করেও তার বৌয়ের কাছে এখন পর্যন্ত যে টাকা আছে সেটাও আপনারা জন্মে দেখেন নাই। টাকায় সুখ আসে কি আসেনা আমি জানিনা কিন্তু যে জাতির টাকা নাই, স্বাধীনতা নাই, উন্নতির ইচ্ছাও নাই তাদের একমাত্র কাজ যে বসে বসে সমালোচনা করা সেটা আমাদের বাঙ্গালী ভাইবোনদের দেখলেই বোঝা যায়। 🥱🥱 
গত কয়েকদিনে আমার করা উদ্ভট কর্মকান্ডগুলো: ১.ফোনে হাজারখানেক টাকা বিকাশ করার বদলে রিচার্জ করে ফেলা। ২.রকমারিতে এক‌ই ব‌ই দুইটা অর্ডার দেয়া, এদিকে অন্য যে ব‌ই দরকার সেটা না দেয়া। ৩.দারাজে গেঞ্জি অর্ডার দিয়ে সাইজে ছোট হ‌ওয়া। ৪.অতি উৎসাহী হয়ে একজনকে দারুন কিছু ব‌ই সাজেস্ট করা, তারপর আমার সেই ব‌ইগুলো নিয়ে তার হাওয়া হয়ে যাওয়া। ৫.পাশের বাসার এক বয়স্ক ছেলেকে বাচ্চা ভেবে হাই হ্যালো করা,যার মা আবার নামকরা পাশের বাসার আন্টি। ৬.লুডো খেলতে গিয়ে এক মিলিয়নের গেম স্লো ভেবে ক্যান্সেল করে সব কয়েন হারানো। ৭.ইফতারের জন্য কয়েক গ্লাস ডাব কেটে তারপর সেই ডাব পায়ের এক ধাক্কায় উল্টে ফেলে দেয়া। ৮.উদাস মনে শ্যাম্পু ভেবে ফেসওয়াশ দিয়ে চুল ধুয়ে ফেলা। ৯.পাখি ধরতে গিয়ে পাখির ইয়ে মেশানো পানির মধ্যে আছাড় খেয়ে পড়া। এইজন্যই কবি বলেছেন অভাগা যেদিকে চায় সাগর শুকায়ে যায়। আমার কথা ভেবেই সম্ভবত লাইনটা তার মাথায় এসেছিলো। 🙂🙂
বান্ধবীর তিনমাসের রিলেশনশিপ সদ্য ব্রেকাপ হয়েছে। আমার কাছে এসে কাঁদতে কাঁদতে বললো, জীবনে ওর কাছে ফিরে যাবো না। ভাবতে পারবি না কিভাবে আমাকে ঠকিয়েছে। সুন্দরমত একটা মেয়ে বেস্টফ্রেন্ড আছে তার সাথে কথা বলতে মানা করেছি বলে আমাকে বলেছে আমি চিপ মেন্টালিটি। আমি আঁতকে উঠে বললাম,আমি জানতাম এই ছেলেটা এরকম। প্রথম দিনেই তোর জন্য ওকে আমার পারফেক্ট মনে হয় নাই বলছিলাম না? তুই তো শুনলি না! তুই ভাবলি আমি সিঙ্গেল বলে জেলাস হয়ে এসব বলছি। বান্ধবী আমার ওড়নায় নাক মুছতে মুছতে বললো,সরি! আর কোনোদিন তোর কথা অমান্য করবো না। জীবনে বন্ধুবান্ধব‌ই সবচেয়ে আপন। ঐ সব হারামজাদা টাইপের ছেলের সাথে কেন যে জড়াতে গেলাম! আমি হ্যাঁ সূচক সায় দিয়ে ওর মাথায় হাত বুলাতে লাগলাম। সদ্য ব্রেকাপ হলে মনমেজাজ খারাপ থাকে। কি না কি করে বসে এইজন্য ওকে নিয়ে ঘুরতে বের হলাম। যা কখনো করি না তাই করলাম, নিজের টাকায় ট্রিট দিলাম। তারপর ওকে বাসায় পৌছে দিয়ে নিজের বাসায় পা রাখতে না রাখতেই ও ফোন দিয়ে বললো,প্যাঁচ‌আপ হয়ে গেছে দোস্ত! ও সরি বলছে,একটা সেকেন্ড চান্স চাইছে। আমি দীর্ঘশ্বাস ফেলে বললাম,দে! সেকেন্ড চান্স একটা আসলেই দেয়া উচিত। এরপর একমাস কেটে গেল। ওদের আবার ব্রেক‌আপ হলো। এবার ও আমার কাছে আসতেই আমি বললাম, আমি এসব শুনতে রাজি না! তোর আজাইরা প্যাচাল তোর কাছে রাখ প্লিজ। ও ভ্যাঁ ভ্যাঁ করে কাঁদতে কাঁদতে বিষের শিশি বের করে দেখালো। বললো,এবার আমি যদি মানুষের বাচ্চা হয়ে থাকি ওর কাছে ফিরে যাবার আগে যেন বিষ খেয়ে মরে যাই। এবার ব্যাপার খুব সিরিয়াস,ঐ মেয়েটার সাথে হাত ধরাধরি করে ইনস্টাগ্রাম স্টোরি দিয়েছে। বাবাহ কি ক্লোজ! আর কি রোমান্টিক লুক একে অপরের প্রতি! আমার দিকে জীবনে এভাবে তাকায় নাই। আমি অনেক সান্ত্বনা টান্ত্বনা দিয়ে বললাম, ধৈর্য ধর। খারাপ সময় কারো চিরকাল থাকে না। আজ যার জন্য আফসোস করছিস একবছর পর দেখবি তার কথা মনে পড়লে হাসি আসবে। শুকরিয়া আদায় করে বলবি,চলে গেছে বলেই আজ আমি এত সুখী। যে রিলেশনে দুইটা মানুষের মধ্যে বারবার এত অশান্তি হয় তাদের যদি বিয়েও হয় কোনোদিন সুখ আসে না। জীবনে প্রেমটাই সব না। আমাকে দেখ সিঙ্গেল আছি কত সুখে আছি! ও নাকে কাঁদতে কাঁদতে বললো, ঠিক দোস্ত! তোর মত সিঙ্গেল থাকবো ব‌ই পড়বো। কয়টা ব‌ই দে! এখন থেকে তোর মত লাইফ লিড করবো। আমি ওকে কয়টা মোটিভেশনাল ব‌ই দিলাম। এগুলো ডিপ্রেশন কাটাতে কাজে আসবে। তৃতীয় দিনের দিন ওর টাইমলাইনে দেখলাম ঐ ছেলেটার সাথে আবার ইন আ রিলেশনশিপ স্ট্যাটাস দিছে। আমার ব্রক্ষতালু জ্বলে গেল। ও মেসেজ দিয়ে বললো, দোস্ত ও আর একটা মাত্র চান্স চায়। শুধুমাত্র আমার জন্য ওর এত বছরের মেয়ে বেস্ট ফ্রেন্ডটারে ছেড়ে দিলো। আসলেই ভালোবাসে বিশ্বাস কর! আমি জবাব দিলাম না।‌ এরপর অনেকদিন ওর সাথে কথা নাই। তারপর আবার একদিন নাকে কাঁদতে কাঁদতে মেসেঞ্জারে কল দিয়ে বললো, দোস্ত! তুই ঠিক ছিলি! ও ঐ মেয়ের সাথে গোপনে সম্পর্ক রেখেছে,সব‌ই চলে শুধু আমি জানি না! কেন যে আমি ওর মতো জানোয়ারকে বিশ্বাস করলাম! আমার লাইফটা শেষ হয়ে গেল রে!.... এইপর্যন্ত বলেই ও দম টেনে টেনে হাঁপাতে লাগলো। ওর ভাবগতিক ভালো ঠেকছে না দেখে আমি দৌড়ে গেলাম ওর বাসায়। দেখি গলায় দড়ি দেবার সব বন্দোবস্ত কমপ্লিট। কোনোরকমে সামলে সুমলে বললাম, কেন বারবার এক‌ই ভুল করিস? কেন বুঝিস না এইসব ছেলেরা ভালো হয় না? কেন বুঝিস না এসব থেকে সরে না গেলে জীবনে শান্তি আসে না? আমার কাছে ভালোবাসার থেকে মনের শান্তি অনেক বেশী জরুরী তা জানিস? যে ভালোবাসা শান্তি দেয় না তার আমি কেঁথা পুড়ি। ও কাঁদতে কাঁদতে চোখের পানিও শুকিয়ে ফেলেছে। শুকনো মুখে নাক টানতে লাগলো। আমি একটু প্রকৃতির ডাকে সাড়া দিতে বাথরুমে গেছি শুনি ওর ফোন বাজছে। কোনমতে তাড়াহুড়ো করে বের হয়ে আসতেই দেখি ও আমার সামনে অপরাধীর ভঙ্গি করে দাঁড়িয়ে আছে। বললো, দোস্ত ও একটা লাস্ট চান্স...... আমি ওর কথা শেষ করতে দিলাম না। হাতের কাছে চেয়ারটা ছিল ও গলায় দড়ি দেয়ার জন্য রেখেছে সেটা নিয়ে ওর মাথা বরাবর ছুঁড়ে দিলাম। ও কোনোমতে নিজেকে সাইডে সরিয়ে অবাক চোখে আমার দিকে তাকাতেই ফুলদানিটা ছুঁড়ে মারলাম। তারপর হেয়ার স্ট্রেইটনার, চিরুনি, গামছা, বাথরুমের মগ,বালতি ছুঁড়তে ছুঁড়তে বললাম,আর কোনদিন আমার কাছে এই ছেলের কথা বলতে যাইস,তোরে আমি জানে মেরে ফেলবো। এইটা আমার কথার কথা না, সত্যি মারবো! ও আমার দিকে বিস্ফারিত চোখে তাকিয়ে আছে, এদিকে ওর বফ ফোনে আতঙ্কিত হয়ে বারবার বলছে,হ্যালো জান হ্যালো! তুমি উল্টাপাল্টা কিছু ক‌ইরো না একটা লাস্ট চান্স আমাকে দাও,প্লিজ! 
ছেলেটা তার বিয়ের ঠিক এক মিনিট আগে সে জানতে পেরেছে যে, এতদিন ধরে আমি তাকেই ভালবাসতাম। মনে মনে তাকেই চাইতাম। কিন্তু কখনো মুখে বলিনি। বিয়ের কাবিননামায় স‌ই করার একমিনিট আগে তার এক ফ্রেন্ড তার কানেকানে বলেছে যে, এতদিন ধরে লাবণ্য শুধু তোকেই ভালোবাসতো। আমরা সবাই জানতাম শুধু তুই জানতি না। বিয়ে হয়ে যাচ্ছে,তাই জানিয়ে দিলাম। সে কাবিনে স‌ই করলো না। উঠে দাঁড়ালো। কাজী সাহেবকে বললো, এটাতো হিন্দু বিয়ে না। লগ্নটগ্নের কোন ব্যাপার নাই। আমি একটু আসছি। একজনের সাথে দেখা করতে যাবো। বিয়ে না করেই সে উঠে পড়লো। আমার নাম্বারে ফোন দিয়ে বললো, ওমুক কফিশপে আসো এক্ষুনি। তোমার সাথে আমার খুব জরুরী কথা। তার বিয়ে হয়ে যাচ্ছে বলে এতক্ষণ আমি কেঁদে বুক ভাসাচ্ছিলাম। শেষ মুহূর্তে আমার হৃদয়ে যেন আশার আলো জাগ্রত হলো। তাহলে কি নাটকীয় কিছু হতে চলেছে? সব ফেলে সে আমার হয়ে যাচ্ছে! সৃষ্টিকর্তার ইচ্ছা থাকলে কি না হয়! ভেবেছিলাম সুইসাইড করবো,শেষ মুহূর্তে তার কল পেয়ে বিষের শিশি জানালা দিয়ে ফেলে দিয়েছি। কফিশপে বসে আছি।‌ দশমিনিট দেরী করে সে উপস্থিত হলো। বিয়ের পোশাকে দৌড়াতে দৌড়াতে এসেছে বলে ঘেমে নেয়ে একাকার অবস্থা তার। কফিশপের এসিতে বসে প্রথমে খানিকক্ষণ রেস্ট নিলো। নীরবতা ভেঙ্গে আমি প্রথম কথা বললাম, আপনি আমার জন্য বিয়ে ফেলে উঠে এলেন? উনি খানিকক্ষণ অপলক দৃষ্টিতে আমার দিকে তাকিয়ে থেকে বললেন, তুমি আমাকে ভালোবাসো এটা আগে বলোনি কেন? আমি উত্তর না দিয়ে মাথা নিচু করে র‌ইলাম। আমার ধারণা ছিল উনি রাজি হবেন না। এইজন্য কখনোই বলি নাই। সন্তর্পণে ভালোবাসা নিজের ভেতরে কবর দিয়ে রেখেছি। উনি আবার বললেন, বলো! কেন বলো নি আমাকে ভালোবাসো? কেন? আজ এই শেষ মুহূর্তে আমি যদি জানতে না পারতাম তাহলে কি হতো? আমার তো বিয়ে হয়ে যেতো! আবেগে আমার চোখে পানি চলে এলো। সত্যিই আমি এত বোকা! যে ছেলেটা আগে বললেই রাজি হতো তাকে নিয়ে আমি এতদিন কতো কি-ই না ভেবেছি। ভেবেছি তার ইগো বেশী,রাজি হবে না,আমি তার যোগ্য না আরো কতো কি! আমি লাজুক গলায় বললাম, চা-কফি কিছু খাবেন? উনি উঠে দাঁড়াতে দাঁড়াতে বললেন, নাহ! আমি এখন চলে যাবো। বিয়ে ফেলে এসেছি। যেটা বলার জন্য আসা, তুমি আমাকে ভালোবাসো আমি তোমাকে রিজেক্ট করলাম। আগে যদি জানতাম তুমি আমাকে ভালোবাসো তাহলে আগে রিজেক্ট করতে পারতাম। এখন জানলাম তাই এখন রিজেক্ট করলাম। বিয়ে হয়ে গেলে যদি জানতে পারতাম তাহলে বিয়ের পর রিজেক্ট করলে ভাবতে আমার হাতে অপশন নাই বলে বলেছি! তাই আগে জানতে পেরেছি বলে নিজে এসে বলে গেলাম।
আমার খুব পছন্দের কিছু ব‌ইয়ের নাম আজ বলবো। সেইসাথে বলবো কেন পছন্দ সেটাও। ১.মধ্যাহ্ন- হুমায়ূন আহমেদ প্রিয় লেখকের এই লেখাটা আমার সবচেয়ে প্রিয়। অনেকেই হুমায়ূন আহমেদের জোছনা ও জননীর গল্প,অপেক্ষা এগুলোকে মাস্টারপিস বলে থাকেন। কিন্তু আমার পছন্দের শীর্ষে আছে মধ্যাহ্ন। মধ্যাহ্ন একটি ইতিহাসনির্ভর উপন্যাস।‌যাতে ফুটে উঠেছে ইংরেজ শাসনের সময়কার হতদরিদ্র বাঙালি মানুষদের দৈনন্দিন দুঃখের চিত্র,সেই সাথে তৎকালীন জমিদারের বিলাসিতাও। পাঠক বিভ্রান্ত হতে বাধ্য হবে কারণ এই উপন্যাসের কোথায় সত্য আর কোথায় লেখকের বানানো সেটা কারো পক্ষে ধরা সম্ভব না। ২.সেই সময়- সুনীল গঙ্গোপাধ্যায় আমি বুকে হাত দিয়ে নির্দ্বিধায় বলবো এই ব‌ইটি নোবেল পাওয়ার যোগ্য। কি নেই এই ব‌ইয়ে? ইংরেজ শাসনামলের প্রথম দিককার সময়টাকে লেখক এত চমৎকারভাবে ফুটিয়ে তুলেছেন যে পাঠক চোখের সামনে ভারতের ইতিহাস পরিস্কার দেখতে পাবে। তাদের চোখের সামনে দিয়ে হেঁটে বেড়াবে ঈশ্বরচন্দ্র বিদ্যাসাগর,মাইকেল মধুসূদন দত্ত,কালিপ্রসন্ন সিংহ,বঙ্কিমচন্দ্র,রানী রাসমনির মতো বিখ্যাত মানুষেরা। আছে ভারতপ্রেমী বেথুন সাহেবের কথা যিনি অন্তঃপুরের নারীদের শিক্ষার জন্য উঠেপড়ে লেগেছিলেন। আছে মঙ্গল পান্ডের কথা যার ফলে প্রথম সিপাহীদের মাথায় বিদ্রোহের ব্যাপারটা উঁকি দেয়। আছে বিধবা বিবাহের জন্য ঈশ্বরচন্দ্র বিদ্যাসাগরের অক্লান্ত চেষ্টার কথা। এছাড়াও আরো অনেক কিছু। অনেক অনেক কিছু। এক উপন্যাসে এত কিছু হয়তো ভাবাও যায় না।‌ দীর্ঘদিন আচ্ছন্ন ছিলাম এই ব‌ইটা পড়ে। এখন এই ট্রিলজির দ্বিতীয় ব‌ই প্রথম আলো পড়তেছি।‌ এটাও অসাধারণ। সবার জন্য এই ট্রিলজি অবশ্যপাঠ্য হ‌ওয়া উচিত। ৩.কবি- তারাশঙ্কর বন্দোপাধ্যায় "জীবন এতো ছোট কেনে?" গ্রামবাংলার সেই অতি সাধারণ সহজ সরল কবির মনে এত অসাধারণ সুন্দর একটি প্রশ্নের উদয় কিভাবে হলো বলা ভার।‌ তারাশঙ্করের লেখার সাথে প্রথম পরিচয় কবি দিয়ে।‌ তারপর যত‌ই তার লেখা পড়ছি মুগ্ধ হতে আছি।‌ ৪.আদর্শ হিন্দু হোটেল- বিভূতিভূষণ বন্দোপাধ্যায় বিভূতিভূষণের অনেক মাস্টারপিসের ভিড়ে এইটা আমার মোস্ট ফেভারিট। যদিও তার সব লেখাই আমাকে টানে। তার লেখনীশক্তি আমাকে বরাবরই মুগ্ধ করে কিন্তু আমি ঠিক করেছি প্রিয় লেখকদের শুধুমাত্র একটি ব‌ইয়ের নাম‌ই আমি বলবো যেটা সবচেয়ে বেশী ভালো লেগেছে। আর বিভূতিভূষণের আদর্শ হিন্দু হোটেল আমার সবচেয়ে ভালো লাগার একটি উপন্যাস। হাজারি ঠাকুর নামে একজন অতি দরিদ্র রান্নার ঠাকুরের শুধু তার রান্নার গুণেই লাঁথিঝাটা‌ খাওয়া জীবন থেকে ঘুরে দাঁড়ানোর গল্প। গল্প বলার ভঙ্গিটা এত বেশী সাবলীল যে কোনোমতেই সেটাকে গল্প বলতে ইচ্ছে করে না। মনে হয় লেখক ঐ হোটেলে খাতা কলম নিয়ে বসে হাজারী ঠাকুরকে প্রতক্ষ্যদর্শনে গল্প লিখেছেন। ৫. সাতকাহন- সমরেশ মজুমদার সমরেশ মজুমদারের সেরা লেখা। সন্দেহ নেই। কোন মেয়েকে,তার জীবনের টানাপোড়েনগুলোকে,তার তুচ্ছ ক্ষুদ্র সমস্যাগুলোকে হয়তো কোন মেয়েও এতটা সুন্দর করে ফুটিয়ে তুলতে পারতো না যতটা তিনি পেরেছেন।‌ প্রথমে তিনি কাল্পনিক একটা চরিত্র তৈরি করেছেন যেটা তৎকালীন সমাজের হাজারো লক্ষ মেয়ের সত্যিকার জীবনে অহরহ ঘটতো। তারপর সেই চরিত্রকে মারাত্মক ভাবে ইউটার্ন দিয়ে উল্টোপথে নিয়ে গেছেন।‌ তৎকালীন সমাজের অনেক মেয়েই এইরকম ঘুরে দাঁড়ানো দেখলে প্রথমে রীতিমতো আঁতকে উঠবে, তারপর গালে হাত দিয়ে ভাবতে বসবে যে এরকম‌ও সম্ভব! এটা যে সম্ভব সেটা সমরেশ‌ই প্রথম দেখালেন কিনা! তাই এই উপন্যাসটা দুই বাংলার হাজারো মেয়ের এত প্রিয়। ৬.বরফ গলা নদী- জহির রায়হান জহির রায়হানের মোস্ট ফেভারিট ব‌ই আমার এইটা। প্রথমদিকে যদিও পড়তে পড়তে বিরক্ত হচ্ছিলাম। মনে হচ্ছিলো তেমন কিছু তো নেই! রেগুলার প্রেম কাহিনী! এটা এত নামকরা কেন? হেনতেন। কিন্তু সবচেয়ে বড় ধাক্কাটা আমার জন্য অপেক্ষা করছিলো লাস্ট টুইস্টে। সেই ধাক্কার কথা আজো ভুলি নাই।‌‌ যখন‌ই এই উপন্যাসের কথা মনে পড়ে মনটা খারাপ হয়ে যায়। ৭. বিন্দুর ছেলে- শরৎচন্দ্র চট্টোপাধ্যায় শরৎচন্দ্রের কতো ব‌ইই তো আছে! সব ব‌ইই বলতে গেলে সুন্দর।‌ কিন্তু ছোটবেলায় পড়া এই একটা‌ গল্প আমার ঘুরে ফিরে মনে আসে, বারবার পড়ি তবুও সাধ মেটে না।‌ ছোট একটা বাচ্চাকে ঘিরে এক পরিবারে দুই জায়ের মধ্যে সম্পর্কের উত্থান পতন। ভালোবাসার এই তীব্র উচ্ছাস পড়তেও ভালো লাগে। ৮. আমি তপু: মোহাম্মদ জাফর ইকবাল আমি তপু উপন্যাসটা মনে হয় মোটামুটি সবার‌ই পড়া।‌ তপু এক অসহায় ছেলে যাকে নিজের মা অব্দি ভালোবাসে না।‌ভালো না বাসার কারণটাও অযৌক্তিক। চমৎকার একজন ম্যাথমেটিশিয়ান সে যেটা প্রথমদিকে সে নিজেও ধরতে পারে নাই। নিজের সম্পর্কে হীনমন্যতায়‌ই সে নিজের কোন গুণ প্রত্যক্ষ করে নি। সে যে আসলে কি প্রিয়াঙ্কা নামের একটা মেয়ে সেটা তাকে দেখতে সাহায্য করে।‌ জাফর ইকবালের এরকম ইউনিক আর কোনো লেখা আমি পড়ি নাই। নিঃসন্দেহে এটা ওনার মাস্টারপিস। ৯.স্যালভেশন অব আ সেইন্ট: কেইগো হিগাশিনো এত এত দেশী বাঙালি উপন্যাসের গল্প করতে করতে হঠাৎ করেই বিদেশী থ্রিলারে চলে গেলাম। কাজটা হয়তো ঠিক হলো না। কিন্তু আমি যে আমার মোস্ট ফেভারিট ব‌ইয়ের নাম লিখতে বসেছি! এই ব‌ইটার কথা না বললে হবে কিভাবে? জাপানি লেখক কেইগো হিগাশিনো আমার প্রচুর ফেভারিট একজন রাইটার। এই সিরিজের প্রথম ব‌ই দ্য ডিভোশন অব সাসপেক্ট এক্স‌ও আমার অনেক প্রিয়,বেশীরভাগ পাঠকপ্রিয়তা ওটাই পেয়েছে। কিন্তু সেইন্ট আমাকে মারাত্মকভাবে চমকে দিয়েছে।‌ এটা এমন একটা ব‌ই যেটা পড়ার দুই বছর পরেও আমি ভুলতে পারি নাই। প্রতিটা দিন এর কাহিনীটা আমাকে ভাবায়। থ্রিলার মানেই আমরা জানি খুনখারাবী, রক্তপাত। কিন্তু বিনা রক্তপাতে এরকম চমৎকার মাথার খেলা! সৃষ্টিকর্তা প্রদত্ত ব্রেইন‌ না হলে কোন লেখক কিভাবে ভাবতে পারে আমার জানা‌ নেই। ১০.নেক্সাস- মোহাম্মদ নাজিম উদ্দিন একটা সিরিজের প্রথম নয় শেষ নয় মাঝের একটা গল্প আমার মোস্ট ফেভারিট! হাস্যকর ব্যাপার তো বটেই। কিন্তু আমার মতে নাজিম উদ্দীনের বেস্টটা দেয়া হয়েছে এটাতে।‌একটা থ্রিলার ব‌ইয়ে এত্ত এত্ত টুইস্ট! লেখক চাইলেই এর টুইস্টগুলো দিয়ে তিনটা থ্রিলার বানিয়ে ফেলতে পারতেন। সম্ভব ছিল।‌ যে রাতে এটা পড়েছি এক লহমার জন্য‌ও চোখের পাতা এক করতে পারি নাই। এবং পড়ার সময় চোখের পলক পড়লেও বিরক্ত হয়েছি।‌ তবে নেক্সাস‌ পড়ার আগে অবশ্যই এই সিরিজের আগের ব‌ইগুলো আপনাকে পড়তে‌ হবে। অনেকেই আমার কাছে জানতে চান আমার মোস্ট ফেভারিট ব‌ইয়ের নাম‌। নিজের অনেক অনেক প্রিয় ব‌ইয়ের ভীড়ে মোস্ট ফেভারিট ব‌ই হাতড়ে খুঁজে বের করা অনেক কঠিন। মনের মধ্যে তখন আন্দোলন শুরু হয়ে যায়। মন তখন বলে "এটাও নাও,ওটাও নাও। এটা কেন‌ বাদ দিলে,ঐটা বাদ দিয়ে বিরাট ভুল করলে।" তা সত্ত্বেও আমি চোখ বন্ধ করে শুধু দেখে গেছি কোন কোন ব‌ইগুলা আমার মনের কোনে উঁকি দিয়ে যায়,হৃদয়ের গহীনে কোন কোন গল্পগুলা‌ জায়গা দখল করে বসবাস করছে। তার একটা‌ লিস্ট দিয়ে দিলাম। যদিও এখন‌ও অনেক পড়া বাকি, অনেক প্রিয় ব‌ই হয়তো সামনেও হবে। তবে আপাতত এরচেয়ে প্রিয় আর কিছু আমার নাই।
নিউজফিড ভরে গেছে শবেবরাতের মোনাজাতের চাওয়া নিয়ে আর গার্লস গ্রুপ ভরে গেছে সেইসব মেয়েদের পোস্টে যারা গত বছর শবে বরাতে যাকে চাইছে এই বছর পাইছে। একজন তো আরো এডভান্স! গত বছর যাকে চাইছে এইবছর সে তার‌ অনাগত সন্তানের পিতা। অথচ আমার জীবনে যতগুলো শবেবরাত গেছে কোনোটাতেই কখনো একজনকে চাইনাই। একেকবার চাইছি একেকজনকে। তারা প্রত্যেকেই অবশ্য সেলিব্রিটি হ‌ওয়ায় আমার অনাগত সন্তানের পিতা হবার সৌভাগ্য আর অর্জন করতে পারে নাই। কিন্তু আমার চাওয়া সেইজন্য কমে সাধারন মানুষে আসে নাই। আল্লাহর কাছে যখন চাইবো বড় কিছু চাইবো, ছোটখাটো চাওয়ার মতো পাগল আমি না। একটা গল্প আছে,বিরাট এক ধনী এক দরিদ্রকে একটা চেক দিয়ে এমাউন্ট বসাতে বলছে,সে গাধা ব্যাটা লিখছে পঞ্চাশ হাজার। এদেশের অবস্থা অনেকটাই সেরকম। একবছর মোনাজাতে বফকে চায়,পরের বছর বফ ছেড়ে দিয়ে আরেক মেয়ের কাছে চলে যায়। আমি এসবের মধ্যে নাই। আমার চাওয়া সবসময় বড়। একবছর শেখ তন্ময়রে চাইছি, একবছর নোবেল, একবছর ফেরদৌস, একবছর হৃতিক রোশন, একবছর টাইগার শ্রফ। কিন্তু এবার যারে ভালোবাসছি লজ্জায় তারে আর মোনাজাতে চাই নাই। আরেকবছর দেখবো। যদি সে সামনের বছর‌ও আমার ক্রাশ থাকে তবেই চাইবো। শিওর না হয়ে আগেই আল্লাহর কাছে ফালাফালি করা ঠিক না। উনি সব‌ই জানেন বলেই এইসব আব্লামিমার্কা চাওয়াগুলা পূর্ণ করেন না। করবেন‌‌ও না। যেইটা আমাদের জন্য ভালো হয় তিনি সেটাই করবেন। মোনাজাতে বরং আমাদের এটাই সবসময় বলা উচিত যে,আমার জন্য তাকে তুমি উপযুক্ত মনে করলে দিও,নাইলে দিও না।
সবকিছুর একটা শুরু থাকে আর সেই শুরুটাই সবচেয়ে উত্তেজনাপূর্ণ। প্রথমবার যখন আমার লেখা পত্রিকায় ছাপা হলো আনন্দ,উত্তেজনা,বিস্ময়বোধের মিশ্র অনুভূতি আমাকে বাক্যহারা করে ফেলেছিলো।‌ রেগুলার লিখতে শুরু করার পর আর কিছু মনে হয়নি। দৈনন্দিন জীবনের একটা একটা অংশ হয়ে গেছে সেটা। ফেসবুক একটা চমৎকার প্লার্টফর্ম।‌ সবার কাছে সবকিছু পৌঁছে দিতে সক্ষম এই ফেসবুক। তারপর মানুষ জাজ করে কাউকে ওপরে উঠায় কাউকে নিচে নামায়। কেউ আবার কিছুই করতে পারে না। ফেসবুকে লেখালেখি করেই আমি অনেক বড় বড় প্রকাশনীর জন্য ব‌ই লেখার অনুরোধ পেয়েছি। অনেক পরিচালক আমার গল্পে নাটক তৈরি করার উৎসাহ দেখিয়েছেন। এইজন্য ফেসবুকের কাছে আমি অবশ্যই কৃতজ্ঞ। পূর্বে অনেক পরিচালক‌ই আমার গল্পে নাটক করার ব্যাপারে আগ্রহ দেখিয়েছেন। কখনো তাদের হতাশ করেছি আমি আবার কখনো আমাকে হতাশ করেছে তারা। কোনো না কোনো কারণে মতের মিল হয়নি,নাটক‌ও হয়ে ওঠেনি। আমি হাল ছেড়ে দিয়েছিলাম। সেই নাটকের চমৎকার ব্যবস্থা হয়ে গেল হঠাৎ করেই। আমি জানতাম না আমার জন্য খুব ভালো কিছু অপেক্ষা করছে বলেই এত দেরী হলো,তবে ধৈর্যের ফল সবসময়‌‌ই মিষ্টি। জনপ্রিয় পরিচালক শিহাব শাহীনের পরিচালনায় জিয়াউল ফারুক অপূর্ব এবং সাবিলা নূরের অভিনয়ে খুব শীঘ্রই আসতে চলেছে আমার গল্পে প্রথম নাটক,ভাড়াটিয়া(নামটা পরিবর্তন হতে পারে)।‌ এবং ইনশাআল্লাহ এই ঈদেই আমার গল্পে শিহাব শাহীন এবং মিজানুর রহমান আরিয়ানের পরিচালনায় আরো তিনটা থেকে চারটা নাটক‌ আসবে‌ যেগুলাতে অভিনয় করবে আফরান নিশো, মেহজাবিনের মতো আরো অনেক জনপ্রিয় মুখেরা। এরচেয়ে চমৎকার শুরু কারোর হতে পারে! আমি সত্যিই অনেক লাকি যে প্রথমবারেই এরকম চমৎকার একটা সুযোগ হাতে লাগলো।‌ এবং এইজন্য আমি অবশ্যই কৃতজ্ঞ সেইসব মানুষদের কাছে যারা আমার লেখা ভালোবেসে আপন করে নিয়েছেন এবং যাদের জন্য আমার গল্প ছড়িয়ে পড়ে সাহিত্য এবং মিডিয়া জগতের বড় বড় মানুষদের নজর কেড়েছে। সবার ভালোবাসা ছাড়া এটা কখনো সম্ভব হতো না। ❤️❤️ 
কিছু কিছু মানুষের সাথে গল্প করে খুব আরাম। এক গল্প তিন চারবার করা যায়। প্রতিবার‌ই তারা নতুন করে বিস্মিত হয়। কারণ তাদের কিছুই মনে থাকে না। এই জাতের মানুষের সাথে গল্প করতে আমার বরাবর ভালো লাগে। যেমন ক্রাশ আমার ফ্রেন্ড রিকোয়েস্ট এক্সেপ্ট করছে এই গল্পটা একটা ফ্রেন্ডকে তিনবার বললাম, তিনবার‌ই সে অবাক বিস্ময়ে হতবাক হয়ে খুশী খুশী গলায় বললো, সত্যি! ওয়াও! হাউ সুইট। চতুর্থবার আবার বললাম সে আবার খুশী হলো। ক্রাশের কাছে ভুলে ভিডিও কল চলে যাবার গল্পটাও একটা ফ্রেন্ডকে দুইবার বলছি,দুইবার‌ই সে চোখেমুখে দুঃখী ভাব ফুটিয়ে তুলে মুখ দিয়ে চুকচুক জাতীয় শব্দ করে শোক জানাইছে। তারপর আবার যখন গল্পটা করতে গেছি অবাক হয়ে জিজ্ঞেস করছে,কবে হ‌ইলো এটা! আগে তো বলিস নাই! কিছু গল্প বারবার করে আমি নিজেও আরাম পাই,তবে সেই জাতের মানুষের সাথে গল্প করে আরাম নাই যারা নাক কুঁচকে বলে, এক কথা কয়বার বলবি? সত্যি সব ভুলে যাওয়া টাইপ ফ্রেন্ডগুলা একেকটা ব্লেসিং। 🥰 
সুন্দর সুন্দর ছেলেগুলোর মধ্যে মেয়ে মেয়ে ভাব‌ থাকবেই। কেন জানিনা কিন্তু থাকবে। বিশেষ করে সে যদি ফর্সা হয় আর ক্লিন শেভ করে গোলাপী শার্ট/পাঞ্জাবি পরে তাহলে আর দেখতে হবে না! তার ওপর কেউ যদি তাকে সুন্দর বলে কমপ্লিমেন্ট দেয় এবং তখন তার মুখটা লাজুক লাজুক হয়ে যায় সেইমুহূর্তে আর কেউ একটা মেয়ের সাথে তার পার্থক্য খুঁজে বের করতে পারবে না। এক লহমায় সে ভাইয়া থেকে আপু হয়ে যাবে। সুন্দর ছেলেদের আবার ক্লিন শেভে মানায়। ক্লিন শেভে মানানো কোন হেলাফেলা ব্যাপার না।‌ বেশীরভাগ ছেলেদের‌ই ক্লিন শেভ করার পরপর কিছুদিন বান্দর বান্দর লাগে। সুন্দর ছেলেদের একটু আপু আপু লাগলেও অন্তত বান্দর বান্দর লাগার কোন চান্স নাই। কিছু ছেলে থাকে এদের পার্সোনালিটি দাঁড়িগোঁফের সাথে সংযুক্ত। শেভ করলো কি পার্সোনালিটি শেষ! মুখ ভর্তি দাড়িগোঁফ থাকা অবস্থায় এরা ভারিক্কী গলায় যাই বলে আশেপাশের সবাই মেনে নেয় কিন্তু ক্লিন শেভ করার পর কেউ আর পাত্তা দিতে চায় না। অনেক মেয়ে আনক্রাশ করে দেয়, কিছু মেয়ে অজ্ঞান হয়ে পড়ে যায়। দাঁড়িগোঁফ ব্যাপারটা তুচ্ছ বিষয় ভেবে অগ্রাহ্য করার মতো না। বিয়ের আগে অবশ্যই দাঁড়িগোঁফ থাকা অবস্থায় এবং ক্লিনশেভ করা অবস্থায় ঘুরিয়ে ফিরিয়ে পাত্র দেখে তবেই একটা মেয়ের হ্যাঁ বলা উচিত। নতুবা দাঁড়িগোঁফে স্মার্ট ভারিক্কি ধরনের ছেলেটা‌ যদি বিয়ের দিন সাজসজ্জার অংশ হিসেবে ক্লিন শেভ করে গোলাপী পাঞ্জাবি পরে হাজির হয় বড়সড় ধাক্কা খেয়ে এবং পরিবারের মানসম্মান যাবার ভয়ে না করতে না পেরে বিয়ে করে বিয়ের দিন থেকেই একটা মেয়েকে সেক্রিফাইস,কম্প্রোমাইজ জাতীয় বড়বড় শব্দ হজম করতে হতে পারে। 😛
ক্রাশের আইডি ঘাঁটাঘাঁটি করতে গিয়ে দেখি নাই! আমাকে ব্লক দিলো কি না দেখার জন্য ইনবক্সে গেছি আর টাচ লেগে ভিডিও কল চলে গেছে,সেই মুহূর্তে ফোন গেছে হ্যাং হয়া। স্যামস্যাং কোম্পানি! আমার মৃত্যুর জন্য তোরা দায়ী! 😭 
প্রথমদিন যখন সাজিদ আমাকে ফোন দিলো তখন আমি ব‌ই পড়তেছিলাম। জটিল জায়গায় ছিলাম। কাজেই রিসিভ করে হেঁড়ে গলায় বললাম, অ্যাই কে? কি চাই? সাজিদ থতমত খেয়ে বললো, ইয়ে মানে আমি সাজিদ। কাল ক্যাম্পাসে পরিচয় হলো, তুমি নাম্বার দিলে.... আমি চিনতে পেরে ততক্ষণে গলা লাজুক লাজুক করে ফেলে বলছি, ও হ্যাঁ হ্যাঁ! ইয়ে মানে,সরি আসলে আননোন নাম্বার দেখে ভাবছি আজেবাজে লোক। আজকাল আজেবাজে মানুষজন রং নাম্বারে ফোন দিয়ে বিরক্ত করে তো! -ইটস ওকে! কেমন আছো? :ভালো -কি করছিলে? :ব‌ই পড়ছিলাম -কি ব‌ই? -টেল নো ওয়ান :ওকে! আমি আবার কাকে বলতে যাবো! বলো না কি ব‌ই! আজেবাজে ব‌ই নাকি যে কাউকে বলা যাবেনা? আমি ফোনের এপাশ থেকে একটা মুখ ঝামটা দিয়ে আবার যথারীতি গলাটা লাজুক লাজুক করে বললাম,ব‌ইয়ের নাম‌ই টেল নো ওয়ান। একটা থ্রিলার। সাজিদ লজ্জা পেয়ে বললো, ও আচ্ছা সরি! আসলে ব‌ই সম্পর্কে তেমন ধারণা নাই তো! পড়া হয়ে ওঠে না! সেটা এতক্ষণে আমার বুঝতে বাকি নাই।‌ এত সুন্দর দেখতে একটা ছেলে, রেগুলার জিমে গিয়ে বডিও বানাইছে হিরোদের মতো। অথচ ব‌ই সম্পর্কে কোন ধারনাই নাই? স্টুপিড! আমার গলা কর্কশ হলো না। যথারীতি লাজুক লাজুক ভাব করেই কয়েকদিন কথা চালিয়ে গেলাম। কয়েকবার দেখাও হলো। প্রতিবার‌ই আশেপাশের মেয়েরা আমাদের দিকে একটা হিংসাত্মক দৃষ্টি হানতো। আমার খুবই ভালো লাগতো। ক্যাম্পাসের মেয়েদের জাতীয় ক্রাশের সাথে হাঁটাহাঁটি করা,ফোনে গল্প করা! সোজা কথা তো না! অনেক পরিশ্রমের ফলাফল। যদিও আমার তেমন ইচ্ছা ছিল না বান্ধবীদের পাল্লায় পড়েই ফোন নাম্বারটা দিয়েছিলাম। সে আরেক বিরাট হিস্ট্রি। সে কথা থাক। বর্তমানের কথা বলি। সাজিদের সাথে ফোনে কথা বলতে আমার ভালো লাগেনা। রোজ‌ই এক প্রশ্ন,কি করো? আমার রোজ‌ই এক উত্তর, ব‌ই পড়ি। একপর্যায়ে আমি বিরক্ত হয়ে উঠলাম সাজিদের রেগুলার রুটিনমাফিক প্রশ্নে আর সে বিরক্ত হয়ে উঠলো আমার রেগুলার ''ব‌ই পড়ি" উত্তরে। একদিন সে রেগেমেগে বলেই ফেললো,আমার জন্য তো তোমার কোন টাইম নাই! সারাদিন ব‌ই পড়ি আর ব‌ই পড়ি! কি আছে ব‌ইয়ে? আমি রাগী গলায় বললাম,কি আছে ব‌ইয়ে মানে কি? কি নেই ব‌ইয়ে তাই আগে বলো? সাজিদ থমথমে গলায় বললো, রিয়েল লাইফের দুঃখ কষ্ট কখনো দেখোনি তো তাই ব‌ইয়ে মুখ গুঁজে জীবনটা কাটিয়ে দিতে পারছো! আমিও শান্ত গলায় উত্তর দিলাম, তোমার কি তাতে হিংসা হচ্ছে যে রিয়েল লাইফের দুঃখ কষ্ট আমি দেখিনি! বেশ তুমি দেখাও! সাজিদ উত্তর না দিয়ে ফোন কেটে দিলো। আমিও ব্যাক করলাম না। এভাবে সাতদিন কেটে গেলো। ভার্সিটি বন্ধ ছিল আমাদের কাজেই আর দেখাও হলো না। সাতদিন পর ভার্সিটি গিয়ে দেখি সাজিদ আরেক মেয়ের সাথে বাইকে বসে জাকিয়ে গল্প করছে। আমাকে আড়চোখে দেখে মেয়েটার মাথার ওপরকার চুলগুলো কানের পাশে সরিয়ে দিলো। মেয়েটা তাতে কি মজা পেল কে জানে,হেসে কুটিকুটি হচ্ছে। আমি দেখেও দেখলাম না। ক্লাসে চলে গেলাম।‌ বাসায় আসতেই সাজিদের ফোন, :দেখেছো রিয়েল লাইফের দুঃখ কষ্ট কেমন হয়? হৃদয় ভাঙ্গার কষ্ট কেমন হয় বুঝেছো এইবার? আমি অবাক হবার ভান করে বললাম, কি দেখবো আর কি বুঝবো? কার হৃদয় ভাঙ্গলো? :কিহ! তোমার ভাঙ্গে নাই? -ক্যান? আমার ভাঙ্গবে কেন? সাজিদ রাগে দুঃখেই সম্ভবত খানিকক্ষণ কথা বলতে পারলো না। খানিক পরে নিজেকে সামলে নিয়ে বললো, আমার ধারণা তুমি আমাকে ভালোবাসো না! আমি আরেক দফা অবাক হয়ে বললাম, কখনো তো বলিওনি আমি তোমাকে ভালোবাসি! : আমার সাথে কথা বলো কেন? -তুমি ফোন দাও কেন? :তুমি নাম্বার দিলা কেন? -তুমি চাইলা কেন? :তুমি..তুমি..তুমি... আমি আর জীবনে তোমার সাথে কথা বলবো না! -বাঁচলাম! বলিও না! প্রতিদিন ভাঙ্গা রেকর্ডের মতো কি করো,কি করো শুনতে ভালোও লাগে না। আমাদের কথা বন্ধ হয়ে গেল।‌একদিন দুইদিন না,ছয়মাস, একবছর সাজিদ আমাকে ফোন দিলো না। আমিও নাম্বারটা ডিলিট করে দিলাম। এরমধ্যে করোনার জন্য লকডাউন হয়ে ভার্সিটি গেল বন্ধ হয়ে। পাক্কা এক বছর দুই মাস পর সাজিদের মেসেজ পেলাম ফেসবুকে। -হ্যালো! :হাই! -ফোন নষ্ট হয়ে গিয়েছিলো। তোমার নাম্বারটাও ডিলিট হয়ে গিয়েছিলো তাই পরে আর ফোন দেয়া হয়নি কখনো। :ইটস ওকে। আমি তো এলিগেশন লাগাইও নাই কেন ফোন দাও নাই। আজ হঠাৎ কি মনে করে? -আমার বিয়ে! :ও কনগ্রাটস! -বাট লাবণ্য আমি তো তোমাকে এখনো ভালোবাসি। কাল রাত থেকে হঠাৎ মনে হলো আমার মনে সারাজীবন তুমিই ছিলে, তোমাকে ছাড়া তো আমি বাঁচবো না! :এতে আমার কি করার আছে? এরকমটা মনে হচ্ছে তোমার আমার তো না! আমি তোমাকে ছাড়া বেশ আছি। ব‌ই পড়ছি। আনন্দে আছি। সাজিদ রেগেমেগে উত্তর দিলো, তোমার ব‌ইয়ের আমি গুষ্টি কিলাই। আমি ওকে ব্লক করে দিলাম। এরপর জানিনা হয়তো কোন ফ্রেন্ডের কাছ থেকেই আমার নাম্বার ম্যানেজ করে ফোন দিলো সাজিদ। হাহাকারের গলায় বললো, প্লিজ ম্যারি মি! আমি তোমাকে ছাড়া বাঁচবো না। -যে ছেলে ব‌ই পড়ে না তাকে আমি বিয়ে করবো না। তাছাড়া তোমাকে ছাড়া আমি ভালোমতোই বাঁচবো। : তুমি একটা নিষ্ঠুর মেয়েমানুষ! -হু হতে পারে। আচ্ছা বাই। আর ফোন দিও না। বিয়ের আগে পরনারীকে বারবার ফোন দিয়ে ভালোবাসি বলাটা ঠিক না। শুনেছি যথাসময়ে সাজিদের বিয়ে হয়ে গেছে। বিয়ের দিন মেয়ের থেকে নাকি সেই বেশী কাঁদছিলো তাই দেখে সবাই প্রচুর হাসাহাসিও করছিলো। তবে আমার এসব দেখার সময় কোথায়? একটা সুপার ইমোশনাল ব‌ই নিয়ে বসেছি। নায়িকার বিয়ে হয়ে যাচ্ছে জানতে পেরে নায়ক বিষ খেয়ে হসপিটালে। সে যখন মোটামুটি সুস্থ তখন তার বিষ খাবার খবর পেয়ে বিয়ের রাতেই নায়িকা নিজেও বিষ খেয়েছে,তার জীবন নিয়ে টানাটানি। চোখের পানি মুছে দুঃখের হাসি হাসলাম। ব‌ই পড়তে পড়তে আমার সবসময় চোখে পানি আসে। আহারে বেচারা! 
দৃশ্যম ২ নিয়ে হাইপ তুলছেন ভালো কথা।হাইপ তোলার মতোই জিনিস। কিন্তু কথা হচ্ছে এটার পরিচালক বা স্ক্রিপ্ট রাইটার এই হাইপের মৌলিকত্বের ক্রেডিট নেয়ার কতটা যোগ্য? বেশীরভাগ মানুষই ব‌ই পড়ে না, পছন্দ করে না বলেই পড়ে না। কিন্তু ব‌ই থেকে তৈরি মুভিগুলা আগ্রহের সাথেই তারা দেখে। সেখানে দৃশ্যম ২ কোনোরকম ক্রেডিট ছাড়াই দ্য ডিভোশন অব সাসপেক্ট এক্স ব‌ইয়ের কাহিনী কপি করে একটু এদিক সেদিক করে দুই পার্টে রিলিজ করলো, এবং আমজনতাও হুমড়ি খেয়ে পড়ে মাস্টারপিস, মাস্টারপিস বলে লাফাতে লাগলো। এই মাস্টারপিসের ক্রেডিটের সিংহভাগের‌ই দাবিদার কেইগো হিগাশিনো যার মাথা থেকে প্রথম এই থ্রিলিং স্টোরিটা বের হ‌ইছে,কথা হচ্ছে বাংলাদেশ বা ভারতের কয়জন সেটা জানে? প্রিয় লেখকের গল্পটাকে এইভাবে কোনোরকম ক্রেডিট ছাড়াই এডাপশন বানিয়ে মৌলিকের ফ্লেভার দেয়াটা কোনোভাবেই মেনে নিতে পারছি না। 🙂 
আমিও ডায়েট করি। অন্য সবার ডায়েট আর আমার ডায়েট যদিও এক না তবুও করি। ভরপেট পাস্তা খাবার পর আমি একটা ডায়েট পেপসি খাই। নরমাল পেপসি ভরা থাকে ফ্যাট। ওগুলো আমি খেতে পারি? নরমালি আমি কোন চকলেট‌ই খাইনা। তবে সবাই বিশেষ জোরাজুরি করলে দুই একটা ডার্ক চকলেট (বিগ সাইজ) খাই। আপনারা হয়তো জানেন‌ই ডার্ক চকলেট ক্যালোরি ফ্রি। তাছাড়া এটা মেজাজ ঠিক রাখতেও সাহায্য করে। এক প্লেট বিরিয়ানির সাথে আমি সবসময় প্রচুর পরিমাণে শসা‌ খাই। শসা জিনিসটা চর্বি কমাতে খুব‌ই উপকারী।‌ আর আমি আমার ফিগার নিয়ে সর্বদাই সচেতন। এইজন্য ফুচকা খাওয়া ছেড়ে দিয়েছি,এই স্ট্রিট ফুডটা আমার একেবারেই হজম হয় না। এইজন্য আমি চটপটি খাই। ভুলেও ফুচকা খাই না। আমার ফুচকা খাওয়ার ওপর কন্ট্রোল দেখলে এখনকার ফুচকাখোর মেয়েরা রীতিমতো জেলাস হবে! ইভেন ফুচকার স্টলে বসে আমি দুই বাটি চটপটি খেয়ে ফেলি কিন্তু ফুচকা খাই না! রাতে আমি সাধারণত ভাত খাই না। চিপস খাই আর পরোটা খাই। কিন্তু ভাত! ভুলেও না! ফিগার নিয়ে আমি এত হেলাফেলা করি না। খুব কনশাস থাকি,চোখ কান খোলা রাখি। ক্ষুধা বেশী পেয়ে গেলে আমি ফল খাই। ফল জিনিসটা স্বাস্থ্যের জন্য উপকারী। এইজন্য নরমাল ফল খাবার পাশাপাশি আমি ফ্রুট ফ্লেভারের আইসক্রিম,কেক এগুলাও খাই। কিন্তু ভাত খাই না ভুলেও! খেলেও এক চামচ পরিমাণ ভাত নিই। বেশী ক্ষুধা পেলে দুই তিন চামচ মাংস নিয়ে নিই, কিন্তু ভাত! এক চামচের বেশী কখনোই না! ডায়েট মেইনটেইন করা খুব‌ই কঠিন। সবাই পারে না। তাদের জন্য আমার সহানুভূতি রয়েছে,আমার মতো স্বাস্থ্য সম্পর্কে কঠোর থাকা সবার দ্বারা সম্ভব‌ও না, ওদের আর কি দোষ?
ইদানিং আমার সারাক্ষন ক্ষুধা পায়। শুনেছি এইসময় নাকি এরকম‌ই হয়।‌ আগেরবার‌ও এইসময় আমার সারাক্ষন ক্ষুধা পাইতো। খেয়ে এসে একটু পর আমার ক্ষুধা। এইজন্য বাটি বাটি নুডলস,ঝুড়ি ভরা ফলমুল ইত্যাদি সাথে নিয়ে সবসময় বসে থাকতাম। এবার‌ও নিই। ইদানিং আমার মেজাজ‌ও খুব খিটখিটে থাকে। ডিপ্রেশনে থাকি। মনে হয় কেউ আমাকে ভালোবাসে না,কোথাও কেউ নেই। এই জীবন রেখে কি লাভ? আগেরবারের আগেরবার‌ও এরকম হয়েছিলো। মনে হতো,আমি বেঁচে থেকেও যেন সবার চোখে মরে গেছি! অনেক কষ্টে আত্নহত্যার ইচ্ছা সংবরণ করতে হয়। এবার‌ও তেমন হচ্ছে। এই সময় আসলে আত্নহত্যা করা ঠিক না। সবাই লুজার বলে। ইদানিং আমার এত ঘুম পায় যে বলার না। ২০১৬ সালের বেলায়‌ও ঠিক এরকম হয়েছিলো। খালি ঘুম আর খালি ঘুম। ঘুম থেকে উঠে যখন‌ই এই কথা মনে পড়তো,আবার ঘুমিয়ে যেতাম। ঘুমের মধ্যেও এইসব নিয়ে দু্ঃস্বপ্ন দেখতাম। এই সময়টা আসলে বড়‌ই খারাপ। কাউকে পাশে লাগে। কিন্তু কে আছে আমার? এমনিতে আমার কারো সাথে ফোনে কথা বলতে ইচ্ছে করে না। উল্টে বড়‌ই বিরক্তি লাগে। কিন্তু এই সময়ের কথা আর অন্য সময়ের কথা কি এক? ২০১৫ সালের বেলায়! একটা বান্ধবী ছিল ওকে দিনরাত ফোন দিয়ে দিয়ে গল্প করতাম। ওর তখন নতুন বিয়ে হয়েছে,যখন তখন বিশেষ করে মধ্যরাতে ফোন দিলে বড়‌ই রেগে যেত। কিন্তু কি করবো! এই সময় কি একা থাকতে ভালো লাগে? একা থাকলে এসব কথা বড়‌ই মনে পড়ে। বড় কষ্ট হয়! এই সময়ে নিজের প্রতি যত্ন করতে ইচ্ছে করে না। কিন্তু না করেও পারি না। অসুখ বিসুখ বাধালে এই সময়ে চলে! অসুখ বিসুখের জন্য তো আর সময় থেমে থাকে না! উল্টে আমার‌ই বিপদ। এই সময়টা আমার জন্য বরাবরই খারাপ। সেই ছোটবেলা থেকে যতবার আমার জীবনে এই সময়টা এসেছে এরকম খারাপ কেটেছে। কষ্টে,টেনশনে,ডিপ্রেশনে আমি প্রথমদিকে যদিও না খেয়ে খেয়ে কাঠি হয়ে যেতাম তবে এখন উল্টোটা হয়,খেয়ে খেয়ে হাতি হয়ে যাই। কারণ! এই সময়ে খালি পেটে থাকা ঠিক না যে! বোর্ড ফাইনাল পরীক্ষা জিনিসটা আসলেই খুব ভয়াবহ। এই সময়টা খুব‌ই বিপদজনক। এই সময়টা না যায় সহ্য করা না যায় ফেলে দেয়া, খুব খারাপ সময়,ভেরী ব্যাড!
গত সোমবার থেকে স্টার জলসায় নতুন একটা সিরিয়াল শুরু হয়েছে 'খেলাঘর' নামে। এই সিরিয়ালটা শুরু থেকেই আমি দেখছি কারণ নায়কটার ওপর ক্রাশ খেয়েছি,নায়িকাটাও সুন্দর। এইজন্য ভেবেছিলাম কাহিনী যা হয় হোক নায়ক নায়িকার মুখের দিকে তাকিয়ে থাকবো। কিন্তু দুঃখের বিষয় সিরিয়াল দেখতে গেলে অনিচ্ছাসত্ত্বেও কাহিনী‌ও জানতে হয় এবং মাথার ভেতর লজিকেরা দৌড়াদৌড়ি শুরু করে দেয় এবং কোন রাস্তা খুঁজে না পেয়ে ছটফট করে। এই সিরিয়ালে দেখা যাচ্ছে নায়িকা বিরাট বড়লোকের একমাত্র মেয়ে বিদেশ থেকে পড়াশোনা করে ফিরে আসতেই বাসা থেকে আরেক বড়লোকের ছেলের সাথে বিয়ে দিয়ে দিচ্ছে। এদিকে নায়ক আবার পাড়ার মাস্তান। বন্দুক নিয়ে সবখানে ছোটাছুটি করে আর চাঁদা তুলে জনগনের সেবায় সেসব টাকা উজাড় করে দেয়। নায়কের বাবা যেহেতু সম্মানিত একজন রিটায়ার্ড শিক্ষক সেহেতু নায়কের মারামারির টাকা সে সংসারে খরচ করবে না। এদিকে সংসার‌ও চলে না। তার বড় বৌদির শাড়ি ছিড়ে গেছে এবং বস্তির কল থেকে প্রতিদিন জল তুলে আনতে হয় বলে তার দাদাকে অপদার্থ বলে গালাগালি করছে। এদিকে আশ্চর্যের বিষয় যেটা আমার চোখে পড়লো যে বস্তিতে থেকে এবং এত কাজ কর্ম করেও বড়বৌদির স্কিনটা অস্বাভাবিক রকমের মসৃণ,যেন সদ্য পার্লার থেকে ফেসিয়াল করে আসছে। এবং যে শাড়িটা সে ছেঁড়া বলে দাবী করছে সেটাও কাপড়টা পচে যায়নি কিছুই না উল্টা চকচক করছে। সে যাক ছেলের আরেক ভাই আছে সংসারে টাকা দিতে বললেই সে মুখ ঝামটা দিয়ে বলে, "কেন দেবো? আমার টাকা আমি আমার বৌকে খাওয়াবো আর কাউকে না।" এতে তার বৌকে খুশী হয়ে খুব মাথা ঝাঁকাতে দেখা গেল। এ পর্যন্ত ঠিক ছিল কিন্তু যখন মুদি দোকানী ধারে চিনি দিচ্ছে না বলে নায়ক একটা বন্দুক বের করলো এবং বললো, "এরা মুখের ভাষা বোঝে না,এটার ভাষা বোঝে।" তখন আশ্চর্য হয়ে লক্ষ্য করলাম যে এরকম একটা বন্দুক নিয়ে আমার ভাতিজা খেলা করে,গুলি করলে কমলা রঙের ছোটছোট পুঁতি বের হয়ে আসে সেটা থেকে। আরো লক্ষ্য করলাম নায়কের মা রান্না বসিয়েছে। ঘরে কিছুই নাই বলে শুধু আলু সেদ্ধ আর ভাত। অথচ ভাতের হাঁড়িটায় জং ধরা কালিকুলি কিছুই নাই তখন আর সহ্য করতে পারলাম না। আমার এই মন শুধু লজিক নিয়ে খেলতে চায় যেটা স্টার জলসায় থাকে না,আবার আবেগ নিয়েও খেলতে চায় যেজন্য নায়কটাকে দেখতে ইচ্ছা করে। এই দোটানা থেকে বাঁচার জন্য একটা উপায় বের করেছি। শুনছি সবখানে স্টার জলসা চলে যাচ্ছে অথচ আমাদের এখানে যায় না,তাই স্থানীয় ক্যাবল অপারেটরদের সাথে যোগাযোগ করে আমি নিজেই মনে করিয়ে দিলাম যে, "এই চ্যানেলটা অফ করতে আপনারা ভুলে গেছেন, দয়া করে তাড়াতাড়ি করুন।" 🙂
শবনম ফারিয়ার ডিভোর্স ব্যাপারটা নিয়ে মিডিয়া বা আমাজনতা যদি একটু কম লাফালাফি করে এবং একটু কম গালাগালি করে তাহলে মনে হয় ব্যাপারটা কিছুটা শোভন হয়। সেলিব্রিটি মানেই সবাই একরকম হবে, খারাপ চরিত্রের হবে আর তাদের ডিভোর্স মানেই যে তারা আরেকটা বিয়ে করার জন্য করেছে ব্যাপারটা কিন্তু সবসময় এমন নাও হতে পারে। শবনম ফারিয়াকে মিথিলার সাথে তুলনা দিয়ে গালাগালি করাটা কোনো দিক থেকেই সে ডিজার্ভ করে না। আমি শবনম ফারিয়াকে ফলো করা শুরু করেছি "দেবী" দেখার পর থেকে। তারপরেও আমি তার বিবাহিত জীবনের প্রতিটা খুঁটিনাটি দূর থেকে একজন আমজনতা হিসেবেই ওনার পোস্টের মাধ্যমেই লক্ষ্য করেছি। উনি বরাবরই এই বিয়েতে সুখী ছিলেন না। বিয়েটা সে সম্ভবত করেছিলো তার বাবার শেষ অনুরোধ রাখার জন্য‌ই কিন্তু বিয়ের কয়েক মাস পর থেকেই বরের সাথে তার মনের মিল হয়নি। একজন মানুষ যে বন্ধু হিসেবে পারফেক্ট সেও স্বামী হিসেবে পারফেক্ট নাও হতে পারে। এটা দুজনের কারোর‌ই দোষ না। বিয়ের কয়মাস পর‌ই ফারিয়া তার বিয়ের সব ছবি ডিলিট করে দেন। এই দিক থেকে ফারিয়া ম্যাচিউর না। অন্যান্য মেয়েদের মতো সব ভুলে বরকে ছেড়ে দিয়ে কে কি ভাবলো পরোয়া না করে নিজের মতো থাকতে সে পারেনি। অনেক‌ চেষ্টা করেছে এডজাস্ট করার। বারবার চেষ্টা করেছে মানিয়ে নেয়ার। তার বিয়ে ভাঙ্গার খবরটা মিডিয়া আজ জানলেও দাম্পত্য জীবনে ফাটল ধরেছে তার অনেক আগেই। সে বারবার তার বরের সাথে মিল করার চেষ্টা করেছে, একসাথে থেকেছে আবার আলাদা হয়ে গেছে এভাবেই বছর কেটে গেছে কিন্তু লোকে কি বলবে এই ভয়ে ফারিয়া ডিভোর্সের চিন্তা করেনি। কারণ সে মিডিয়ার লোক। ডিভোর্স হলে কয়টা কথা তাকে অবশ্যই শুনতে হবে, "মিডিয়ায় এমন‌ই হয়!", "মিডিয়ার মেয়েদের বর টেকে না", "নিশ্চয়ই আরেক জায়গায় বিয়ে করবে বলে এটা ছাড়ছে" ইত্যাদিসহ আরো অনেক নোংরা কথা।‌ বছরখানেক আগে আমি একবার শবনম ফারিয়াকে ইনস্টাতে নক দিয়ে কথা বলেছিলাম,উনি রিপ্লাই‌ও করেছিলেন। ওনার দাম্পত্য জীবনে যে সমস্যা আছে আর উনি প্রানপন চেষ্টা করে চলেছেন এডজাস্ট করে যাবার সেটা সেখান থেকেই আমি ধরতে পারি। আমার এই স্টাটাস দেবার কারণ শবনম ফারিয়ার দালালি করা না। আমি তার খুব বড় ফ্যান এমনটাও না। অনেকেই হয়তো বলবে, রতনে রতন চেনে।‌ শবনম ফারিয়া খারাপ আর আমিও খারাপ তাই এরকম কথা বলছি। কিন্তু তবুও আমি এই কথাগুলো বললাম একটা কারণেই যে সেলিব্রিটির বিয়ে ভাঙ্গলেই খুশীতে নেচে ওঠা বা সবাই একরকম হয়,সবার চরিত্র খারাপ হয়,সবাই শ্রাবন্তী বা মিথিলা হয় এই জাতীয় ধ্যান ধারণা আমাদের বদলানো উচিত। আমরাই পরিবর্তনের কথা বলি,আমরাই একটা সাধারণ মেয়ে বিবাহিত জীবনে অসুখী হলে বা মানিয়ে নিতে না পারলে তার পাশে গিয়ে দাঁড়াই অথচ সেই আমরাই কোন সেলিব্রিটি বা মিডিয়া জগতের কারো বিয়ে ভাঙ্গলে অগ্র পশ্চাৎ বিবেচনা না করে তাদের গালাগালি দিতে পিছপা হ‌ই না। এই অভ্যাস বদলানো উচিত। একটু মানবিক দৃষ্টিকোণ থেকে এবং তাদের দিকটা বিবেচনা করেও আমাদের ভাবা উচিত। দিনশেষে সবার‌ই নিজের সুখের জন্য কাউকে কষ্ট না দিয়ে ‌যেকোনো কিছু ত্যাগ করার অধিকার আছে। অবশ্য‌ই আছে। 
লেখালেখির পাশাপাশি একজন পরিচালক হিসেবেও হুমায়ূন আহমেদ সফল।‌ তার পরিচালিত নাটক,সিনেমাগুলো বরাবরই অন্যদের থেকে ভিন্ন হয়ে থাকে। একটু অন্য লেভেলের হিউমার মেশানো‌ থাকে সেগুলোতে। যেটা বরাবরই তাকে অন্যদের থেকে আলাদা প্রমান করতে সক্ষম। কিন্তু এছাড়াও হুমায়ূন আহমেদের আরো একটা গুণ ছিল। তিনি তার নাটকের জন্য বাংলাদেশের বিভিন্ন অভিনেতা অভিনেত্রীদের মধ্যে দেখে নক্ষত্রতুল্য মানুষগুলোকে খুঁজে বের করতেন। যেমন করেছেন মেহের আফরোজ শাওনকে,ফারুক আহমেদ,ডক্টর এজাজ,চ্যালেঞ্জার,আলী যাকের,আসাদুজ্জামান নূর,রহমত আলী,মনিরা মিঠু,জয়ন্ত চট্টোপাধ্যায়,স্বাধীন খসরু,শামীম শাহেদ,হোসনে আরা পুতুলদের মতো সুযোগ্য অভিনেতা অভিনেত্রীদেরকে। হুমায়ূন আহমেদের নাটক বা সিনেমার সাফল্যের কৃতিত্ব যতটা হুমায়ূন আহমেদের পরিচালনার প্রাপ্য ততটাই এদের অভিনয় ফুটিয়ে তোলার ক্ষমতার জন্যেও প্রাপ্য।‌ এছাড়াও রিয়াজ, ফেরদৌসদের মতো সিনেমা জগতের হিট নায়ক থেকে শুরু করে তানিয়া,এস‌এআই টুটুল,আগুনদের মতো গায়ক গায়িকা দিয়েও হুমায়ূন আহমেদ অভিনয় আদায় করিয়ে নিয়েছেন। এদের ভেতরের অভিনয় প্রতিভার প্রমান এরা পদে পদেই দিয়েছেন দর্শকদের কাছে।‌ আলী যাকের,চ্যালেঞ্জার,আসাদুজ্জামান নূর আর রহমত আলী! হুমায়ূন আহমেদের নাটক,সিনেমায় এরা চারজন এক একটা বিস্ময়ের নাম। অন্যদের কথা জানি না কিন্তু এদের অভিনয় আমার মনে এত গভীরভাবে দাগ কাটে যা বলে বোঝানো সম্ভব নয়। একটা পর্যায়ে মনে হতে শুরু করে যে মিডিয়ার পর্দায় না,এরা বোধহয় বাস্তবেই এই কথাগুলো বলছে,এই কাজগুলো করছে।‌ কোন অভিনেতা এত সুন্দরভাবেও যে অভিনয়কে রীতিমতো বাস্তবে রুপ দিতে পারেন সেটা এদের অভিনয় না দেখলে আসলেই বোঝা সম্ভব না। চ্যালেঞ্জারকে হারানোর শোক‌ই আমি আজ পর্যন্ত হজম করে উঠতে পারিনি। আলী যাকেরেরটা বোধহয় কখনোই পারবো না। এত প্রতিভাবান মানুষদেরকেই কেন এত তাড়াতাড়ি চলে যেতে হয়! আর এরা শুধু যে গেছেন‌ই তা না, চিরজীবনের জন্য গেছেন, এমনভাবে গেছেন যাতে করে তাদের মতো আর কেউ কোনোদিন কখনোই পৃথিবীর বুকে ফিরে আসবেনা। যেভাবে হুমায়ূন আহমেদের মতো লেখক দ্বিতীয়বার জন্ম নিবে না সেভাবেই এদের মতো অভিনেতা আর কখনোই আর দেখা যাবে না। হয়তো তাদের থেকে খারাপ আসবে,ভালোও আসবে কিন্তু তাদের যে ভিন্নধারার একটা অভিনয় সেই শূন্য জায়গাটুকু পূরন করার ক্ষমতা আর কোন মানুষের‌ই নাই। সৃষ্টিকর্তা এই মানুষগুলোর আত্নাকে শান্তি দিক। আর প্রতিভাবান যারাই বেঁচে আছেন এখনো পর্যন্ত তাদের দীর্ঘায়ু দান করুন,যেন‌ তারা তাদের সবটা এই পৃথিবীকে উজাড় করে দিয়ে যেতে পারেন।
শেখ তন্ময়কে ছাড়া বাঁচবো না কথাটা ঠিক না। চিত্রনায়ক ফেরদৌস আহমেদকে পেলে নতুন করে বাঁচার অনুপ্রেরণা পাবো। ফেরদৌস আমার ছোটবেলার প্রেম! 💙😌
আমার মাঝেমধ্যেই মনে হয়,শেখ তন্ময়কে ছাড়া আমি বাঁচবো না। আমার এই রোগ সারাবছর সুপ্ত অবস্থায় থেকে হঠাৎ হঠাৎ মাথা চাড়া দিয়ে ওঠে। তখন বেঁচে থাকার ইচ্ছা মরে যায়। ইচ্ছা করে চারতলার ছাদ থেকে লাফ দিয়ে নিচে পড়ি। শেখ তন্ময় হয়তো জানতেও পারবে না তারজন্য কোথাও একজন সাধারণ মেয়ে আত্নহত্যা করে মরে গেছে। আমি যদি বাগেরহাটের মেয়ে হতাম তাহলে হয়তো জানতো। বাগেরহাট ছাড়া আর কোনো জায়গার লোকজন সম্পর্কেই উনি কোন খবর রাখেন না।‌ শেখ হাসিনা ভাবতেই পারেন শেখ তন্ময়কে আমি ভালোবেসেছি টাকার জন্য,ক্ষমতার জন্য অথবা জনপ্রিয়তার লোভে কিন্তু না! আমি ওনাকে কথা দিতে পারি শেখ তন্ময়কে বিয়ে করে আমরা দুজন বনবাসে চলে যাবো। অথবা কুঁড়েঘরে বাসা বেঁধে থাকবো। ক্ষমতা প্রতিপত্তির আমার দরকার নাই। আমার দরকার শেখ তন্ময়।‌ শেখ তন্ময়ের নিজের খাতিরেই আমার মতো একটা মেয়ে দরকার। তার ব‌উ বিদেশী মেয়ে,দেশীয় রাজনীতির কিছুই বোঝে না। কিন্তু আমি পলিটিক্সের ছাত্রী। ওনাকে আমি রাজনীতি বিষয়ক বিভিন্ন পরামর্শ দিয়ে সাহায্য করতে পারি। স্ত্রী হ‌ওয়া উচিত স্বামীর সবচেয়ে বড় বন্ধু, কিন্তু উনি রাজনীতির মানুষ আর ওনার স্ত্রী বিদেশী। ওরা বন্ধু হবে কিভাবে? আমি মানি ঝোঁকের মাথায় তন্ময় হয়তো একবার বিয়ে করে ফেলেছে কিন্তু তাতে আমার কিছু যায় আসেনা। সে আরো পাঁচটা বিয়ে করার পরেও ভুল বুঝতে পেরে আমার কাছে ফিরে আসলেও আমি রাজি। কারণ আমি জানি,আমিই তার যোগ্য অর্ধাঙ্গিনী। সম্রাট হুমায়ুন‌ও একবারেই আকবরের মায়ের দেখা পাননি। অনেকগুলো বিয়ে করার পরে পেয়েছেন। আমি জানি আমার এই পোস্টের জন্য আমাকে পুলিশ ধরে নিয়ে গিয়ে রিমান্ডে দিতেও পারে। কিন্তু তাতে আমার কিছু যায় আসে না। ভালোবাসার জন্য যুগযুগ ধরে লাইলি-মজনু,শিরি-ফরহাদেরা জীবন বিসর্জন দিয়ে চলেছেন অথচ এই যুগে এখনো পর্যন্ত এরকম কারো দেখা পাওয়া গেল না,কাজেই দায়িত্বটা আমাকেই নিতে হচ্ছে। জাতি আমার ভালোবাসা ভুলবে না,কোনো একদিন বড় কোন লেখক আমার ভালোবাসা নিয়ে উপন্যাস লিখে যাবেন এই কামনায় আমি জীবনের ঝুঁকি নিয়েও বলতে চাই, শেখ তন্ময়! আই লাভ ইউ! 🥺🥺
মাঝরাতে ক্রাশের ছবির স্লাইড শো অন করে হেডফোন কানে দিয়ে ছবি দেখছিলাম। পাশে দাদী ঘুমাচ্ছে। মানে, ঘুমাচ্ছে বলেই আমি জানতাম। কিন্তু হঠাৎ করে এককানের হেডফোন সরিয়ে দাদী বলে উঠলেন, "আগের ছবিখান আরেকবার দে, নীল শার্ট পরা ঐটা।" আতংকে অস্থির হয়ে আমি উঠে বসলাম। বললাম, তুমি ঘুমাওনি! দাদী সে প্রশ্নের উত্তর না দিয়ে অন্য প্রসঙ্গে চলে গেলেন, ছ্যামরা তো দেখতে সুন্দর! বয়স একটু বেশী। তোর সাথে যায় না, আমার সাথে মানায়। নাউজুবিল্লাহ,এগুলা কি বলে? রাগী গলায় বললাম,দেখো, ওনার বয়স এমন বেশী না। আমার চেয়ে মাত্র আট বছরের বড়। তোমার কি লজ্জা শরম গেছে দাদী? নাতজামাই হয় তোমার! দাদী ফোকলা দাঁতে হাসতে হাসতে বললেন, নাতজামাই যে হয় সেইটা তোর বাপে জানে? তারচেয়েও বড় কথা, নাতজামাই নিজে জানে? আমি একটু চিন্তায় পড়ে গেলাম। ঠিক‌ই তো, নাতজামাই তো বিষয়টা জানে না। আমি বললাম,না মানে.. আসলে, আজ না হোক কাল তো হবেই তাইনা? যাইহোক তুমি এ ব্যাপারে কাউরে কিছু ব‌ইলো না। কথাটা বলেও আমি স্বস্তি পেলাম না। দাদীর ওপর আমার বিশ্বাস নেই। ইনিয়ে বিনিয়ে এই কথা তুলবে। আতংকে আতংকে দিন কাটতে লাগল। আমার একটা বিয়ের প্রস্তাব এলো। সবাই ছেলের ছবি দেখাদেখি করছে। দাদীর হাতে ছবি দিতেই দাদী বলে উঠলেন, ঐটা ভালা ছিল। সবাই প্রশ্ন করলো, কোনটা? আমি দাদীকে থামিয়ে দিয়ে বললাম, ঐযে বছরখানেক আগে যে সম্বন্ধ এসেছিল,ঐটার কথা বলছে। মামী বললো, বাবাহ!! ওনার দুইদিন আগের কথা মনে থাকে না,এইটা মনে আছে? আমি বিরক্ত গলায় বললাম,ওনার কিছুই ভুল হয় না। সব‌ই মনে থাকে। যেইটা মনে রাখলে সুবিধা সেইটা উনি মনে রেখে বাকিটা ভুলে যান। রাতে দাদী আমার সাথে ঘুমাতে এলেন। আমি কথা না বলে ঘুমের ভাণ ধরে পড়ে থাকলাম। দাদী নিজের মনে কথা বলে যাচ্ছেন, -ঐ পোলার নাম কি? (জবাব দিলাম না) -পোলা করে কি? (জবাব দিলাম না) দাদী হতাশ গলায় বললেন, পোলার মাথায় চুল কম! তোর ছেলেমেয়ের মাথায় চুল হবে না। (জবাব দিলাম না) পোলা ঠ্যাংঠ্যাংয়া লম্বা,ওর পাশে তোরে বাটু দেখাবে, তোর ছেলেপেলে হবে তালগাছ। আমি বিরক্ত হয়ে কম্বলের তল থেকে মাথা বের করলাম। বললাম, তুমিই না কাল বললে,ছেলে জানে না,কিসের নাতজামাই? আর আজ ছেলেপেলের চিন্তা শুরু করে দিছ? -নাতজামাইরে ফোন লাগা,কথা বলি। আমি আঁতকে উঠে বললাম, নাতজামাই ডাকছ কিজন্য? মাথা ঠিক আছে বুড়ি? খবরদার কারোর সামনে এগুলা বলবা না। দাদী বললেন, মাথার চুল কি এম্নেই পাকছে? আমারে শিখাস কিসের জন্য? কারে কি বলতে হয় না হয় আমার হুশ আছে। দাদীর যে হুশ আছে তার ভয়াবহ প্রমাণ পেলাম যেদিন ছেলেপক্ষ আমাকে দেখতে এলো। দেখাদেখি, কথাবার্তার পর তারা সরাসরিই জানাল মেয়ে তাদের পছন্দ হয়েছে। ছেলে যেহেতু বেসরকারি চাকরি করে,ছুটি কম। বিয়েটা যত দ্রুত হয় তত‌ই ভালো। খুশী খুশী মনে সবাই মিষ্টিমুখ করতে লাগল। তখন আব্বু বললো,মেয়ের দাদীকে সালাম করে আসো। হবু নাতজামাই হিসেবে ছেলে গেল দাদীকে সালাম করতে। পেছন পেছন সবাই। দাদী চোখ বন্ধ করে সালাম নিলেন। মাথায় হাত দিয়ে দোয়া করে বললেন, আগের নাতজামাইটা ভালো ছিল। সবাই চমকে উঠল। আমি একটাই মেয়ে, আমার আব্বুও দাদীর একমাত্র সন্তান।আগের নাতজামাই কে? সবাই অবাক চোখে আমার দিকে তাকাল। আমি ততক্ষণে মেঝেতে বসে পড়েছি। দাদী দীর্ঘশ্বাস ফেলে আবার বললেন, এই ছেলেটা খাটো,আমার আগের নাতজামাই অনেক লম্বা, ছেলেমেয়ে লম্বা হতো। ও নাতনী, নাতজামাইয়ের ছবি দেখা সবাইরে,তোর ফোনে আছে না???
আমি হচ্ছি পৃথিবীর সেই টাইপ মেয়েদের দলে যাদের কোন দোষ না থাকা সত্ত্বেও কোনোদিন প্রেম হয়না,কারণ কোন ছেলে প্রপোজ করে না। পৃথিবীতে এই টাইপ কিছু অভাগা মেয়ে সবসময় থাকে যাদের সাথে ভালোবাসাবাসির কথা কোন ছেলে চিন্তাও করতে পারেনা। এর কারণ চেহারা,টাকা পয়সা বা স্বভাব চরিত্র না। এইটা হুদাই,জাস্ট হুদাই!! আমি আমার চেয়ে অনেক সুন্দর মেয়ের প্রেম হতে দেখেছি,আমার চেয়ে অনেক অসুন্দর মেয়ের‌ও একসাথে চার পাঁচটা প্রেম হতে দেখেছি। তারপর আমি ভাবতে শুরু করলাম, প্রেম করতে চেহারা না, বুদ্ধি লাগে। এখন কথা হচ্ছে, বুদ্ধি তো আমার আছে! আমি তো বোকা না! তাহলে আমার প্রেম হয় না কেন? তারপর আমি রিয়ালাইজ করলাম প্রেম করতে অন্য টাইপের বুদ্ধি লাগে। আমার যে টাইপ বুদ্ধি এইটা দিয়ে হয় না। প্রেম করতে গেলে একটু লুতুপুতু টাইপ হ‌ওয়া লাগে। ভালো না লাগলেও এবং ট্রল হবে জেনেও "বাবু খাইছো?" টাইপ আহ্লাদী বাক্য বলা লাগে,এই টাইপ মেয়েদের ছেলেরা পছন্দ করে। আড়ালে "বাবু খাইছো" বা "ট্রু লাভ" অথবা "আমি ভালোবাসা দিয়ে ওকে শুদ্ধ করবো" টাইপ ডায়লগ নিয়ে তারা যতোই হাসাহাসি করুক,ন্যাকা মেয়েই ছেলেদের পছন্দ। একবার একটা ছেলের সাথে আমার একটু প্রেম প্রেম ভাব হ‌ইছিলো। দুইদিন ফোনে কথা বলার পর তৃতীয়দিন থেকে সে আমাকে আর ফোনে পায় না। এক সপ্তাহ নাগাদ বিরক্ত হয়ে বললো, "এই তুমি সারাদিন ঘুমাও কিজন্য? আমার কি আর কাজকাম নাই আমি রাত জেগে গল্প করবো?" আমার সারাদিন ঘুমের কারণে প্রেমটা আর হ‌ইলো না। আর‌ও কারণ আছে,আমি কথা বলতে পছন্দ করি।‌ সব কথাই ব‌ই নিয়ে,মুভি নিয়ে,স্টার প্লাস সিরিয়ালের কাহিনী নিয়ে, ছেলেদের এগুলা আবার পছন্দ হয় না! আমার কি দোষ? স্কুলে যখন পড়তাম তখন আশেপাশের বান্ধবীদের প্রেম করা দেখে আমার‌ও প্রেম করতে ইচ্ছা হতো। কিন্তু সেই ইচ্ছা ইচ্ছা পর্যন্ত‌ই। রাতে ঘুমাতে যাবার সময় স্বপ্ন‌ দেখতাম একটা ছেলে এসে আমার বাড়ির সামনে দাঁড়িয়ে আছে আর, "তুমি হ্যাঁ না বললে আমি যাবো না!" অথবা "আমি হাত কেটে ফেলবো!" বা "আমি তোমাকে না পেলে এই জীবন রাখবো না" টাইপ কথা বলছে। এগুলা ভাবতে খুব ভালো লাগতো। অথবা সুদর্শন কোন ছেলে আমার হাত ধরে টেনে নিয়ে গিয়ে জোর করে বিয়ে করে ফেলছে এটা ভাবতেও ভাল্লাগতো। "তুমি আমার না হলে কারোর হতে দেবো না" টাইপ কথা ভাবতে ভাবতে তো গাল দুইটা টমেটোর মতো লাল হয়ে যেতো! আমার ভাগ্য খারাপ এসব আমাকে কেউ বলেনি। এখন আমি অনার্স পড়ি। এসব শোনার ইচ্ছাটাও এখন চলে গেছে। আমার মন এখন চায় কোন ছেলে লাজুক লাজুক মুখে আমার সাথে ফ্লার্ট করুক। আমার পছন্দ অপছন্দগুলা অগোচরে খেয়াল করুক। অতঃপর একদিন আমাকে চমকে দিয়ে আমি কখন কি করি,কি পছন্দ করি,না করি এগুলা বলে দিক,যেটা তার জানার কথা না! কিন্তু এসব কিছুই হবার না। কারণ ঐ যে বললাম,সবার কপালে প্রেম থাকে না! এর কারণ কি আমার চেহারা? নাকি আমার কমবুদ্ধি? নাহ! এরজন্য আমি কোন ছেলেকে দোষ দিই না, নিজেকে দোষ দিই। কারণ এর জন্য দায়ী আমার রসকস‌হীন মনটা।‌আমার যদিও মনে মনে এই টাইপ ইচ্ছা হয় কিন্তু কোন ছেলে এরকম কিছু করতে আসলে আমি অবশ্য‌ই তাকে এভোয়েড করবো, ফেসবুকে ব্লক করে দিবো আর বেশী বাড়াবাড়ি করলে পুলিশে দিবো। মলেস্টেশনের কেস একবার খেলে আমাকে কেন! আর কোনো মেয়েকেই জীবনে প্রপোজ করার সাহস হবে না! এসব‌ই আমি জানি! আমি জানি আমার এগুলা পছন্দ না, এইজন্য আমি সবাইকে এভোয়েড করে চলি। কিন্তু তারপর‌ও কোন কোন উদাস বিকালে দীর্ঘশ্বাস ফেলে ভাবি, আমাকে কেউ ভালোবাসার কথা বলে না কেন? কি দোষ আমার! আমি তো খুব ভালো একটা মেয়ে! এই ভাবনাটাই আমার ফেভারিট। তবুও আমার প্রেম হবে না, ভালোবাসা হবে না, বিয়ে হবে না। কারণ এগুলা আমার বিরক্ত লাগে। কাপল সেজে ঘোরাঘুরি শুধু কবুতরেরটাই দেখতে ভালো লাগে, মানুষেরটা না! কিন্তু..... আমার কেন প্রেম হয় না! কেউ কেন আমাকে ভালোবাসার কথা বলে না! কি দোষ আমার!!! 🙂
ফুডপান্ডা,দারাজ,লাইকি,রবি এদের সাথে আমার সম্পর্কটা অনেকটা দা কুমড়া টাইপ হয়ে গেছে। যখন‌ই ইউটিউব দেখতে বসবো এরা এসে হাজির হবে। তখন আমার প্রধান লক্ষ্য থাকবে এদের স্কিপ করা,আর এদের প্রধান লক্ষ্য থাকবে হুটহাট নাটক সিনেমার মাঝখানে হাজির হয়ে যাওয়া। ধরেন,খাইতে বসছি। ইউটিউবে হুমায়ূন আহমেদের একটা নাটক ছেড়ে দিয়ে আরাম করে দেখছি এরমধ্যে লাইকিতে একটা মেয়ে এসে নাচানাচি শুরু করে দেবে, দেখা যাচ্ছে আমি তখন ভাতের নলা মুখের কাছে ধরেছি। ভাত নামিয়ে রেখে চোখমুখ শক্ত করে বসে থাকি কখন ৫ সেকেন্ড যাবে আর স্কিপ করতে পারবো,এই পাঁচ সেকেন্ডকে তখন মনে হয় অনন্তকাল। কিন্তু এরাও আমার থেকে কম চালাক না,আমি স্কিপ বাটনে ক্লিক করার আগেই এরা রবি,আরসি/পেপসি বা দারাজের এড লাগিয়ে দেবে,আবার পাঁচ সেকেন্ড বসে থাকো!! কিন্তু আমিও কম যাই না আমি কোনোভাবেই এদের এই এড দেখবো না,আমি চোখ বন্ধ করে ফেলি। দেখা এবার কেমনে দেখাবি? বদের দল! ফুডপান্ডার কথা কি আর বলবো! যেখানে সেখানে কথা নাই বার্তা নাই এসে হাজির। দেখা যাবে ফোনটা নিয়ে বাথরুমে ঢুকেছি। হুট করে কোন এপে ক্লিক লেগে গেল,আর ফুডপান্ডার এড বের হবে না তা কি হয়? যেখানে সেখানে যত্রতত্র এরা চেঁচিয়ে উঠবে,"ফুডপান্ডার সাথে অর্ডার করুন আপনার পছন্দের খাবার! আজ‌ই ডাউনলোড করুন আমাদের মোবাইল এপ!" এখানেও আমার মুল লক্ষ্য থাকে এদের এই ডায়লগটা আমি শুনবো না,যে ভাবেই হোক বাক্যটা পুরো করার আগে আমি স্কিপ করবো,আর তা না পারলে কান বন্ধ করে ফেলবো। শোনা কেমন করে শোনাবি? মাঝেমধ্যে ‌ভদ্রতাবোধ কাজ করেনা। শিক্ষাদীক্ষা ভুলে গিয়ে ইচ্ছা করে ফুডপান্ডার এই পছন্দের খাবার ওদের‌ই বিশেষ এক জায়গা দিয়ে ঢুকিয়ে দিতে। নেগেটিভলি নিয়েন না, বাট আই মিন ইট।‌ এমন কোন অপশন যদি থাকতো যাতে এই এডগুলো আসা বন্ধ হবে তারজন্য নির্দিষ্ট পরিমাণ খাবার এবং পন্য ফুডপান্ডা এবং দারাজ থেকে কিনলেই হবে! তাহলে আমি তাই করতাম। কিন্তু লাইকির হাত থেকে কি করে বাঁচি? যখন তখন এইযে প্রতিবন্ধী মাইয়াগুলা এসে কালার চুল ঝাঁকিয়ে নাচানাচি শুরু করে তখন যে কেমনডা লাগে! অথবা বেকুব টাইপ এক ছেলে বাইকে দাঁড়িয়ে আছে আর ইডিট করে সেই বাইককে সমুদ্র,আসমান,চান্দে পাঠিয়ে দেয়া ইডিটিং এপগুলোকেই বা কি বলি? তোরা পাগল ঠিক আছে সেইটা চুপে চুপে রাখ, দেশের মানুষরে জানানোর দরকার কি? আমাদের গ্রামের বাড়ির কাউরে এই টাইপ এডগুলা দেখাইলে শিওর এদের ওঝার কাছে নিয়ে যাইতো। আসলেও নেয়া দরকার! 
অনন্ত জলিল- "তোরা যে 'র‍্যাপ' করিস তোদের লজ্জা করেনা? এই তোদের লজ্জা করে না? তোদের মা বোনদের 'র‍্যাপ' করলে তোদের কেমন লাগবে? মনে হয় ভালোই লাগবে তাই না? আমার কথায় যদি এতটুকু লজ্জা হয়ে থাকে তাহলে ভালো হয়ে যা!" বাপ্রে বাপ্রে কি মোটিভেশন! সাউথ মুভির একটা কমেডিয়ান একবার দুই শত্রুর মধ্যে মারামারি ঠেকাতে গিয়ে বলেছিলো, "রুখ যাও! আগার আল্লাহ মেহেরবান,তো গাধা পেহল‌ওয়ান! এত মারামারি করে জীবনে কি হবে?" তাই শুনেই দুজনে হাতিয়ার সরিয়ে রেখে মানবতার পথে ফিরে এলো। অনন্ত জলিলের মোটিভেশনটা আমার সেই টাইপ‌ই মনে হলো। এই মোটিভেশন শুনে দলে দলে ধর্ষক ভালো মানুষ হয়ে যাবে বলেই আমার ধারনা। তারা ভাববে,ধর্ষন করলেই যদি অনন্ত জলিল কানের কাছে এসে এইরকম প্যানপ্যান করে তাহলে কি হবে! এই ভয়েই ভালো হয়ে যাবে,অনেকটা মাহফুজুর রহমানের গানের মতো। ভাইরে ভাই, এই নাকি হিরো! কথা বলতে পারেনা,তোতলায়,মুখের কথায়‌ও বানান ভুল এই নাকি হিরো! দেশের অবস্থা তো এই থেকেই বোঝা যাইতেছে! 🙄
মানুষের জীবনের অনেক লক্ষ্য থাকে,স্বপ্ন থাকে। আর আপাতত আমার জীবনের একটাই স্বপ্ন,ধর্ষন না হয়ে বেঁচে থাকা।‌ ইজ্জত নিয়ে মরতে পারা‌। নিজেকে সর্বদা রক্ষা করে চলতে পারা। এর বেশী কিছু আল্লাহ পাকের কাছে আমার আর চাওয়ার নেই। এই দেশে অনেক রকমের অপরাধ আছে। অনেক সিরিয়াল কিলার আছে,টাকার জন্য,প্রতিশোধের জন্য খুন করা অসুস্থ মানুষ আছে। যাই হোক আমার মনে হয় ওরা ধর্ষকের চেয়ে ভালো। অনেক ভালো কারণ ওরা একটা মেয়েকে খুন করে ফেলছে,অন্তত তার ইজ্জত হানি করছে না।চুরি করছে,ছিনতাই করছে কিন্তু কোন মেয়ের সম্মান নষ্ট করছে না। ওরা অনেক ভালো। সম্মান নষ্ট না করে একটা মেয়েকে মেরে ফেলাও ভালো। ধর্ষনের জন্য একটা জিনিসকে আমি দায়ী করবো। হয়তো অনেকেই আমাকে খারাপ ভাববেন, গালাগালি দিবেন। তবুও ধর্ষনের জন্য এই জিনিসটাকে আমি দায়ী করবো। এটা ধর্ষনের একমাত্র কারণ না, কিন্তু অনেকগুলো কারণের একটা বলে আমার সবসময়ই মনে হয়। আর সেটা হচ্ছে ভারতীয় সংস্কৃতি,যাকে আমরা আপন করে নেবার জন্য উঠে পড়ে লেগেছি। ক্রাইম পেট্রোল, সাবধান ইন্ডিয়া টাইপের শো গুলোকে আমি অপরাধ জগতের অন্যতম একটা উৎস বলে মনে করি। হ্যা,এসবের আগেও ধর্ষন ছিল,খুন খারাবী চুরি ডাকাতি সব‌ই ছিল কিন্তু এই জিনিসগুলো এতটা ছড়িয়ে গিয়েছিলো না যতটা এখন ছড়িয়েছে। ক্রাইম পেট্রোল বা সাবধান ইন্ডিয়া শুধুমাত্র জনতাকে সাবধান‌ই করছে না,অপরাধীকে অপরাধ করার আইডিয়াও প্রদান করছে। এইভাবে এইভাবে পরকীয়া করুন স্বামী জানবে না। জেনে গেলে খুন করে এইভাবে লাশ‌ সরিয়ে ফেলুন। শিশু ধর্ষণ! শিশু ধর্ষণ জিনিসটার আইডিয়া তো এরাই প্রথম দিয়েছে বলে আমি মনে করি, অপরাধীরা যাদের মনের মধ্যে আগে থেকেই কলুষতা আছে তারা এইগুলা দেখে আর ভাবে,"এটা তো খুব অস্বাভাবিক কিছু না,এইতো! আমার মতো আরো অনেকেই করে,আমি করলেই বা দোষ কি?'' ব্যস,সে চলে যায় শিশু ধর্ষণ করতে। কিছুদিন আগেই খবরে দেখলাম একটা ছেলে বন্ধুর কাছ থেকে নেয়া ধারের টাকা শোধ করতে পারেনাই, তারপর ক্রাইম পেট্রোল দেখে আইডিয়া নিয়ে বন্ধুকে মেরে লাশ টুকরা টুকরা করেছে,পরে ধরা পড়লে স্বীকার করেছে যে ক্রাইম পেট্রোল দেখেই এই আইডিয়া সে পেয়েছে। অবশ্য এখন আর ক্রাইম পেট্রোল লাগেনা,এ ওকে দেখে ধর্ষন করে,ও তাকে দেখে ধর্ষন করে। ধর্ষন আজকাল ডালভাত হয়ে গেছে এদের কাছে,কারণ কোন বিচার নাই। কোনোই বিচার নাই। আজ একজনকে বলতে শুনলাম,"বাদ দেন এসব চিন্তা! কয়টা ধর্ষন আটকাবেন?" এটা কোন কথা হলো! যে কয়টা পারি আটকাবো। একটা আটকাতে পারলেও একজন মেয়ের জীবন রক্ষা হবে, একজন ধর্ষকের বিচার হলেও আর দুইজন তাকে দেখে সাবধান হয়ে যাবে। ধর্ষন জিনিসটা যেভাবে করোনা ভাইরাসের মতোই ছড়িয়ে গেছে সেটাকে একবারে নির্মূল করা তো সম্ভব না! একটু একটু করে করতে হবে,তবে একটু হলেও করতে হবে! একটু হলেও সাবধান থাকতে হবে,একটু হলেও চেষ্টা করতে হবে ধর্ষনের চেষ্টা করতে আসা জানোয়ারগুলোকে পেপার স্প্রে,ছুরি বা সেফটিপিন দিয়ে হলেও আঘাত করে পালিয়ে যাওয়ার। সব মেয়ে এত শক্তিশালী না,আর সিচুয়েশন সবসময় একরকম হয় না,কাজেই তারপরেও ধর্ষন হবে, কিন্তু হয়তো একটা মেয়ে বেঁচে ফিরতে পারবে। একটা পরিবারকে অন্তত এই শিক্ষাটা দিতে হবে তাদের সন্তানকে যে ধর্ষন হবার পর সমাজের ভয়ে মুখ বন্ধ করে না থেকে বিচার আশা করুক,একটা মেয়ে অন্তত ধর্ষকের যৌনদণ্ড কেটে দেবার মতো সাহস ধরুক, ধর্ষনের সময় হোক বা পরে খুঁজে বের করেই হোক একটা মেয়ে নিজ হাতে ধর্ষকের গায়ে আগুন লাগিয়ে দিতে পারেনা? আমাদের চারপাশে প্রচুর ধর্ষক আছে। অতীত ধর্ষক,বর্তমান ধর্ষক এবং ভবিষ্যত ধর্ষক।‌ ধর্ষক শুধু সে না যে এইমাত্র ধর্ষন করে এসেছে। রাস্তাঘাটে মেয়ে দেখলেই কটুক্তি করা মানুষটাও ধর্ষক, মেয়েদের ইনবক্স/কমেন্ট বক্সে নোংরা মন্তব্য করা মানুষটা ধর্ষক,চোখ দিয়ে শরীরের ইঞ্চি ইঞ্চি মেপে ফেলা মানুষটা ধর্ষক,প্রেমের ফাঁদে ফেলে বিছানায় নিয়ে যাওয়া ছেলেটা ধর্ষক,ইচ্ছার বিরুদ্ধে প্রতিরাতে স্ত্রীর ওপর ঝাঁপিয়ে পড়া স্বামীটাও ধর্ষক। এই দেশে যত কুকুর নাই তারচেয়ে বেশী আছে‌ ধর্ষক। আইয়ামে জাহেলিয়াতের যুগ হয়তো সত্যিই চলে এসেছে। সেভাবেই মেয়েরা মলেস্ট হচ্ছে,ধর্ষন হচ্ছে। আর তাই বিচার যদি না হয়,এদের আটকানো যদি না যায় তাহলে কিছুদিন পরে আইয়ামে জাহেলিয়াতের যুগের মতোই মেয়েদের জীবন্ত কবর দিয়ে দেয়া ছাড়া গতি নাই। অনেককেই বলতে শুনছি,মেয়ে হয়ে জন্মানো পাপ। মেয়ে হয়ে জন্মানো পাপ না। তুলতুলে টাইপ মেয়ে হয়ে থাকা পাপ। মেয়ে হতে হবে সিংহীর মতো, কোন ছেলে চোখ তুলে‌ তাকালেও চোখ তুলে ফেলার সাহস রাখার মতো মেয়ে হলে তার জন্ম কখনোই‌ পাপ না, বরং আরো‌ দশটা মেয়ের কাছে‌ সে আদর্শ।
ছোটবেলায় গল্প পড়তাম চেরাগে দৈত্য বন্দী করার,বোতলে ভূত বন্দী করার। সুখ,দুঃখ,হাসি,কান্না বন্দী করা কোন মানুষের গল্প কখনো পড়িনি। কিন্তু এখন জানি, হুমায়ূন আহমেদ নামে একজন মানুষ আছেন যিনি এই ব‌ইটাতে বন্দী করেছেন একগাদা দুঃখ,কান্না এবং লম্বা একটা দীর্ঘশ্বাস!! 💔
আমার শৈশবের একটা অংশ জুড়ে আছেন ইমদাদুল হক মিলন। খুব ছোটবেলাতেই ইমদাদুল হক মিলনের কয়টা প্রেমের গল্পের ব‌ই বোনের আলমারী থেকে চুরি করে পড়েছিলাম। কতকাল আগের কথা! কিন্তু সেই ব‌ইগুলোর কাহিনী আজো যেন আমার রক্তে মিশে আছে। এরমধ্যে একটা ব‌ইয়ের নাম ছিল 'সারাবেলা'। সারাবেলা উপন্যাসের শুরুটা ছিল একটা কাকডাকা ভোর নিয়ে। উপন্যাসের নায়িকা সেই সাতসকালে হারমোনিয়াম নিয়ে বসে সবার ঘুম ভাঙ্গিয়ে দিয়েছিলো। আজো আমি যখন অনেক সকালে ঘুম থেকে উঠি সারাবেলা ব‌ইয়ের সেই ভোরের কথা মনে পড়ে,হৃদয় কাঁপিয়ে দিয়ে যায় ব‌ইয়ের সেই নায়িকা। আরেকটা ব‌ইয়ে নায়ক লেখক ছিল। সকালে উঠে ট্রাউজার আর টি শার্ট পরে লিখতে বসেছিলো। তার কথাও প্রায়‌ই মনে হয়। এই আমি রেনু উপন্যাসের নায়িকার কথা মনে পড়ে যাকে তার প্রেমিক তুলে নিয়ে গিয়েছিলো। হুমায়ূন আহমেদের কথা কি বলবো! আমার শৈশব, কৈশোর এবং বর্তমান যৌবন জুড়ে শুধুই হুমায়ূন আহমেদের আধিপত্য। হুমায়ূন আহমেদ তো আমার পুরোটা জুড়ে সবসময় আছেন! তবুও শৈশবের সেই চুরি করে পড়া হুমায়ূন আহমেদের ব‌ইগুলোই সম্ভবত আমার সর্বকালের সবচেয়ে প্রিয় ব‌ই। কারণ সেই ব‌ইগুলোই আমাকে পড়তে,লিখতে প্রেরণা যুগিয়েছে। হুমায়ূন আহমেদের হিমু আমাকে দিয়ে উদ্ভট সব পাগলামি করিয়েছে, হুমায়ূন আহমেদের উপন্যাসের নায়ক,নায়িকা অথবা গ্রাম্য চরিত্রদের প্রভাব‌ও কি ‌আমার ওপর কম! আজো যখন আমি মিসির আলী পড়তে বসি দুধ চা খাই,কলিজা ভুনা খাই। যখন গ্রামীণ উপন্যাস পড়তে বসি নিজ হাতে চাল ডাল দিয়ে অদ্ভুত এক জগাখিচুড়ি তৈরি করি,বাসার সবাই হাসে। আমি যখন‌ই ভাবিকে বলি, "আজ ডিম ভুনা খেতে ইচ্ছে করছে" অথবা "আজ আমি শুধু শুকনা চিড়া খেয়ে থাকবো", ভাবি বলে, "নিশ্চিত হুমায়ূন আহমেদের ব‌ইয়ে এখন এটাই চলছে?" আমি লাজুক ভঙ্গিতে হাসি।‌ হুমায়ূন আহমেদের উপন্যাসের কোন গরিব চরিত্র যখন না খেয়ে থাকে,আমিও খেতে পারি না। যখন সে চিড়া,মুড়ি খেয়ে দিন কাটায়,আমিও তাই করি। একটা উপন্যাসে হুমায়ূন আহমেদ লিখলেন, মুক্তিযুদ্ধের সময় অনেক কষ্টে একদিন তিনি ডিম জোগাড় করেছিলেন। লবণ ছিল না,সেই ডিম তিনি লবন ছাড়াই ভেজে খেয়েছিলেন। তারপর কয়দিন যে আমি লবণ ছাড়া শুধু ডিম ভেজে খেয়েছি তার হিসাব নেই। এতটাই স্পর্শ করে হুমায়ূন আহমেদ আমাকে,আত্মা পর্যন্ত। শৈশবে মানিক বন্দ্যোপাধ্যায়ের পদ্মানদীর মাঝি পড়েছিলাম। অনেক ছোট থাকতে। আমার পাঠ্য ছিল তখন না,যখন আমার বড়বোনের পাঠ্য ছিল তখন। মানিক বন্দ্যোপাধ্যায়ের পদ্মানদীর মাঝি এই গরীব কুবের আমার অনুভূতিগুলোকে ভয়ংকরভাবে ছুঁয়ে দিয়েছিলো। খড়ের চালের বাড়িতে মানুষ থাকে আর চাল বেয়ে বৃষ্টির পানি পড়ে! মানুষের বাড়িতে মুড়ি থাকে না,শুকনা চিড়া চিবিয়ে খায়!! পদ্মানদীর মাঝি কুবের যে সারারাত জেগে ইলিশ মাছ ধরে আর ভোরে বাড়িতে এসে সদ্য মা হ‌ওয়া ব‌উয়ের সাথে ঝগড়াঝাঁটি করে,বন্যার সময় মানুষের বাড়িঘর ভেসে যায়,মাচা বেঁধে থাকতে গিয়ে কোলের বাচ্চা পানিতে পড়ে মারা যায়! এমন‌ও হয় আমি তখন‌ও জানতাম না।‌ সেই প্রথম আমার বাস্তবতার সাথে পরিচয়,তাও কল্পিত চরিত্রের মধ্য দিয়ে। আমার শিশুমনের জন্য এসব‌ই নতুন ছিল। এভাবেই পড়েছিলাম জহির রায়হানের হাজার বছর ধরে যেখানে গ্রামের হতদরিদ্র কিছু পরিবার একসাথে মিলেমিশে থাকে,ঝগড়া করে,আবার মিল হয়। রাতদুপুরে শাপলা কুড়াতে যায়।‌ একক পরিবারে বড় হ‌ওয়া আমার মনটা ছুটে চলে গিয়েছিলো সেদিন পরীর দিঘির পাড়ে। পড়েছিলাম অদ্বৈত মল্লবর্মণের তিতাস একটি নদীর নাম। একজন বাবা যে তার মেয়ের নামে নদীর নাম করার জন্য দিনরাত নদী খুঁড়ছে,খুঁড়েই যাচ্ছে। পড়েছিলাম মুনীর চৌধুরীর রক্তাক্ত প্রান্তর, শরৎচন্দ্র চট্টোপাধ্যায়ের বিন্দুর ছেলে, বঙ্কিমচন্দ্র চট্টোপাধ্যায়ের দেবী চৌধুরানী, বিভূতিভূষণ বন্দোপাধ্যায়ের পথের পাঁচালী। আমার বয়সের হিসেবে সেগুলো একটু ভারীই ছিল। কিন্তু প্রতিটা ব‌ই আমার হৃদয় ছুঁয়ে গেছে,একটু একটু করে কাদামাটি থেকে যখন শক্ত মাটির দলায় পরিনত হচ্ছি এই ব‌ইগুলো তখন আমাকে সুশিক্ষিত করার দায়িত্ব পালন করেছে। আমার পরিবারের অন্য ভাইবোনদের মতো আমি আহ্লাদী ধরনের হয়ে বড় হ‌ইনি। আর পাঁচটা উচ্চ মধ্যবিত্ত পরিবারের ছেলেমেয়েরা যেভাবে বড় হয়, জিনিসপত্র ফেলে ছড়িয়ে নষ্ট করে আমি সেভাবে কখনো বড় হ‌ইনি। যখন‌ই দামী দামী খাবার খেয়েছি,আমার মনে পড়েছে হুমায়ূন আহমেদের উপন্যাসের সেই খেটে খাওয়া মানুষের কথা, মানিক বন্দ্যোপাধ্যায়ের কুবেরের কথা, বিভূতিভূষণের দূর্গার কথা। আমি খাবার নিয়ে, জীবনের অন্যান্য বিলাসদ্রব্য নিয়ে আহ্লাদী করতে পারি নাই। এমনকি আজো পিজ্জা,বার্গারের থেকে আমার স্ট্রিটফুড বেশী পছন্দ, বিরিয়ানির চেয়ে বেশী পছন্দ ডালভাত। পোশাক আশাক থেকে শুরু করে আমার জীবনের কোনো জিনিসেই আভিজাত্যের ছোঁয়া লাগানোর জন্য আমি উঠেপড়ে লাগিনাই। উপন্যাসের সেই চরিত্রগুলো যেন আমার ভেতরে বাস করে। তারা আমাকে বারবার বলেছে, একজন সাধারণ মানুষের জন্য এত বেশী কিছু দরকার নাই। বন্ধু নির্বাচনের সময়‌ও আমি স্টাটাস লেভেল দেখে কখনো মিশি নাই,সত্যি বলতে হতদরিদ্র বন্ধুই আমার বেশী। ওদের সাথে কেন জানি একটা আত্মার বন্ধন খুঁজে পাই যেটা সবসময় টাকা টাকা করা বন্ধুদের মাঝে পাই না। কেউ যদি প্রশ্ন করে,ব‌ই কেন পড়বো? অন্যের জীবনের বানানো দুঃখ কষ্ট পড়ে লাভ কি? এরচেয়ে টেক্সটবুক পড়া ভালো, বিসিএস দেয়া ভালো,বড় চাকরি করা ভালো। হ্যাঁ, সেগুলো খারাপ না, সেগুলো সমাজে আপনাকে বড় মানুষের স্বীকৃতি দেবে। কিন্তু আপনার আত্নাকে শিক্ষিত করতে, আশেপাশের সব ধরনের মানুষের জীবন সম্পর্কে ধারনা আনতে, তাদের দুঃখ-কষ্ট,হাসি-আনন্দ গুলো নিজের ভেতর অনুভব করতে চাইলে ব‌ইয়ের কোন বিকল্প নেই। ব‌ই আপনাকে সমাজ চেনাবে,মানুষ চেনাবে। ছোটবেলায় কোনো একজন লেখকের মিথ্যা বানোয়াট মাঝি,চাষীর জীবন নিয়ে লেখা গল্প পড়ে আপনি যখন কাঁদবেন সেটাই বড় হয়ে আপনাকে সত্যিকার মাঝি, চাষীর জীবন সম্পর্কে আপনাকে কাঁদাবে,যে কান্নাটা বানোয়াট হবে না। হয়তো তখন আপনি তাদের দুঃখগুলো অনেক কাছ থেকে অনুভব করতে পারবেন, তাদের জীবনে একটু হলেও পরিবর্তন আনতে পারবেন। তারজন্য ছোটবেলা থেকেই এই বানানো গল্পগুলো পড়া খুব‌ই জরুরি, প্রচন্ড জরুরি। আজকালকাল বাবা-মায়েরা যেটা করে সেটা হচ্ছে টেক্সটব‌ইয়ের বাইরে ছেলেমেয়েদের এই জাতীয় ব‌ই পড়তে না দেয়া,প্রেমের ব‌ই পড়তে দেখলে আঁতকে ওঠা,জোর করে তাদের ভবিষ্যৎ তৈরি করা একজন ডক্টর,ইঞ্জিনিয়ার,মেজর,জজ,ব্যারিস্টার হিসেবে। এইগুলি হ‌তে গিয়ে তারা অজান্তেই তাদের জীবনটা রোবটিক করে ফেলে,যারফলে হাজার হাজার স্কলার তৈরি হয় যাদের সবাই নিজ নিজ স্বার্থে,নিজ নিজ জীবনকে সুন্দর করার জন্য ছোটে। আশেপাশের মানুষের দিকে তাকানোর‌ও তাদের সময় নেই, তাদের কষ্ট অনুভব করার কথা তো বাদ‌ই দিলাম। আমার মতে ছেলেমেয়েদের জোর করে আউটবুক থেকে দূরে রাখার মতো বড় ক্রাইম আর কিছুই নেই। আমার বাবা-মা ছোট থেকেই এটা আমার সাথে কখনো‌ করেনি। আমার আব্বু নিজে ব‌ই কিনে এনে দিতেন আমাকে,আমি যা চাইতাম। টিফিনের টাকা জমিয়ে আমি ব‌ই কিনি জানতেন বলেই আমাকে বেশী করে টাকা দিতেন,যাতে ব‌ই কেনার পাশাপাশি টিফিনটাও কিনতে পারি। কিন্তু বর্তমান জেনারেশন এমনভাবে তৈরি হচ্ছে যে হয়তো এমন একটা ভবিষ্যত আমাদের প্রত্যক্ষ করতে হবে যখন আর কোনো পাঠক থাকবেনা। থাকবে লাখ লাখ ডাক্তার-ইঞ্জিনিয়ার,জজ-ব্যারিস্টার। থাকুক,থাকাটা অন্যায় না, কিন্তু এদের পড়াটাও জরুরী,পাঠক‌ হ‌ওয়াটাও জরুরী। আর ভবিষ্যতের এই প্রজন্মকে পাঠক বানানোর দায়িত্বটা কিন্তু সবার‌ই।
স্টার‌ জলসা চ্যানেলটা আমার দু চোখের বিষ, এই চ্যানেলটাকে আমি জাস্ট সহ্য করতে পারিনা। কিন্তু গত এক সপ্তাহ হলো বাধ্য হয়েই এই চ্যানেলটা আমার দেখা লাগছে। কারণ, আমাদের বাসায় নতুন কাজের মহিলা এসেছে। তার আবার পছন্দ স্টার জলসা। সারাদিন খাটাখাটনির পর স্টার জলসার সিরিয়ালগুলা তাকে চাঙ্গা করে তোলে, মুর্ঝা যাওয়া দিনটাকে পুনরুজ্জীবিত করে তোলে। যেহেতু ঐ সময়ে আমার কোন কাজ থাকেনা (যদিও সারাদিন‌ই থাকে না) এবং সারাদিন আমার ঘরে বসে থেকে থেকে ফ্যান আর এসির ওপর যে অত্যাচার আমি করি ওদেরকে রেহাই দেয়ার জন্য সন্ধ্যার সময়টা আমি ড্রয়িংরুমে কাটাই। কাজেই কাজের মহিলার সাথে আমাকেও বসে স্টার‌ জলসা চ্যানেলটা দেখতে হচ্ছে আজ কিছুদিন। ওনার পছন্দের সিরিয়াল হচ্ছে শ্রীময়ী। তাই গত এক সপ্তাহ ধরে আমিও এটা দেখছি এবং ব্যাপারটা বোঝার চেষ্টা করছি। এই সিরিয়ালে সবার জীবনের লক্ষ্য হচ্ছে ডিভোর্স এবং পূনর্বিবাহ। এই সিরিয়ালে সবার ডিভোর্স হয়,নায়িকার ডিভোর্স হলো তার বরের সাথে। তার বরের গার্লফ্রেন্ড আবার তার আগের হাসবেন্ডকে ডিভোর্স দিয়ে নায়িকার বরকে বিয়ে করলো,এবার নায়িকা তার বরকে ডিভোর্স দিয়ে আরেকজনকে বিয়ে করছে, নায়িকার বড় ছেলের ডিভোর্স হচ্ছে,নায়িকার ছোট ছেলের বিবাহিত গার্লফ্রেন্ড বরকে ডিভোর্স দিয়ে নায়িকার ছেলের কাছে চলে আসবে ঠিক করেও কি মনে করে আবার আগের বরের কাছে ফিরে গেল,কাজেই নায়িকার ছোট ছেলে আরেকটা রেডিমেড গার্লফ্রেন্ডকে বিয়ে করছে,এই জুটির কবে ডিভোর্স হবে আমি জানি না। জুন আন্টি বলে এই সিরিয়ালে একটা ক্যারেক্টার আছে। এই মহিলা অতিমাত্রায় এগ্রেসিভ। মূর্তিমান শয়তান বলে যে কথাটা প্রচলিত আছে ওকে দেখেই সম্ভবত শব্দটার প্রচলন ঘটেছে। কেননা এই মহিলা সারাক্ষন ঝগড়া করে,ওর ঝগড়ার চোটে ওর বরের দুইবার স্ট্রোক হ‌ইছে,স্ট্রোক হ‌ওয়া বরকে হসপিটালে না নিয়ে বিছানায় ফেলে রেখেই সে তার সতীনের সাথে ঝগড়া শুরু করেছে যে এই বরকে সেবা করার অধিকার কার। এরকম একটা জুন আন্টি যে বাড়িতে থাকবে সেই বাড়ির মানুষের পাপের শাস্তির জন্য নরকের প্রয়োজন হবে বলে আমি মনে করি না। শ্রীময়ীর কথা থাক। এটা ছাড়াও আমাদের কাজের খালার আরেকটা প্রিয় সিরিয়াল আছে। সেটার নাম মোহর। দেবী চৌধুরানী খ্যাত প্রফুল্ল এখানে মোহরের ভূমিকায় অভিনয় করছে। সিরিয়ালের কনসেপ্টটা ছিল নায়িকা খুব ভালো ছাত্রী, পড়াশোনা করার জন্য বিয়ের আসর ছেড়ে পালিয়ে এসে সে কলেজে ভর্তি হয়। সুন্দর ব্যাপার।‌ কিন্তু কলেজে এসে পর্যন্ত স্যারের সাথে প্রেম ভালোবাসা আর ঝগড়া ছাড়া এই মেয়েকে আমি কখনো পড়াশোনা করতে দেখিনি। বিশ্বাস করেন,দেখিনি। এই মেয়ে সবখানে স্যারের সাথে ঝগড়া করে,দিনরাত ঝগড়া করে। একদিন দেখলাম পরীক্ষার হলে স্যার ডিউটিরত আরেকজন শিক্ষকের সাথে গল্প করছে দেখে মোহর উঠে দাঁড়িয়ে বললো, "এইভাবে কথা বললে আমাদের লিখতে অসুবিধা হয় না?" তারপরেই শুরু করলো ঝগড়া। আমার জানার আগ্রহ ছিল যে এদের পরীক্ষার কি কোন নির্দিষ্ট সময়সীমা নাই? কারণ একঘন্টা ধরে এই মেয়ে ঝগড়াই চালিয়ে গেল তারপরেও ডিপার্টমেন্টে ফার্স্ট হলো। বাহ! স্টার জলসায় অবশ্য কখনো কোন নায়িকা সেকেন্ড হয় না। এরা পরিবার সামলায়। সারাদিন ঝগড়া করে ডাক্তারি পরীক্ষায় দেশের মধ্যে প্রথম হয়,হুট করে কাজের মেয়ে উকিল হয়ে যায়,তার সিঙ্গার মেয়েও উকিল হয়ে যায় আরো কত কি। পড়াশোনা জিনিসটা এই চ্যানেল জাস্ট একটা ফাজলামি বলে মনে করে। আর এই চ্যানেলে এগুলা নতুন কিছু‌ও না। কাজের খালা যতক্ষন এই সিরিয়ালগুলা দেখে আমার এক ধরনের টাইম ডাইলেশন মতো হয়।‌ আইনস্টাইনের সেই থিওরি। আধাঘণ্টা সময়কে মনে হয় অনন্তকাল। সত্যিকার অর্থেই এই চ্যানেলের সিরিয়ালগুলোর চেয়ে এডভার্টাইজগুলা আমি বেশী এনজয় করি। এই সময়টা আমার এত খারাপ যায় এত খারাপ যায় যে স্টার জলসায় যদি ক্রমাগত ফুড পান্ডার এড‌ও দিয়ে যায় তা দেখতেও আমার আপত্তি নাই কিন্তু সিরিয়াল না।
ওবায়দুল কাদের ফেসবুকে দশ হাজার পাঁচশ পঁচাত্তরটা ছবি একসাথে আপলোড করেছেন। এটা কোনো হাসির বিষয় না।‌ এটা একটা শিক্ষনীয় বিষয়। এই পোস্ট থেকে আমাদের অনেক কিছু শেখার আছে। যেমন ওবায়দুল কাদেরের কাছ থেকে শেখার আছে ধৈর্য। ফেসবুকে এতগুলো ছবি আপলোড দেয়া সহজ কথা না,মার্ক করতে করতেই ফোন/পিসি হ্যাং হয়ে যাবার কথা।‌ এছাড়াও শেখার আছে বিনা ফিল্টারে ছবি আপলোড দেয়া। সাড়ে দশ হাজার ছবি উনি নিশ্চয়ই ফিল্টার করে করে আপলোড দেননি! এটা কোনো মানুষের পক্ষে সম্ভব‌ও না। ওবায়দুল কাদেরের ক্যামেরাম্যানের কাছ থেকে শেখার আছে কঠোর পরিশ্রম ও অধ্যবসায়। একজন মানুষের বোরিং স্টাইলে সাড়ে দশ হাজার ছবি তিনি তুলেছেন। এবং সেটার জন্য কোন ক্রেডিট‌ও পাননি। ওবায়দুল কাদের ক্রেডিট দেন না তা তিনি জানেন। কিন্তু তা সত্ত্বেও তিনি ক্রেডিটের আশা না করেই কাজটা করেছেন। ওবায়দুল কাদেরের ক্যামেরাম্যানকে ব্যক্তিগতভাবে আমার হাজার হাজার সেলাম। এরপরেই শেখার আছে সেইসব আমজনতাদের কাছ থেকে যারা স্ক্রল করে করে লাস্ট ছবিটা দেখে কমেন্ট করেছে। এদের কাছ থেকে শেখার আছে সবচেয়ে বেশী। মঞ্জিল যত দূরেই হোক এরা হার মানে না। এরা একঘেয়ে পথ চলেই যায় সেই অজানা পথকে পাড়ি দেবার জন্য। এরপরেও শেখার আছে আরো অনেক কিছু। শেখার আছে ওবায়দুল কাদের স্যারের আঙ্গুল থেকে যেটা ট্যাপ করে করে ক্লান্ত হয়না,শেখার আছে ওনার পিসির কাছ থেকে যেটা এতগুলো ছবি আপলোডের লোড নিলো। শেখার আছে আরো অনেক কিছু যা এই মুহূর্তে আমার আর মাথায় আসছে না। এই মুহূর্তে আমার মাথায় একটা জিনিস‌ই আসছে। এই বয়সে ওবায়দুল কাদের সাড়ে দশ কে ছবি আপলোড দিতে পারেন আমি আর জাস্ট একটা ছেলেকে পটাইতে পারি না। উনি এতগুলো ছবি আপলোড দিতে পারেন আর আমি সামান্য রান্না করতে পারি না। উনি দশ হাজার ছবি আপলোড দিতে পারেন আর আমি সামান্য ওয়ার্ক আউট করতে পারিনা! আই ফিল সো মোটিভেটেট! সত্যি ওনার এই পোস্ট আমার চোখ,নাক,কান সব খুলে দিলো। আমি আর কখনো জীবনে থেমে থাকবো না। আর আমার জীবনে আমি যা কিছু সাফল্য অর্জন করবো সব ক্রেডিট ওবায়দুল কাদের স্যারের। স্যালুট!!!!! 🤧🤧
এই দেশে কোনো মেয়ে ওয়েস্টার্ন ড্রেস পরলে অথবা বিকিনি পরে ছবি দিলে সেটা নিয়ে কিছু বলা যায় না। বললেই গালি খেতে হয়, "ইটস হার চয়েজ। তার যা ইচ্ছা পরবে তোমার কি!?" অথচ এই দেশে কেউ বোরকা পরলেই তাকে অবলা ভেবে যত খুশী সিম্পাথি দেও সমস্যা নাই। কারণ বোরকা সে নিজের ইচ্ছায় পরে নাই। ধর্মের কারণে বাধ্য হয়ে পরেছে!! কেন ভাই! বোরকা পরাটা কি কারো পার্সোনাল চয়েজ হতে পারেনা? আমি তোমার ওয়েস্টার্ন পরা নিয়ে যখন কথা বলতে পারবো না তখন কেউ বোরকা পরলেই কেন হামলে পড়ে কথা শোনাবো? সবাইই যে ওয়েস্টার্ন পরার, মনে মনে বিকিনি পরে ঘোরার ইচ্ছা পোষণ করে এইটা তোমাদের কে বলছে? কেউ তো বোরকাতেও কম্ফোর্টেবল হতে পারে!? ইসলাম ধর্ম নারীকে কখনোই ঘরে আবদ্ধ করে রাখতে বলেনি। ইসলাম ধর্ম বলেছে, নারীরা পর্দা করে পুরুষের পাশাপাশি যেকোনো কাজ যা পুরুষ জীবিকা হিসেবে করতে পারে,নারীও করতে পারে। তারপরেও বোরকা পরাটা এতবড় ইস্যু কেন? বোরকা পরলে দোষ কি? আর বোরকা পরলেই সেটা ধর্মের বাধা হবে কেন? ইসলাম ধর্মে পুরুষের জন্য‌ও নির্ধারিত পোশাক আছে। পুরুষের জন্য‌ও বিধান আছে যে কোন পরনারীকে দেখলে সে তার দৃষ্টি অবনত করে রাখবে। কিন্তু কয়টা ছেলে সেটা মানে? বরং তারা বলবে, "ওর যদি দেখাতে আপত্তি না থাকে আমার দেখতে সমস্যা কি!" ধর্ম মানতে না ইচ্ছা করলে না মানবেন, ধর্মকে অপমান করবেন না। বিকৃত করবেন না। ইসলাম ধর্মে শুধু এবং শুধুমাত্র মেয়েদের বোরকা পরা ছাড়াও আরো অনেক বিধিবিধান আছে, অনেক ছাড় আছে। আর তা নারী পুরুষ উভয়ের জন্যই। নিজে একটা মানতে পারছেন না‌ তার মানে এই না অন্যকে মানতে বাধা দিবেন। নারীবাদী হবেন ভালো কথা। শুধুমাত্র ইসলাম ধর্মের পর্দার পেছনে পড়ে না থেকে অন্য কিছু করুন। নারীরা যদি বোরকা পরেও চাকরি করে, ক্রিকেট খেলে তাতে তাদের কোনো ক্ষতি হয়ে যাবেনা। কিন্তু শিশু ধর্ষন, নারী ধর্ষন, মেয়েদের তাদের ইচ্ছার বিরুদ্ধে বিয়ে দেয়া এই জাতীয় ইস্যুগুলো নিয়ে কাজ করেন যদি আপনি সত্যিই নারীদের অবস্থান পরিবর্তন করতে চান। যেগুলো তাদের সত্যিই দরকার। শুধুমাত্র আপনি বোরকা পরেন না বলে লেজকাটা শেয়ালের মতো বোরকার বিরুদ্ধে প্রচারণা চালিয়ে মেয়েদের কোন লাভটা হবে আমি জানিনা। 😅
শুভ জন্মদিন বাংলা সাহিত্যের অন্যতম সম্মোহনী শক্তিযুক্ত লেখক বিভূতিভূষণ বন্দোপাধ্যায়! যার হাত দিয়ে বের হয়েছে এমন কিছু অমর লেখা যেগুলো পড়লে রীতিমতো হিংসা হতে শুরু করে যে মানুষ এত ভালো কিভাবে লেখে! বিভূতিভূষণ এমন একজন লেখক যিনি প্রমান করে দিয়েছেন যে প্রেম,পরকীয়া,অশ্লীলতা বা নোংরামি বিহীন‌ও গল্প লেখা যায়। এবং এমন গল্প লেখা যায় যা যুগ জয় করে, শতাব্দী জয় করে বেঁচে থাকে। একটা সময় আমি নানান কারণে কষ্টে থাকতাম,ডিপ্রেশনে থাকতাম আর সবাই যেমন থাকে। অন্য সবার মতোই আমিও ভাবতাম আমার জীবনে কতকিছু নাই,আমি কত অসম্পূর্ণ আমি কত দুঃখী। কিন্তু বিভূতিভূষণের পথের পাঁচালী,আরণ্যক, অপরাজিত, আদর্শ হিন্দু হোটেলের মতো ব‌ইগুলো পড়ার পর নিজের কষ্টকে আর কষ্ট বলে ভাবতে ইচ্ছা করে না। ব‌ইগুলো পড়ার পর বুঝতে পেরেছি মানুষ এরচেয়েও কত কষ্টে বেঁচে থাকতে পারে,কত স্ট্রাগল করে জয়লাভ করতে পারতে জীবনে। নিম্ন মধ্যবিত্ত মানুষের জীবন নিয়ে এত সুন্দর এত বাস্তব গল্প কয়জন লিখতে পারে সন্দেহ আছে। কোনো নাটকীয় উত্থান নেই,নেই কোনো প্রেম ভালোবাসার গদগদ বর্ণনা এমনকি নায়ক নায়িকার বাসরঘরে পর্যন্ত বিন্দুমাত্র অশ্লীলতার ছোঁয়াটাও লাগতে দেননি এই লেখক। তারপরেও কি অসাধারণ লেখেন! কি চমৎকারভাবে দরিদ্র জীবনযুদ্ধের গল্প লেখেন। আধুনিক ভাষার সেই লেখাগুলোতে সামান্য কিছু সনাতন ভাষার টান এত অসাধারণ লাগে পড়তে! তার ব‌ই পড়তে পড়তে পাঠক ভুলে যেতে বাধ্য হবে যে এটা শুধুই একটা গল্প! তার গল্পগুলো আমাকে সত্যিই নতুন একটা জীবন দিয়েছে। একটা সময় কিছুই ভালো লাগতো না। অথচ এখন সব ভালো লাগে। বিভূতিভূষণের গল্পের সব ভালো লাগে। হাজারী ঠাকুরের স্টিলের থালাবাটিগুলা ভালো লাগে,দুর্গার কুড়িয়ে আনা কচি আমগুলো ভালো লাগে, ডাস্টবিনের পাশে অপুর ভ্যাপসা ছোট ঘরখানা ভালো লাগে,সত্যচরনের গাছগাছালীতে ঘেরা অরণ্যখানি ভালো লাগে,তারানাথ তান্ত্রিকের রহস্য ভালো লাগে,আফ্রিকার বিরান এক রেলস্টেশনে শংকরের দরজার সামনে নাক লাগিয়ে বসে থাকা সিংহটাকেও ভালো লাগে। আবার‌ও শুভ জন্মদিন প্রিয় লেখক। আপনার মতো লেখকদের মৃত্যুদিন নাই। বরং হাজারটা পাঠকের ভক্ত হয়ে ওঠার সাথে সাথে হাজারবার উদযাপিত হয় আপনার জন্মদিন। 
শিক্ষাপ্রতিষ্ঠান খোলা ব্যাপারটা এখন একটা জোক হয়ে দাঁড়িয়েছে। এই দেশের সবচেয়ে সচল কমেডি ইস্যু হচ্ছে শিক্ষা প্রতিষ্ঠান খোলা। সরকার একবারে কোন ছুটি ঘোষনা না করে এপ্রিলের ৩০,মে ৩১,জুন ৩০,জুলাই ৩১ এভাবে ছুটি বাড়াতে আছে। কিছু ফেক পে‌জ‌ও পিছিয়ে নেই,"খুলতে যাচ্ছে শিক্ষাপ্রতিষ্ঠান" বলে বলে এতবার শিক্ষার্থীদের বুকে ধাক্কা দিয়েছে যে সবাই এখন রেগুলার হার্ট পেশেন্ট হয়ে গেছে। সত্যি সত্যিই যখন শিক্ষা প্রতিষ্ঠান খুলবে তখন ওদের তেমন কোন ফারাক পড়বে না,ফেক নিউজ ভেবে উড়িয়ে দিয়ে আরামসে দিন কাটাবে। এরপর প্রথম আলো নিউজ করবে,তাও ওরা বিশ্বাস করবে না। বলবে, "প্রথম আলোর কাজ‌ই আজাইরা শিরোনাম দেয়া, ভেতরে দেখা যাবে শিক্ষাপ্রতিষ্ঠান খোলা বিষয়ক কোন টিভি নাটক তৈরি হচ্ছে সেটা নিয়ে নিউজ হয়েছে!" এরপর সময় টিভি নিউজ করবে। তাও ওরা বিশ্বাস করবেনা। সময় টিভির কাজ‌ই হচ্ছে তিলকে তাল করা। দীপু মনি হাই তুললেও ওরা ভাবে শিক্ষাপ্রতিষ্ঠান খোলার কথা বলতে মুখ খুলেছে। এরপর শিক্ষা প্রতিষ্ঠান সত্যিই খুলে যাবে। জাতীয় শিক্ষা মন্ত্রণালয় পেজ থেকে পোস্ট হবে,সব চ্যানেলে চ্যানেলে খবর আসবে তখন সবার বিশ্বাস হবে এবং মোটামুটি একটা ধাক্কা খাবে। ব‌ইয়ের ধুলা ঝাড়তে গিয়ে দেখা যাবে কিছু ব‌ই ইঁদুরে খেয়ে গেছে। আরামসে যে দিন কাটছিলো তাতে আর্বিভাব হবে এইচএসসি,এডমিশন,সেশন জট জাতীয় ভারী ভারী শব্দের। সেদিনটা নিয়ে আমি চিন্তিত না। আমি চিন্তিত তাদের নিয়ে যারা এই বছরে আর শিক্ষাপ্রতিষ্ঠান খুলবে না এই আশায় বিয়ে করে ফেলে হানিমুনে বরের/ব‌উয়ের সাথে বিবাহ পরবর্তী মধুর সোনালী দিন কাটাচ্ছে। শিক্ষাপ্রতিষ্ঠান খুলেছে এই খবরটা কনফার্ম হবার সাথে সাথে ওদের রিএকশন কি হবে? "এই যা! বিয়ে করে ফেলেছি!" অথবা "হায়হায়! বাচ্চা নিয়ে ফেলছি!" 🙄 অচিরেই কোন বিখ্যাত লেখক শিক্ষা প্রতিষ্ঠানের এই গোলকধাঁধা নিয়ে বড় সাইজের উপন্যাস লিখে ফেলবেন যার নাম হবে, "শিক্ষা প্রতিষ্ঠান! এক মরীচিকার নাম!"
ফাইভ মিনিট ক্রাফটস চ্যানেলটার আমি বিরাট বড় ভক্ত। ফেসবুকে, ইউটিউবে এমনকি ইন্সটাতে পর্যন্ত ফলো করি। ওদের বিভিন্ন হ্যাকসগুলো বাড়িতে প্রতিনিয়ত‌ই ট্রাই করি। কিন্তু একটাও ঠিকঠাকভাবে হয় না। প্রথমবারে চেষ্টা করেছিলাম যখন দেখলাম সেদ্ধ ডিম খানিকক্ষণ ঠান্ডা পানিতে রেখে বাটিতে আটকে ঝাঁকি দিলেই খোসা ছেড়ে যায়। ভাবীকে তাই একটু একটু করে খোসা ছাড়াতে দেখে একদিন তাচ্ছিল্যের হাসি হেসে বললাম, আমার কাছে দাও! দেখো কি ইজিলি ছাড়িয়ে দিচ্ছি! বাটিতে নিয়ে ঝাঁকি দিলাম। এক ঝাঁকিতেই ডিমের কুসুম একদিকে আর সাদা অংশ তিনদিকে হয়ে গেল।যাকে বলে ডিমের জগতে সাইক্লোন। এটাই শেষ না। এরপর একদিন রসুনের সাথেও এক‌ই কাজ করলাম। বাটিতে নিয়ে আচ্ছা করে ঝাঁকি দিলেই নাকি খোলস ছেড়ে সেচ্ছায় বেরিয়ে আসবে রসুন। ঝাঁকাঝাঁকিই সার হলো। রসুন অবিকৃত অবস্থায় তেমন‌ই রয়ে গেল। এক‌ই কান্ড করতে গেছি গাজর,পেঁয়াজ, টমেটো কেটে সালাদ করতে গিয়ে। ওপরে প্লেট চেপে ধরে সেগুলো কেটে ফেলতে গিয়ে টমেটো সরে গিয়ে উল্টা নিজের‌ই হাত কেটে গেছে। একবার দেখলাম টুথপেস্ট দিয়ে সহজেই ফোনের গ্লাস পরিস্কার করা যায়‌। করলাম। তারপর প্রায় একমাস ফোন চালালেই হাতে টুথপেস্টের গন্ধ লেগে থাকতো। এরকম‌ই আরেকদিন নতুন কেনা জিন্স দিয়ে দারুন কিছু তৈরি করতে গিয়ে সেটা কেটে ফালা ফালাই সার হয়েছে। সেটা এখন বাথরুমের পাপোশ হিসেবে সফলভাবে দায়িত্ব পালন করছে। একবার দেখলাম লিপিস্টিক বানানোর হ্যাকস। নিজের সবগুলো লিপস্টিক কেটে জ্বাল দিয়ে পুরোটাই ডাস্টবিনে গেল কাজের কাজ কিছুই হলোনা। আজ‌তো সীমা ছাড়িয়েই গেল। ফাইভ মিনিটস ক্রাফটসে নতুন গজানো এলোমেলো চুল কেটে ফেলার একটা দারুন হ্যাকস দেখে সাথে সাথে ট্রাই করলাম। চুল পেঁচিয়ে ধরে কাঁচি দিয়ে ছেটে ফেলা। ছেটে ফেললাম। মুগ্ধ হয়ে দেখলাম খুব‌ই সুন্দর হয়েছে। একটাও ঝুটা চুল নাই। কিন্তু পেঁচানো চুল ছেড়ে দিতেই সেই চুলগুলো ঝরঝর করে ঝরে পড়ে মাথার চুল অর্ধেক হয়ে গেল। এখন আমি ফাইভ মিনিটস ক্রাফটসে একটা চুল গজানোর হ্যাক দেখে ট্রাই করতে চাইছি। কিন্তু ভাবীর কঠিন দৃষ্টির সামনে আপাতত সেটা সম্ভব হচ্ছে না। আমার এত সাধের চুলগুলো এই বদমাইশদের হ্যাকসের কারণে অর্ধেক হয়ে গেল। ফাইভ মিনিটস ক্রাফটসেরা এই জাতীয় ভিডিও গুলা আপলোড দিয়ে আমার মতো কোমলমতি শিশুদের জীবন ঝালাপালা করে দিছে। এরকম ভিডিও দেবার আগে ওদের বলে দেয়া উচিত যে, ডোন্ট ট্রাই দিস এট‌ হোম। 
ধোনী! আমার সেই মহেন্দ্র সিং ধোনি!! ছোটবেলা থেকেই ধোনীর প্রতি আমার একটা অন্যরকম দুর্বলতা,একটা অন্যরকম ভালোবাসা। ধোনীর জন্য আমি ক্রিকেট দেখা শিখেছি,ধোনীর জন্য ক্রিকেট ভালোবাসা শিখেছি। যতদিন ধোনী ছিল অজান্তেই ইন্ডিয়া টিমের জয় আশা করেছি। ধোনী! আমার সেই ধোনী! ধোনীর নামে আমার একটা ডায়েরি আছে। সেখানে কমসেকম ৭০০+ ছবির পেপার কাটিং আছে ধোনীর। ডায়েরীটা তৈরি করেছিলাম ক্লাস ফাইভে থাকতে। স্কুল পার হয়ে কলেজের‌ও কিছুদিন এই ডায়েরিটাতে পেপার কাটিং রেখেছি আমি। ধোনীর প্রতি আমার ভালোবাসাটা ঠিক কিরকম আমি বলে বোঝাতে পারবো না। শুধু বলতে পারি, আমার জীবনে ভালোবাসা শব্দটার সাথে কিভাবে যেন ধোনী ওতপ্রোতভাবে জড়িয়ে। ধোনীকে বাদ দিয়ে ভালোবাসা শব্দটার অর্থ করতে পারবো না আমার জীবনে। অনেক সেলিব্রিটিকেই ভালো লাগে,ক্রাশ খাই তারপর ভুলে যাই। কিন্তু ধোনী এরকম না। ধোনীকে আমি ছোটবেলা থেকেই অসম্ভব ভালোবাসি। 'অসম্ভব।' ধোনীর বয়স হয়েছে। চুলে পাক ধরেছে,দাঁত পড়েছে এগুলা নিয়ে অনেকেই আমাকে প্রায়‌ই ক্ষেপায়। 'বুড়া বেটার প্রেমে পড়েছে' বলে। কিন্তু তারা জানে না ধোনী আমার যখনকার ভালোবাসা তখন সে বুড়া ছিল না। এখন আর তার চুলের পাক আমার ভালোবাসায় কোন পরিবর্তন আনতে পারবে না। ইন্ডিয়ান ক্রিকেটে ধোনী ছিল একটা লাকি চার্ম। অনেককিছু দিয়ে গেছে সে ইন্ডিয়া টিমকে। আজ যে ইন্ডিয়া বিশ্বের সবচাইতে শক্তিশালী কিছু ক্রিকেট টিমের একটি তার পেছনে ধোনীর অবদান কম না। কিন্তু ধোনীর সত্যিই বয়স হয়েছে,অন্তত ক্রিকেট খেলার পক্ষে বেশী তো বটেই। সিংহ,চিতাবাঘ,ডাইনোসর বা নীলতিমি যতোই শক্তিশালী হোক এদেরকেও একসময় হারিয়ে যেতে হবে কালের গর্ভে। আমি চোখ বন্ধ করে বলতে পারি, ভারতীয় টিম ধোনীর মতো ক্যাপ্টেন আর একটাও পাবে না। ক্যাপ্টেনসির অসামান্য একটা প্রতিভা ধোনীর ভেতর ছিল যেটা আমি কোহলির ভেতর দেখি না,প্লেয়ার হিসেবে যতোই ভালো হোক সে। আর কখনো ধোনীকে ওয়ার্ল্ড কাপে দেখবো না, হাইলাইটসে ধোনীকে দেখার জন্য বসে থাকবো না। আর কখনো আশায় থাকবো না কখন তিনটা উইকেট পড়ে যাতে চার নাম্বারে ধোনী খেলতে নামে। আর কখনো অন্যটিমের ক্রিকেটারকে ছাপিয়ে পেছনে উইকেট কিপারের মিষ্টি মুখটা দেখার জন্য হা করে বসে থাকবো না। যার জন্য ক্রিকেট ভালোবেসেছিলাম তার চলে যাবার সাথে ক্রিকেটের প্রতি প্রেমটাও চলে যাচ্ছে বলেই মনে হচ্ছে।‌ ফাঁকা লাগছে ভেতরটা। 
ক্রাশ ডে সিন না করলে করনীয়: ১. ডে গুলা কাস্টম করে বারবার দিবেন। দিয়েই যাবেন। সপ্তাহে অন্তত দুই থেকে তিনবার করে দিবেন। ২.সবচেয়ে সুন্দর সুন্দর ছবিগুলো সাপ্তাহিক ছুটির দিনে দিবেন। যেমন শুক্রবার। সে যদি বেসরকারি চাকরি করে যেখানে শনি-রবি ছুটি থাকে তাহলে সেদিন দিবেন। এছাড়াও ঈদ,পুজা সহ বিভিন্ন উৎসবে সরকারি ছুটি পড়লে সেদিন‌ও সুন্দর সুন্দর ডে দিবেন। এইসব দিনে সে অনলাইনে বেশী থাকবে। ৩.সবচেয়ে কার্যকরী কিন্তু লেইম পদ্ধতি। ইনবক্সে ছবি পাঠিয়ে দিয়ে বলবেন ফ্রেন্ডকে দিতে গিয়ে ভুলে চলে গেছে। ডে যদি কয়েকবারের চেষ্টাতেও সিন না করে তবেই এটা করতে পারেন। তবে বেশী ডেসপারেট না হলে এটা করতে যাবেন না। ৪.ডে দেয়ার পরপরই কোনো একটা অজুহাতে নক দিয়ে কথা বলুন। এতে মেসেজ ওপেন করতে গিয়েও প্রোফাইল পিকের ওপর টাচ পড়ে ডে ওপেন হয়ে যাবে। ৫.কোনোভাবেই যদি সে আপনার ডে সিন না করে তাহলে ছবিগুলো কোলাজ বানিয়ে কিছুদিনের জন্য টেম্পোরারি প্রোফাইল পিক বানিয়ে রেখে দিন। দেখতে বাধ্য। ৬.এরপরেও যদি ডে সিন না করে তাহলে সেই ছবিগুলো দিয়ে পোস্টার বানিয়ে তার বাড়ির দেয়ালে চিপকায়ে আসেন। পোস্টারে যেকোনো কিছু লেখা থাকতে পারে। যেমন, চর্মরোগ বিশেষজ্ঞ,আই এম জিপিএ ফাইভ অথবা পাত্র চাই/পাত্রী চাই। যাইহোক ছবিটা যেন ভালো আসে। ৭.ছবিটা দিয়ে একটা পেইন্টিং বানিয়ে ফেলুন তারপর পোস্ট দিয়ে লিখুন, থ্যাংকস অমুক ফর দিস। পেইন্টিং না জুটলে ভিডিও,ইডিট, ইলাস্ট্রেশন যা হোক কিছু একটা করে কাউকে ক্রেডিট দিয়ে ভাব নিয়ে নিন। মেইন কথা যেটা আগে ডে দিয়েছেন সেটাই সেম পোস্ট না দিয়ে একটু অদলবদল করুন। ৮.এতকিছুর পরেও যদি কাজ না হয় তাহলে একটাই অপশন। মার্ডার,চুরি,ডাকাতি কিছু একটা করে পত্রিকা এবং মিডিয়ার দৃষ্টি আকর্ষণ করুন। তখন তাদেরকে অনুরোধ করে বলবেন যে এই বিশেষ ছবিটিই দেখানো হয় সবখানে। মিডিয়ার কল্যানে ক্রাশ তখন আপনার এই ছবি দেখতে বাধ্য হবে। সবশেষে একটাই কথা বলতে চাই, everything is fair in love.. ক্রাশকে ডে দেখানোর জন্য যা করতে হয় সব‌ই করুন। তারপরেও যদি না দেখে আর আপনি সুইসাইড করতে বাধ্য হন মরার আগে সেই বিশেষ ছবিটিই সবাইকে ট্রিবিউটে ব্যবহার করতে বলে যান। যেভাবেই হোক ক্রাশকে ছবিগুলো দেখাতেই হবে। ❤️ 
ক্রাশ ডে সিন করে না। এই জীবন রেখে কি লাভ? মরেই যাবো। তবে মরার আগে ডে গুলা কাস্টম করে তাকে দেখার একটা সেকেন্ড চান্স দিবো। তারপরেও না দেখলে নাই। 😓 
হুমায়ূন আহমেদের উক্তি বানিয়ে বানিয়ে দিবে ভালো কথা। কিন্তু ওনার লেভেলে তো দিবে! কি করো,খাইছো,একবার দেখেই ডিলিট করে দেবো টাইপের লেইম সেন্স অব হিউমার নিয়ে হুমায়ূন আহমেদ সাজতে আসে কেমনে এরা? এদের মতো সেন্স অব হিউমার হলে হুমায়ূন আহমেদ জীবনেও হুমায়ূন আহমেদ হতে পারতেন না। হুমায়ন আহমেদ কিংবা হুমায়ূন আহম্মেদ হয়ে রয়ে যেতেন চিরকাল।😑 
"আজ রাত বারোটার পরে আমি তোমাকে ফোন দিবো" ঘুম ভেঙ্গে ক্রাশের এই মেসেজটা দেখামাত্র চমকে লাফিয়ে বিছানা থেকে নেমে পড়লাম। অন্যদিন যদিও আরো ঘন্টাখানেক বিছানায় গড়াগড়ি খাই কিন্তু আজকের ব্যাপার আলাদা। বলে কি! ফোন দিবে! তিনবছরে একটা মেসেজের রিপ্লাই দেয় নাই ফোন দিবে!! সারাটা দিন আমার খুব এক্সাইটমেন্টে কাটলো। ফোন দিবে! দিয়ে কি বলবে? বিয়ের কথা নিশ্চয়ই? নাকি প্রেমের কথা? কোনটা বলতে পারে? শুনেছি শীঘ্রই তার বিয়ে করার ইচ্ছা তাহলে মনে হয় বিয়ের কথাই বলবে! তার অবশ্য একটা গার্লফ্রেন্ড ছিল নিশ্চয়ই ব্রেক‌আপ হয়ে গেছে! গার্লফ্রেন্ড থাকলে আমাকে বারোটায় কেমনে ফোন দিতো? আমি একটু চিন্তায় পড়ে গেলাম‌। সদ্য ব্রেক‌আপ হয়ে থাকলে সে একটু দুঃখী থাকবে। সান্ত্বনাসুচক কিছু কথা বলার দরকার। সেই সাথে ভালোমতো বুঝিয়ে বলতে হবে যাতে ঐ মেয়ে সরি বললেই ওর কাছে আবার ফিরে না যায়! আমি তিন চারটা মোটিভেশনাল ব‌ই খুলে বসলাম। অনেকগুলো কোটেশন দাগিয়ে ডায়েরিতে পয়েন্ট আকারে লিখে রাখলাম।‌ এরমধ্যে একটা হচ্ছে, "যে গেছে তাকে কখনো ফিরিয়ে আনতে নাই। একবার যে কষ্ট দিয়ে চলে যায় দ্বিতীয়বার‌ও সে তাই করবে! একটামাত্র লাইফ কেন কষ্ট পাওয়ার জন্য তার কাছেই বারবার যাওয়া...?" ইত্যাদি। দুপুর নাগাদ আমার মনে পড়লো তার আর আমার ফ্যামিলির মধ্যে একটু মনোমালিন্য আছে। আমার আব্বু তাকে খুব সম্ভবত মানবে না। তার আব্বুও আমাকে মানবে না। তার আব্বুরটা সে দেখবে আমার আব্বুরটা অন্তত আমাকে গুছিয়ে রাখতে হবে। আব্বুর ঘরে গিয়ে চোখ বন্ধ করে সরাসরি বলে দিলাম, আব্বু! আমার যাকে পছন্দ তার সাথেই বিয়ে করবো! তোমরা যদি না দাও পালিয়ে গিয়ে বিয়ে করবো! সেইক্ষেত্রে আমার যে দুইটা বুকসেলফ ভরা ব‌ই আছে ওগুলো শুধু পাঠিয়ে দিও। আর কিছু তোমাদের আমি নিবো না। ওগুলো অনেক কষ্টে জমানো। আব্বু মুহুর্তে কুরুক্ষেত্র বাঁধিয়ে দিলেন। আম্মুকে ডেকে চিৎকার করে বলতে লাগলেন, তোমার মেয়ের সাহস দেখো! বলে পালিয়ে বিয়ে করবে? কারে করবে? কে নিবে ওরে ওর কাছে শোনো!!! আমার এত উত্তর দেবার সময় নাই। যা বলার বলেছি। সময় সংক্ষেপ। কেবল মোটিভেশনাল কোটেশন মুখস্থ করেছি এখন কয়টা রোমান্টিক কবিতা মুখস্থ করতে হবে। সেইসাথে রোমান্টিক কয়টা সিনেমাও দেখে ফেলবো। ক্রাশ পটানোর ১০১ আইডিয়া নামক একটা ব‌ই পেয়েছি। ওটা অর্ধেক মতো পড়েছিলাম। ক্রাশ পটে না দেখে হতাশ হয়ে হাল ছেড়ে দিয়েছিলাম। তখন মনে হয়েছিলো কাজ হয়নি এখন মনে হচ্ছে ধীরে হলেও কাজ হ‌য়েছে। এইজন্য‌ই বলে ধৈর্য ধরলে সব‌ই পাওয়া যায়। আব্বু আম্মুর চিল্লানিতে কান পাতা দায়। এরমধ্যে মন লাগিয়ে "ভালোবাসা" বিষয়ক স্টাডিটা করবো কিভাবে? আমি রাগ করে আমার মোটামুটি তিন চারটা জামাকাপড় নিয়ে বান্ধবীর বাসায় চলে গেলাম।ক্রাশ তো রাতে ফোন দিবেই! তখন যদি বলে "এখন‌ই চলে আসো",চলে যাবো। না বললে বাড়ি ফিরে যাবো। এরমধ্যে আব্বু ফোন দিলেন। বজ্রকঠিন গলায় বললেন, এই যে গেছিস এই শেষ! আর আসবি না বাড়ি!! আমি ঠোঁট উল্টে একটা ডোন্ট কেয়ার ভাব নিয়ে বললাম, ওকে! আসলাম না তোমার বাড়ি!! যদিও জানি কয়দিন পর ঠিক‌ই ক্ষমা করে দিবেন। আমার ক্রাশের মতো এমন নম্র ভদ্র সুন্দর জামাই যখন গিয়ে "আব্বা" বলে ডাক দিবে তখন ক্ষমা না করে যাবে কোথায়? আমি আব্বা বললেও কাজ হয়না আলাদা কথা,ওরটা হবে। আমার‌ই তো বাবা! আমি যার প্রেমে পড়েছি তার‌ও তাকে ভালো লাগবে! ক্রাশের ফোন দেয়ার সময় ক্রমেই এগিয়ে আসছে। আমি একটু সাজুগুজু‌ও করেছি,যদি ভিডিও কল দেয়! যদিও তার সম্ভাবনা ক্ষীণ তবুও। ক্রাশ ফোন দিয়েছে। এই প্রথম তার সাথে ফোনে কথা বলছি। তার গলা শুনে আবেগাপ্লুত হয়ে খানিকক্ষণ তোতলালাম। একঢোক পানি খেয়ে এসে আবেগকে কোনমতে বশে এনে প্রায় ফিসফিসিয়ে বললাম, কেমন আছেন? ক্রাশকে তেমন দু্ঃখী শোনালো না যেমনটা ভেবেছিলাম ব্রেক‌আপ হয়েছে বলে হবে! সে শান্ত গলায় বললো, ভালো আছি। তুমি তো কবি মানুষ! একটা কবিতা লিখে দিও তো। গার্লফ্রেন্ডের বার্থডেতে সারপ্রাইজ গিফট দিবো। ভাবছি খুব সুন্দর একটা প্রেমের কবিতা দিয়ে প্রপোজ করবো এবার। আমাকে তুমি মাঝেমধ্যে যেরকম কবিতা লিখে দেখাও ওরকম একটা লিখে দাও ওকে নিয়ে। ও যেন জানতে না পারে সেজন্য ও ঘুমিয়ে পড়ার পর ফোন দিয়েছি। আমি জবাব দিলাম না। আমার মাথায় চক্রাকারে এখন খালি একটাই কথা ঘুরছে, আব্বু বাড়িতে ঢুকতে না‌ দিলে কোথায় যাবো!
:লাবণ্য,তোর বরকে দেখলাম অন্য একটা মেয়ের সাথে পার্কে ঘুরছে! - ঘুরুক। :ভাব দেখে মনে হচ্ছিলো গভীর প্রেম। -হ‌ইলে হ‌উক। তাছাড়া সে তো আর গে না যে ছেলেদের সাথে প্রেম করবে, মেয়েদের সাথেই করবে। রিয়া অবাক হয়ে আমার দিকে খানিকক্ষণ তাকিয়ে থেকে বললো,পাগল হয়ে গেলি? আমি হাসিমুখে বললাম,নাহ! পাগল হ‌ইনাই। আমার এই বর কোন সাধারণ বর না। হিজ ইজ ভেরী স্পেশাল। : মানে!? মানেটা পরিস্কার। একটা দীর্ঘ সময় ধরে আমি আমার বরের ওপর ক্রাশড ছিলাম। ক্রাশদের ধর্ম‌ই হচ্ছে পাত্তা না দেয়া সেই অনুসারে সেও আমাকে পাত্তা দিতো না। এতে আমি অভ্যস্ত‌ই হয়ে গিয়েছিলাম কিন্তু হঠাৎ‌ই রিসেন্ট রিলেশনশিপটা ব্রেক‌আপ হয়ে যাবার পরে মাহফুজ আমাকে বিয়ের প্রস্তাব দিয়ে বসলো।‌ যতোটা না আমার প্রতি ভালোবাসা থেকে তারচেয়ে বেশী গার্লফ্রেন্ডকে দেখিয়ে প্রতিশোধ নেবার জন্য। এক শরতের বিকালে মাহফুজ আমাকে ডেকে শুকনো গলায় বলেছিলো, উইল ইউ ম্যারি মি? মাহফুজের প্রস্তাব শুনে কতটা সময় থ মেরে বসে ছিলাম আমার ধারনা নাই। সে আমাকে যখন দেখা করার জন্য ডেকেছিলো তখন দিনের আলো ছিল,আর ওর প্রস্তাব শুনে আমার যখন ঘোর ভাঙ্গলো তখন সন্ধ্যা। মাহফুজ টেবিলে হাতের ওপর মাথা রেখে ঘুমিয়ে পড়েছে।‌ "ইয়েস! আই উইল!" বলে বিকট চিৎকার দিয়ে উঠলাম। মাহফুজ ঘুম ভেঙ্গে উঠে এলোমেলো অবস্থায় ঘোরলাগা গলায় বললো, অ্যাঁ? কি হ‌ইছে? -আই উইল ম্যারি ইউ! :অ আচ্ছা! বাসায় কথা বলি তাইলে। এ হচ্ছে সেই মাহফুজ। আমার ক্রাশ,আমার স্বপ্ন। কতকাল ওর কথা ভেবে রাতে ঘুমাইনি,কত প্রার্থনা করছি ওকে পাবার জন্য,কত কেঁদেছি ওর রিলেশনের কথা শুনে। নিজের মনকে বারবার বলেছি,ও যদি আমার হয় তাহলে আর কিচ্ছু চাইবো না! কিচ্ছু না! কোন চাওয়া পাওয়ার দরকার নাই। ওকে পেয়েছি এই যথেষ্ট। আবার কি? মাহফুজের সাথে বিয়ে নিয়েও কম ঢং করি নাই আমি। ঢং আমি একাই করেছি,ও অবশ্য করেনি। নতুন জামাইয়ের পাতে মাছের মাথা তুলে দিতে গিয়ে সবার হাসাহাসির স্বীকার হয়েছি। বোনেরা যখন ওর জুতা নিয়ে পালালো তাদের কষে থাপ্পড় দিয়ে জুতা ফেরত এনেছি। এতে অবশ্যই সমবয়সী সবার হাসাহাসি টিটকারি ও বয়স্কদের সমালোচনার স্বীকার হয়েছি কিন্তু তাতে কিছু যায় আসেনা।‌ এ আমার অনেক সাধের বর। ভেরী স্পেশাল। আমার ঢং দেখে মাহফুজ বিরক্ত হয়। ধমক দিয়ে বলে, এমন করো কেন? এত বাড়াবাড়ি করার দরকার আছে? আমি লাজুক ভঙ্গিতে হাসি। রাগলে ওকে কি সুন্দর‌ই না লাগে! আর সেই সুন্দরটা আমি সামনে বসে দেখছি,এই কি কম? আর কি চাই? সে প্রেম করুক, আরেকটা বিয়ে করুক আমার কি? আমার তাতে কিছুই যায় আসেনা। ক্রাশকে পেয়েছি এই তো বেশী। বাঙ্গালীর স্বভাব হয়তো বসতে দিলে শুতে চায়, কিন্তু আমি এমন না। বসতে দিলে বসেই থাকি। এর বেশী কিছু চাই না। মাহফুজ প্রেম করছে এবং সেটা আবার ওর পুরোনো প্রেমিকার সাথেই সেটা জানতে পেরেছি একটু আগে। ফেসবুকে একসাথে ছবি আপ দিয়েছে তারা।‌ ক্যাপশনে লিখেছে, গেট টুগেদার উইথ বেস্টু। আমার হালকা চিন্তা হলেও চিন্তাটাকে পাত্তা দিচ্ছি না। মাহফুজ এখন আবার আমাকে ছেড়ে দিবে না‌ তো? ছেড়ে না দিলে আর কোন সমস্যা নাই, অবশ্য ছেড়ে দিলেও সমস্যা নাই। ক্রাশকে পেয়েছি এই বেশী, সারাজীবন আমার সাথেই সে থাকবে এটা আশা করা মনে হয় অতিরিক্ত হয়ে যায়। ছেড়ে দিতে চাইলে কষ্ট তো হবেই কিন্তু মেনে নেবো। এবং তারপরেও মাহফুজ আমার ক্রাশ‌ই থাকবে। আগের মতো দূর থেকে ভালোবাসবো, মাথার কাছে ছবি নিয়ে ঘুমিয়ে থাকবো।‌বেশী কি? আজ‌ সন্ধায় মাহফুজ আমাকে কফি খেতে রেস্টুরেন্টে নিয়ে এসেছে। এর আগে কখনো আসেনাই এই প্রথম। মনে হয় কিছু বলবে।‌ -লাবণ্য! একটা কথা বলার ছিল। :বলো। -আমার পুরোনো প্রেমিকা আবার আমার লাইফে ফেরত আসতে চায়। খুব করে বায়না করছে। :হু,জানি। দেখলাম ফেসবুকে ছবি। -কিন্তু আমি ওকে বলে দিয়েছি পসিবল না! আমার ব‌উ আছে। তাছাড়া লাইফটা ছেলেখেলা না! ইচ্ছে হলো গেলাম, ইচ্ছে হলো এলাম। আমার লাইফের সাথে এখন তুমিও জড়িয়ে আছো। :তাতে কি!? -তাতে কি মানে!! :আমি তোমাকে হ্যাপি দেখতে চাই আর কিছু চাইনা। আমাকে নিয়ে ভাবতে হবেনা। ও ফিরে আসতে চাইলে ফিরিয়ে নাও,প্রেম করতে চাইলে প্রেম করো, বিয়ে করতে চাইলে বিয়ে করো। তোমাদের প্রেম জানার পরেও তো ভালোবেসেছি। এখন নতুন কিইবা হবে তোমাদের মধ্যে যা আগে হয়নি? মাহফুজ বিস্ফারিত চোখে খানিকক্ষণ তাকিয়ে থেকে বললো, তুমি স্বাভাবিক মানুষ না লাবণ্য! আমি মুচকি হেসে বললাম, প্রবলেম নাই। যা করতে চাও করো,তবে ভেবেচিন্তে। আর আমার ব্যাপারে কি করবা? ছেড়ে দিবা আমাকে? -প্রশ্ন‌ই আসে না। তোমার মতো ব‌উ ক‌ই পাবো? আচ্ছা দেখি! ওর সাথে কথা বলে কি চায়। বিয়ে করতে চাইলে বিয়ে করবো,আলাদা রাখবো। প্রবলেম আছে? আমি আবেগে গদগদ হয়ে বললাম, একসাথে রাখলেও প্রবলেম নাই। মাস্টার বেডরুম তোমাদের ছেড়ে দিয়ে আমি গেস্টরুমে থাকবো। তুমি যে আমাকে ডিভোর্স দিবা না এই তো বেশী! মাহফুজ অবাক চোখে তাকিয়ে র‌ইলো। আমি যে রক্তমাংসের মানুষ এটাই যেন ওর বিশ্বাস হচ্ছে না।ওর এই বিস্ময়বোধ অনেকক্ষণ র‌ইলো। মাঝরাতে ঘুম ভেঙ্গেও দেখি ও অবাক হয়ে তাকিয়ে আছে আমার দিকে। আমার একটু লজ্জা লজ্জা লাগলো। ক্রাশ আমার দিকে এভাবে তাকিয়ে থাকবে কখনো ভেবেছি!? আহা ভাগ্য! ভাগ্য আমাকে কত কি দিল!! আমিও অকৃতজ্ঞ না,বসতে দিলে শুতে চাইবো না।ভাগ্যের ঋন শোধ করবো। এরপর কয়েকটা দিন কিভাবে কি হলো জানিনা। মাহফুজের বিয়ে ঐ মেয়েটার সাথে পাকা হয়ে গেল। আমার দিকের আত্নীয় স্বজনেরা মাহফুজকে গালমন্দ দিতে এলো, পুলিশ এসে হাজতে ঢুকাতে গেল কিন্তু আমি রনচন্ডী রুপ ধারণ করে মাহফুজের ঢাল হয়ে তাদের সামনে দাঁড়ালাম। আমার ভয়েই কেউ কিছু করতে পারলো না। মাহফুজের বিয়ের সব সরঞ্জাম আমি নিজে হাতে কিনেছি। ওর জন্য একটা রয়াল ব্লু কালারের স্যুট কিনেছি। এ‌ই রংটাতে ওকে খুব মানায়। বিয়েতে মাহফুজ ধূমধাম করতে চাইছিলো না কিন্তু আমিই ব্যান্ডপার্টি খবর দিয়েছি। ছেলেটা খুশী থাক। সে খুশী হবে এমন সব‌ই আমি করতে রাজি। গায়ে হলুদের দিন হলুদ বেঁটে রেডি করে মাহফুজকে হলুদের অনুষ্ঠানের জন্য ডাকতে এসে দেখি ও শুকনো মুখে বসে আছে। আমাকে দেখে এমনভাবে তাকালো যেন চিনতে পারছে না। "কি হ‌ইছে?" চিন্তিত গলায় জিজ্ঞেস করলাম। -রেশমা আবার ঘুরে গেছে। : ঘুরে গেছে মানে? : কাল রাতে একটু ঝগড়া হয়েছিলো,আবার ব্রেক‌আপ করে দিছে,বিয়েও করবে না বলেছে। আর আজকেই অন্য আরেকজনকে বিয়ে করে প্রতিশোধ নেবে তাও বলেছে। -অন্য আরেকজনটা আবার কে? কোথা থেকে আসলো? মাহফুজ দুঃখী গলায় বললো, ছিলো এক ছেলে! ওর ওপর ক্রাশড। আমার মুখটা অজান্তেই হাসিহাসি হয়ে গেল। মাহফুজের বিয়ে হচ্ছে না এটা ভেবে না। আমার মতো আরেকটা অসহায় প্রেমিকের ভাগ্য খুলে গেল এটা ভেবে। আমি মাহফুজের কাঁধে হাত রেখে বললাম, চিন্তা কিসের? আমি আছি না! দুনিয়া ওলটপালট হয়ে গেলেও আমি আছি! মাহফুজ নীচু গলায় বললো, হুম তুমি আছোই। তুমিই অল‌ওয়েজ আছো! আমার ছায়া না থাকলেও তুমি আছো। আমি লাজুক ভঙ্গিতে হাসলাম। ক্রাশ বলছে আমি আছি! কি লজ্জার কথা! কি আনন্দের কথা!!! 
মাঝেমধ্যে আমার খুব মরে যেতে ইচ্ছা করে।‌ সাধারণ মৃত্যু না,এটেনশন পাবার জন্য মরা। আমি মরবো,মরার আগে প্রিয়জনদের কয়েকটা চিঠি লিখবো। সেই চিঠিভর্তি থাকবে অভিযোগ। ফেসবুকে একটা স্ট্যাটাস দিবো,সেই স্টাটাসভর্তিও থাকবে অভিযোগ। দুনিয়ার প্রতি, দুনিয়ার মানুষের প্রতি, কষ্ট আর অবহেলার একেকটা মূহুর্তের প্রতি। তাতে লেখা থাকবে এই মৃত্যুর আড়ালে হাজারবার মরতে গিয়ে সাহস না হবার কারণে পিছিয়ে আসার গল্প, গুছিয়ে লেখা থাকবে কাদের ভালোবাসা পেলে আমার এই পৃথিবী ছেড়ে যাবার প্রয়োজন পড়তো না। সেখানে লেখা থাকবে কাকে আমি একতরফা ভালোবেসেছি, নিজের করে চেয়েছি,কে কতবার আমাকে কষ্ট দিয়েছে, কে কতবার অবহেলা করেছে সব। তারপর আমি মরে যাবো। যারা জীবনেও খবর নিতো না তাদের কাছে খবর যাবে। তারা হা-হুতাশ করবে। ফেসবুকে হাজার হাজার কমেন্ট আসবে,একবার ফিরে এসো,এরকম আর হবে না। সবাই চোখের জল ফেলবে। আমি তখন আবার ফিরে আসবো,সবাই আপন করে নিবে,যাদের যেভাবে চেয়েছিলাম তাদের সেভাবে পাবো,যারা কষ্ট দিতো আর দিবে না,যারা অবহেলা করতো আর করবে না। কি সুখের‌ই না হবে সে জীবন! মৃত্যু সব সমস্যার সমাধান করতে পারে কিন্তু মৃত্যুর একটা শর্ত‌ও আছে‌। এটা একটা ওয়ান ওয়ে জার্নি।ফিরে আসা যাবে না,কিন্তু সব সমস্যার সমাধান হবে,সেই সমাধান যার জন্য সেই মানুষটা আর থাকবে না। নিজের জীবনের বিনিময়ে তার সব সমস্যার সমাধান হবে। কি অদ্ভূত! একবার তাকে অন্তত তার বলিদানের প্রতিদান টা দেখার সুযোগ তো দেয়া উচিত ছিল। স্বহস্তে নিজের জীবন নিজেই শেষ করে দেয়া যে প্রচন্ড সাহসিকতার কাজ তার তুলনায় তার প্রতিদানগুলো খুবই তুচ্ছ।
২০১২ সালের এই দিনে আমার এস‌এসসি টেস্ট পরীক্ষা ছিল। বিষয় ইংরেজি প্রথম পত্র। তার আগের দিন ১৮ জুলাই দুপুরবেলা পড়তে পড়তে হঠাৎ টিভিতে হুমায়ূন আহমেদের মৃত্যুর খবর দেখে নিজের চোখকে বিশ্বাস করতে পারিনাই। পড়াটড়া ভুলে গিয়ে কাঁদতে কাঁদতে শুধু চ্যানেল পাল্টে পাল্টে সেই খবর‌‌ই দেখছিলাম। তারপরের সারাটা দিন জুড়ে টিভিতে হুমায়ূন আহমেদ স্মরণে দেয়া নাটকগুলা দেখতে দেখতে আর পড়া হয়নাই। আমি যখন পরীক্ষা দিতে র‌ওনা হচ্ছি তখন আমার ঘরের ঠিক নিচেই টিভি শোরুমের দোকানটায় রাষ্ট্রীয় সম্মানে হুমায়ূন আহমেদের লাশ নিয়ে আসা,তার স্বজনদের আহাজারি এইসব লাইভ দেখাচ্ছিলো,ওপর থেকে সেই সাউন্ড কানে আসতেই আমি দুইহাতে কান ঢেকে‌ দৌড়ে স্কুলে চলে গিয়েছিলাম।‌ একবারের জন্যও ওনার লাশ দেখি নাই। অতি প্রিয়জনদের লাশ দেখতে নেই,তাহলে স্মৃতি থেকে তাদের হাসিমুখের ছবিটা মুছে গিয়ে শেষবার দেখা লাশের ছবিটাই ভাসতে থাকে। ওনার ব‌ইয়েই পড়েছিলাম এরকম একটা কথা। সেজন্য‌ই দেখি নাই। পরীক্ষাতেও সেবার আমি ভালো রেজাল্ট করিনাই। টেস্টের ফলাফলে ইংরেজি প্রথম পত্রের পর থেকে সবগুলো সাবজেক্টেই আমার রেজাল্ট খুব‌ই খারাপ ছিল।‌ পরীক্ষার হলে এক হুমায়ূন আহমেদের মুখ ছাড়া আর সব কিছুই হারিয়ে গিয়েছিলো মাথা থেকে। হারিয়ে গিয়েছিলো প্যাসেজ,ফিল ইন দি ব্লাংকসহ সবকিছু। শুধু মনে ছিল হুমায়ূন আহমেদ। যার খুব ইচ্ছা ছিল চান্নিপসর রাতে মরার,যে ইচ্ছা পূরণ হয়নি। মনে ছিল হুমায়ূন আহমেদের সৃষ্টিকর্ম।‌ সুন্দর এই পৃথিবীর প্রতি যার অশেষ ভালোবাসা। আরেকটু বেঁচে থাকার আকুতি। পুত্র নিষাদের জন্য সিগারেট ছেড়ে দিয়ে আর সামান্য কিছুদিন বেঁচে থাকতে চেয়েছিলেন তিনি, বেঁচে থাকতে চেয়েছিলেন জোছনা দেখার জন্য,টিনের চালে বৃষ্টির শব্দ শোনার জন্য। যার সবকিছু ছেড়ে তাকে চলে যেতে হয়েছিলো আজকের এই দিনে। আমার স্মৃতিশক্তি খুব ভালো না। কিন্তু ২০১২ সালের এই দিনের প্রতিটা স্মৃতি,আমার প্রতিটা সেকেন্ডের পদক্ষেপ এত পরিস্কার মনে আছে যেন এইমাত্র চোখের সামনে দেখলাম। যেন এক্ষুনি পরীক্ষা শুরু হবে,আমি কাঁদতে কাঁদতে স্কুলে যাবো,পরীক্ষায় বসে কিছু্ই লিখতে পারবো না। হঠাৎ যদি ঘুম ভেঙ্গে দেখতাম এই সবকিছু একটা দুঃস্বপ্ন‌ তাহলে‌ কি দারুন‌ই না হতো!
অতীতের অনেক কর্মকাণ্ডের জন্যেই মনে মনে আমি আফসোস করি। বোকামিগুলোর কথা ভেবে কপাল চাপড়াই আর ভাবি এটা যদি এভাবে না করে ওভাবে করতাম,এটা না করে ওটা করতাম, ঠিকমতো পড়াশোনা করতাম,ঘরকুনো না হয়ে মানুষের সাথে মিশতাম,মানুষ চিনতে ভুল না করতাম... এরকম আরো অনেক কিছুই। শুধু অতীতের একটা সিদ্ধান্ত যেটার জন্য এখনো পর্যন্ত নিজেকে ধন্যবাদ দিই সেটা হচ্ছে হুমায়ূন আহমেদের ব‌ই দিয়ে পাঠকজীবন শুরু করা। সত্যি বলতে, হুমায়ূন আহমেদ শুরু না করলে আমার হয়তো পাঠক হ‌ওয়াই হয়ে উঠতো না। আমি যে বয়সে হুমায়ূন আহমেদের উপন্যাস পড়া শুরু করেছিলাম তখন আমার হিসেবে সেগুলো বেশ ভারী ব‌ই-ই ছিলো। কারণ তখন আমার ঠাকুরমার ঝুলি বা ঈশপের গল্প পড়ার বয়স। বোনেদের লাইব্রেরী থেকে চুরি করে তখন ব‌ই পড়তাম।‌ সেখানে হুমায়ূন আহমেদের ব‌ই খুব বেশী ছিল না। অন্যান্য লেখকের ব‌ইও ছিল। কিন্তু সেগুলো পড়ে আমার ভালো লাগেনি। হুমায়ূন আহমেদ পড়ে অদ্ভুত এক মায়ায় জড়িয়ে পড়েছিলাম তারপর থেকে ওনার মেঘ বলেছে যাবো যাবো, নিশীথিনী, বৃষ্টি বিলাস, হোটেল গ্রেভার ইন এই চারটা ব‌ইই বারবার পড়তাম,কারণ এই চারটাই ছিলো বোনের কাছে।‌ এই চারটা ব‌ই এখনো আমার বলতে গেলে মুখস্থ। একটা দীর্ঘ সময় পর্যন্ত আমি পুরোপুরি হুমায়ূন আহমেদে আচ্ছন্ন ছিলাম। এর বাইরে অনেক কষ্ট করে এবং বাধ্য হয়েই অন্য লেখকের ব‌ই পড়তে শুরু করেছি সামান্য কিছুদিন। তার কারণ ওনার ব‌ই আর অবশিষ্ট নাই। সব পড়া শেষ,একবার না দুইবার না কয়েকবার করে শেষ। তবুও এখনো আমি অন্য লেখকের ব‌ই নিয়ে একটানা দীর্ঘ দিন পড়ে থাকতে পারি না।‌ মানুষকে যেমন একসময় না একসময় ঘরে ফিরতেই হয় আমিও তেমনি অন্যান্য লেখকের ব‌ই পড়ার ফাঁকে ফাঁকে হুমায়ূন আহমেদের কয়েকবার পড়া ব‌ইয়ে আরেকবার চোখ বুলিয়ে আসি। জটিল কোনো ব‌ই পড়ে মাথা জট পাকিয়ে গেলে হুমায়ূন আহমেদের সহজ মজাদার কোনো ব‌ই পড়ে জট ছাড়িয়ে আসি। শিশু বয়সে ওনার লেখা ভারী প্রেমের উপন্যাস অথবা পরিনত বয়সে ওনার লেখা শিশুতোষ গল্প কোনোটাই পড়তে গিয়ে একবারের জন্যও কখনো মনে হয়নি এটা আমার মেন্টালিটির সাথে যাচ্ছে না। ওনার লেখায় যে সারল্য সেটাই একজন পাঠককে জগতের সমস্ত জটিলতা ভুলিয়ে দিতে পারে আর ওনার লেখনী এত বেশী স্বাভাবিক যেন মনে হয় পাঠককে তিনি আপন করে নিয়েছেন,ঘরে বসিয়ে চা-নাস্তা দিয়ে আপ্যায়ন করে গল্প শোনাচ্ছেন। হুমায়ূন আহমেদে যে নেশা আছে তার হ্যাংওভার আমার কখনোই কাটবে না। ওনার মৃত্যুর খবরে সবাই যখন আফসোস করে বলছিলো, "ইস! মারা গেলেন! উনি বেঁচে থাকলে কত নতুন গল্প পেতাম!" আমি তখন ভারাক্রান্ত হৃদয়ে একটাই কথা ভাবছিলাম, আমার সবচেয়ে আপন মানুষটা চলে গেলেন। যে মানুষটা শুধু আমাকেই গল্প শোনাতেন। মানুষটা চলে গিয়ে নতুন লেখা থেকে আমাদের বঞ্চিত করেছেন এতে আমার কোনো আফসোস নাই। আমার শুধু মনে হয় তিনি যদি আর না-ও লিখতেন তবুও তিনি বেঁচে থাকলেই যথেষ্ট ছিল। মনের মধ্যে একটা স্বস্তি কাজ করতো যে প্রিয় লেখকটা বেঁচে আছেন, ভালো আছেন। কিন্তু আছেন। যাননি কোথাও। কোনো একদিন তার সাথে দেখা করার সুযোগ আছে।‌ তার পদধূলি নেবার সুযোগ আছে। আফসোস শুধু এইখানেই যে তিনি শশরীরে এই জগতে উপস্থিত নেই।‌ এই জগতের আনন্দ-বেদনার নাট্যমঞ্চে সরাসরি অংশ নিতে পারছেন না। পার্থিব জগত থেকে চলে গেছেন। তবুও কিন্তু তিনি আছেন। পৃথিবীতে খুব বেশী মানুষ এমন থাকে না যারা পরকালে ও পৃথিবীতে একসাথে টিকে থাকে। কিন্তু হুমায়ূন আহমেদ চিরকাল‌ই তার সৃষ্টিকর্মের মধ্যে দিয়ে পৃথিবীতেও বেঁচে থাকবেন। তার ব‌ই পড়তে পড়তে অজান্তেই চোখের কোণ দিয়ে বেরিয়ে আসা জলের ফোঁটা যেটা ব‌ইতে পড়ে তার মধ্যে দিয়ে বেঁচে থাকবেন, ব‌ইয়ের ভাঁজে সযত্নে রেখে দেয়া শুকনো গোলাপের পাঁপড়ির মধ্যে বা ভালোবাসার মানুষটিকে দেয়া উপহারের মধ্যে দিয়ে তিনি বেঁচে থাকবেন। বেঁচে থাকবেন তর্ক-বিতর্ক ও আলোচনা-সমালোচনার মধ্যে দিয়েও। কিংবদন্তি এই লেখক তার প্রতিটা অমর সৃষ্টির সাথে নিজেও অমর হয়ে র‌ইবেন চিরকাল। 💛❤️💙
করোনার কারণে দীর্ঘ কয়েকমাস বন্ধ থাকার পর আর্কাইভ অপশনে আবার চালু হ‌ইছে বিচ্ছু।‌ বিচ্ছু বন্ধ থাকার সাথে সাথে আমার লেখাও বন্ধ ছিল,বিচ্ছু চালু হ‌ইছে এই আনন্দে বেশ কিছু নতুন লেখা লিখে ফেলেছি।😌 এগুলো অবশ্য আগের লেখা। নতুনগুলো প্রকাশের অপেক্ষায় দিন গুনছে। 😶
সুন্দর এবং হ্যান্ডসাম দেখে‌ কিছু সিঙ্গেল,ব্রোকেন ছেলেকে লিস্টে নেয়া হবে। লিস্টে নেয়ার পর তাদের সাথে ফ্লার্ট করা হবে। আমি ফ্লার্ট করতে পারিনা সুতরাং তাদেরকে একাই করতে হবে। মাঝেমধ্যে ডে রিপ্লাই দিয়ে বলতে হবে, আপনেরে যে আজ বড়‌ই সুন্দর লাগতেছে! ঘটনা কি? এই ফ্লার্টিংয়ের স্ক্রিনশট ডে দিয়ে দিয়ে আমি আমার ক্রাশকে জেলাস করবো,ক্রাশ পটে গেলেই সবাইকে হাফ প্লেট করে বিরিয়ানি খাওয়ানো হবে (অর্ধেকটা ডিম এবং দুইপিস মাংস)। রাজি থাকলে এখন‌ই ইনবক্সে ফ্লার্ট করা শুরু করে দিন। ধন্যবাদ। 🥱
আমাদের এ প্রেম কেউ মেনে নিবে না,চলো দুজনে একসাথে হাতে হাত ধরে পানিতে ঝাঁপ দিই! আবিদ ভয়ে ভয়ে বললো,এগুলা কি বলো? আমি ঝাঁপ দিতে পারবোনা। আমি রাগী গলায় বললাম, তাহলে প্রেম করেছিলে কেন? প্রেমের ধর্ম এটাই। হয় একসাথে বাঁচা নাহয় একসাথে মরা। একসাথে যদি আমরা বাঁচতে না পারি একসাথে মরতে হবেই। -লাবণ্য! আমার ভয় করে। আমি সাঁতার জানিনা! :আরে গাধা! সাঁতার জানোনা বলেই তো ঝাঁপ দিবা! -নাকে মুখে পানি ঢুকে যাবে। প্লিজ আমি পারবোনা! : ভালোবাসো না আমাকে? -বাসি! :তাইলে আমাদের ফ্যামিলি যদি মেনে না নেয়,আমাকে অন্য কোথাও বিয়ে দিয়ে দেয় আমাকে ছাড়া থাকতে পারবা? -না! :তাইলে চলো ঝাঁপ দিই। -আমার মরতে ভয় করে! আমি রাগী গলায় বললাম, তাহলে কেবল যে বললে আমাকে ছাড়া থাকতে পারবা না? আবিদ ভীতু গলায় বললো, ইয়ে মানে! তাও তো পারবো না! :এত না ভেবে লাফ দিয়ে পড়ো। দেখবা সব কষ্ট শেষ! পানিতে ঝাঁপ দিয়েও আমার হাত ছাড়বা না। ইতিহাসে আমরা একটা অমর জুটি হয়ে থাকবো। আবিদ কাঁপা কাঁপা গলায় বললো, ওকে! তারপর হাতে হাত রেখে যখন‌ই ঝাঁপ দিতে যাচ্ছি আবিদ হাত ছেড়ে তিন পা পিছিয়ে গেল। -পানি‌ আমি ছোটবেলা থেকেই খুব ভয় পাই লাবণ্য! অন্য কোনোভাবে মরা যায় না? আমি রাগী গলায় বললাম,অন্য কিভাবে? গলায় দড়ি? আবিদ আঁতকে উঠে বললো, ওরে বাবা না! ওটা আরো ভয়! ঐ স্মৃতি কোনোদিন ভুলতে পারবো না! রাতে আমার ঘুম হবে না! :তুমিতো মরেই যাচ্ছো? আবার রাতের ঘুমের কি? -ও হ্যাঁ! তাইতো! না তবু! গলায় দড়ি না! হাত কেটে ফেলি? :এটা কি বাংলা সিনেমা যে ফলকাটা ছুরি দিয়ে হাত কেটে সুইসাইড করবা? -তাইলে ঘুমের ওষুধ? :এত কাওয়ার্ড কেন তুমি? আচ্ছা যাও! তুমি তোমার মতো মরো আমি আমার মতো মরবো। আমি পানিতে ঝাঁপ দিবো,তুমি ঘুমের ওষুধ খাও। কখন খাবা? -রাতে খাই? দিনের বেলায় ঘুমের ওষুধ খেয়ে শুয়ে থাকলে আম্মা এসে ডাকডাকি চিল্লাচিল্লি করে তুলে দিয়ে কাহিনী করে ফেলবে।‌ :যাও রাতে খাও। আমিও রাতেই নদীতে ঝাঁপ দিবো,আমার বাড়ির পাশেই নদী। এখন বিদায় হ‌ও। আবিদ মাথা নিচু করে বিদায় হয়ে গেল। রাত দশটার দিকে তখনো‌ সবাই ঘুমায় নাই। আবিদ ফোন দিলো, -হ্যালো লাবণ্য! ঝাঁপ দিয়েছো? আমি রাগী গলায় বললাম, হ্যাঁ ঝাঁপ দিয়ে মরে গেছি। পানির নিচ থেকে ফোনে কথা বলছি। তোমার কি অবস্থা? আবিদ সন্দিহান গলায় বললো, ঘুমের ওষুধ খাবো এইজন্য তোমার খোঁজটা নিলাম। দেখা যাবে আমি ঘুমের ওষুধ খেয়ে মরে পড়ে আছি তুমি পানিতে ঝাঁপ দিলা না। এদিকে আমার খেল খতম। আমি দুঃখী গলায় বললাম, আমাকে তোমার এমন মনে হয়? -কি জানি! মেয়েমানুষের ভরসা আছে! এরকম একটা গল্প পড়েছিলাম এক মেয়ে আর এক ছেলে ছাদ থেকে ঝাঁপ দিতে গেছে। মেয়েটা বলছে তুমি আগে দাও, ছেলেটা ঝাঁপ দিছে, এদিকে মেয়েটা আর দেয় নাই। ছেলেটা তখন প্যারাসুট খুলে..... :আমি এই গল্প জানি! -এক কাজ করো, তুমি আগে পানিতে ঝাঁপ দাও।‌ তারপর ফোন দিও,আমি ঘুমের ওষুধ খাবো। :পানিতে ঝাঁপ দেবার পর ফোন দিবো? -হ্যাঁ! আমিও ঘুমের ওষুধ খাবার পর তোমাকে কনফার্মেশন পাঠাবো। আমি হতবুদ্ধি হয়ে বসে র‌ইলাম। রামছাগলটা বলে কি? এর জন্য আমি মরতে যাচ্ছিলাম,তাও যেমন তেমন মরা না,হাত ধরাধরি করে অমর প্রেম! :থাক আবিদ! তোমাকে মরতে হবেনা! -থ্যাংকস লাবণ্য! :আমি অন্য কোনখানে বিয়ে করে নেবো। আব্বুর আনা ঐ পাত্রের সাথেও করতে পারি।‌ -প্লিজ না! আমি তাইলে সুইসাইড করবো! নিজেকে শেষ করে দেবো। :তো এখন‌ই দাও। ঘুমের ওষুধ হাতে নিয়ে বসে আছো! খেয়ে দেখাও। নাহলে আমি সত্যি বিয়ে করবো! -তাহলে অল্প করে খাই? এটা তো ট্রায়াল! তোমার বিয়ের সময় বেশী করে খাবো। আমি হতাশ গলায় বললাম, হুম অল্প করে খাও। দুইটা খাও। ভালো ঘুম হবে। -থ্যাংকস লাবণ্য। তোমার কথা ভেবে আমি তিনটা খাচ্ছি! তোমার বিয়ের সময় কথা দিচ্ছি একপাতা খেয়ে দেখাবো। : তোমার সাহস দেখে আমি মুগ্ধ আবিদ! আবিদ প্রশংসায় গদগদ হয়ে উমমম টাইপ একটা শব্দ করলো। আমার আবার মনে হলো এই গাধা ছেলের জন্য জীবন দিলে কি কেলেংকারিই না হতো!
ক্রাশ নক দেয় না বলে সর্বদাই ডিপ্রেশনে থাকি। হঠাৎ সে নক দিলো। আরো ডিপ্রেশনে চলে গেলাম। কারণ টা বলি। প্রথমত আমি বিশ্বাস‌ই করতে পারি নাই আমার ক্রাশ আমাকে নক দেবে। খানিকক্ষণ ফোনের দিকে অবাক হয়ে তাকিয়ে থেকে মুখ ঘুরিয়ে চলে গেলাম। স্বপ্ন! এরকম স্বপ্ন কত দেখি! একটু পর‌ই আম্মু দরজায় ধাক্কাধাক্কি করতে করতে বলবে, ওঠেন মহারানী ওঠেন! তখন‌ই স্বপ্ন ভঙ্গ হবে। কিন্তু আরেকবার ঘুরে এসে আবার দেখলাম, এখনো মেসেজ দেখা যাচ্ছে। স্বপ্নের ডিউরেশন খুব অল্প হয় এত সময় তো থাকার কথা না! এতক্ষণে আমার মনে হলো বিষয়টা স্বপ্ন না,চিমটি কেটে দেখলাম ব্যাথা লাগছে! আমি ছাদে উঠে বিকট একটা চিৎকার দিলাম। তারপর বাথরুমে ঢুকে ঝরনার নিচে দাঁড়িয়ে উড়াধুরা খানিকক্ষণ ডান্স দিয়ে বেরিয়ে এলাম। বান্ধবীকে ফোন দিলাম। -এই! ক্রাশ নক দিছে!! বান্ধবী হাই তুলতে তুলতে বললো, আবার স্বপ্ন দেখছিস! আমি রেগেমেগে জবাব দিলাম, ফেসবুকে দেখ! স্ক্রিনশুট পাঠাইছি! বান্ধবী ফেসবুকে একে স্ক্রিনশুট দেখে একটা ওয়াও রিয়াক্ট দিয়ে জবাব দিলো, এখন কি করবি!? আমি দুঃখী গলায় বললাম, বুঝতে পারছি না কি করা যায়! কি নিয়ে কথা বলবো? বান্ধবী খানিকক্ষণ ভেবেটেবে জবাব দিলো, মানব সভ্যতার বিকাশ নিয়ে কথা বলতে পারিস,ডার‌উইনের বিবর্তনবাদ বিষয়ে তার মতামতটা জেনে নিলি! -আর? এই যে তুই ওনাকে নিয়ে প্রায়‌ই স্বপ্ন দেখিস এটা নিয়েও কথা বলতে পারিস। স্বপ্ন ও অবচেতন মনের রহস্যময়তা এবং স্বপ্নের জাদুকরী ক্ষমতা। :গল্প‌ উপন্যাস বিষয়ে কি কথা বলবো? হুমায়ূন আহমেদ, বিভূতিভূষণ, শরৎচন্দ্র বা সুনীল গঙ্গোপাধ্যায়? -আপাতত না! সে যদি ব‌ইপ্রেমী না হয় তাহলে বিরক্ত হবে! -ওকে! ক্রাশ মেসেজ দিয়েছিলো, "হ্যালো!" তবে এই হ্যালো যেকোনো সাধারণ মানুষের হ্যালো এর থেকে আলাদা। এই হ্যালোর ফন্টগুলা ডান্স করে,এই হ্যালোটা অনেক মোলায়েম হয়ে অনেকক্ষন কানে বাজে। আমি কতটা জ্ঞানী সেটা প্রথমবারেই তাকে বুঝিয়ে দেবার জন্য রিপ্লাই দিলাম, বনজুর! আসলে আপনার কি মনে হয়? মানুষ বাঁদর থেকে এসেছে? ক্রাশ মেসেজ সিন করে অনেকক্ষণ পর রিপ্লাই করলো, হোয়াট? -আমি বলতে চাইছি ধরেন আপনার পূর্বপুরুষ তারা কি বাঁদর থেকে এসেছে? তাদের দেখে কখনো আপনার এরকম মনে হয়েছে? ক্রাশ রিপ্লাই দিলো, তাদের দেখে তো মনে হয়নি তবে তোমাকে দেখে নিশ্চিত করে বলতে পারছি না। বাঁদর থেকে আসতেও পারে।‌ -তার মানে আপনি ডার‌উইনের বিবর্তনবাদে বিশ্বাস করেন? আমি কিন্তু করিনা! :শোনো লাবণ্য! -জ্বী বলেন। -এগুলা কি বলো? আমি হড়বড় করে জবাব দিলাম, আপনি মেসেজ দিয়েছেন তো মাথার ঠিক নাই। আপনাকে প্রায়‌ই স্বপ্নে দেখি।‌আসলে স্বপ্নের ওপর মানুষের হাত নাই। অবচেতন মন যা দেখাবে তাই দেখতে হবে। আমি দেখি আমাদের বিয়ে হ‌ইছে বাচ্চা হ‌ইছে দুইটা। বড়টার নাম অনিশ,ছোটটার নাম নবনী। নাম দুইটা আপনার কি পছন্দ হ‌ইছে? যদি না হয় বদলে দেয়া যাবে। আপনার ফেভারিট রাইটার কে? তার কোনো ক্যারেক্টরের নাম রাখতে চাইলেও আমার আপত্তি নাই। শুধু কাশেম বিন আবুবাকার‌ চলবে না। ওনাকে আমার পছন্দ না.... ক্রাশ মেসেজ সিন করে "হুর পাগল ছাগল!" লিখে মেসেজ ব্লক দিয়ে দিলো। আমার দুঃখ পাবার কথা কিন্তু দুঃখ না পেয়ে বরং খুশী হলাম। ক্রাশ মেসেজ দেবার পরপরই দুঃখ পেয়েছিলাম বেশী। মেসেজ ব্লক খেয়ে খু্শী হলাম। ক্রাশ থাকবে ক্রাশের মতো। ব্লক দিবে,ডে সিন করবে না, কথার জবাব দিবে না। তারা নক দিলে জগৎসংসার উলটপালট হয়ে যায়। ওজন স্তরেও সম্ভবত বড় ধরনের কোনো পরিবর্তন আসে,গ্রীন হাউস এফেক্ট তৈরি হয়। এখন আমার একটু রাগ হচ্ছে, দুঃখ‌ও লাগছে।‌ ওজন স্তর এবং গ্রীন হাউস বিষয়ে বান্ধবী সাজেশন দিলো না। দিলে এটা নিয়ে আরেকটু কথা বলা যেত!
প্রেমের পর প্রথম দেখা হবার দিনে রবিন যখন গদগদ গলায় বলেছিলো, "প্রমিজ মি, আমাকে কখনো ভুলে যাবা না।" আমি ইতস্তত গলায় জবাব দিয়েছিলাম, গ্যারান্টি দিতে পারছি না‌,যেতেও পারি। আমার সমস্যা হচ্ছে আমার কিছু মনে থাকেনা। আমি সব‌ই ভুলে যাই। চুলায় দুধের হাড়ি বসিয়ে এসে ভুলে যাই,ভাত খেয়ে পানি খেতে ভুলে যাই,তেল দিয়ে শ্যাম্পু করতে ভুলে যাই। কিছু কেনার জন্য ঘর থেকে বেরিয়ে কি কিনতে বের হয়েছি ভুলে যাই এমনকি এমন‌ও হয়েছে কোথাও কাউকে দেখে ভালো লেগে গেছে তারপর ভুলে গেছি কাকে ভালো লেগেছিলো। এই অবস্থায় একটা ছেলেকে প্রমিজ করা আমার পক্ষে সম্ভব না যে আমি তাকে আজীবন মনে রাখবো। আমি খুবই ভুলোমনা। দুই পরিবারের সম্মতি থাকায় আমাদের বিয়ে নিয়ে কোনো ঝামেলা হয়নি। সমস্যা শুরু হয়েছে বিয়ের পর থেকে।‌ যুগ যুগ ধরে মেয়েরাই কমপ্লেন করে আসছে ছেলেরা সব ভুলে যায়। কিন্তু আমার বেলায় সেটা উল্টা। দিনরাত রবিনের এক‌ই অভিযোগ,আমি সব ভুলে যাই। ওর জন্মদিন ভুলে গেছি,আমার জন্মদিন ভুলে গেছি, আমাদের প্রথম দেখা,প্রথম প্রেম, প্রথম হাত ধরাধরি সবকিছুর ডেট ভুলে গেছি। এনিভার্সারির দিন‌ যাতে এই ভুল নাহয় সেজন্য রাত বারোটায় রিমাইন্ডার দিয়ে রেখেছিলাম। রিমাইন্ডার বাজতেই "হ্যাপি বার্থডে রবিন" বলে বিকট চিৎকার দিয়ে উঠেছিলাম। রবিন খানিকক্ষণ কড়া চোখে আমার দিকে তাকিয়ে থেকে বাড়ি ছেড়ে বেরিয়ে গিয়েছিলো। ফিরেছে পরদিন সকালে। আমার এই ভুলোমনা স্বভাবের জন্য রবিনের সাথে আমার সম্পর্কে আস্তে আস্তে চিড় ধরছিলো বুঝতে পারছিলাম। কিন্তু নিশ্চিত সেদিন হলাম যেদিন বাজারে বেরিয়ে ওকে আরেকটা মেয়ের সাথে রিকশায় ঘুরে বেড়াতে দেখলাম। আমি রেগেমেগে আগুন হয়ে বাসায় আসলাম। আজ রবিনের ছাড় নেই। আজ‌ ওকে খুন‌ই করে ফেলবো। আমি সেই টাইপের স্ত্রী ন‌ই যারা ফ্যাচফ্যাচ করে কাঁদে,এরে ওরে নালিশ করে,বাড়ি ছেড়ে চলে যায়।‌ আমি রবিনকে আগে ঝাঁটাপিটা করে তারপর বাড়ি ছেড়ে বের হবো। ডিভোর্স ফাইল করে এলিমনি মানি আদায় করবো মাসে দশলাখ করে। রবিন সাপের পা দেখে নাই। আজ দেখবে! টুংটাং করে কলিংবেল বাজছে অনেকক্ষন ধরেই। রাগে কান ঝা ঝা করছিলো বলে এতক্ষণ টের পাই নাই। দরজা খুলে চমকে উঠলাম।‌ হুমাইরা! আমার স্কুললাইফের বান্ধবী। বহুবছর পর দেখা। তুই এখানে! বলতে বলতে জড়িয়ে ধরলাম খুশীতে। -তোদের অপজিট ফ্লাটে আসছিলাম একটা কাজে। ওপর থেকে দেখলাম তুই এই বাড়িতে ঢুকতেছিস। এইখানে থাকিস? বিয়ে হয়ে গেছে তোর? :হ্যাঁ রে। তোর? -আর বলিস না লম্বা কাহিনী। বিয়ে হ‌ইছিলো ডিভোর্স হয়ে গেছে। -আমাদের ক্লাসে একটা মেয়ে ছিল না? হুট করে প্রেগন্যান্ট হয়ে গেল মনে আছে? -ঐ আন্টিকে মনে আছে সারাক্ষন তোকে আমাকে কথা শুনাইতো,আমরা উচ্ছন্নে গেছি। তার মেয়ে এক বখাটে ছেলের সাথে পালাইছে! : বলিস কি! তারপর? হুমাইরা বিদায় নিলো দুপুরের পর। পুরোনো স্মৃতি রোমন্থন করতে করতে দেরী হয়ে গেল‌।‌ সেইসাথে আমি ভুলে গেলাম রবিন কি করেছে। রবিনের ওপর আমার রাগটা এখনো আছে কিন্তু ঠিক কিজন্য রাগ করেছি মনে আসছেনা। ব্যাপার না! রাগ যখন আছে কিছু না কিছু তো করেছেই! শায়েস্তা করতে হবে। ফোনে রিমাইন্ডার দিয়ে রাখলাম, 'পানিশমেন্ট' লিখে।‌ সন্ধ্যা নাগাদ রবিন বাসায় ফিরে চা চাইলো। চা দিয়ে টিভি দেখছিলাম বসে বসে এমন সময় 'পানিশমেন্ট' লেখা রিমাইন্ডার বেজে উঠলো। রবিন‌ই ফোনটা হাতে নিয়ে ঘর থেকে আমাকে দিয়ে যেতে যেতে বললো, পানিশমেন্ট কিসের? কি হ‌ইছে? আমি কিছুক্ষণ চিন্তা করে দ্বিধান্বিত হয়ে জবাব দিলাম, মনে আসছে না। পানিশমেন্ট দিতে হবে কাউকে মনে হয়! -কাকে? :কি জানি! "হোয়াট‌এভার!" বলতে বলতে রবিন ঘরে চলে গেল। সেই মুহূর্তে আমার মনে পড়লো আমার বান্ধবী হুমাইরা আসছিলো। এমনি এমনি মনে পড়েনাই।‌ ও ওর নাম্বারটা সেভ করে দিয়ে গেছে,কললগে মিসডকল ওঠা দেখে মনে পড়লো। তাইলে কি হুমাইরাকে পানিশমেন্ট দিতে হবে নাকি? কিন্তু ওরে কেন! রবিনকে হুমাইরা আসার কথাটা বলবো বলে উঠে গেলাম। ঘরের দরজার কাছে আসতেই শুনতে পেলাম ও ফোনে কথা বলছে, -হ্যাঁ জান! পৌঁছেছি বাসায়। না এখনো খাইনাই। তুমি খেয়ে নাও। রাখছি এখন। লাবণ্য যখন তখন চলে আসবে। আরে না! তেমন সমস্যা না,ওর কিছু মনে থাকেনা। তবুও রিস্ক নিয়ে লাভ কি! কাল‌ তো দেখা হচ্ছেই। মুভি প্লান! কর্নার সিট। হুহু! ওকে বাই। আমি রুদ্রমূর্তি ধারন করে ঘরে ঢুকলাম। সব এখন পরিস্কার মনে পড়েছে। রবিনের পরকীয়া। রিকশা,মেয়ে,হুমাইরা। "কি কমতি ছিল আমার মধ্যে যে তুমি এমন একটা কাজ করলে!" চিৎকার করে বলতে বলতে ঘরে ঢুকলাম। ভয়ে লাফ দিয়ে উঠে রবিন খাট থেকে পড়ে গেছে। -কথা বলো কি কমতি ছিল! আমি সব ভুলে যাই এইজন্য! আর তোমার হুমাইরার সব মনে থাকে? বিরাট প্রখর স্মৃতিশক্তি ঐ মেয়ের হ্যাঁ? বলো! জবাব দাও! রবিন ভ্যাবাচ্যাকা খেয়ে জবাব দিলো, হুমাইরা কে! :আহা! ন্যাকা সাজো! হুমাইরা তোমার গার্লফ্রেন্ড। রিকশায় করে যার সাথে ঘরো,কর্নার সিটে বসে ফিল্ম দেখো! ভেবেছো আমি কিছু জানিনা! বুঝিনা? আমার স্মৃতিশক্তি খারাপ হতে পারে অবজারভেশন খারাপ না। স্বামী যখন পরকীয়া করে, ভালোবাসার মানুষ যখন ধোঁকা দেয় একটা পাগল মেয়েও সেটা বুঝতে পারে। তুমি তুমি... -প্লিজ লাবণ্য রিলাক্স! রিলাক্স! দম নাও,শ্বাস নাও। অক্সিজেন ঢুকতে দাও শরীরে নইলে মরে যাবা। হুমাইরা বলে আমি কাউকে চিনি না। I swear! : প্লিজ মিথ্যা কথা বলবা না। আমি কখনো তোমাকে অন্তত মিথ্যা আশ্বাস দেই নাই। তুমি যখন জিজ্ঞেস করেছিলে তোমাকে সারাজীবন মনে রাখবো কিনা তখনো প্রমিজ করে মিথ্যা বলি নাই যে মনে রাখবো। তুমি দয়া করে মিথ্যা বলিও না.. রবিন হতাশ গলায় বললো, হুমাইরাটা কে আমিতো কিছুই বুঝতে পারছি না। এসব কি তোমার ফোনের ওই পানিশমেন্ট রিমাইন্ডারটার জন্য বলছো? দেখি তোমার ফোন দাও।‌ একি! হুমাইরার নাম্বার তো তোমার ফোনেই সেভ করা! সে যদি আমার প্রেমিকা হবে তোমার ফোনে সেভ করা হবে কেন? বলো! -ফোন দাও! ঐ ডাইনী রাক্ষসীরে ফোন দাও।‌ অন্যের স্বামী ছিনিয়ে নেয়া আমি আজ বের করবো। সে কি ভেবেছে আমি একটু ভুলোমনা বলে আমার বর চুরি করে নিলেও টের‌ পাবোনা! দাও ফোন!! রবিন আমার ফোন থেকেই ফোন লাগাইলো। ওপাশ থেকে হুমাইরা ফোন ধরে উৎফুল্ল গলায় বললো, হ্যালো লাবণ্য! তুই ফেসবুকে নাই!? অনেক খুঁজলাম পাইতেছি না! স্পেলিং কি? আমি ফোন কেটে দিলাম। এখন আমার একটু লজ্জা লজ্জা লাগছে।‌ হুমাইরা তো আমার বান্ধবী! লজ্জাবোধের ব্যাপারটা রবিনকে বুঝতে না দিয়ে কঠিন গলায় বললাম, কিন্তু তোমার প্রেমিকা আছে! রিকশায় করে ঘু্রছিলে! তারপর আমার ফোনেও পানিশমেন্ট লেখা! রবিন ইতস্তত হেসে বললো, তুমি মনে হয় স্বপ্ন দেখেছো অথবা কোন হিন্দি মুভিতে আমার মতো কাউকে দেখেছো। তারপর ভুলে গেছো! এখন আমার সন্দেহের পারদ আরো এক ডিগ্রি নেমে গেল। কিন্তু পানিশমেন্ট লেখাটা? কনফিউজড গলায় বললাম। রবিন মাথার পেছনে হাত দিয়ে হেলান দিয়ে বসতে বসতে বললো, ঐটা তো যেকোনো কিছুর হতে পারে! দুধ‌ওয়ালা দুধে পানি মিশাচ্ছে,তাকে পানিশমেন্ট দিবা। অথবা, ভাড়াটিয়া ঠিকমতো ভাড়া দিচ্ছে না, পানিশমেন্ট দিবা! কত কিই হতে পারে! -হুম তা ঠিক! বিষয়টা সেখানে থেমে গেলেও আমি ভুলে গেলাম না। পানিশমেন্ট কেন লিখেছি এটা নিয়ে জটিল গবেষণা করতে করতে রাত এগারোটা নাগাদ মনে পড়লো আমাদের কোনো দুধ‌ওয়ালা দুধ দেয় না! প্লাস আমাদের কোনও ভাড়াটিয়া নাই,নিজেরাই ভাড়া থাকি! উত্তেজিত হয়ে উঠে বসলাম। রবিন তখন গভীর ঘুমে।‌তাকে না জাগিয়ে ফোনে রিমাইন্ডার দিয়ে রাখলাম, lie detect! সকালে রিমাইন্ডার বাজার সাউন্ডেই ঘুম ভাঙলো। রবিন ঘুমজড়ানো বিরক্ত গলায় বললো,দিনরাত কি ছাই রিমাইন্ডার দিয়ে রাখো! Lie detect আবার কি! লাই ডিটেক্টর খেলনা লাগবে? এনে দিবোনে। আমি মাথা চুলকে মুচকি হাসলাম। এই জিনিসের শখ আমার আবার কেন হলো কে জানে! ভুলে গেছি! 
নেপোটিজম শব্দটার নাম প্রথম বলিউডের কারণেই শুনলাম। এবং পরিস্থিতি এমন যে এই শব্দটাকে মনেপ্রাণে ঘৃণা করতে শুরু করেছি আমরা সবাই। কিন্তু নেপোটিজম মানেই কিন্তু শুধু বলিউড ডিরেক্টর,কমেডিয়ান,এক্টর-এক্ট্রসদের স্টার কিডস কে বোঝায় না। আমাদের মতো মধ্যবিত্ত পরিবারের মধ্যে নেপোটিজম শব্দটার প্রয়োগ দেখা যায় সবচেয়ে বেশী,এতটা বোধহয় বলিউডেও না। ছোটবেলা থেকেই শুরু করি। আপনি বুকে হাত দিয়ে বলতে পারবেন শহরের বেস্ট স্কুলটাতে ভর্তি হবার জন্য প্রিন্সিপালের আত্নীয়স্বজনদের সাহায্য নেননি? আমি তো নিয়েছি। স্কুলের এক্স প্রিন্সিপাল ম্যাডাম ছিলেন আমাদের আপন ভাড়াটিয়া। অনেক বছর ধরে আমাদের বাসায় ভাড়া থাকতেন, নিজের মেয়ের মতো ভালোবাসতেন আমাকে। এরপরের কাহিনী আর বলার দরকার আছে? এরপর ভর্তি হলাম শহরের বেস্ট কলেজে‌। সেই কলেজে যেখানে আমার সাবজেক্টের মেইন যে টিচার সে আমার আপন দুলাভাই। থাক। এই বিষয়ে কথা না বাড়াই। সব‌ই আসলে কপাল। আমাদের পরবর্তী জেনারেশন অবশ্য এই সুযোগ পাবে না। কারণ বর্তমানে কোটি কোটি জিপিএ ফাইভের ভিড়ে স্কুল কলেজে ভর্তি হ‌ওয়া এত সোজা না। যোগ্যতা থাকা লাগবেই। কিন্তু বুকে হাত দিয়ে বলতে পারবেন যে আপনার ছেলেমেয়ে যখন স্কুলে ভর্তি হবে তখন সে ক্লাসে যাবার আগে অথবা টিউশনে ভর্তি করার আগ দিয়ে টিচারকে ডেকে আপনি বলবেন না যে, "স্যার চিনেছেন? আপনার অমুক আত্নীয়ের বন্ধু,আমার বাচ্চাটাকে একটু দেখবেন স্যার!" এই দেশে নেপোটিজমের সবচেয়ে বেশী সুবিধা ভোগ করে থাকে কারা? আমার মতামত চাইলে বলবো মন্ত্রীর শালারা। হুমায়ূন আহমেদের একটা ব‌ইয়ে পড়েছিলাম, সূর্যের চেয়ে বালি গরমের মতো এই দেশে মন্ত্রীর চেয়ে মন্ত্রীর শালাদের দেমাগ বেশী। যখন আপনার ফ্যামিলিতে কেউ অসুস্থ হয় তারপর তাকে ডাক্তারের কাছে নিয়ে যেতে হয়, অথবা কারোর অপারেশন হবে তাকে হসপিটালে নিয়ে গিয়ে কি করেন? বেশীরভাগ‌ই ডাক্তারের কাছে নিজের পরিচয় জাহির করতে করতে বলেন, "আপনার বন্ধু অমুককে চেনেন না? সে পাঠাইছে। অথবা আপনার গ্রামের তমুককে চেনেন না? আমার দুলাভাই হয়।" মারপিট, ট্রাফিক আইন ভঙ্গ ইত্যাদির জন্য যখন পুলিশে ধরে তখন‌ও স্টার কিডগুলা বুক ফুলিয়ে বলে, "আমার বাবা কে জানেন? একবার আসতে দেন খালি! অমুক মন্ত্রী কিছুদিন আগেই আমাদের বাসায় চা খেয়ে গেছে।" এসব বড় বড় বিষয় বাদ‌ই দিলাম। সামান্য জামাকাপড়, কসমেটিকস থেকে শুরু করে মাছের বাজারে পর্যন্ত নেপোটিজম দেখা যায়, "আমি কিন্তু আপনার অমুক বন্ধুর আত্নীয়,কমায়ে রাইখেন।" অথবা "আমাকে যেন বাজে মাছ গছায় দিয়েন না, আপনার বাবা কিন্তু সবসময় সেরা মাছগুলো আগে আমার কাছেই আনতো।" এই হলো এদেশের গরীবের নেপোটিজম। এইদেশের মানুষের প্রতিটি রক্তবিন্দুর সাথে মিশে আছে তাদের বংশপরিচয়। কোথাও যেখানে নিজের পরিচয় দেবার কোন‌ও দরকার‌ই নেই সেখানেও বড়লোকের ছেলেমেয়েগুলা ইশারা ইঙ্গিতে জানিয়ে দিতে পছন্দ করে যে সে অমুকের ছেলে,তমুকের ভাগ্নি,অমুক অফিসারের মামা অথবা তমুক মন্ত্রীর দূরসম্পর্কের শালা।‌ প্রতিবছর এইরকম বাংলাদেশী স্টার কিডসরা চাকরির বাজারের বড় একটা অংশ দখল করে রাখে তারপর এরাই ফেসবুকে এসে বলিউডের নেপোটিজমের বিরুদ্ধে পোস্ট দিয়ে বলে,"ট্যালেন্টের কোন মূল্য বলিউডে নাই। আফসোস!" 
পাঁচ মাসের রিলেশনশিপের পর আবিদ হঠাৎই একদিন আমাকে ডেকে বললো, "তুমি আমার চেয়ে বেটার কাউকে ডিজার্ভ করো লাবণ্য!" আমি ওর কথাটাকে হেসে উড়িয়ে দেবার চেষ্টা করতে করতে বললাম, কি যে বলো! আমি তো তোমাকেও ডিজার্ভ করি না। আমার আব্বু সবসময় আমাকে ডাকে গাধা। আমার আম্মু আমাকে লিখে দিয়েছেন যে আমার মতো অকর্মা মেয়েকে কোন ছেলেই বিয়ে করবে না,আর ভুলেও যদি করে পরেরদিন‌ই ফেরত দিয়ে যাবে। সে হিসেবে আমার ভাগ্য‌ই বলতে হয় যে তোমার মতো একটা ছেলেকে প্রেমিক হিসেবে পেয়েছি! আবিদ তাও হাল ছাড়লো না। অবুঝের মতো মাথা নাড়তে নাড়তে আমাকে বললো, না লাবণ্য না! ইউ আর দ্য বেস্ট। বিলিভ মি! তুমি অনেক ভালো ছেলে ডিজার্ভ করো। তুমি সুন্দরী,বুদ্ধিমতি। ইংরেজিতে যাকে বলে বিউটি উইথ ব্রেইন। এই দুইয়ের কম্বিনেশন খুব কম মানুষের মধ্যেই দেখা যায়। -কিন্তু আবিদ,আমি পড়ালেখায় ভালো না! :আরে পৃথিবীতে এমন অনেক প্রতিভাবান মানুষ আছে যারা পড়ালেখায় ভালো না! -আম্মু আমাকে অকর্মা বলে! :তো? তুমি হলে একজন ফিউচার সেলিব্রিটি। তুমি কি টিপিকাল জব করবা নাকি? -আমি ঘরের কাজ পারিনা। রান্না বান্না পারিনা। : ফিউচার সেলিব্রিটিরা এইসব ঘরের কাজ নিয়ে পড়ে থাকলে তো হ‌ইছিলোই। তুমি ঘরের কাজ করবা না।করবা দেশের কাজ,দশের কাজ। আমি চিন্তিত হয়ে বললাম, তোমার কথা তো ঠিক‌ই মনে হচ্ছে! আবিদ খুশী খুশী গলায় বললো,তাইতো বলছি! তুমি আমার চেয়ে ভালো কাউকে ডিজার্ভ করো! এখন আমার সাথে তোমার জীবনটা জড়িয়ে ফেললে পরে আফসোস করবা। তোমার জন্য অনেক বড় মাপের কেউ অপেক্ষা করছে। আমাকে বিয়ে করলে তোমার লাইফ সেই রাঁধো,বাড়ো,খাও এর মধ্যেই সীমাবদ্ধ থাকবে। আমি একমত হয়ে মাথা নাড়লাম, ঠিক বলেছো! আবিদ বললো,তাহলে আজ থেকে আমাদের আলাদা হয়ে যাওয়া উচিত। আমি সাধারন ছেলে। তোমার সাথে মেলামেশা আমার মানায় না। আমি উত্তর না দিয়ে উঠে পড়লাম। সাধারণ ছেলেপেলের সাথে কথা বলে নষ্ট করার মতো সময় আমার নাই। আমি আলতু ফালতু কেউ না। একজন ফিউচার সেলিব্রিটি। আমাকে যারতার সাথে কথা বললে মানায় না। ভবিষ্যতে এগুলা থেকেই স্ক্যান্ডাল তৈরি হয়। নিজের সম্পর্কে যতো ভাবছি তত মুগ্ধ হয়ে যাচ্ছি। এর আগে যেগুলো নিজের দূর্বলতা বলে মনে হতো এখন মনে হচ্ছে সেগুলো আমার বিশেষত্ব। বিখ্যাত ব্যক্তিদের প্রায় সবার‌ই শুরুর দিকের জীবনে এরকম অনেক দোষ ছিল। এই যেমন বিখ্যাত ব্যক্তিরা আলাভোলা প্রকৃতির হয়। আইনস্টাইন এতটাই আলাভোলা ছিলেন যে অন্যকে ডাক দিয়ে জিজ্ঞেস করতেন, "আমি কি ভাত খেয়েছি?" আমিও আলাভোলা। চুলায় দুধের কেটলি বসিয়ে রেখে ভুলে যাই,রান্নাঘর ছেড়ে চলে আসার এক মিনিট পরেই ভুলে যাই গ্যাস অফ করেছি নাকি না! অফকোর্স! ভুলে তো যাবোই। আমি কি সাধারণ কেউ নাকি! ভুলোমনা না হলে বিখ্যাত হ‌ওয়া যায় না। আমি অলস। বিখ্যাত ব্যক্তিদের মধ্যেও অনেকেই আছেন যারা একসময় খুব আরামপ্রিয়,অলস প্রকৃতির ছিলেন। আমি রান্না পারিনা। বিখ্যাত ব্যক্তিরাও নিশ্চয়ই রান্না পারেন না। আর দরকারটাই বা কি! বিখ্যাত হলে দশটা কাজের লোক রেখে দেবো! এরমধ্যে আমার একটা বিয়ের প্রস্তাব আসলো। ছেলে ডক্টরেট করছে। আব্বু বললো,তোর কপাল ভালো যে তোর মতো আকাইম্মা মেয়ের এত ভালো প্রস্তাব এসেছে! কিন্তু আমি না করে দিলাম। মনে মনে আব্বুর কথায় খুব হাসলাম। এখন ডক্টরেট ছেলেকেই তার মনে হচ্ছে বিরাট কিছু। কিন্তু সে যদি জানতো যে একদিন এরচেয়েও বড় বড় প্রপোজাল আমার সামনে ফিকে পড়ে যাবে! হু!! বিখ্যাত হ‌ওয়ার জন্য আমি এখনো তেমন কিছু করছি না। আমি শুধু প্রানপ্রনে ভুলোমনা,আলাভোলা আর অলস হবার প্রাকটিস করে যাচ্ছি। জানি এতেই কাজ হবে। বিখ্যাত ব্যক্তিরা অতীত জীবনে এমন‌ই ছিলেন। ভবিষ্যতের সুযোগ ভবিষ্যতে আপনাতেই এসে যাবে। এরমধ্যে আমার জন্য আরেকটা প্রস্তাব আসলো ঢালিউডের এক এক্স হিরোর পক্ষ থেকে। এক্স হিরো হলেও এখনো মোটামুটি নামডাক আছে। টকশো করে, মাঝেমধ্যে মেরিল প্রথম আলোতে এসে নাচে। আমি তাও না করে দিলাম। ঢালিউড কোন ছার! আমার জন্য বলিউড থেকে প্রস্তাব আসবে। তাও কোনো এক্স হিরোর না। টাইগার শ্রফ,ভারুন ধাওয়ান অথবা কার্তিক আরিয়ান টাইপ ফ্রেশারদের। কিন্তু তবুও একবারে হ্যাঁ বলা যাবেনা‌। ভাবতে হবে। হয়তো আমি এত ফেমাস হবো যে হলিউড থেকেও প্রস্তাব আসতে পারে! তাই ভেবে কাজ করতে হবে। হ্যাঁ বলা যাবেনা কাউকে। বিখ্যাত ব্যক্তিরা মহৎ যা কিছু করেছে বিয়ের আগেই করেছে। একটা উক্তি শুনেছিলাম, "জীবনে বড় কোন পরিবর্তন করতে চাইলে বিয়ের আগেই করো, কারণ একবার বিয়ে হয়ে গেলে তুমি টিভির চ্যানেল‌ও পরিবর্তন করতে পারবে না।" আবিদের কাছে আমি চিরঋণী। যেখানে আমার পরিবার সবসময় আমাকে অকর্মা বলে গাল দিয়েছে সেখানে আমার অলসতার মধ্যেও আবিদ প্রতিভা দেখতে পেয়েছে। সত্যি আবিদের মতো ছেলে হয়না। সে চাইলে পারতো আমার জীবনে থেকে যেতে। আমি সেলিব্রিটি হলে সেও সেলিব্রিটির বর হয়ে যেত কিন্তু না! ও জানে ও আমার যোগ্য না আর তাই আমার জীবন থেকে চুপচাপ চলে‌ গেছে। আবিদকে থ্যাংকস জানাবার জন্য ফোন দিলাম। ফোনটা ধরলো একটা মেয়ে। ওর বোন। -হ্যালো! আবিদ আছে? :জ্বী না। ভাইয়া ফোন বাসায় ফেলেই চলে গেছে ভুলে। -ও আচ্ছা! কোথায় গেছে? :তিশা আপুর সাথে দেখা করতে। :তিশা কে!! -ওর গফ। আপনি কে? আমি জবাব না দিয়ে ফোন কেটে দিলাম। আবিদ তাহলে কষ্টে নাই। নিজের লেভেলের একটা মোটামুটি মেয়েকে খুজে বের করেছে। বেচারা! প্রতিভা নাই বলে সাধারণ মেয়ের সাথেই জীবন কাটাতে হবে। আবিদের নাম্বার থেকে রিং আসলো। -হ্যালো! আপনি কি লাবণ্য? -হু। :ভাইয়া আপনার কথা বলেছে আমাকে। আমি দীর্ঘশ্বাস ফেললাম। তা তো বলবেই। আমার কথা বলবে না? যখন বিখ্যাত হবো তখন সবাইকে বলবেই যে এই মেয়েটা আমার এক্স! স্বাভাবিক। -হ্যালো! কথা বলেন। :হুম বলো।‌ -ভাইয়া আপনার সাথে খুব অন্যায় করেছে। তিশা আপুর জন্য আপনাকে ছেড়ে দিল। আমাকে একদিন বলছিলো, বোকা মেয়েটাকে বললাম বেটার কাউকে ডিজার্ভ করো আর নিজেকে বিরাট কিছু মনে করে চলে গেলো। আইকিউ লেভেল জিরো আসলে আপনার। বেটার কাউকে ডিজার্ভ করো এটা কেউ কখন‌ বলে জানেন না? যখন ছেড়ে দেবার মতো অজুহাত খুঁজে পায় না। আমার হাত থেকে ফোনটা টুপ করে পড়ে গেল। আচ্ছা ঐ ডক্টরেট পাত্রের কি বিয়ে হয়ে গেছে নাকি!? আর ঢালিউডের ঐ এক্স হিরোর খোঁজটাও নিতে হবে। তাকে না করাটা উচিত হয়নাই, মনে কষ্ট পেয়েছে নিশ্চয়ই!
"তুমি কালো হ‌ইলেও নাকমুখের কাটিং ভালো" "কালো হ‌ইলেও চেহারা সুন্দর" "কালো হ‌ইছো তো কি হ‌ইছে? সুন্দর বর পাবা!" "ভালো করে পড়াশোনা কর, চেহারা তো নাই শিক্ষিত হলে যদি জীবনে গতি হয়!" বাংলাদেশে এমন কোন কালো মেয়ে নাই যে তার জীবনে এই কথাগুলো শোনে নাই। বাংলাদেশে রং দিয়েই মেয়েদের বিচার করা হয়। আমি করি,আপনি করেন সবাই করি। অবচেতন ভাবে হলেও করি।‌ কিন্তু মুখে বলি কোন ভেদাভেদ নাই। আসলে আমরা সবাই ভেদাভেদ করি। ইন্টারে থাকার সময় একটা কালো মেয়েকে দেখছিলাম কলেজের মাঠ দিয়ে হেঁটে যাচ্ছে। দূর থেকে কয়টা ছেলে সিটি বাজিয়ে ডাকছে, "মা কালী,মা কালী।" কালো মেয়েদের জীবনে এটা একটা কমন দৃশ্য। কেউ সরাসরি অপমান করে তো কেউ বাঁকাভাবে। গ্রুপ ছবি তোলার পর মেয়েটাকে দেখিয়ে বলে, তোর ওপর কি ফ্লাশ পড়েনাই? খুঁজেই পাওয়া যাচ্ছে না! সত্যি কি কখনো ভেবে দেখেছেন তাদের কেমন লাগে? তারা নিজেদের ইচ্ছায় কালো হয়ে জন্মায়নি। কিন্তু জীবনের প্রতিটা পদে পদে কালো বলে তাদেরকে অপমানিত হতে হয়। এটা এমন একটা ব্লেম যেটা সে ইচ্ছা করলেও মুছে ফেলতে পারবে না, পরিবর্তন করতে পারবে না। শুধুমাত্র কালো বলে আজীবন বিয়ে না হ‌ওয়া কুমারী মেয়ে যেমন দেখেছি, তেমন‌ই দেখেছি শুধুমাত্র সুন্দরী হবার সুবাধে চরিত্র খারাপ হ‌ওয়া স্বত্তেও একটা মেয়ের বারবার ভালো বিয়ে হতে। একটা ছেলে একটা কালো মেয়েকে স্ত্রী হিসেবে সহ্য করতে পারেনা, কিন্তু চরিত্রহীন সুন্দরী স্ত্রী কে চাইলেও ভালো না বেসে পারেনা। কালো মেয়েদের কি চেহারা সুন্দর হয় না? আর যদি হয় তো "কালো হলেও" কথাটা উচ্চারণ না করে কখনো‌ তাকে সুন্দর বলেছেন? "তুই এত সুন্দর শুধু যদি একটু ফর্সা হতি!" এটা নিশ্চয়ই বলেছেন। বাংলাদেশে প্রচুর মেকআপ আর্টিস্ট প্রতিনিয়ত ট্রল হয়। ফেসবুকে তাদের পেজ নিয়ে হাসাহাসি হয়,তারা কিভাবে শুয়োপোকা থেকে মেকআপ করে প্রজাপতি হয়ে গেল তা নিয়ে সবার বিস্ময়ের সীমা নাই। কিন্তু একবার ভেবে দেখেছেন এগুলা তারা কেন করে? কারণ কালো কথাটা বাংলাদেশে একটা অভিশাপ। এই দেশে প্রত্যেকটা মেয়ে তাই ফর্সা হতে চায়, সুন্দর হতে চায়। যাতে কালো কথাটা তাকে শুনতে না হয়,কালো বলে তার বিয়ে না আটকে থাকে,কালো বলে তাকে শ্বশুরবাড়িতে কথা শুনতে না হয় যে "মেয়ে কালো,বাচ্চাও কালো হবে।" শুধুমাত্র একজন কৃষ্ণাঙ্গ হত্যার বিচার যথেষ্ট না। বিচার করতে হলে সেই প্রত্যেকটা মানুষের বিচার করুন যারা কালো মেয়েদেরকে প্রতিনিয়ত কাঁদায়।যারা কালো মেয়েদেরকে বিনা দোষে অপমান করে,যাদের কাছে ফর্সা রং‌ই সৌন্দর্যের মাপকাঠি। তাদের বিচার কবে হবে?
সাতসকালে জাকিরকে ফোন দিয়ে দুঃখী গলায় বললাম, জীবনটা এমন‌ই দোস্ত! আফসোস করিস না! সারারাত জেগে সে সম্ভবত তখন‌ই ঘুমাইছে। আমার কথা শুনে জড়ানো গলায় বললো, অ্যাঁ? কি হ‌ইছে? কার জীবন? আমি আবার বললাম, দুঃখ পাসনা দোস্ত। জাকির "দূর হ" বলে ফোন কেটে দিলো। আমি হাল ছাড়লাম না। দুপুরে ও একজায়গায় প্রাইভেট পড়তে যায়। ওখানে গিয়ে ওকে আবার ধরলাম, ভয় পাস না দোস্ত! আমরা তো আছি! লাইফ ইজ আ লং‌ জার্নি! কেউ আসবে কেউ যাবে! জাকির রাগী গলায় বললো, সকালে তুই আমারে ফোন দিছিলি ঠিক না? উল্টাপাল্টা কিছু খাইছোস? কি কস এগুলা? আমার পেছনে কেন লাগছিস তুই? আমি সে কথার জবাব না দিয়ে বললাম, দেখ জাকির! আমি জানি বিপদ আসছে! কিন্তু বিপদে মাথা গরম করলে তো চলে না! মাথা ঠান্ডা রাখতে হয়। বাংলাদেশের ওপর দিয়ে কম বিপদ যাচ্ছে? করোনা,আম্পান,ফনি আরো কত কিছু গেল। আটানব্বইয়ের বন্যার কথাই ধর,বা ছিয়াত্তরের দুর্ভিক্ষ! আমরা কিন্তু ঠান্ডা মাথায় ট্যাকল দিয়েছি। জীবনটা আসলে একটা রেলগাড়ির মতো.... জাকির "শাট আপ" বলে বিকট চিৎকার দিলো। পাশে এক কাপল ছিল। ছেলেটা মেয়েটাকে আইসক্রিম খাইয়ে দিচ্ছিলো। ভয় পেয়ে সেই আইসক্রিম মেয়েটার নাকেমুখে লেগে গিয়ে ভয়াবহ দেখাচ্ছে। আমি ওদের দিকে তাকিয়ে ছিলাম। ফিরে দেখি জাকির নাই।‌ চলে গেছে। সারাদিন ওর ফোনটা বন্ধ ছিল। তাই ওর ফ্রেন্ডলিস্টের মিউচুয়াল খুঁজে পাশের বাসার এক ছেলের ফেসবুক আইডি জোগাড় করে তার ফোন নাম্বার নিলাম। তার নাম্বারে ফোন দিলাম আর ছেলেটা সেই ফোনটা জাকিরকে দিয়ে আসলো, হ্যালো জাকির? তুই এখন‌ই ভেঙে পড়িস নাই তো? দেখ জীবনে যাই হয়ে যাক বন্ধুদের কখনো অবহেলা করতে নাই। জীবনটা এত সোজা না। লাইফ ইজ নট আ বেড অফ রোজেস। জীবনে অনেক কঠিন কঠিন মুহুর্ত আসে কিন্তু ভেঙে পড়লেই শেষ! শক্তভাবে হ্যান্ডেল করতে হয়। দোস্ত তুই কি সেন্টমার্টিন যেতে চাস নাকি সাজেক? আমি তোর জন্য একটা ট্যুরের ব্যবস্থা করে দিতে চাই। টাকা-পয়সা নিয়ে চিন্তা করিস না। আমি দেবো। বিপদে বন্ধু‌ই বন্ধুকে দেখে। তোর বিপদে আমি তোকে দেখবো আমার বিপদে তুই..... প্রথমে ঠাস করে একটা শব্দ হলো, তারপর ফোনটা কেটে গেল। এটা জাকির ঠিক করে নাই। অন্য একজনের ফোন আছাড় দিলো! মানলাম ওর ওপর বিপদ আসছে কিন্তু তাই বলে অন্যের জিনিসের ওপর রাগ দেখানো ঠিক না। বিপদে ওর মাথাটা সত্যিই খারাপ হয়ে যাচ্ছে। জাকিরের সাথে আমার আবার দেখা হলো পরদিন প্রাইভেটে। আমাকে দেখে ও ভ্যাঁ ভ্যাঁ করে কাঁদতে কাঁদতে বললো, তুই আবার আসছিস লাবণ্য? আমি ওকে সান্ত্বনা দিয়ে বললাম, কাঁদিস না! পুরুষমানুষের চোখের জল ফেলতে নাই। জীবনে বিপদ আসবেই তাই বলে যদি ভয় পেয়ে পিছিয়ে যাস!. জাকির দেয়ালে মাথা ঠুকতে ঠুকতে বললো,বিপদের গুষ্টি কিলাই,বিপদের গুষ্টি কিলাই। আমি এই দেশ ছেড়ে চলে যাবো তোর যন্ত্রনায়। আমি হতাশভাবে দুইদিকে মাথা নেড়ে বললাম,দেশ ছেড়ে পালিয়ে যাওয়া তো সমাধান না! জীবনে বিপদ আসবেই। বিপদকে কখনো পিঠ দেখিয়ে পালাতে নাই। জাকির চিৎকার করে বললো, আমার জীবনে বিপদ তুই। তুই আমার জীবনের সবচেয়ে বড় বিপদ! আমি সুইসাইড করবো। -দেখ দোস্ত! সুইসাইড কোন সমাধান? জীবনে বিপদ আসবেই তাই বলে!...... আমরা কথা বলছিলাম দুই তলার একটা বারান্দায় দাঁড়িয়ে। জাকির সেখান থেকে লাফ দিলো। দুই তলা থেকে পড়লে কেউ মরে না। হাত পা মচকে জাকির হসপিটালে পড়ে আছে। পাশে বসে আছি আমি। এখনো ওর জ্ঞান ফেরেনি। জ্ঞান ফিরলেই কিছু সান্ত্বনা দিতে হবে। জীবনে বিপদ আসলে এইভাবে ভেঙে পড়লে চলে না! আমার ওর পাশে থাকার দরকার। ডাক্তার এসে চেক করে বললো, সব‌ই তো ঠিক আছে এখনো‌ জ্ঞান ফিরছে না কেন সেটাই তো বুঝতে পারছি না! এইযে! হ্যালো! চোখ খোলেন! জাকির ফিসফিস করে বললো, চোখ খুলে কি লাভ? লাবণ্য পাশে বসে আছে,জ্ঞান না আসাই ভালো! আমি শুনে ফেললাম। বললাম দেখ! জীবনে বিপদ আসলে এত ভেঙে পড়তে আমি কাউকে দেখিনাই। আমি তো আছি নাকি! এত ভয় পাচ্ছিস কেন? জাকির চোখ মেলে ক্লান্ত গলায় বললো, তুই আছিস বলেই ভয় পাচ্ছি! তোর পায়ে পড়ি দোস্ত! কি বিপদ আমার সেটা আগে বল, সান্ত্বনা পরে দে! আমি দীর্ঘশ্বাস ছেড়ে বললাম, তোর গার্লফ্রেন্ড আছে না? জাকির বললো,হ্যাঁ। -কয়টা আছে? :কয়টা মানে! একটাই আছে! সুপ্তি! আমাদের ইন্টার ফার্স্ট ইয়ার থেকে রিলেশন! জানিস না মনে হচ্ছে? -জানি! :কি হ‌ইছে খুলে বল? সুপ্তি তো এখানে নাই! নানু বাসায় গেছে খুলনা! -হুম জানি! -কি হ‌ইছে খুলে বল প্লিজ! আমি লম্বা একটা দীর্ঘশ্বাস ফেলে বললাম, সুপ্তি কিছুদিন আগে একটা ফেক আইডি দিয়ে তোকে নক করছিলো। তুই সেই মেয়ের সাথে গল্প করছিস। তারপর তোর কভারে সুপ্তির ফটো ছিল সেটা দেখিয়ে বলছিস আমার ছোট বোন,মারা গেছে অনেকদিন আগে। জাকির আতংকিত চোখে তাকিয়ে আছে। সুপ্তি আবার সেটা গার্লস গ্রুপে পোস্ট করছে।‌ সেখানে আরো তিন চারটা গার্লফ্রেন্ড বের হয়ে আসছে।‌ গার্লস গ্রুপগুলাতে এরকম হরহামেশাই হয়।‌ সুপ্তি আর ঐ মেয়েগুলা গেট টুগেদারের আয়োজন করছে। সবাই মিলে তোকে এসে ধরবে। জাকির বিস্ফারিত চোখে তাকিয়ে আছে। মুখটা হা হয়ে আছে। কয়দিন পরের কথা।‌ ব্যাচের সবাই মিলে সেন্টমার্টিনে আসছি। জাকির‌ও আমাদের সাথে আছে।‌ আমি আর জাকির একটা পাথরের ওপর বসে আছি। জাকির দীর্ঘশ্বাস ফেলে বললো, আমি আর ঢাকা ফিরে যাবো না! এখানেই থাকবো। আমি ওর কাঁধে হাত রেখে বললাম, দোস্ত! ভয় পাস না! জীবনে বিপদ আসবেই। ভেঙে পড়লে হেরে যাবি।
বাংলাদেশের মেয়েরা ফেমিনিজম কথাটার আসল অর্থ‌ই গুলিয়ে ফেলেছে। এই দেশে আছে বাড়াবাড়ি রকমের ফেমিনিজম অথবা বাড়াবাড়ি রকমের ফেমিনিজমের প্রতিবাদ। আর এসবের ভীড়ে সত্যিকারের ফেমিনিজম এখানে বিলুপ্ত। একদল বলে স্যানিটারি ন্যাপকিন বাবা-ভাইকে দিয়ে কেনানো যাবে না এটা লজ্জাজনক তো আরেকদল প্রতিবাদ করে বলে আমরা ব্রা-পেন্টি জনসম্মুখে রোদে দিয়ে শুকাবো কোনো সমস্যা? এরা দুইদল‌ই আসল ফেমিনিজম কথাটার অর্থ‌ই গুলিয়ে খেয়ে ফেলেছে বাড়াবাড়ি প্রকারে। একদল মনে করে এটা ব্যাভিচারিতা আর অন্যদল মনে করে ফেমিনিজম মানেই নারীরা শুধু পুরুষের সমান না পুরুষের এক ডিগ্রি ওপরে। সমরেশ মজুমদারের সাতকাহন ব‌ইটা কমবেশী সবাই পড়েছেন। না পড়লে আমি এটার কাহিনীটা একটু বলি। দীপা নামের একটা মেয়ে থাকে যে তৎকালীন সময়ে বিধবা হ‌ওয়া সত্বেও রীতি রেওয়াজ না মেনে ঘুরে দাঁড়ায়। অল্প বয়সে সে যখন‌ বিধবা হয় তার পরিবার তাকে সাদা শাড়ি পরিয়ে নিরামিষ খাইয়েই বাকি জীবনটা কাটাতে বাধ্য করতো কিন্তু সে পড়াশোনা শেখে। স্কুল পাশ করে কলেজে ভর্তি হয়। পড়াশোনা শেষ করে‌ চাকরি করে। পরবর্তীতে পিসিএস এক্সাম দিয়ে বড় চাকরী পায়,যেমনটি সে চেয়েছিলো। তারপর সে বিয়েও করে। তখন‌ও কিন্তু বিধবা বিবাহ সিদ্ধ না। কিন্তু দীপা সে সব‌ই করে যেগুলো তখন‌ কেউ করতো না। এটাকে বলে ফেমিনিজম। এটাকে বলে ঘুরে দাঁড়ানো। নারী শিক্ষা,বিধবা বিবাহের পক্ষে ঈশ্বরচন্দ্র বিদ্যাসাগর যা করে গেছেন সেটাকে বলে নারীদের পাশে দাঁড়ানো। সেটাকে বলে নারীদের অবস্থার পরিবর্তন। ফেমিনিজম মানেই মেয়েরা যদি মনে করে বিয়ে করে বরের মাথার ওপর ছড়ি ঘোরাবে আর সেটাতেই বিরাট প্রতিবাদ করা হবে অথবা সে রাত বিরাতে রাস্তায় ঘুরবে ছোটছোট জামাকাপড় পরে আর সেটাতেই খুব প্রতিবাদ করা হবে তাহলে সেটা সে শুধুমাত্র নিজের ইচ্ছা চরিতার্থ করার জন্য করছে। সেটাতে শুধু তার‌ই স্বার্থসিদ্ধি হচ্ছে। আর দশটা মেয়ের কোন উপকার হচ্ছে না।‌ ফেমিনিজম মানে বরের ওপর ছড়ি ঘোরানো না। আবার স্বামী যখন ইচ্ছা স্ত্রীকে মারধোর করবে,ঘরে আটকে রাখবে আর সেটাকে স্ত্রী সাপোর্ট করবে সেটাও হতে পারে না। ফেমিনিজম মানে তারা দুজন বন্ধুর মতো একে অপরের পাশে থাকবে,শ্রদ্ধা করবে। স্ত্রী যদি বিয়ের পর‌ও নিজের ক্যারিয়ার বিল্ড আপ করতে চায় সেটাতে তার স্বামী সাপোর্ট দিবে। তখন গিয়ে নারী-পুরুষ সমান হবে। সেটাকে ফেমিনিজম বলা যাবে। সত্যি বলতে কিছু ক্ষেত্রে নারীরা কখনোই পুরুষের সমান হতে পারেনা। তাদের কিছু পিছুটান আছে, এমন কিছু কিছু বিষয় আছে যেগুলোর জন্য তাদের পিছিয়ে পড়তে হয়। একটা মেয়ে চাইলেই ত্রিশটা রোজা করতে পারেনা। একটা মেয়ে মা হতে পারে তখন তাকে নয়মাস থেকে এক বা দুই বছরের জন্য অফিস থেকে ছুটি নিয়ে বাড়িতে থাকতেই হয়। একটা মেয়ের রেপ হবার আশংকা থাকে বলে তাকে সাবধানে চলতে হয়। যখন ইচ্ছা যার তার সাথে বন্ধুত্ব করার আগে তাকে ভাবতে হয় তার দূরভিসন্ধিটা কি। হ্যা স্যানিটারি প্যাড কেনার জন্য লুকোছাপার দরকার নাই। পিরিয়ড এমন একটা জিনিস যেটা প্রতিটা মেয়ের হয় এবং হ‌ওয়া খুব স্বাভাবিক। বরং না হ‌ওয়াই অস্বাভাবিক। এটা বন্ধ হয়ে গেলে কোন মেয়ে মা হতে পারবে না। জন্ম হবে না কোন পুরুষের‌ও। এই স্বাভাবিক ব্যাপারটা নিয়ে এত লুকোছাপার কিছু নেই যেটা আমাদের পরিবার শেখায়। স্যানিটারি প্যাড সবার সামনেই কেনা যায়। কিন্তু অন্তর্বাস যায় না। অন্তর্বাস লুকিয়ে রাখতেই হয় আর সেটা করলে ফেমিনিজমকে বিরাট অপমান করা হয়ে যায় না।‌ এই সমাজে এখনো এমন অনেক পুরুষ আছে যারা মেয়েদের অন্তর্বাস চোখ দিয়ে চাটে। যেগুলো তাদের রেপ করতে উদ্বুদ্ধ করে। যে সমাজে সদ্য জন্মানো শিশুও রেপের স্বীকার হয় সেই সমাজে মেয়েরা যদি মনে করে ছেলেদের জাঙ্গিয়া জনসম্মুখে শুকানো গেলে মেয়েদের অন্তর্বাস কেন না? তাহলে সেটা ভাবা অবশ্যই ভুল। মেয়েরা পুরুষের মতো অনেক কিছুই করতে পারে। ইনফ্যাক্ট বেশীরভাগ কাজ‌ই করতে পারে,তবে সামান্য কিছু ক্ষেত্রে একটু সাবধানতা মেনে চললেই তাদেরকে আর ধর্ষনের স্বীকার হতে হয় না।আর সত্যি বলতে ধর্ষন বলে এই জিনিসটা না থাকলে হয়তো বাড়াবাড়ি রকমের নারীবাদীতার সবটাই মেনে নেয়া যেতো কিন্তু যতদিন মেয়েরা কিছু পুরুষের লোলুপ দৃষ্টি থেকে সুরক্ষিত না ততদিন নারীবাদী মেয়েদের‌ও সামান্য কিছু সাবধানতা অবলম্বন করতেই হবে আর তাতে সত্যিকারের ফেমিনিজম কথাটায় সামঞ্জস্য আসবে। নারীবাদীরা যদি ভুলে গিয়ে থাকে মনে করিয়ে দিই, এটা বাংলাদেশ। চাইলেই সব কিছু পুরুষের সমান করা যায় না। তবে অনেকটাই করা যায় যেটা আমাদের জন্য এনাফ। 
করোনার জন্য আমাদের অনেক ছুটি মিস যাচ্ছে। এই দেখেন না‌ ঈদের বন্ধ পেলাম না,গরমের ছুটি পেলাম না, শুক্রবার সরকারি ছুটিসহ আরো কত উৎসব পার্বনের ছুটিই মিস যাচ্ছে। লকডাউন খুললে সরকার কি আমাদের এই ছুটিগুলা দিবে না? দেয়া উচিত। 🙁
সকাল থেকে ছোটাছুটি করছি। ঈদের দিন। এখনো পর্যন্ত দুই চোখের পাতা এক করতে পারিনাই। আম্মু একের পর এক কাজ দিতেছে। কাজ শেষ করেই চেষ্টা করছি সাইক্লোনের গতিতে বিছানায় চলে যেতে, তারপর ঘুমের ভান করে মটকা মেরে পড়ে থাকলে আর ডাকাডাকি নাই। কিন্তু কোথায় কি? বিছানার সাথে মাথার সংযোগ স্থাপিত হবার আগেই আবার ডাক পড়ছে। -লাবণ্য! ক‌ই গেলি? এদিক আয়। "কি হয়েছে?" বলে চিল্লানি দিলাম। উত্তর এলো না। দর্শন না দিলে বলবে না জানি। হয়তো রান্নাঘরে যাবার পর আবার ঘরেই পাঠাবে কিছু একটা আনতে, কিন্তু সেটা এখন বলবে না। বললে তো আমার ডাবল খাটুনি হয় না! -কাঁচামরিচ আন ফ্রিজ থেকে। -যা আবার রেখে আয়, বাইরে থাকলে শুকিয়ে যাবে। ঘরে এসে বিছানায় মাথা দিতেই গেছি আবার ডাক। -ঐ প্লেট আন। -তেলটা চুলায় দে। -পেঁয়াজটা ভেজে ফেল। -হ‌ইছে এবার যা। বাথরুমে ঢুকে বসে র‌ইলাম। বের হতেই আবার ডাক। তরকারি নামা চুলা থেকে আমি আসছি। আর পেঁয়াজ ছিল। কাটবি না,তোর কাটা ভালো না। মনে মনে ভাবলাম, ভালো না হলে ডাকো কেন? ঘুমাইতে দাও! কিছু বললাম না। পেঁয়াজ কাটলাম,তরকারি নামালাম,কাপড় নাড়লাম ছাদে। সবাইকে নাশতা দিলাম,চা দিলাম। চুলা থেকে শেষ তরকারি নামছে। খুশী খুশী গলায় বললাম, এটাই শেষ? আম্মু বললেন, হ্যাঁ। থালাবাটি মাজ। বলেই চলে গেলেন। সম্ভবত আমি না বলতে পারি এই ভয়েই। আমি করুণ চোখে তাকিয়ে ছিলাম। কেউ সেই করুণ চোখ খেয়াল করলো না দেখে বাসনটাসন মেজে ঘরে গিয়ে গোসল করে সবে শুয়েছি। আম্মু ঘরে ঢুকলেন। আমি কথা না বলে তাকিয়ে র‌ইলাম। মন বলছে কথা বললেই বিপদ,চুপ থাক। আম্মু বললেন, তোর ফোনটা চাইতে এসেছি। আমার ফোনে ব্যালান্স নেই। রিয়াদের মা ফোন দিয়েছিলেন খেয়াল করি নাই। আমি হাফ ছেড়ে আম্মুর হাতে ফোন দিলাম। আম্মু আমার রুমে বসেই কথা বলছেন, -হ্যাঁ ভাবী? ঈদ মোবারক। ফোন দিয়েছিলেন? খেয়াল করি নাই। সকাল থেকে দম ফেলার ফুরসত আছে? একশ গন্ডা কাজ। নাহ! সাহায্য আর কে করবে? আমার মেয়েটারে চেনেন না! খাওয়া আর ঘুমানো ছাড়া ওর কোন কাজ আছে? সকাল থেকে একা একা কাজ করতে গিয়ে কোমর ব্যাথা হয়ে গেছে। আমার কপালটাই খারাপ ভাবী! এমন সব সন্তান পেটে ধরছি! আমি অবিশ্বাসের চোখে তাকিয়ে আছি। সিরিয়াসলি? 😳
আমার বিয়ে ঠিক হয়েছে পর্যন্ত দাদীর পাগলামী খুব বেড়েছে। আমাকে ডেকে ধমক দিয়ে বলেছেন, এইডা তুই কি করলি! শেষে প্রেমের বিয়া! ছিঃ ছিঃ ছিঃ! আমাদের বংশের এরকম নজির নাই। তোর দাদারে আমি পরথম দেখছি বাসররাতে। আর তুই প্রেম করে বিয়ে করতেছস। বংশের মুখে চুনকালি লাগাইতেছস। আমি অনেকবার দাদীকে বুঝিয়ে বলার চেষ্টা করেছি, দাদী! আমার প্রেমের বিয়ে না! বাসা থেকে ঠিক করছে! আব্বু ছেলে পছন্দ করেছেন। দাদী তবুও মানেন না। হা হুতাশ করেন আর বলেন, ছিঃ ছিঃ! প্রেমের বিয়া! এই বংশে কেউ করে নাই! আমি দাদীকে শুদ্ধ করিয়ে দেবার চেষ্টা করে বলি, দাদী! আমার প্রেমের বিয়ে না। কিন্তু এই বংশে প্রেমের বিয়ের ইতিহাস আছে। ভাইয়া করছে। প্রেম করে পালিয়ে বিয়ে করছে। দাদী আঁতকে উঠে বলেন, ঐ হারামজাদার প্রেমের বিয়া নাকি? কস কি! শীগগির তালাক দেয়ানির ব্যবস্থা নে। বাপ-মায়ের অনুমতি ছাড়া বিয়া কি জায়েজ হয় নাকি! ছিঃ ছিঃ ছিঃ!! আমি হতাশ হয়ে বসে থাকি। দাদীর মাথা একেবারেই গেছে। কি যে হবে! আমার এই বিয়ে নিয়ে দাদী কম ঝামেলা করবে এরকম মনে হচ্ছে না। হলোও তাই। প্রতিবেশী আন্টি থেকে শুরু করে আত্নীয় স্বজন আমাদের বাসায় বেড়াতে এসে দাদীর ঘরে বসে। তারপর ফিসফিস করে জানতে চায়, প্রেমের বিয়ে নাকি খালাম্মা? দাদী আগ্রহ নিয়ে বলেন, শুধু কি প্রেম? কি কেলেঙ্কারি যে করছে! ওই ছেলের সাথে একঘরে পাওয়া গেছিলো। তারপর কেলেঙ্কারি ঠেকাতে বাপ তাড়াহুড়ো করে বিয়ে দিতেছে। দেখতেছো না কেমন ধর তক্তা মার পেরেক বিয়ে! এমনি এমনি নাকি? আম্মা এসব শুনে কাঁদেন। আব্বা দাদীকে অনেক বোঝানোর চেষ্টা করেছেন। কিন্তু দাদী ধমক দিয়ে বলেছেন, তুই চুপ কর। তুই কতবড় বদ আমি জানি না! প্রেম করে চলেই যাইতেছিলি কি জোর করে ধরে আমি এই মেয়ের লগে বিয়ে দিলাম। একটুর জন্য বংশের মুখ রক্ষা হলো‌। আর তুই কিনা মেয়ের প্রেমরে আসকারা দিস! আব্বু ভাষা হারিয়ে ফেলেন। আমি কি করবো বুঝতে না পেরে চুপচাপ বসে থাকি। আকদের পর দাদীর দোয়া নেবার জন্য গেছি। দুজনে সালাম করে উঠে দাঁড়ানোর পর দাদী দোয়া না করে সন্দিহান গলায় বললেন, এই পোলা কেডা? যার সাথে কুকীর্তি করে বিয়া করতাছস ও নাকি? আমার বর আমার দিকে অবাক হয়ে তাকালো। আমি হড়বড় করে বললাম, এ সেই পোলা না দাদী। এর সাথে নতুন বিয়ে ঠিক হ‌ইছে। প্রেমের বিয়ে ভেঙে গেছে। দাদী খুশী হয়ে উঠে বললেন, আলহামদুলিল্লাহ! আলহামদুলিল্লাহ! দোয়া করি,সুখে থাকো। সে যাত্রায় হাঁফ ছেড়ে বাঁচলাম। এই বুদ্ধি কেন যে আগে মাথায় আসেনি! দাদী আলাভোলা মানুষ। আগে বললেই হতো যে ঐ বিয়েটা ভেঙ্গে গেছে এটা নতুন সমন্ধ। স্বস্তির নিঃশ্বাস ফেলে ভাবলাম ঝামেলা এড়ানো গেছে। কিন্তু না। দাদী নতুন ঝামেলা শুরু করলেন। আমার হবু শ্বশুরবাড়ি থেকে যেই আসে তাকেই ডেকে ফিসফিস করে বলেন, এই মেয়ের আগে প্রেম ছিল, বিয়ে ভাইঙ্গা গেছে। কত কাহিনী সেই ছেলের লগে। এখনো মাঝেমধ্যে বাড়ির নিচে এসে দাঁড়িয়ে থাকে। ভয়ে নাতনীরে বাইরে পাঠাই না। আমরা মাথায় হাত দিয়ে বসে পড়লাম। এই পাগল নিয়ে কি করি! বিয়ের ঠিক দুইদিন আগে দাদী আমাকে ডেকে ফিসফিস করে বললেন, তুই এই বিয়েতে খুশী তো? আমি জবাব দিলাম, হ্যাঁ দাদী খুশী। দাদি ধমক দিয়ে বললেন, বেহায়া মাইয়া! যার লগেই বিয়ে হবে তাতেই খুশী হবি! আগের নাতজামাই যে নিচে দাঁড়ায়ে কান্দে। তারজন্য তোর মায়া হয় না? দাদীর আকাশ কুসুম কল্পনা দেখে হতাশ হয়ে দীর্ঘশ্বাস ফেলি। তারপর বলি, প্রেমের বিয়ে তো আমাদের বংশে নাই দাদী! দাদী বলে, বংশে থাকার দরকার নাই। পলায়ে যা! ওর সাথে এত কাহিনী করছস আবার আরেকজনরে বিয়ে করতেছস বিরাট বেহায়া মাইয়া তুই! যা পলায়ে যা! তোর বাপরে আমি বুঝায়ে বলবো। আমি দাদীর কথাকে পাত্তা না দিয়ে চলে এলাম। বিয়ের দিন সকালে দাদী বিরাট নাটক শুরু করলেন। সুর করে কাঁদেন আর বলেন, আমার পেটে নাকি আগের প্রেমিকের সন্তান। জোর করে আরেকজনের সাথে বিয়ে দিতেছে। হেনতেন। লোকজড় হয়ে গেল। আম্মা সবশুনে ফিট হয়ে পড়ে গেলেন। আমার ফুপু আত্নীয়-স্বজনের হাত ধরে ধরে বোঝানোর চেষ্টা করলেন, আগেরজন পরেরজন সব‌ই একজন‌ই। যার সাথে আমার বিয়ে ঠিক হয়েছে। আব্বু দাদীর কাছে গিয়ে কাঁদো কাঁদো গলায় বললেন, আম্মা! আপনি কি চান? দাদী বললেন,বিয়ে ভেঙে দে! যার সাথে প্রেম ছিল তার সাথে দে। বংশের মুখে কালি লাগে লাগুক। মেয়ের পেটে সন্তান। বিরাট লজ্জার কথা! যথাসময়ে বিয়ে হয়ে গেলো। আমি আর আমার নতুন জামাই দাদীকে সালাম করে উঠে দাঁড়ালাম। দাদী বললেন, কোনজন? আমি জবাব দিলাম, দাদী আগেরজন। যার সাথে প্রেম ছিল। দাদী দীর্ঘশ্বাস ছেড়ে বললেন, সেই জল‌ই খাইলি,ঘোলা করে খাইলি। খামাখা একটা ছেলের সাথে বিয়ে ঠিকঠাক করে তার জীবনটা নষ্ট ক‌ইরা দিলি‌।‌ বদ মাইয়া! আমি আর আমার জামাই মিটমিট করে হাসতে হাসতে ঘর থেকে বেরিয়ে এলাম। বিয়ের পর প্রথম বাপের বাড়িতে এসে নতুন কাহিনী দেখলাম। দাদী এখন আগের প্যাঁচাল শুরু করেছেন। কপাল চাপড়ান আর সুর করে বলেন, প্রেম করে বিয়া করছে গো! বংশের মুখে চুনকালি!
নিয়াজ যে এতমাত্রায় কিপ্টা সেটা আমি আগে আন্দাজ করতে পারি নাই। এর আগে যেদিন দেখা করতে গেলাম আর রাস্তায় একটা ফকির ভিক্ষা চাইতে ও পাঁচ টাকার একটা নোট দিয়ে তিনটাকা ফেরত চাইলো সেদিন‌ই আমার বোঝা উচিত ছিল। কিন্তু তখন আমি খুশীতে ভেতরে ভেতরে টগবগ করে ফুটছি। কারন ছেলে দেখতে সুন্দর। আমি একটু শ্যামলাগোছের বলেই আমার বরাবরই শখ ছিল আমার বর দেখতে সুন্দর হবে। আত্নীয়-স্বজন, পাড়া-প্রতিবেশী থেকে শুরু করে বন্ধু বান্ধবরা পর্যন্ত জেলাস হবে। আর তাই নিয়াজের মতো সুন্দর একটা ছেলের সাথে বিয়ে ঠিক হ‌ওয়াতে খুশীর ঠেলায় আমি চোখে অন্ধকার দেখছিলাম। পাত্র হিসেবে নিয়াজ খুব একটা যে ভালো তা বলা যায় না। ওর সম্পর্কে বলা হয়েছে যে, বেসরকারি একটা কোম্পানিতে জব করে,এখন তেমন স্যালারি না হলেও ভবিষ্যতে উন্নতি করবার আশা আছে। আমার আব্বুর এই বিয়েতে খুব একটা মত ছিল না। কনে দেখাদেখির পর্ব শেষ করে ওরা যখন চলে গেছে তখন‌ই আমাদের বাড়ির মেয়ে-বৌরা খুশীতে লাফাতে লাফাতে আব্বুর কাছে গিয়ে বলেছে, "এই ছেলেকে কিছুতেই হাতছাড়া করা যাবে না ছেলে খুব সুন্দর!" সব শুনে আব্বু গম্ভীর গলায় জবাব দিয়েছেন, "চেহারা ধুয়ে কি পানি খাবো?" তা সত্ত্বেও বিয়েটা হচ্ছে। আফটার অল বাড়ির সব মেয়ে রাজি। আর সংসারের অদৃশ্য সুতো মেয়েদের হাতেই থাকে। কোনো না কোনোভাবে রাজি করিয়েই ছাড়ে তারা। কিন্তু নিয়াজ এতটা কিপ্টা এই জিনিসটা বিয়ের পর থেকেই দিনের পর দিন আমার জন্য দুঃসহ পীড়ার কারণ হয়ে উঠেছে। বিয়ের দিন পাওয়া একগাদা উপহার আইটেমগুলো নিয়াজ নিজে দায়িত্ব নিয়ে স্টোররুমে বন্ধ করে রেখেছে। খুশী খুশী গলায় আমাকে বলেছে, "এগুলো খুব কাজে লাগবে। আত্নীয়-স্বজনের বিয়েতে উপহার কিনতে হবেনা। এখান থেকে একটা একটা করে দিয়ে দিলেই হবে।" আমার অবাক হবার সেই শুরু। শুধু বিয়ের উপহার‌‌ই না। বিয়েতে পাওয়া আমার অনেক শাড়িও ও অনেকের জন্মদিন,বিয়েতে উপহার দিতে‌ লাগলো। আমি রাগ করতে গিয়েও রাগ করতে পারিনা। সুন্দর ছেলে! মুখের দিকে তাকালেই রাগ জল হয়ে যায়। খাওয়া-দাওয়া নিয়েও নিয়াজের সাবধানতার শেষ নাই। কোনদিন একসাথে দুইরকম মাছ অথবা মাছ মাংস একসাথে রেঁধে ফেললে ও ভুত দেখার মতো চমকে উঠে বলে, "এসব কি? হার্ট অ্যাটাক করিয়ে মেরে ফেলবা নাকি আমাকে?" একদিন বাজার থেকে একগাদা শাকসবজি কিনে এনে ও ঘোষণা দিলো, আজ থেকে মাছ-মাংস খাওয়া বন্ধ। এসব শরীরের জন্য কোন উপকার‌ই আনে না, শুধু ক্ষতি। দেখো না, ভেজিটেরিয়ান মানুষের স্বাস্থ্য কত ভালো থাকে? আজ থেকে শুধু এক পদের নিরামিষ আইটেম করবা! এখানেই শেষ না, একটা হুইল পাউডার কিভাবে সামান্য একটু ব্যবহার করেই অনেক ফেনা করা যায় যাতে পাউডারটা অন্তত দুই মাস চলে এবং কাপড়‌ও পরিস্কার হয় সেটা ও আমাকে টিউটোরিয়াল দেখালো। একটা সাবান সামান্য ব্যবহার করে পুরো শরীরে ফেনা করা,একটা হ্যান্ড‌ওয়াশে পানি দিয়ে সেটা একমাস ব্যবহার করা এগুলোও শিখলাম। আমার লম্বা চুল দেখে ও একদিন বিরক্ত হয়ে বললো, "এত লম্বা চুল রেখে কি লাভ? খামাখা শ্যাম্পুর খরচ! ছোট করে ফেললেই তো হয়,আমি ছাড়া কে দেখবে?" আমি দীর্ঘশ্বাস ফেলি। আমি যে পরিবারের মেয়ে তারা সব ফেলে ছড়িয়ে ব্যবহার করে। আমাদের একান্নবর্তী পরিবারে প্রতিদিন মাছ অথবা মাংসসহ আরো তিন চার পদের রান্না হয়। একজন হয়তো বাজার করেছে,সেটা না জেনেই আরেকজন বাজারে চলে যায়। এক‌ই আইটেম দুইবার কিনে আনে। এরকম একটা পরিবার থেকে উঠে এসে নিয়াজের মতো অস্বাভাবিক একটা ছেলের সাথে থাকা দিনদিন অসম্ভব হয়ে উঠছে। মানুষ এতো কৃপণ হয়? তিনদিন হলো পেস্ট ফুরিয়েছে। নিয়াজ বাসায় এসে অদ্ভুত পদ্ধতিতে পেস্ট বের করে দাঁত ব্রাশ করে। পেস্টটা টিভির চাকা লাগানো ট্রলির নিচে রাখে, তারপর ট্রলিটা ঠেলতেই পেস্ট বের হয়ে আসে। সামনে ঈদ। নিয়াজ এখনো আমাকে শপিং করার কোনো টাকা পয়সা দেয়নি। আজ বাসায় আসতেই ধরেছি, "আমাকে শপিংয়ে নিয়ে যাবা কবে?" নিয়াজ আমতা আমতা করে বললো, "শপিং? ইয়ে মানে! কতো টাকা হলে তোমার শপিং হয়?" -এখন দশ হাজার দাও।‌ তারপর জামা বানাতে দিয়ে আরো পাঁচ নিবো। তাছাড়া ঈদের বাজার লাগবে বাসায়। তোমার জন্য‌ও জামাকাপড় কিনতে হবে। নিয়াজ কথা বললো না। আমার মনে হলো ও সাধু সন্ন্যাসীর মতো বাহ্যজ্ঞান হারিয়ে ফেলেছে। আমি ওর হাত ধরে ধাক্কা দিতেই থতমত খেয়ে বললো, "তোমার এত টাকার জামাকাপড় কেনার দরকার কি? বাইরে তো যাও না! আর গেলেও আগের জামাকাপড় কত আছে!" আমি রেগেমেগে বললাম, "তাই বলে ঈদে নতুন জামা নিবো না? পাগল নাকি তুমি? বিয়ে করেছো কেন তাইলে? বিয়ে মানে জানো? একটা মেয়ের দায়িত্ব নেয়া,তার প্রয়োজনের দিকে লক্ষ্য রাখা।" নিয়াজ বিরক্ত হয়ে বললো, "জামাকাপড় কোন প্রয়োজন না! প্রয়োজন খাদ্যখাবার। মানুষের পাঁচটা মৌলিক চাহিদার মধ্যে আছে...." আমি ধমকে উঠে বললাম, "চুপ! একদম চুপ! আগে জানলে তোমার মতো ছেলেকে কখনোই বিয়ে করতাম না! কিপ্টার হাড্ডি! তোমার কিপ্টামির জন্য আমি বাপের বাড়িতে মুখ দেখাতে পারিনা। প্রথমবার আমার বোন বেড়াতে এলো তাকে ভালো একসেট থ্রিপিস কিনে না দিয়ে তুমি দিলে ফুটপাতের একটা টপস!" নিয়াজ আমতা আমতা করে বললো, "তোমার বোনের সেটা পছন্দ হয়েছিলো। সাথে নিয়ে কিনেছি।" আমি রাগী গলায় বললাম, "ও বাচ্চা মেয়ে ওর পছন্দ অপছন্দ কি? আমার বাড়ির লোক সেটা দেখে কি ভেবেছে একবার চিন্তা করতে পারো?" নিয়াজ হতাশ গলায় বললো, "ঈদের জামার জন্য ঝগড়া করো না। এখন হাত টান। দিবো নে পাঁচশ টাকা!" আমি চিৎকার করে বললাম, "তোমার টাকা নিয়ে তুমি কবরে যাও। ব্যাপার এখন আর শুধু ঈদের জামার নাই। তোমার মতো ছোটলোকের সাথে ঘর করা আমার পক্ষে সম্ভব না। তুমি মৌলিক চাহিদার কথা বলছিলে, আজ তিনদিন শুধুমাত্র কলার তরকারি আর ডাল খেয়ে আমার মুখে অরুচি হয়ে গেছে। আগে যদি জানতাম তুমি দেখতেই শুধু সুন্দর,ভেতরে মাকাল ফল...." নিয়াজের সাথে রাগারাগী করে আমি বাপের বাড়ি চলে আসলাম। ঠিক করলাম ডিভোর্স দিয়ে দিবো। আমার জীবন নষ্ট হয়ে যাবে? আত্নীয়-স্বজনের লাঞ্ছনা গঞ্জনা স‌ইতে হবে? স‌ইবো। তাও অন্তত দুইবেলা পেট ভরে খেতে পারবো আর শ্যাম্পু অপচয়ের ভয়ে চুল কাটতে হবেনা, নিজের ইচ্ছামতো কেনাকাটা করতে পারবো। সারাক্ষণ নিয়াজ বকবে এই ভয়ে সবকিছু বিন্দু বিন্দু করে খরচ করতে হবেনা। এই যথেষ্ট। ঢের হয়েছে আমার বিয়ে সংসার! কিন্তু মাসখানেক যেতে না যেতেই মনটা আস্তে আস্তে নরম হয়ে যেতে লাগলো। মনে হলো, এই সামান্য কারণে বিয়ে ভেঙে দেয়া ঠিক না। বিয়ে কোন ছেলেখেলা না। একটু এডজাস্ট করতেই হয় লাইফে! আমি যখন আস্তে আস্তে নরম হচ্ছি আর নিয়াজের সাথে মিটমাট করার কথা ভাবছি এমন সময় একদিন ওর ফোন পেয়ে ভেতরটা খুশীতে ভরে উঠলো। আমার বিরহে হয়তো একটু বদলেছে। হয়তো বলবে, "চলে আসো। আর এরকম করবো না।" ফোনটা রিসিভ করতেই ওপাশ থেকে চিন্তিত গলায় নেয়াজ বললো, "শুনলাম ডিভোর্স দিবা?" আমি মনের আবেগ ভেতরে চেপে ধরে রেখে বললাম, "যদি দিই?" নিয়াজ নিচু গলায় বললো, "যদি দাও বিয়েতে তোমাকে যে গয়নাগুলো দিয়েছিলাম ফেরত দিবা তো? আফটার অল তুমিই চলে গেছো,আমার তো দোষ নাই। শাড়ি-গয়না গুলো ফেরত দিও প্লিজ!"
গভীর রাতে ফ্রিজ খুলে সবে রসমালাইয়ের বাটির দিকে হাত বাড়িয়েছি এমন সময় ভাবীর মুখোমুখি হয়ে গেলাম। ভাবী খানিকক্ষণ আমার দিকে ভুরু কুঁচকে তাকিয়ে থেকে হেসে ফেললো। তারপর বললো, এই তোমার ডায়েট? আমি অপরাধীর ভঙ্গিতে মাথা নাড়লাম। গত কয়েক সপ্তাহ ধরেই আমি ডায়েট করছি। ডায়েট করছি না বলে ডায়েট করার চেষ্টা করছি বলাটাই বেটার। আমার কাছে ডায়েট মানে মোটেই না খেয়ে থাকা না,আমার কাছে ডায়েট মানে ধরা না পড়ে খাওয়া। সবার সামনে আমি এককাপ ভাত আর একটু সবজি ছাড়া কিছু খাইনা। তবে আড়ালে খাই। ভাবী মাঝেমধ্যে আমার ওজন মাপে আর বলে, কি ব্যাপার? এত মেইনটেইন করার পরেও কমে না কেন? আমি রহস্যময় ভঙ্গিতে হাসি। তবে মাঝেমধ্যে আমি ডায়েট নিয়ে খুব সিরিয়াস হয়ে উঠি। কখনো দীপিকা পাডুকোন বা সুস্মিতা সেনের সিনেমা দেখে কখনো শাকিরা,জেনিফার লোপেজের এত বয়স সত্বেও এত সুন্দর ফিগার কিভাবে এটা ভেবে অথবা বাচ্চা হয়ে যাবার পর‌ও ইলিয়ানা ডি ক্রুজের হালকা পাতলা ফিগার মেইনটেন্যান্স দেখে অচিরেই বুক থেকে একটা দীর্ঘশ্বাস বেরিয়ে আসে। আমি ঠিক করি এইবার সিরিয়াস হবো। ওয়েট লুজ আমাকে করতেই হবে। যেন যত বয়স‌ই হয়ে যাক সবাই আঙ্গুল তুলে আমাকে দেখিয়ে বলে, এভারগ্রিন। আমি পুরোদ্যমে ডায়েট শুরু করি। ওয়ার্ক আউট করি। শুধুমাত্র কাঁচা বাদাম আর গ্রীন টি খেয়ে একটা পুরো দিন কাটিয়ে দিই। দ্বিতীয়দিনে ভাবী এসে বলে আজ হাঁসের মাংস আর খিচুড়ি করলে কেমন হয়? আমি ফ্যাকাশে ভঙ্গিতে হাসি। বলি, করো! অল্প করে করো,আমার জন্য রাখার দরকার নেই। ভাবী তাও আমার জন্য রাখে। বলে তোমার কথার কোন ঠিক নাই। মাঝরাতে ফ্রিজ খুলে খুঁজবা। কিন্তু আমি দৃঢ় প্রতিজ্ঞ। কিছুতেই মাঝরাতে আমি ফ্রিজ খুলে খুঁজবো না। কিছুতেই না! কিন্তু সন্ধ্যা হতে না হতেই ক্ষিধেটা চাগান দিতে থাকে। পড়ায় মন দিই, ফেসবুক চালাই,গান শুনি কিন্তু মাথার ভেতর প্রথম প্রেমের মতো খিচুড়ি হাঁসের মাংসের ছবিটা ভাসতেই থাকে। আমি ভাবতে শুরু করি, জীবন কয়দিনের? বেশীদিনের না। তারচেয়েও বড় কথা জীবনের কোন গ্যারান্টি নেই। আজকালের মধ্যে যদি আমি মারা যাই তাহলে আত্নীয় স্বজনরা আফসোস করে বলবে, "আহারে! খিচুড়ি-মাংস রাখছিলাম ওর জন্য!" এতটা অতৃপ্তি নিয়ে বেঁচে থেকেই বা কি লাভ! ছোট্ট এই জীবনে যা কিছু শখ সব মিটিয়ে ফেলা উচিত। আমি খিচুড়ি হাঁসের মাংস গরম করে আয়েশী ভঙ্গিতে খেতে বসি। তারপরপর‌ই মনে হয় বিরাট ভুল হয়ে গেছে। বিরাট! একটা ব‌ইয়ে পড়েছিলাম যে, অতিরিক্ত মেদ আর দীর্ঘ জীবন দুইটা একসাথে থাকতে পারেনা। কাজেই জীবন দীর্ঘ করতে হলেও কম খাওয়া দরকার। এত খেয়ে কি হবে জীবনে! অল্প কয়দিনের মধ্যেই মহিলা মহিলা হয়ে যাবো। বয়স্ক মানুষের মতো তখন উঠলে বসতে পারবো না,বসলে উঠতে পারবোনা। বাতের ব্যাথা,হাই প্রেশার থেকে শুরু করে স্ট্রোক হয়ে যাওয়াও বিচিত্র না। অথচ আমি হতে চেয়েছিলাম জয়া আহসান বা পূর্নিমার মতো চিরযৌবনা। আমি আবার ডায়েট শুরু করি। ওয়ার্ক‌আউট করতে গিয়ে উল্টায়ে পড়ে থাকি। মাঝরাতে আমার পা দুইটা ফ্রিজের দিকে চলতে শুরু করে। তারপরেই অপরিসীম অনুতাপে দগ্ধ হতে থাকে ভেতরটা। কখনো মনে হয় আমি লুজার, মস্ত বড় লুজার। কখনো মনে হয় সব দোষ আমার পরিবারের লোকের। এত ভালো মন্দ খাবার কিনবে কেন আর রাঁধবেই কেন? বাড়িতে একটা মেয়ে ডায়েট করছে একটু মায়া হয়না কেন তাদের?
প্রথম যখন প্রেমে পড়েছিলাম সেই ছেলেটা ছিল আমার থেকে পনেরো বছরের বড়। দ্বিতীয়বার যখন প্রেমে পড়লাম সেই ছেলেটা আমার থেকে পাঁচ বছরের ছোট। বান্ধবীরা রেগেমেগে বললো, "নিজের কাছাকাছি বয়সের কোন ছেলে তোর পছন্দ হয়না?" আমি হতাশ হ‌ইনাই। প্রথমবার যখন পনেরো বছরের বড় এক ছেলের প্রেমে পড়লাম সেই সময় সাইফ-কারিনার বিয়ে থেকে মোটিভেশন নিয়েছিলাম। ভেবেছিলাম এটাই ভালো,এটাই বরং পারফেক্ট। ছেলেমেয়ের বয়সের যত ডিফারেন্স হয় রিলেশনশিপের ভেতরে ততটাই সম্মান বজায় থাকে। রেগেমেগে কেউ কাউকে তুই তোকারি করে ওঠে না। এইজন্য‌ই তো প্রাচীনকালে অল্পবয়সী মেয়েদের সাথে বুড়োধাড়ি ছেলের বিয়ে হ‌ইতো। এবং সেজন্যই আগেকার জামানায় ছাড়াছাড়ি বলতে কিছু ছিল না। এখন তো কথায় কথায় ডিভোর্স হয়ে যায় কারণ স্বামী-স্ত্রী হচ্ছে বন্ধুর মতো। হুহ!! সেই প্রেমটা আমার হয়নাই। আমি তখন বেশী ছোট। এত বেশী ছোট যে পনেরো বছরের বড় একটা ছেলেকে তার চোখের দিকে তাকিয়ে 'আই লাভ ইউ' বলার জন্য যে হাইট দরকার সেই হাইট আমার নাই। তাছাড়া ভয় করতো, হয়তো বকা দিবে। বাসায় নালিশ করবে। ছেলেটা দেখতে সুন্দর ছিল,আমার বাড়ির লোকের‌ও ওকে পছন্দ ছিল। কিন্তু আমার জন্য না। আমার ছোটখালার জন্য। পরবর্তীতে ছোটখালার সাথে তার বিয়ে হয়ে সে আমার খালু হয়ে গেল। আমাদের সম্পর্কের মধ্যে যে শ্রদ্ধা থাকার কথা সেটা বজায় র‌ইলো, ভালোবাসাটা হলো না। এরপরে আমি আর প্রেমে পড়িনাই। ধীরে ধীরে বড় হলাম তখন নিজের থেকে ওতোবড় একটা ছেলের প্রেমে পড়াটাকে লেইম বলে মনে হতে লাগলো।‌ ভাগ্যকে ধন্যবাদ দিলাম যে তাকে প্রপোজ করিনাই। আফটার অল, সৃষ্টিকর্তা যা করেন ভালোর জন্য করেন। তখন আমি সদ্য অনার্স ভর্তি হয়েছি। এইসময় ইন্টার পড়া একটা জুনিয়র ছেলের প্রেমে পড়ে গেলাম। এবার নিক-প্রিয়াঙ্কার থেকে মোটিভেশন নিলাম। ভালোবাসা থাকলে বয়স কোন ফ্যাক্ট না! তাছাড়া ভেবে দেখলাম স্বামী-স্ত্রীর মধ্যে স্ত্রীর বয়স বেশী হবার কিছু সুবিধা আছে। তাতে সংসারের কতৃত্ব নিজের হাতে থাকে। স্বামীকে বশে আনার জন্য ছলাকলার প্রয়োজন হয় না। কড়া করে এক ধমক দিলেই হয়। আফটার অল শিশু স্বামী। তাছাড়া বিধবা মরার থেকে সধবা মরে যাওয়া অনেক ভাগ্যের ব্যাপার। প্রাচীনকালে বুড়াদের সাথে বাচ্চাদের বিয়ে হতো ঠিক‌ই। কিন্তু তারপর তো সারাটা জীবন তাদের বিধবা হয়ে দিন কাটাতে হতো। ভেরী স্যাড! বিয়ে করতে হলে জুনিয়র ছেলে সবদিক দিয়ে বেটার। নিজের স্বামীকে নিজে হাতে তৈরি করে নেয়া যায়,শাসন করে পথে রাখা যায়। প্রয়োজনবোধে চড় থাপ্পড় দেয়া যায়। কিন্তু ভাগ্য এবার‌ও খেল খেললো, সেই জুনিয়র ছেলের সাথে একদিন ওর সেম এজের একটা মেয়েকে ঘুরতে দেখলাম। দীর্ঘশ্বাস ফেলে মনে মনে কয়েকটা গাল দিয়ে ভাবলাম, প্রেম আমার ভাগ্যে নাই! আর চেষ্টা না করাই ভালো। ভাগ্য ভালো কোনোটাকেই প্রপোজ করি নাই। যদি করতাম তাহলে চরিত্রে একটা দাগ লেগে যেত। বদনাম হয়ে যেত। এরপর আমি আর প্রেমে পড়ার কথা চিন্তাও করিনাই। তা সত্ত্বেও সেম এজের একটা ছেলে আমাকে প্রপোজ করলো। আমি হ্যাঁ না কিছুই না বলে কয়েকদিন ভাবলাম। প্রেম করার জন্য সেম এজের ছেলেই ভালো। আন্ডারস্যান্ডিং বলে বিষয়টা থাকে। আমি যদি আমার থেকে বেশী বা কম বয়সের একজনের সাথে প্রেম করি তাহলে সে কখনোই বুঝবে না আমার বয়সের একটা মেয়ের পছন্দ-অপছন্দ কিরকম। এটা মুড সুইংয়ের বয়স। একটা সেম এজের ছেলে সেটা বুঝবে। কিন্তু একটা সিনিয়র বা জুনিয়র ছেলে কখনোই এই জিনিসগুলো ফিল করতে পারবে না। ওরা ভাববে ওদের বয়সের হিসাবমতো। সেই ছেলেটার প্রস্তাবে হ্যাঁ বলতেই যাবো তার আগেই দেখি সে আরেকটা মেয়েকে প্রপোজ করে তার সাথে ঘুরে বেড়াচ্ছে। আমাকে দেখে বললো, ''টু লেট! এত সময় নিলে কিভাবে হবে!" আমি জবাব না দিয়ে স্বাভাবিকভাবে চলে এলাম। আমার জন্য এসব নতুন কিছু না। ছ্যাঁকা বলতে গেলে আমার দৈনন্দিন জীবনের একটা অংশ।‌ এরপর ফ্যামিলি থেকে বিয়ে ঠিকঠাক করলো। আমি বরাবরই এরেঞ্জ ম্যারেজের বিরোধী ছিলাম। কিন্তু এখন ভেবে দেখলাম, মন্দ কি? জোড়ি ওপর‌ওয়ালা বানাতা হ্যায়! আমার বাবা-মায়ের‌ও এরেঞ্জ ম্যারেজ‌। তাদের মধ্যে ভালোবাসা কি কম? বরং এটাই ভালো অচেনা অজানা একজন মানুষকে নতুন করে জানা, নতুন করে জীবনটা শুরু করা। একেবারে ফ্রেশ রিস্টার্ট। বিয়ে ভেঙে গেল। ছেলের নাকি রিলেশন আছে, ফ্যামিলি থেকে জোর করছিলো বলে সেই মেয়ের সাথে চলে গেছে। সেদিন আমি বুঝলাম যে জুটি ওপর‌ওয়ালা বানালেও মানুষ মাঝেমধ্যে তার পরিকল্পনা‌য় পানি ঢালতেই পারে। বিয়ে ভাঙ্গার ব্যাপারটায় আমি একটু আপসেট হলাম আর ঠিক করলাম প্রেম-বিয়ে কোনটাই করবো না। এর কয়েক বছর পর আমি জানি না কিভাবে,আমি আবার একজনের প্রেমে পড়ে গেলাম। আমাদের পাশের বাসায় নতুন এসেছে। বিপত্নীক। একটা বাচ্চা আছে। কিন্তু তার বয়স খুব বেশী হবে না। সম্ভবত ছোটবেলায়‌ই প্রেম করে বিয়ের পাট একবার চুকিয়েছেন। যাই হোক আমার তার প্রেমে পড়ার কারণ তার রুপ নয়,তার গুণ। সেও আমার মতো প্রচুর ব‌ই পড়ে,লেখে। গুণগুণ করে যখন‌ গান গায় তখন বোঝা যায় গানের গলাও ভালো।‌ আমার সাথে তার এত মিল দেখেই আমি তার প্রেমে পড়ে গেলাম। হিন্দি সিনেমাগুলোতে প্রায়‌ই দেখা যায় নায়িকারা বিপত্নীক এক বাচ্চার বাপকে বিয়ে করে। এটা অন্যায় কিছু না। ব‌উ থাকলে ব্যাপারটা অন্যায় হতো। ব‌উ তো নাই। তাছাড়া ভেবে দেখলাম বিবাহিত মানুষকে বিয়ে করার‌ও সুবিধা আছে। এদের সংসারের অভিজ্ঞতা থাকে। তাছাড়া অল্পবয়সী দ্বিতীয় ব‌উকে এরা আদর আহ্লাদ দিয়ে মাথায় তুলে রাখে। তাছাড়া ছোট বাচ্চাটার‌ও‌ একটা যোগ্য মা দরকার। কে বলতে পারে উনি কাকে না কাকে বিয়ে করবেন আর সেই মহিলা বাচ্চাটার ওপর অত্যাচার করবে! এইজন্য সৃষ্টিকর্তার হয়তো এটাই ইচ্ছা যে.... কিন্তু একটা এক বাচ্চার বাপকে প্রপোজ করা যায় না। লজ্জাজনক ব্যাপার। আমি সুযোগ খুঁজতে লাগলাম। ওনার সাথে প্রায়‌ই গল্প করি। ওনার প্রিয় উপন্যাস কোনটা,ওনার প্রিয় কবি কে এইসব নিয়ে আমাদের আলোচনাটা ভালোই জমে। একদিন এরকম কথায় কথায় আমি বললাম, "আপনার কি মনে হয়না আপনার ছেলের জন্য একজন মা দরকার? অল্পবয়সী ছেলে! মা ছাড়া মানুষ হচ্ছে এটা কেমন কথা? নিজের জন্য না হোক ওর জন্য হলেও আপনার উচিত একটা বিয়ে করা।" উনি আমার কথাটাকে গুরুত্বের সাথে নিলেন তারপর বললেন, হুম ভেবে দেখার মতো বিষয়। প্রায় একমাস ধরে উনি ভাবলেন আর আমি অপেক্ষা করলাম তারপর একদিন আমাকে ডেকে বললেন, "আমার মতো এক বাচ্চার বাপকে কে বিয়ে করবে?" আমি বললাম, "আপনি উচ্চশিক্ষিত,প্রতিষ্ঠিত,সুদর্শন একজন মানুষ। আপনার পাত্রীর অভাব হবে না। কিন্তু ভেবে দেখতে হবে যে বিয়েটা আপনি নিজের জন্য করছেন না। করছেন আপনার ছেলের জন্য। কাজেই আপনার বাচ্চার সুযোগ্য মা হতে পারে এমন একজনকে ব‌উ করে আনুন।" উনি মাথা নাড়লেন। তারপরের সপ্তাহে মোটামুটি সুশ্রী মা মা চেহারার বয়স্কা এক ভদ্রমহিলাকে বিয়ে করে ফেললেন। আমাকে এসে বললেন, "তোমার কথাই ঠিক। আমি তো বিয়ে করার জন্য তোমাকে পছন্দ করেছিলাম। কারণ তোমার সাথে আমার রুচি পছন্দ সব‌ই মেলে। কিন্তু তুমি যে বললে, আমার জন্য স্ত্রী না আমার বাচ্চার জন্য মা আনা উচিত, তাই এই মেয়েটাকে বিয়ে করলাম। মাদার ম্যাটেরিয়াল।" আমি একটা দীর্ঘশ্বাস ফেললাম। জীবনের চরম মুহুর্তে বসে আবিস্কার করলাম‌ সিঙ্গেল থাকাটাই বেটার। হিমালয়ের সাধু সন্ন্যাসীরা যেমন মোহ মায়া ত্যাগ করে একাকী নিঃসঙ্গ জীবন কাটিয়ে দেয় সেরকম জীবন কাটিয়ে দেবো আমি। পার্থিব মোহ মায়া এসব আসলে অর্থহীন, অবান্তর, তুচ্ছ।
প্রথম যেদিন ভার্সিটিতে পা রাখলাম সেদিন‌ই এক সিনিয়র বড় ভাইয়ের নজরে পড়ে গিয়েছিলাম। বন্ধুরা সাবধান করে দিয়ে বলেছিলো‌ এই ভাই হলো গরীবের কবির সিং। সব জুনিয়র মেয়ের প্রেমে পড়ে যায়। তাই এর থেকে সাবধানে থাকতে হবে। কিন্তু আমি তার থেকে সাবধানে থাকার বা দূরে দূরে থাকার কোনো কারণ খুঁজে পেলাম না। মানুষ হিসেবে সে খুব‌ই ভালো মিষ্টি মধুর মতো ব্যবহার।‌ প্রথমদিনেই সে আমাকে র‌্যাগ থেকে বাঁচিয়েছে। দ্বিতীয়দিন নিজে হোস্টেলে এসে খোঁজ নিয়ে গেছে আমি ঠিক আছি কিনা। রাতে ফোন দিয়ে জিজ্ঞেস করেছে হোস্টেলের খাবার কেমন, কোন সমস্যা হচ্ছে কিনা। আমার ক্লাসের ছেলেমেয়েরাও দেখলাম আমাকে খুব সমীহ করে চলছে। প্লাবন নামে একটা ছেলে একদিন সাহস করে এসে আমাকে বলেই ফেললো যে, কবির ভাইয়ের সাথে তোমার কি রিলেশন? (ওনার আসল নাম নয়ন, কবির সিংয়ের স্বভাব চরিত্রের সাথে অতিরিক্ত মিলের কারণেই বোধহয় ভার্সিটিতে তার নাম কবির হয়ে গেছে) আমি প্লাবনের প্রশ্নের জবাবে বললাম, কবির ভাই আমার সিনিয়র। ওনার সাথে আমার সম্পর্ক একেবারে বড় ভাইয়ের মতো। আমার আপন ভাই থাকলে আমাকে যেভাবে টেক কেয়ার করতো কবির ভাই ঠিক সেভাবেই আমার খেয়াল রাখেন। উনি একদম আমার যাকে বলে ব্রাদার ফ্রম এনাদার মাদার।‌ প্লাবন সব শুনে হেসে চলে গেল তারপর পরদিন ক্যাম্পাসের বাইরে ডেকে আমাকে প্রপোজ করলো। আমি কিছু বলার আগেই দেখি কবির ভাই দূর থেকে কটমট করে প্লাবনের দিয়ে তাকিয়ে আছে। তারপর কাছে এসে আমার দিকে তাকিয়ে বললেন, ক্লাসে যাও। আমি ক্লাসে চলে এলাম আর বিকাল নাগাদ শুনলাম প্লাবন ডান হাত ভেঙে হাসপাতালে। এই ডানহাতেই সে আমাকে গোলাপ দিয়ে প্রপোজ করেছিলো। আমি অবাক হলাম না। আমার আপন বড় ভাই যদি দেখতো কোন ছেলে আমাকে প্রপোজ করেছে তাহলে কি সে সেই ছেলের ঠ্যাং ভেঙে দিতো না? অবশ্য‌ই দিতো। কবির ভাই তাও হাত ভেঙেছে,হাত ভাঙ্গা অবস্থায় চলাফেরা করা যায়। সুতরাং দুইদিন পর‌ই প্লাবনকে ক্লাসে দেখলাম। আমাকে দেখে মুখ ঘুরিয়ে বসে আছে দেখে আমি ওর পাশে গিয়ে বসে বললাম, প্লিজ মাইন্ড করিয়ো না। কবির ভাই আমার ভাইয়ের মতো। আমার ভাই হলেও তো এই কাজটা করতো? আফটার অল কোন ভাই সহ্য করে তার বোনের কোনো ছেলের সাথে ঘোরাঘুরি? প্লাবন মাথা নেড়ে সায় দিয়ে বললো, ঠিক বলেছো তো! তাহলে এখন থেকে কবির‌ ভাইয়ের থেকে দূরত্ব বজায় রেখে আমাদের দেখা করা উচিত। আমি হ্যাঁ সূচক মাথা নাড়লাম। হাত ভাঙ্গা অবস্থায় প্লাবন নোটস নিতে পারে না। এইজন্য আমি কবির ভাইকে একরাতে ফোন দিয়ে বললাম আমার নোটস লাগবে।আমাকে নোটস ম্যানেজ করে দিতে। কবির ভাই সেই রাতেই কোথা থেকে নোটস ম্যানেজ করে হোস্টেলে এসে দিয়ে গেল।‌আমি সেই রাতেই প্লাবনের রুমমেটকে হোস্টেলে ডেকে সেই নোটস তার হাতে দিয়ে দিলাম। এভাবে হাত ভাঙ্গা অবস্থায় প্লাবনের নোটস,সাজেশন যা‌ লাগতো কবির ভাইয়ের মাধ্যমে ম্যানেজ করে দিতাম।‌ আর আমরা কবির ভাইয়ের সামনে কখনোই দেখা করতাম না,একে অপরকে চিনতাম পর্যন্ত না। এদিকে আমার বাসা থেকে আমার জন্য ছেলে দেখাদেখি করছে সেটা নিয়ে আমি খুব চিন্তিত। প্লাবন এখনো কিছু করেনা। এদিকে বিয়ের জন্য বাসা থেকেও চাপ দিচ্ছে দেখে আমি ঠিক করলাম আমার একমাত্র বেস্টফ্রেন্ড,ব্রাদার ফ্রম এনাদার মাদার কবির ভাইয়ের থেকে ইন্ডিরেক্টলি সাজেশন নেবো। ওনার মতো আমার সমস্যাগুলো কেউ বোঝে না। এক শরতের বিকেলে কাশবনের ভেতর দিয়ে আমি আর কবির ভাই হাঁটছি। ওনাকে বেশ লাজুক দেখাচ্ছে। বললো, আমি তোমাকে কিছু বলতে চাই। আমি বললাম, আমিও আপনাকে কিছু বলতে চাই। কবির ভাই সবসময়‌ই আমাকে বেশী প্রায়োরিটি দেন। এইজন্য বললেন, তুমি আগে বলো। আমি নিচু স্বরে বললাম, আমার বাসা থেকে বিয়ের জন্য চাপ দিচ্ছে। এদিকে যেদিন আমি এই ভার্সিটিতে এসেছি সেদিন থেকেই একজনকে আমার খুব ভালো লাগে। আমরা দুজন‌ই দুজনকে খুব ভালোবাসি। কিন্তু ছেলেটা কিছু করে না যে তার কথা বাসায় বলবো। আমি আসলে বুঝতে পারছিনা যে কি করবো.... কবির ভাই হাত তুলে আমাকে থামালেন। খুশীতে ডগমগ হয়ে বললেন, আমি জানতাম তোমার মনেও এরকম কিছু‌ই আছে। ছেলে কিছু করেনা এসব নিয়ে তোমার ভাবতে হবেনা। ছেলের কিছু করবার কোন দরকার নাই। বাপের যা আছে তাই দিয়ে আগামী তিন পুরুষ চোখ বন্ধ করে কেটে যাবে। আমি সন্দিহান হয়ে বললাম, তাই নাকি! ছেলে তো আমাকে কখনো বলেনি যে তার বাবার... কবির ভাই হড়বড় করে বললেন, এসব নিয়ে তোমার ভাবার কোন দরকার নাই। আমি ভাববো,আমি আছি না। আমি ভাববো। আমি যেন এতক্ষণে নিশ্চিন্ত হলাম। কবির ভাই আমাকে বিয়ের পরেও দেখবেন বলেছেন কাজেই আর কোন চিন্তা নাই। সে হলো আমার ভাই‌। আমার নিজের ভাই নাই। থাকলেও ওনার থেকে বেশী আমার কথা ভাবতো বলে মনে হয় না। সুতরাং ঠিক করলাম আমি বিয়ে করে নেবো। বাসায় এখন‌ই জানাবো না। বিয়ে করে জামাই নিয়ে চলে যাবো। কাজেই আগামী শুক্রবার কাজী অফিসের সামনে কবির ভাইকে আসতে বললাম। উনি খুশীতে নাচতে নাচতে বললেন, "ওকে ওকে!" রক্তের সম্পর্ক নেই তারপরেও বোনের বিয়েতে কোনো ভাই এত খুশী হয় কিনা আমরা জানা নাই। আহা! কবির ভাই অমায়িক মানুষ! অথচ প্লাবন ভাবছিলো কবির ভাই আমাদের সম্পর্কটা এক্সেপ্ট করবেন না। আজব! কাজী অফিসে কবির ভাইয়ের আসতে একটু দেরী হয়ে গেল। ফোন দিয়েও অফ পেলাম। এদিকে কাজী তাড়া দিচ্ছে এইজন্য অন্য দুই বন্ধুকে সাক্ষী‌ রেখে সবে বিয়েটা সেরে আমরা রাস্তায় এসে দাঁড়িয়েছি এমন সময় কবির ভাইকে দেখলাম। একটা লাল টকটকে পাঞ্জাবি পরে এদিকেই আসছে। আমাদের থেকে মাথায় বাজ পড়ার মতো চমকে গিয়ে হা করে তাকিয়ে র‌ইলো। আমি আর প্লাবন ওনাকে সালাম করলাম। উনি রোবটের মতো বললেন, সুখী হ‌ও সুখী‌ হ‌ও।‌ আমি তখন ওনাকে আমার লাভ স্টোরি খুলে বললাম। প্লাবন‌ও বললো যে, ও বরাবর ভাবতো কবির ভাই আমাদের সম্পর্কটা পছন্দ করবেন না। কিন্তু কবির ভাই যে একদম আমার নিজের ভাইয়ের মতো সেটা বুঝতে পেরে এখন ও খুব‌ই অনুতপ্ত। এদিকে আমার বাড়ি থেকে আমাকে মেনে নিলো না। বের করে দিলো। প্লাবনের কাছে শুনলাম ওর‌ও বাবার সেরকম কিছুই নাই। মা নাই। সৎমা আছে। অথচ কবির ভাই আমাকে বলেছিলেন ছেলের বাবার অনেক কিছু আছে এই ব্যাপারটা একটু খটকা লাগলো। পরক্ষনেই মনে হলো কবির ভাই আমাকে বলেছেন, এসব নিয়ে চিন্তা না করতে‌। উনি তো আছেন‌ই।‌ সিনিয়র বড় ভাই। সেই সাথে একটা জিনিস রিয়ালাইজ করলাম যে, আসলে ভার্সিটিতে সব ভাই ই কবির সিং হয় না। কেউ কেউ কবির ভাইয়ের মতো‌ও হয়। ব্রাদার ফ্রম এনাদার মাদার।
জনগনের সুবিধার্থে দোকান খোলা হচ্ছে। কিন্তু আপনাদেরকে অবশ্যই নিয়ম মেনে মার্কেটিং করতে হবে। কিভাবে নিয়ম মেনে শপিং করবেন,আসুন জেনে নিই: ১. তাড়াহুড়ো করে দোকানে গিয়ে একগাদা জিনিস কিনে জমা করবেন না। সীমিত পরিসরে কেনাকাটা করুন। মেয়েরা জামা কিনলে জামার সাথে ম্যাচিং কানের দুল,লিপস্টিক,গলার সেট বা হিজাবের জন্য দোকান দোকান ঘুরবেন না। মনে রাখবেন এতে করোনা ছড়ানোর ভয় থাকে। ২. মাস্ক পরিধান করে কেনাকাটা করবেন। মাস্ক পরা অবস্থায় দামাদামি করতে গিয়ে দোকানদার যদি আপনার কথা বুঝতে না পারে তবে বেশী দামেই কিনুন তবুও মাস্ক খুলে ঝগড়া শুরু করবেন না। এতে করোনা হতে পারে। ৩. কেনাকাটা অবশ্যই সামাজিক দূরত্ব বজায় রেখে করবেন। যে দোকানে অনেক ভিড় এরকম দোকান এড়িয়ে চলে দেখবেন কোন দোকানী বসে বসে মশা তাড়াচ্ছে। সেই দোকানে চলে যান। ভিড়ভাট্টায় করোনা হয়ে যেতে পারে। ৪. গরমের জন্য এসি আছে এমন দোকানে অকারণে বসে থাকবেন না। মনে রাখবেন, ঠান্ডায় করোনার প্রকোপ বৃদ্ধি পায়। এইজন্য এসি বিহীন দোকানে কেনাকাটা করবেন। ৫. হুট করে দোকানের কোন কিছুতে হাত দেবেন না। কোন জিনিস পছন্দ হলে সেটা নেড়েচেড়ে দেখে অবশ্যই হ্যান্ড স্যানিটাইজার ব্যবহার করতে হবে। ৬.এখন যেহেতু আমদানি বন্ধ, সেইজন্য আপনার পছন্দের ড্রেসটি হয়তো একপিস‌ই পাবেন। আর তাই কখনো কোন দোকানে সেই পছন্দের আইটেমটি নিয়ে কারোর সাথে ঝামেলা বেঁধে যেতেই পারে। যদি এরকম কিছু হয় সেজন্য লম্বা লাঠি ব্যবহার করুন। হাত দিয়ে মারামারির রিস্ক নিবেন না। মনে রাখবেন পৃথিবীর অনেক দেশ এখন লকডাউনের কারণে বন্ধ হ‌ওয়া সত্বেও আমাদের দেশ লকডাউনের মধ্যেও দোকানপাট খুলছে শুধুমাত্র ঈদে জামাকাপড় কিনতে না পারলে আমাদের মন খারাপ হবে বলে। দেশ আমাদের মা। জনদরদী মা সন্তানের মন খারাপ সহ্য করতে পারেনা। সুতরাং এই অভাব অনটনের দিনে আমাদের সন্তানদের‌ও উচিত সীমিত পরিসরে কেনাকাটা করা। এবারের ঈদ আর দশটা ঈদের মতো না। তাই এইটুকু সেক্রিফাইস আমাদের করতেই হবে।
আমার বড় বোন কিছুদিন যাবৎ ইফতারে ইউটিউব দেখে দেখে নানাবিধ‌ রেসিপি তৈরি করছে যার ফলে প্রতিদিন‌ই ইফতারির পরপর বাথরুমের সামনে আমাদেরকে লম্বা লাইন লাগাতে হয়। সবগুলো বাথরুমেই কাউকে না কাউকে প্রসব বেদনার কাছাকাছি রকম চিল্লাচিল্লি করতে শোনা যায়। আপুর এইসব ভয়াবহ রেসিপির‌ও অবশ্য একজন মুগ্ধ ভক্ত আছে। সে হচ্ছে আমার দুলাভাই। বলে রাখা দরকার আমার আপু ভয়াবহ রকমের সুন্দরী। হুমায়ূন আহমেদ তার একটা ব‌ইয়ে লিখেছিলেন, সুন্দরী মেয়েদের সবকিছুই সুন্দর হয়, কিন্তু রহস্যজনকভাবে আপুর তৈরি ইফতারির আইটেমগুলো দেখতে বা খাইতে মোটেও সুন্দর হচ্ছে না। তা সত্ত্বেও দুলাভাই আগ্রহ করে আপু যা বানায় তাই খেয়ে নেন এবং মুখে বলেন, "আহা! অমৃত অমৃত!" দুলাভাই দেখতে খুব বেশী ভালো না,বয়স‌ও সামান্য বেশী। ইদানিং মাথার চুল‌ও কমতির দিকে। সেই হিসেবে আমার অসামান্য রুপসী আপুর সবকিছুই যে তার ভালো লাগবে এটাই স্বাভাবিক। প্রায়‌ই ওদের বাসায় গিয়ে দেখেছি আপু পায়ের ওপর পা তুলে টিভি দেখছে আর দুলাভাই রান্নাঘরে রান্না করছে ভাত,ডাল,ডিমভাজি। আপুর থেকে দুলাভাইয়ের রান্নার হাত বরং ভালো। সত্যি বলতে আপুর রান্নাবান্নায় কোন আগ্রহ‌ই নেই। বিয়ের আগে জীবনে রান্নাঘরে যায়নি। বিশেষ প্রয়োজনে রুটি বা পরোটা বানাতে গেলে দেখা গেছে সেগুলা গোল, চতুর্ভুজ,ত্রিভুজ কোন আকৃতিই ধারন করে না বরং আপুর বানানো রুটি দিয়ে‌ই একবার আমি ভূগোল পরীক্ষার আগে ইন্ডিয়ার ম্যাপ বানিয়েছিলাম। সেটাতে হায়দ্রাবাদ আর দিল্লি এই দুইটা জায়গা পরিস্কার বোঝা যাচ্ছিলো। এই রুটিটা আপু আমাকে খেতে দিয়েছিলো। কিন্তু বিয়ের পর আপুর ইউটিউব দেখে রান্নাবান্না করার বিশেষ শখ জাগ্রত হয়েছে। এইতো সেদিন দুপুরের একটা কেক বানানোর জন্য মাইক্রোওয়েভে দিলো। আমরা সবাই তখন যে যার ঘরে রিলাক্স করছি। বিকট শব্দে কেকটা বার্স্ট করার আওয়াজে সবার ঘুম ভেঙ্গে গেল। ছুটে এসে দেখি ওভেনের ভেতরে ছোটখাটো একটা বিস্ফোরণ ঘটে গেছে। কেকের মুল অংশ বলতে বাটিতে সামান্য একটুই অবশিষ্ট থেকে গেছে বাকিটা ওভেনের গায়ে। আপুর মন খারাপ দেখে সেই উচ্ছিষ্ট অংশটুকু দুলাভাই খাইতে খাইতে অনুযোগের সুরে বললো, "খাইতে কিন্তু ভালো হ‌ইছিলো!" এরপরেই একদিন দেখা গেল একটা মুরগী ছিলে মহা উৎসাহে আপু তার ভেতর আদা রসুন পুরছে। জিজ্ঞেস করে জানা গেল যে এটা নাকি মোঘল আমলের রেসিপি,রাজা বাদশাহরা এইভাবেই খাইতো। সেই মোঘল আমলের রেসিপি খাইতে বসে আমার আব্বুর দুইবার বমি হ‌ইলো। মাংসের ভেতরে কাঁচা। আদা রসুনের গন্ধের সাথে কাঁচা মুরগীর গন্ধ মিশ্রিত এই বস্তু মুখে না দিলেও শুধু চোখে দেখেই বমি হবার কথা, আব্বু সেখানে খেয়ে দেখেছে। আব্বু দুইবার বমি করে বিছানায় শুয়ে আছে আপু একগ্লাস সরবত নিয়ে আব্বুকে খাওয়াতে গেছে। আব্বু ধমক দিয়ে বললো, "এটা কিসের শরবত?" ইতিমধ্যেই আমাদের সবার বোঝা হয়ে গেছে আপু সাধারণ কোন বস্তুই বানিয়ে খাওয়াতে পারে না, নিশ্চয়ই সরবতেও সমস্যা আছে। আপু লাজুক গলায় বললো, কাঁচা মরিচ আর টকদ‌ই দিয়ে বানিয়েছি। সাথে কয়েক ফোঁটা পেঁয়াজের রস, মাথা ঠান্ডা করার জন্য পেঁয়াজ খুব উপকারী। আব্বু মেঘগর্জন করে বললেন, আজ থেকে তুই রান্নাঘরে যাবি না। দরকার হলে না খেয়ে থাকবো তাও তোর রেসিপি খাবো না! আপু কাঁদতে বসলো। আমরা হাফ ছেড়ে বাঁচলাম। এদিকে অপ্রস্তুত দুলাভাই আপুকে সান্ত্বনা দিতে গিয়ে বারবার ধমক খাইতে লাগলো। মাঝরাতের দিকে দুলাভাই আমাকে ফোন দিলো। আমার তখন সবে চোখটা লেগে এসেছে। দুলাভাই ফিসফিস করে বললো, "তোমার আপুর মনটা খুব‌ই খারাপ। রাতে ভাত‌ও খায়নি।" আমি হাই তুলতে তুলতে বললাম, "নরমাল খাবার তো! মুখে রুচছে না।" দুলাভাই আমার কথাকে পাত্তা না দিয়ে আবার বললেন, "রান্নাঘর থেকে একটু ইন্ডাকশন চুলাটা এনে দিবা? সাথে একটু বেসন,হলুদ,লবণ আরো কি কি যেন লাগবে। তোমার আপুর থেকে শুনে যাও।" আমি আঁতকে উঠে বললাম, "আবার রেসিপি করবে!" দুলাভাই বিরক্ত স্বরে বললেন, "তাতে তোমার কি? খাবো তো আমি! তোমার আপু খায়নি বলে আমিও খাইনি। ও বলেছে আমাদের দুজনের জন্য নিজে হাতে রান্না করবে। ক্যান্ডেল লাইট ডিনার। প্লিজ একটু এনে দাও না!" আপুর সাথে ক্যান্ডেল লাইট ডিনারের সুযোগে একটু রোমান্স করার জন্য দুলাভাই শুধু আপুর রেসিপি কেন, বিষ‌ও হাসিমুখে খাইতে পারে! সুতরাং আপুর থেকে শুনে যা যা দরকার রান্নাঘর থেকে আমি এনে দিলাম। সেই রাতে আপু কি বানিয়েছিলো আমি জানি না। পরদিন সকালে সাতবার বাথরুম হবার পর দুলাভাইকে আবিস্কার করলাম হাসপাতালে। স্যালাইন চলছে। যদিও স্যালাইন দেবার মতো সিরিয়াস কিছু না কিন্তু কোন খাদ্যদ্রব্যের কথা উঠলেই দুলাভাই হাত জোড় করে বলছে, "প্লিজ আমারে স্যালাইন দেন,সলিড ফুড দিয়েন না।"
সেপ্টেম্বর পর্যন্ত‌ও যদি সবকিছু বন্ধ থাকে তাহলে এতদিন কোন প্রেমিক-প্রেমিকা দেখা করতে পারবেনা,ডেট করতে পারবেনা,বিয়ে আটকে থাকবে এইগুলা ভাবতেও আনন্দ লাগে। সিঙ্গেল থাকতে কেমন লাগে দেখো এইবার! 😏✌️
লুডুতে আমাকে হারাবার পর পরপর তিনদিন আবিদের সাথে আমি কথা বলিনাই। তিনদিন পরেও যে সবকিছু ঠিকঠাক হয়ে গেছে তাও না। তারপরেও আমি কিছুই ভুলি নাই,কথা বলি কিন্তু ঠেস দিয়ে দিয়ে। আবিদ ঝাল মসলা খেতে পারেনা। তরকারিতে বেশী ঝাল হলেই তার কোষ্ঠকাঠিন্যের সমস্যা হয় জেনেই ইচ্ছা করে এই কয়দিন তরকারিতে গুড়া ঝাল বেশী করে দিচ্ছি। আড়চোখে দেখি দিনের মধ্যে বেশীরভাগ সময় সে এখন বাথরুমেই কাটায় আর বের হয়ে এসে কাতরাতে কাতরাতে বলে, "কেন এরকম করো বলো তো আমার সাথে?" করবো তো বটেই! একশ বার করবো। সে যা করেছে তার কোন ক্ষমা নাই। আমার পাকা গুটি খাইছে,তাও একদম ঘরের মুখ থেকে! আর এক পড়ে গেলেই আমি ঘরে ঢুকে যেতে পারতাম সেখান থেকে আমার গুটি খাইছে! আর এই ঘটনাটা শুধু আমাদের দুজনের মধ্যে হলে তাও আমি ভুলে যাইতাম। ওর এক বন্ধু আর বন্ধুর ব‌উ‌ও আমাদের সাথে খেলতেছিলো। সবার সামনে সে আমাকে এইভাবে অপমানটা করলো! লকডাউন না হ‌ইলে আমি সেদিন‌ই বাপের বাড়ি চলে যেতাম। লক‌ডাউন বলেই আপাতত দুইজন আলাদা দুই ঘরে ঘুমাচ্ছি আর তরকারিতে ঝাল মেশাচ্ছি। আবিদ পরপর কয়বার বলেছে, মাফ চাই! আর তোমার পাকা গুটি জীবনেও খাবো না! আমি তাতে আরো রেগে গিয়ে বলেছি, আমি তোমার দয়ার ধার ধারি? আমি জিতবো নিজের যোগ্যতায়! আমি খেয়াল করে দেখেছি আবিদের ভেতরে আমার পেছনে লেগে থাকার একটা প্রবণতা আছে,যেটা আমার পছন্দ না। সে নিজে জিতবে না, আমাকেও জিততে দিবে না। নিজের গুটি কখন ঘরে উঠবে সেদিকে তার কোন‌ও খেয়াল‌ই নাই বরং সে শুধু আমার গুটির পেছন পেছন ঘুরে আমার পাকা গুটি খেয়ে তৃপ্তির নিঃশ্বাস ফেলে আমার দিকে তাকায়। তারপর আমাকে হারিয়ে গুনগুন করে গান গাইতে গাইতে ঘর থেকে বেরিয়ে যায়। এইজন্য আমার ধারণা হ‌ইছে ও আসলে আমার সাথে ঘর করতে চায় না। আমার লুডু প্রতিভা দেখে সবসময় আমার পেছনে লেগে থাকার যে মানসিকতা ওর মধ্যে তৈরি হয়েছে এরফলে রিয়েল লাইফেও ও নিশ্চয়ই আমাকে ওর প্রতিদ্বন্দ্বী বলে মনে করছে। আমার ভেতর হিংসার মনোভাব একেবারেই নেই। আমি কারোর গুটি খাবার জন্য তার পেছনে পেছনে ঘুরি না। বরং নিজে কিভাবে জিতবো সেদিকে মনোযোগ দিই। এদিকে আবিদ ঘোরে আমার পেছন পেছন। ওর মানসিকতা‌য়‌ই সমস্যা! আজ বাড়িতে আমি রান্না বসাই নাই। আবিদ রেগেমেগে বলেছে, তোমার রান্না আমি খাবো না। আমি নির্বিকার ভঙ্গিতে বলেছি, না খেলে না খাও। লুডুতে জিতে যে কয়েন পেয়েছো তাই দিয়ে বার্গার পিৎজা কিনে খাও। আবিদ বিবর্ণ মুখে ঘর ছেড়ে বেরিয়ে গেছে। খানিক বাদেই ফিরে এসে আমার হাত ধরে সাধাসাধি করে বলছে, চলো রেস্টুরেন্টে যাই! আজ আর রান্নার ঝামেলায় যাওয়ার দরকার নাই। আবিদের সাথে রেস্টুরেন্টে যাওয়ার কোন ইচ্ছা আমার ছিল না কিন্তু আমার‌ও ক্ষিদা পেয়েছে প্রচন্ড। সুতরাং রেস্টুরেন্টে গিয়ে আলাদা আলাদা টেবিল নিয়ে বসে খাবার অর্ডার দিলাম। যেন দুজন দুজনকে চিনি না সেভাবে বসে র‌ইলাম। আমাদের পাশের টেবিলে একজোড়া কাপল বসে আছে। দেখে মনে হয় নিউলি ম্যারিড। ছেলেটা মেয়েটার হাত ধরে লুতুপুতু গলায় বলছে, বাবু! আমি কোনদিন লুডুতে তোমার গুটি খাবো না! তোমার জিত মানেই তো আমার জিত তাই না!? আমি কঠিন চোখে একবার আবিদের দিকে তাকিয়ে চেয়ার ঘুরিয়ে বসলাম। নিয়তি! সব‌ই নিয়তির লিখন! আমার মতো প্রতিহিংসাপরায়ণ বর যেন আর কারো ভাগ্যে না জোটে।
শমী কায়সারের একটা নাটক দেখছি। একজন একটা নাটকের অফার নিয়ে তার কাছে এসেছে তো তার মা বলছে, "আমার মেয়ে আবার যে সে নাটকে কাজ করে না! স্ক্রিপ্ট পছন্দ হলে তবেই কাজ করে। এইতো সেদিন হুমায়ূন আহমেদ সাহেব আসছিলেন। ভদ্রলোক কত করে অনুরোধ করলেন,প্রায় হাতে পায়ে ধরার অবস্থা। তাও আমার মেয়ে রাজি হ‌ইলো না। ঐযে! স্ক্রিপ্ট পছন্দ হয়নাই! তাইজন্য!" বিশেষ দ্রষ্টব্য হচ্ছে এই নাটকটা হুমায়ূন আহমেদের‌ই রচনা ও পরিচালনায়। নিজেকে নিয়ে এই রম্যটা তিনি নিজেই করেছেন। তারা তিনজন সিরিজের নাটকে ফুচকার দোকানের উদ্বোধনীর জন্য একজন অভিনেত্রী দরকার। তো একজন অভিনেত্রী শাওনের নাম অফার করে বললো, "ওনাকে বললেই রাজি হবে। নামডাক নাই তো! যেকোনো অনুষ্ঠানে ডাকলেও চলে যায়,না ডাকলেও চলে যায়।" এটাও হুমায়ূন আহমেদের রচনা ও পরিচালনায়। অথচ আজকালকার লেখক,পরিচালকগণ সমালোচকদের মুখেও নিজের সমালোচনা সহ্য করতে পারে না। নিজেকে নিয়ে এরকম রঙ্গ একমাত্র হুমায়ূন আহমেদের পক্ষেই করা সম্ভব। 😅
