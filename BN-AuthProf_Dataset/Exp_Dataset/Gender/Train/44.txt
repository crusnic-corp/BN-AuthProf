বুঝছি তো আন্নেরা সাম্ভালার লিমিটেড এডিশন পাইছেন। কিন্তু আমার আছে সেই প্রথম প্রকাশ, যা এখন সাম্ভালার মতই হন্যে হয়ে খুঁজে বেড়াচ্ছে মানুষ.....
মনে পড়ে, বাদশাহী আংটি খোঁজার সময় ফেলুদা তার নীল খাতায় কী কী যেন লিখত? তোপসে একবার লুকিয়ে পড়তে গিয়ে কিছু তো বুঝলোই না, উলটো বকা খেল। পরে অবশ্য ফেলুদা বলে দিয়েছিল, ওতে গ্রিক অক্ষরে ইংরিজি লেখা। হিজিবিজি সাংকেতিক লেখাগুলো না বুঝলেও, এরপর থেকে ফেলুদার ভ্রুকুটি, চারমিনারের বাক্স আর নীল ডায়েরী মানেই আমরা জেনে নিতাম রহস্যে আসতে যাচ্ছে দারুণ কোনো মোড়! ফেলুদার ডায়েরীটা হারিয়ে ছিল ২১ নং রজনী সেন লেনের ধূলোময়লায়। সত্যজিৎ রায়ের শতবর্ষের জন্মদিনে ভাষা ক্লাসিকস অবশেষে সেই ডায়েরী খুঁজে পেয়েছে ফেলুদার বাড়ি থেকে। পাতায় পাতায় তার ফেলুদাকে নিয়ে জানা-অজানা মজার সব তথ্য। সাথে পাওয়া গেল চারমিনারের একটা বাক্স। Books of Bengal এর সহযোগিতায় হস্তগত করলাম অমূল্য ডায়েরীখানা। নীল ডায়েরী সাদা কীভাবে হলো ওটি কেউ আমাকে জিগ্যেস করবেন না। কালের বিবর্তনে রঙটাও তো উঠে যেতে পারে, তাই না?
সিলেটের এই ভূমিকম্পগুলো নিঃসন্দেহে অন্যরকম। পরপর এবং বেশ জোরে হচ্ছে, শুধুমাত্র শহরে হচ্ছে, আশেপাশের গ্রামের, এমনকি শহরতলীর বাসিন্দারাও এতোটা টের পাচ্ছেন না। স্থায়িত্ব এতো কম যে USGS এ আসছে না। এই ভূমিকম্প কেন এরকম বিচিত্র বা এভাবে কেন হচ্ছে - সেটা নিয়ে বিশেষজ্ঞরা কী বলছেন? কারো পড়া কোনো পোস্ট/আর্টিকেল থাকলে লিংক দিবেন। জানতে চাই।
কী সুন্দর! গ্রামীণ ছবি আঁকতে গেলে সবসময় এভাবে ঘরগুলো আঁকতাম। জানতামই এর মধ্যে আছে কত স্থাপত্যশৈলী।
এবং একজন সদ্য প্রেগন্যান্ট নারীকে। এই সময়গুলোতে ক্ষুদ্র ভালোবাসা বা আঘাতও মনে দাগ কেটে যায়। এক গ্লাস ডাবের পানির মমতা যেমন কখনো ভুলবো না, কিছু কষ্টের বদদোয়াও কখনো তুলে নিতে পারবো না।
বাংলাদেশ থেকে পাঠানো ঔষধ ও চিকিৎসা সামগ্রী পেয়ে বাংলাদেশকে ধন্যবাদ জানিয়েছে ফিলিস্তিনবাসী।
রোজিনা ইসলামের সাথে স্বাস্থ্য মন্ত্রণালয়ের কর্মকর্তারা যা করেছেন, তাতে প্রশ্ন করা হচ্ছে - রোজিনাকে আটকে রাখার ও হেনস্থা করার অধিকার এই কর্মকর্তাদের কে দিয়েছে? এই দায়িত্ব তো আইন শৃঙ্খলা বাহিনীর। অনেক দুঃখের মধ্যেও এক চিলতে হাসি হাসলাম। এপ্রিলের শুরুতে যখন হোটেল কক্ষে সাংবাদিক ও ছাত্রলীগ ভাইয়েরা মামুনুল হককে আটকে রেখে হেনস্থা করেছিলেন, লাইভ করেছিলেন - এই অধিকারের প্রশ্নটা কেউ করেন নাই। সবাই নিজের প্রয়োজনমতো আইন ও অধিকার পালটে নেন। সে কারণেই এক পক্ষ আরেক পক্ষের সমর্থন পান না। জোর যার মুল্লুক তার নীতিতে চলছে অসভ্য অদ্ভুত এই দেশ। 
বছর বছর আমরা যে পরিমাণ পণ্য / ব্র‍্যান্ড বয়কট করি, সেগুলো তাও দেশের বাজারে টিকে আছে কী করে এটা খুব রহস্যজনক একটা ব্যাপার। হ্যাশট্যাগ দিয়ে পোস্ট করাটাও খারাপ কিছু না, কিন্তু বিধ্বস্ত বিল্ডিং আর বাচ্চাগুলোর ছবি দেখলে আমার শুধু মনে হয় - এই হ্যাশট্যাগের চাইতে অনেক বেশি বাস্তব আর বিশাল সমস্যা এটা। যে জনমতটা আমরা ফেসবুকে তৈরি করতে পারছি সেটা দিয়ে হয়তো এমন কোনো সাহায্য করা সম্ভব যা সত্যিই ফিলিস্তিনে গিয়ে পৌঁছাবে। Unrwa, PCRF, Islamic Relief uk এই ওয়েবসাইটগুলো ডোনেশন নিয়ে সরাসরি ফিলিস্তিনে কাজ করে। ওদের ওয়েবসাইটের ডোনেশন অপশনে কার্ডের মাধ্যমে সহায়তা করা যায়৷ নিজের ইন্টারন্যাশনাল কার্ড না থাকলে পরিচিত কেউ যদি দেশের বাইরে থেকে ডোনেশন করে দিতে পারেন, কয়েকজন একত্রিত হয়ে তার মাধ্যমে অংশগ্রহণ করা যায়। দেশেও কেউ কেউ ওষুধ ও অর্থসংগ্রহ করছেন এই উদ্দেশ্যে। আপনি তাদের ভরসা করতে পারেন৷ অথবা অনাস্থা থাকলে সরাসরি বাংলাদেশের ফিলিস্তিনি দূতাবাসের পেজে ইনবক্স করে নিজ উদ্যোগে যোগাযোগ করতে পারেন। আমার এইসব ব্যাপারে জ্ঞান সীমিত, তবে ঘাঁটাঘাঁটি করছি কীভাবে কী করা যায়। যারা আরো ভালো ধারণা রাখেন, এবং যথেষ্ট 'ক্রেডিবিলিটি' আছে তারা যদি এগিয়ে আসেন তাহলে অনেক কাজ হবে বলে বিশ্বাস করি। #SaveAqsa #SaveMuslims #bangladeshstandswithpalestine #FreePalestine #AlAqsaMosque #IsraeliAttackonAlAqsa #IsraeliTerrorism #AlAqsaUnderAttack #savepalestine #savethemuslims #StopTerrorismAgainstMuslims #AlAqsa #StopConspiracyAgainstIslam #stopIsraeliTerrorism #PalestinianLivesMatter #PalestineWillBeFree আল্লাহ ফিলিস্তিন কে হেফাজত করুক, আমীন!❤️
জরুরী ভিত্তিতে জাতির নতুন ইস্যু দরকার। এই 'কে কার দিকে চোখ তুইলা তাকায় নাই ' ইস্যু দেখে ক্লান্ত হয়ে গেছি।
'হুজুরে বলছে' কালচারে আমাদের দেশে যে ধর্মচর্চা হয়, তার বেশিরভাগই বজ্র আঁটুনি ফসকা গেরো রীতিতে চলে। যে বিষয়গুলোতে কঠিন হওয়া দরকার সেগুলো বাদ দিয়ে অযৌক্তিক সব বিষয়ে আমরা দারুন কড়াকড়ি করি। বাংলাদেশে হিট-ওয়েভ চলছে। আজ দেশের সর্বোচ্চ তাপমাত্রা ছিল ৪১ ডিগ্রি সেলসিয়াস। একজন আপু পোস্ট করেছিলেন গরমে তিনি ফ্রিজের ঠান্ডা পানি দিয়ে গোসল করেছেন। ব্যস! অন্য আপুরা সবাই ঝাঁপিয়ে পড়লেন। রায় দিলেন বেচারির রোজা হালকা হয়ে মাকরুহ হয়ে গেছে! অথচ সাহাবীরা গরমের মধ্যে রোজা রেখে আরামের জন্য সাঁতার কাটতেন। রাসুল (স) মাথায় পানি ঢালতেন। ইবন উমার ভেজা কাপড় গায়ে জড়াতেন। এগুলো কেউ বলবে না। জানতে চাইবে না। জানালে রেগে যাবে, 'অমুক ওয়াজে শুনছি আমি হুজুর বলছে!' অদ্ভুত নিষ্ঠুর এক হাইব্রিড ভার্সন তৈরী করে সেটাই মজ্জায় নিয়ে বসে আছি আমরা।
এই সিরিজটা পড়তে খুব ভালো লাগছে। বাড়তি কোনো মনগড়া সংযোজন নেই, বরং অদ্ভুত মায়া আছে। আল্লাহ তায়ালা রচয়িতাকে উত্তম প্রতিদান দিন।
বইমেলা খোলা, বইমেলা খোলা! যারা বইয়ের জগতের সাথে কোনোভাবেই যুক্ত না তারাও ট্রল করছেন। ইদানীং বইমেলায় গিয়েছেন? স্টলগুলোর মধ্যে দূরত্ব দেখেছেন? মেলায় কি খুব ভীড়? গতকাল যা ছবি দেখলাম, মেলা খাঁ খাঁ করছে। অনেক স্টল বন্ধ। পরিচিত লেখক - প্রকাশকরা বরং মেলায় না আসতে বলছেন। ব্যবসা-কারখানা-ব্যাংক সবই তো সীমিত আকারে চলছে। বইও একটা ব্যবসাই, যারা মেলায় স্টল দিয়েছেন তাদের টাকাও টাকাই। কিন্তু 'মেলা' সীমিত আকারে কখনোই হয় না। বইমেলাও আসলে হচ্ছে না। তাই হুদা চিল্লানি বন্ধ করেন।
বাংলাদেশের জন্য লকডাউন কোনো কার্যকরী পদক্ষেপ না। পেটে ভাত না থাকলে করোনার ভয় মাথায় ছাপ ফেলে না। সবচেয়ে যেটা দরকার, স্বাস্থ্যবিধি মানায় জোর দেওয়া - ঐটার দিকে মনোযোগ দিলে ভালো হত। এক্ষেত্রে রাস্তায়, বিভিন্ন প্রতিষ্ঠানে সেনাবাহিনীর ব্যাপক জরিমানা, ধরপাকড়, কিছু পথে-ঘাটে অপমান করার মতো শো-ডাউনের বিকল্প নেই। বাঙালীর মৃত্যুভয়ের চাইতে লোকলজ্জার ভয় অনেক বেশি। 
আমাদের পঞ্চাশ বছর। 🙂 চোখ ধাঁধানো চিত্রকল্প উন্নয়ন নয় - এটা অনেককেই বোঝাতে পারি না। ভালোভাবে বেঁচে আছি কি না, আমার ক্ষুদ্রচিন্তায় ওটুকুই ধরে। কেউ যখন উন্নয়নের কথা বলেন, আমার এখন হাসি পায়। জিজ্ঞেস করতে ইচ্ছে করে, আপনি বাজারে যান? মাস চালানোর হিসেব মেলাতে হয় আপনাকে? নিকটজনকে নিয়ে ইদানীং হাসপাতালে চক্কর কেটেছেন? খুব সাধারণ কোনো নাগরিক সুবিধা পাওয়ার জন্যও সরকারি অফিসে পা রেখেছেন? আপনার এসব জানার দুর্ভাগ্য না হোক। হলে স্বাধীনতা আর উন্নয়ন না জপে মনে মনে শুধু আল্লাহকে ডাকতেন।
আগাথা ক্রিস্টির অফিসিয়াল ইন্সটা আইডিতে এসেছে বিবলিওফাইল থেকে প্রকাশিত, অনুমোদিত বাংলা অনুবাদ আগাথা ক্রিস্টি সমগ্র নিয়ে পোস্ট। সাথে এই অধমের তোলা দুটো ছবি। ধন্যবাদ বিবলিওফাইল প্রকাশনীকে আমাকে এই সুযোগ করে দেওয়ার জন্য। আর হ্যাঁ, আগাথা ক্রিস্টি সমগ্র ৩ আসছে কিন্তু এ মাসেই!
এখন পর্যন্ত যা বুঝলাম, অনেক মানুষ জানেই না যে বইমেলা হচ্ছে। আপনাদের কাছে অনুরোধ, যারা এই পোস্টটা দেখবেন তারা প্লিজ উপরের হ্যাশট্যাগ দিয়ে পোস্ট করুন। জানাবার দায়িত্ব আমার, আপনার, সকলের।
বিল্লিগি আর শিঁথলে যত টোবে গালুমগিরি করছে ভেঊ-এর ধারে আর যত সব মিমসে বোরোগোবে মোমতারাদের গেবগেবিয়ে মারে।
বাগান-বিলাস গাছটা নিয়ে আমার অনেক দুঃখ ছিল। সিঁড়ি বেয়ে উঠে মহীরুহ হয়ে যাচ্ছে, শুধু ডাল-পাতা গজায়, ফুল আসে না। কতবার বলেছি কেটেই ফেলব এবার। মায়া জন্মে গেছে, তাই কাটা আর হয়নি। কে জানত, গাছটা এমন বসন্ত উপহার দেওয়ার জন্যই অপেক্ষায় ছিল এতোটা দিন! ঠিক ফাগুনের আগের দিন থোকা থোকা বাসন্তী রঙের ফুলে ভরে গিয়েছে আমার সিঁড়ি। আমার বসন্ত-বিলাস। 😍
মামুজান আমার কাছে 'মামুজান' হয়ে ওঠার আগে, অনেক আগে থেকে কুটি কবিরাজের লেখক! ছোটবেলা থেকে 'এম্বা খেং' বা 'কটকতারা চাল হইলো, পোলাও খাইলাম না' এর কথাগুলো, আমাদের ঠোঁটে ঘুরেছে৷ গা শিউরানো গল্পগুলো সেই কবে পড়েছি, তাও ভুলিনি। সেবার অমূল্য এই রতন রিপ্রিন্ট হয় না এমন আফসোস করেছি বারবার। অবশেষে যখন কুটি কবিরাজ সমগ্র নতুন করে আসছে জানলাম, আমার মতো খুশি আর কেউ হয়নি। প্রি অর্ডার করে বসে আছি আগেভাগে, ক'দিন পর পর খোঁজ করেছি 'আর কতদিন?' বাংলা সাহিত্যে কুটি কবিরাজ নিঃসন্দেহে ইউনিক একটা চরিত্র। কুটি কবিরাজ সমগ্র ২ টাও দ্রুত লিখে ফেলবেন লেখক, এই কামনা রইলো।
অন্যান্য দেশে বাচ্চাদের ক্লাস শুরু করার পর, শিফট ভাগ করে দিয়েছে ওদের। যাতে এক ক্লাসে বেশি ছাত্র সমাগম একবারে না হয়। আমাদের এখানে যে একদিন খোলা দিল, ওইদিন তো সবাই-ই একসাথে ক্লাসে যাবে। সেখানে দূরত্ব নিশ্চিত হবে কীভাবে? ওই একদিন কি গায়েবি উপায়ে সংক্রমণের ঝুঁকি বন্ধ থাকবে? নীতিনির্ধারকেরা ঠিক কী যে চিন্তা করেন সত্যিই বুঝি না।
পণ করেছিলাম ভালো অফার না পেলে মুনফ্লাওয়ার নিবো না! অফার এসে গেছে। যারা আমাকে উপহার দিতে চান, আগে আসলে আগে দিবেন ভিত্তিতে দিয়ে ফেলেন। 😎 
ক্লান্তি আমার ক্ষমা করো প্রভু, পথে যদি পিছিয়ে পড়ি কভু। এই-যে হিয়া থরোথরো কাঁপে আজি এমনতরো এই বেদনা ক্ষমা করো, ক্ষমা করো প্রভু॥ 
ইদানীং নানাকারণেই গ্রোসারিটা অনলাইনে আনিয়ে নেওয়াটা অভ্যাস হয়ে গেছে। সিলেটে আমার মতো যারা মুদি বাজারটা বাসায় পেয়ে যেতে চান তারা আমার বন্ধুর এই Sodai Hut এপ থেকে অর্ডার করতে পারেন। দ্রুত ডেলিভারি পাওয়া যাচ্ছে, যেটা খুব ভালো লেগেছে। আর তাদের দিনাজপুরের পোলাও চাল, চালের গুড়ি, গুড় এর মত এক্সক্লুসিভ কিছু প্রোডাক্ট আছে - যেগুলো কিনে আমি সন্তুষ্ট। 
লাভ নাই লাভ নাই ছুছা খালি সার নাই আমলর উগারর ভিতরে হামাইসে উন্দুর... 🥱
খুব একটা অবাক হই না। কথাপ্রসঙ্গে বলি, আমার নিউজফিডে বইয়ের জগতের সাথে জড়িয়ে থাকা কিছু ব্যক্তির আপডেট আসে মাঝেমধ্যে। এদের দিনের দশ স্ট্যাটাসের মধ্যে নয়টাই থাকে 'সুন্দ্রী মেয়ে'দের নিয়ে। নারীঘটিত নানারকম খোঁচাত্মক আর রসাত্মক মন্তব্য করে মনে করেন দারুণ রসিকতা হল। হয়ত তাদের শ্রেনীর আরো কিছু প্রাণীর জন্য এসব কথা মজাদারই, কারণ কমেন্ট বক্সে উসকে দেওয়ার মত মন্তব্যের তাদের অভাব হয় না। প্রোফাইলে ইসলামী বাণীই বলেন বা বইয়ের ছবি - কোনোটাই এসব প্রাণীকে মানুষ করতে পারে না।
সাগর উঠে তরঙ্গিয়া, বাতাস বহে বেগে, সূর্য যেথায় অস্তে নামে। ঝিলিক মারে মেঘে। দক্ষিণে চাই, উত্তরে চাই— ফেনায় ফেনা, আর কিছু নাই- যদি কোথাও কূল নাহি পাই তল পাব তো তবু। ভিটার কোণে হতাশ মনে রইব না আর কভু।
নব্বইটা শেষ হয়ে যাচ্ছে...নিভে যাচ্ছে বাতিগুলো... মনে করিয়ে দিচ্ছে আমাদের সময়টা আর নেই, বুড়ো হচ্ছি দ্রুত....
এককালে নিক পিরোগের স্ট্যাটাস পড়ে লজ্জায় মাথা কাটা যায়নি বা নীতিবাক্য দু'টো ঝেড়ে দেননি এমন পাঠক কমই। তবে এখন যখন বাংলাদেশের সাহিত্য জগতে 'অনুমোদিত অনুবাদ' এর প্রশ্নটা একদম মাথার উপরে এসে পড়েছে, তখন নীতিবাগীশ বাংলাদেশীদের সুরটা কেমন বদলে যাচ্ছে! স্বার্থে লাথি পড়লে যা হয় আর কি। কারো গোত্রের তালে চলার দায়, কারো ব্যবসায় টান আর কারো চিন্তা বইয়ের বুঝি দামটা বেশি হয়! যা হোক, আমি আদার ব্যাপারী। জাহাজের খোঁজ না-ই বা রাখলাম। 😏 
মাসি গো মাসি, পাচ্ছে হাসি নিম গাছেতে হচ্ছে শিম্- হাতির মাথায় ব্যাঙের ছাতা কাগের বাসায় বগের ডিম ॥
ইস্যুর উত্তেজনা কমে এসেছে। এখন এ ব্যাপারে কথা বলা যায়। 'আসসালামু আ'লাইকুম' বাক্যটাকে আমরা সরল অনুবাদ করে থাকি 'আপনার উপর শান্তি বর্ষিত হোক'। কিন্তু আরবি একটা শব্দ এভাবে নির্দিষ্ট একটা অর্থই বোঝায় না। শব্দের রুট এবং অর্থের উপর গবেষণা করে তাই ভাষাবিদরা কোরআনের উপর রীতিমতো পিএইচডি করেন। আস-সালাম শব্দটি শান্তির পাশাপাশি বোঝায় 'ক্ষতির অনুপস্থিতি', 'অশুভের অনুপস্থিতি'। আমরা সামনের ব্যক্তিকে শুদ্ধভাবে সালাম দেই যখন, বলতে চাই 'আমার পক্ষ থেকে তোমার কোনো ক্ষতির বা অশুভের সম্ভাবনা নেই।' কতোটা সুন্দর এই মেসেজ, যেকোনো মানুষকে আমি সালাম দেওয়া মানেই তাকে নিশ্চিত করা যে তুমি নিরাপদ, জবাবে সেও আমাকে একই নিশ্চয়তা দিচ্ছে। তাই সালাম বাংলায় দিয়ে এর অর্থকে সীমাবদ্ধ করে দেওয়ার কোনো মানে নেই। এরকম আরবি যে বাক্যগুলো আমরা দৈনন্দিন ব্যবহার করি, সেগুলো আসলে এক একটা দুআ। যেগুলোর বিস্তারিত অর্থ আছে। কারো উপকারের জবাবে Thank You বলার বদলে তাকে আল্লাহর পক্ষ থেকে উত্তম প্রতিদানের দুআ করে দেওয়া কত সুন্দর না? ইসলামের সৌন্দর্যটাই এমন, আমরা প্রতিটি কথায় নিজের জন্য ও অপরের জন্য আল্লাহর কাছে দুআ করে থাকি। যারা আমাদের ভাষায় আলহামদুলিল্লাহ, মাশাআল্লাহ, জাযাকাল্লাহু খাইরানের মত কথাগুলোর উপস্থিতি দেখে শিউরে ওঠেন তাদের জানার পরিধি আসলে খুব ক্ষুদ্র।
'আমি অমুক.. কাজ করছি তমুক নিয়ে!' এই বাক্য জানেন না এমন ফেসবুক ইউজার নাই বোধহয়। সাথে থাকবে পণ্যের ছবি। এটুকু পর্যন্ত ঠিক আছে। কিন্তু প্রত্যেক পোস্টে সাথে নিজের একটা ছবি জুড়ে দেন কেন আপুরা? জানলাম, একে বলে সেল্ফ ব্র‍্যান্ডিং। এবার আমার ব্যাঁকাত্যাড়া মন প্রশ্ন করে বসলো, সেল্ফ ব্র‍্যান্ডিং শুধু মেয়েদেরই লাগে? ভাইদের পোস্টে তাদের চাঁদবদনের তো দেখা পাই না। কিছু বিখ্যাত গ্রুপের ব্যানারে শুধু নারীদের ফটোই স্থান পায় কেন? তাহলে কি... পণ্য বিক্রেতা নারীরা নিজেকেই পণ্য বানিয়ে ফেলছেন? 🤔
দাঁড়ি-কমা, বানানের দিকে খেয়াল করে চলবেন। একটি কমার ভুল সারা জীবনের কান্না।
খিল্‌‌খিল্লির মুল্লুকেতে থাকত নাকি দুই বেড়াল, একটা শুধায় আরেকটাকে, "তুই বেড়াল না মুই বেড়াল?"
ফেসবুক কালো করে কী হবে? জানি কিছুই হবে না। তবে এই মুহুর্তে মনটাই অন্ধকার হয়ে আছে। রঙ্গিন দুনিয়া ভালো লাগছে না। এই কালো রঙ আমাদের প্রত্যেকের মানসিক অবস্থার প্রতীক।
সেদিন দেখি একজন লিখেছেন তিনিও বইয়ের চুলচেরা বিশ্লেষণ করে রিভিউ দিতে চান। জানতে চেয়েছেন যারা বইয়ের পোস্টমর্টেম করেন তারা এতোকিছু মনে রাখেন কী করে। কিছু কিছু 'রিভিউয়ার'দের জানি যারা বই পড়ার সময় খাতা-কলম-মার্কার নিয়ে বসেন। ভুল পেলে টুকে রাখেন, উক্তি মার্ক করেন। তারপর রিভিউ লিখেন, বইয়ের ২২ নং পাতায় ২৩ নং শব্দে লেখক আকার বাদ দিয়েছেন। ইদানীং রিভিউ পড়ছি না রচনা বিভ্রান্ত হয়ে যাই। ছোটবেলায় ভাব সম্প্রসারণ করতাম, 'কবি এখানে কী বোঝাতে চেয়েছেন'। রিভিউ করতে গিয়ে এখন সেইরকম পথেই হাঁটছেন অনেকে। এভাবে টুকে টুকে পড়লে কি পড়ার আনন্দ থাকে আদৌ?
#first_impression_challenge আমারে নিয়ে কারো ভালো কোনো ইম্প্রেশন থাকার কথা না 🤣 তবু কারো কিছু বলার থাকলে বলে যাবেন 
'সতরঞ্জ কি খিলাড়ি' মাত্রই জানেন, দাবা খেলায় ঘোড়ার আড়াই চাল কতটা গুরুত্বপূর্ণ। বিপদের মুখে রাজা-মন্ত্রীকে টপকে ঘোড়াই বাজিমাত করে ফেলতে পারে। আর্মির উজ্জ্বল নক্ষত্র, ঈর্ষনীয় কম বয়সে পদোন্নতি পাওয়া মেজর ইফতেখার আহমেদ চাকরিতে ইস্তফা দিল। ইন্টেলিজেন্সের হয়ে কাজ করতো ইফতেখার। বাংলাদেশ সরকারের গুপ্তচর হয়ে ঘুরেছে বহুদেশ। ব্রিগেডিয়ার আকরাম খানের এতোটাই প্রিয়পাত্র ছিল যে, নিজের মেয়ের সাথে তার বিয়ে দিতে চেয়েছিলেন। সেই ইফতেখার আর্মি ছেড়ে যোগ দিলো 'দ্য সিক্রেটস' নামের প্রাইভেট ইনভেস্টিগেশন এজেন্সিতে। প্রথম কেস পেল হাতিরঝিলে এক দিনমজুরের মৃত্যুর। ছিঁচকে ড্রাগ সাপ্লাইয়ার ছিল লোকটা। দলীয় কোন্দলের কারণে মৃত্যু ভেবে পুলিশ মাথা ঘামায়নি। মারা গেলেন আর্মি ইন্টেলিজেন্সের প্রধান ব্রিগেডিয়ার আকরাম খানও। পুলিশের ময়নাতদন্তের রিপোর্ট জানালো, হার্টএটাকে মৃত্যু। ধানমন্ডি লেকের পাশে বস্তায় বাঁঁধা ছিল একটি মৃতদেহ। টুকরো করা হাত-পায়ের সাথে মাথাটা অবশ্য নেই। ঘটনাচক্রে ডিএনএ টেস্টে জানা গেল মৃত ব্যক্তির নাম ডা. জামান সারওয়ার। মৃত্যুটা নিয়ে কানাগলিতে আটকে রইলো পুলিশ বিভাগ। এ সবই কি দাবার এক একটা চাল? যে খেলার শুরু ৭০ খ্রিস্টাব্দের জেরুজালেমে, বা তারও আগে। দাবার ঘুঁটি হিসেবে খেলায় জড়িয়ে আছে প্রফেসর স্যামুয়েল জনসন, আন্ডারওয়ার্ল্ডের ডন পিটার বুন বা আফ্রিকার মুদির দোকানদার মাসাদিও হায়দারা। খেলা বাজিমাত হতে অনেক বাকি। ঘোড়ার চালটাই দেওয়া হয়নি এখনো। । 'এখনো ঘোড়ার চাল বাকি'তে পাশাপাশি চলেছে ইফতেখার আহমেদের জীবনের দুটি সময় আর দুটি গল্প। একটি মার্ডার মিস্ট্রি, অন্যটি একজন স্পাইয়ের জবানবন্দি। টাইমলাইনের বদলগুলো ধরতে একটু অসুবিধা হয় শুরুতে। প্রচুর ছাপার ভুল আর গল্পের বেশিরভাগটাই বর্ণনামূলক হলেও লেখক গল্প আর ভাষার জোরে পাঠককে ধরে রাখতে পেরেছেন। ইফতেখারের 'মানুষ' থেকে 'স্পাই' হয়ে ওঠার গল্প এটা। স্পাই থ্রিলার বলতেই যেমন টানটান একশন ভেবে নেওয়া হয় তেমন নয়, বরং একজন স্পাইয়ের বিচিত্র জীবন উঠে এসেছে উপন্যাসটিতে। ইফতেখারের জীবনের এক একটি পাতা পড়ে বিষন্নতায় ছেয়ে যায় মন। তাকে ভালোবাসবো না ঘৃণা করবো ভাবতে ভাবতেই একসময় আবিষ্কার করলাম, মন চাইছে সে তার কাঙ্ক্ষিত শান্তি খুঁজে পাক। শেষ অবধি যখন মনে হচ্ছিলো বিষন্নতাটা কাটিয়ে উঠবো এবার, অপ্রত্যাশিত ধাক্কার সাথে প্রথম খন্ডের সমাপ্তি ঘটলো। গল্পে সমানতালে চলা রহস্যের উত্তরগুলোর জন্য অপেক্ষা করতে হবে পরবর্তী খন্ডের জন্য। যেহেতু বেশিরভাগ প্রশ্নেরই মীমাংসা হলো না, তাই রহস্যের দিক থেকে কতটা ভালো লাগলো উপন্যাসটি তা বুঝতে পারছি না। তবে এটা সত্যি, অদ্ভুত এক ঘোর তৈরি করতে পেরেছেন লেখক। বাংলাদেশের সাহিত্যে এমন স্পাই থ্রিলার আর পড়িনি, অনেকটা কেজিবির স্পাই স্তানিস্লাভ লেভচেঙ্কোর কথা মনে পড়ছিলো পড়তে পড়তে। একজন স্পাই শুধুই যে জেমস বন্ডের মতো একশন হিরো নন, তার জীবনে আবেগ আছে, ভুল আছে, উত্থান-পতন আছে সেই অনুভূতিটা লেখক ফুটিয়ে তুলতে পেরেছেন। পাশাপাশি দেশরক্ষার কাজে সেনাদের আত্মত্যাগটাও অনুভব করা যায়। ঘোড়ার শেষ দানের অপেক্ষায় থাকলাম।
আমি মিষ্টি আচার পছন্দ করি না। তাই আম্মার রেসিপিতে গুড় দিয়ে মিষ্টি সাতকরার আচার বানানোর সময়, আমি নিজেই ভাবিনি এটা এতো মজা হবে! 
আপুর অনেক কথাতেই অনেক সময় একমত হতে পারি না, কিন্তু এই স্ট্যাটাসটা শেয়ার করা দরকার ছিল। খুব সরাসরি অভিযোগ করে বলতে পারি, যে তাবলীগ জামাতকে ভালোবাসি এবং পারিবারিকভাবে যার সাথে আজীবন জড়িত, সেই তাবলীগ মহিলাদের প্রচন্ডভাবে অবহেলা করে। ফেসবুকে মাঝেমাঝেই অনেক মেয়েদেরও অদ্ভুত সব ধারণা নিয়ে চলতে দেখি। তাদের সবাইকেই বলতে ইচ্ছে করে, আমাদের কালচারাল ইসলাম আর প্রকৃত ইসলামের মধ্যে অনেক পার্থক্য, দয়া করে নিজেকে এতো ছোট করো না যার চাইতে তুমি অনেক বেশি সম্মানিতা।
শুরুটা করেছিলাম ইউকে থেকে পণ্য বিক্রির মাধ্যমে। আলহামদুলিল্লাহ খুব খারাপ যায়নি। Lon2Syl এর ব্যবসা জমেছে, ব্যবসা করা শিখেছি, আত্মবিশ্বাসী হয়েছি। জীবনের এটাই নিয়ম, চলতে শুরু করলে আর থেমে থাকা যায় না। তাই সাহস করের পরের পদক্ষেপটাও নিলাম। সিলেটের পণ্যও এবার সিলেটের বাইরে যাবে। ইনশাআল্লাহ। চাপাতা আর আচার প্রথমে আনলাম। সেইসাথে চালু হলো আমাদের পিকআপ পয়েন্ট। পরবর্তীতে আল্লাহ সহজ করে দিলে আরো অনেক পণ্য যুক্ত হবে। এজন্য পেজ Sylheti Sisters। জিজ্ঞেস করতে পারেন আলাদা পেজ কেন? আসলে #Lon2Syl কে যেমন ব্র‍্যান্ডেড ইউকে প্রোডাক্টসের একটা আলাদা নাম বানাতে চেয়েছিলাম, #Sylheti_Sisters কেও তেমনি সিলেটের পণ্যের ব্র‍্যান্ড করার ইচ্ছা আছে ইনশাআল্লাহ। সবাইকে আমন্ত্রণ রইলো আমাদের পেজে। দুআ করবেন। 
কাক দেখলেই আমার দ্রিঘাংচুর কথা মনে পড়ে। আমার রান্নাঘরের জানালার বাইরে একটা বিশাল আকৃতির দাঁড়কাক রোজ এসে বসে। আমি সত্যিই রান্না করতে করতে অপেক্ষা করি, কোনোদিন যদি দাঁড়কাকটা ঘাড় বেঁকিয়ে দক্ষিণ দিকে মুখ করে কঃ বলে - তাহলেই সেই মন্ত্রটা পড়ে ফেলব! ছোটবেলার পড়া গল্পগুলো কেমন মাথার ভেতর ঢুকে যায়। মাঝে মাঝে তো আমি আপনমনে, আশেপাশে কেউ না থাকলে (কেউ শুনে ফেললেই সর্বনাশ!) আওড়িয়েও ফেলি: "হল্‌‌দে সবুজ ওরাং ওটাং ইঁট পাট্‌‌কেল চিৎ‌ পটাং মুস্কিল আসান উড়ে মালি ধর্মতলা কর্মখালি।" আশ্চর্য ঘটনার দেখা আমি পাইনি এখনো। 
মনের কথা। আলহামদুলিল্লাহ ব্যক্তিজীবনে ফলো করি এটা। আমার আব্বুকে সবসময় দেখতাম এমন বলতেন। মনে গেঁথে গেছে।
রাসেল হবস এর হ্যান্ড ব্লেন্ডার নিয়ে আমার পেজ Lon2Syl এ অসংখ্য জিজ্ঞাসা পেয়েছি, তার মধ্যে কমন কিছু প্রশ্ন হলো: ➡ হ্যান্ড ব্লেন্ডার কেন ব্যবহার করা সুবিধা? ➡ কী কী করা যাবে? ➡ কী করা যাবে না? ➡ কীভাবে পরিষ্কার করবেন? ➡ রাসেল হবস কেন? ➡ প্লাস্টিক বডির ব্লেন্ডার কি চুলায় ব্যবহার করা যায়? এমন কিছু প্রশ্নের উত্তর দেওয়ার চেষ্টা করেছি এই ভিডিওতে। আশা করি উপকৃত হবেন। #Hand #Blender #Russell #Hobbs #Review
একটু সময় পেয়েছিলাম আজকে। ইফতার বানানোর ঝামেলা ছিল না। সেই সময়টা সবুজসাথীদের দিলাম। মানিপ্ল্যান্টগুলো বেয়াড়াপনা করছিল, কিন্তু ছেঁটে ফেলে দিতেও তো মায়া লাগে! তেলের বোতল আর দড়ির সদ্ব্যবহার করে বানিয়ে দিলাম নতুন বাড়ি তাদের। ❤
(যেহেতু ঘুম আসছে না) সিলেট না ঢাকা- সিলেট চা না কফি- অবশ্যই চা এয়ারপোর্ট না ইকোপার্ক - ইকোপার্ক পাহাড় না সমুদ্র - সমুদ্র রবীন্দ্রনাথ না বঙ্কিমচন্দ্র - রবীন্দ্রনাথের ছোটগল্প ফেলুদা না ব্যোমকেশ - ব্যোমকেশ ভূতের গল্প না রহস্য- রহস্য সত্যজিৎ না মৃনাল সেন- সত্যজিৎ জহির রায়হান না মুনীর চৌধুরী- জহির রায়হান হাজার বছর ধরে না পদ্মা নদীর মাঝি-হাজার বছর ধরে কবর না নীলদর্পণ - কবর ক্রিস্টেফার নোলান না কুইন্টিন টারান্টিনো- এইসব বুঝি না সালমান, শাহরুখ, না আমির- আমির নাওয়াজউদ্দীন সিদ্দিকী না মনোজ বাজপেয়ী- আয়ুষ্মান হিরানী না বানশালী- হিরানী ডি ক্যাপ্রিও না জনি ডেপ- জনি ডেপ কৌশিক না সৃজিত- সৃজিত জাহিদ হাসান না মোশাররফ করিম- জাহিদ হাসান হায়দার হোসেন না শায়ন- শায়ন বাকের ভাই না মাসুদ রানা- বাকের ভাই অপি করিম না শ্রাবন্তী- অপি করিম ঐশ্বরিয়া না মাধুরী- মাধুরী আর্টসেল না ওয়ারফেজ- জানি না বিরিয়ানি না আখনি- আখনি আবীর, অনির্বান,পরমব্রত না যীশু - আবীর, পরমব্রত অনুপম না রুপঙ্কর- অনুপম ফুটবল না ক্রিকেট- ক্রিকেট আর্জেন্টিনা না ব্রাজিল - ব্রাজিল (যদিও ফুটবল ভাল্লাগে না, তাও একটা পক্ষ নিয়ে ঝগড়া না করলে মজা কীসের) মেসি না রোনালদো- রোনালদো 🤔 Hold your finger, copy, go to your timeline and paste. Change the answers accordingly. Enjoy❤
জয়নাল হাজারী স্যারের আইডিয়া চুরি করছে। পেটেন্ট না করায় যুগে যুগে আমাদের এসব যুগান্তকারী আবিষ্কার বেদখল হয়ে যায়।
সকালে উঠেই একটি মৃত্যু সংবাদ। তারপর সারাদিন আঁধার করা - উড়িয়ে নেওয়া ঝড়। বিকেলে আমার পড়ার জায়গাটায় এক চিলতে রোদ এসে পড়লো। আশায় বুক বাঁধলাম। আলো আসবেই। ইন শা আল্লাহ। 
সিলেটে যিনি করোনাতে আক্রান্ত তিনি সিলেট এম.এ.জি ওসমানী মেডিকেলের মেডিসিনের সহকারী অধ্যাপক ও সিলেটের স্বনামধন্য ফিজিশিয়ান, ওনাকে ঢাকায় নিতে হয়েছে। তাঁর জন্য আইসিউ সাপোর্ট সহ কোন হসপিটাল সিলেট শহরে নাই, কারণ সিলেট বিভাগে ভেন্টিলেটর সাপোর্ট সহ করোনা কেয়ার ইউনিট ও আইসোলেশন সেন্টারই নাই!!! আসুন স্বাস্থ্যসেবার এরূপ পরিস্থিতির জন্য ডাক্তারদের গালি দিয়ে আমরা আমাদের যথাযথ দ্বায়িত্ব সুচারুভাবে পালন করি। (কোন এক কসাইয়ের ওয়াল থেকে) প্রস্তুত থাকো সিলেটবাসী!
স্ক্রল করলেই আজকে মন খারাপ হয়ে যাচ্ছে। ডাক্তারদের হতাশা, তাঁদের অভিমান, কষ্টভরা কথাগুলো পীড়া দিচ্ছে। অপরাধী লাগছে নিজেকে। আল্লাহ আপনাদের প্রত্যেককে সুস্থ রাখুন। যিনি পরিবারকে রেখে হাসপাতালে যাচ্ছেন তাকে, যিনি পরিবারের জন্য হাসপাতালে যাচ্ছেন না তাকেও।
একই গাছে কত বাহারের ফুল... #হাইড্রেনজিয়া (এই ফুলটার আরো সুন্দর কোনো নাম থাকা উচিত ছিল) #হৃদয়জয়া (নতুন নাম দিয়েছে Misheela Sharmeen)
গত ক'দিন দোকানদারকে, চায়ের দোকানের যুবককে অপমানিত হতে দেখে আপনিও হেসেছেন, 'বেশ হয়েছে' বলে মিম শেয়ার করেছেন। আজ ওঁরা বৃদ্ধ বলে গায়ে লাগলো? নাকি সরকারি কর্মকর্তা ভিডিও করেছেন বলে? কেন এর আগেররা কি মানুষ না? ওদের মান সম্মান নেই? নাকি ওদের অত দূর্বল লাগছিল না, আবেগের ব্যবসাটা জমছিল না? হালে পানি আপনারাই দিয়েছেন, মজা পেয়েছেন, সমর্থন করেছেন। আজকে তো সুশীলতা মানায় না।
করোনায়_মৃতের_সংখ্যা_পাঁচ_জনই🤫 #মিরপুরে গত পরসু যেই ব্যক্তি মারা গিয়েছেন করোনায়, সেই ব্যক্তির পাশের বাসায় আরও একজন গতকাল মারা গিয়েছেন। তার মাঝে করোনা আক্রান্ত হওয়ার উপসর্গ ছিল, কিন্তু করোনা পজেটিভ কিনা IEDCR তা জানায় নি। তাই এখনো করোনায় মৃতের সংখ্যা ৫ জনই😷 #সিলেটে গতকাল ভোরে লন্ডন ফেরত একজন নারী করোনার উপসর্গ নিয়ে আইসোলেশনে থাকা অবস্থায় মারা গিয়েছেন। কিন্তু যেহেতু করোনার টেস্ট করা হয়নি, তাই তিনি নিউমোনিয়া বা শ্বাসকষ্টের জন্য মারা গিয়েছেন, করোনায় না। তাই এখনো করোনায় মৃতের সংখ্যা ৫ জনই😷 #খুলনায় গতকাল ভারত ফেরত দুইজন ব্যক্তি মারা গিয়েছেন। তাদের দুইজনের মাঝেই করোনা আক্রান্ত হওয়ার উপসর্গ ছিল। কিন্তু যেহেতু করোনার টেস্ট করা হয়নি, তাই উনারা অন্য কোনো রোগে মারা গিয়েছেন, করোনায় না। তাই এখনো করোনায় মৃতের সংখ্যা ৫ জনই😷 #কিশোরগঞ্জ_ভৈরবে ইতালি ফেরত একজন প্রবাসী আজ সকালে মারা গিয়েছেন। দুঃখজনক হলেও সত্য যে তার মাঝেও করোনা আক্রান্ত হওয়ার উপসর্গ ছিল, পরীক্ষার জন্য নমুনা সংগ্রহ কিন্তু করোনা পজেটিভ কিনা IEDCR তা এখন পর্যন্ত জানায় নি। তাই এখনো করোনায় মৃতের সংখ্যা ৫জনই😷 আরেকটা বিষয় হচ্ছে, মিরপুরে প্রথম যিনি মারা গিয়েছেন উনি কার থেকে করোনায় আক্রান্ত হলেন, তা জানা যায় নি, তাই হতেই পারে যার থেকে আক্রান্ত হয়েছেন তিনি অলরেডি মারা গিয়েছেন, কিন্তু IEDCR টেস্ট করেনি বলে করোনায় আক্রান্ত মৃতের সংখ্যা এখনো ৫জনই😷 আর তিনি যদি মারা নাও যান, তাহলে তিনি এই কয়দিনে কম হলেও একশোর উপরে মানুষকে করোনা আক্রান্ত করেছেন। কিন্তু যেহেতু IEDCR টেস্ট করেনি, তাই এখনো মোট করোনা আক্রান্তের সংখ্যা ৩৯ জনই😷😷😷😷😷😷😷😷😷😷😷😷😷😷😷😷 #No_Kit #No_Test #Corona_is_under_control এই নীতিতে আমাদের দেশ চীন - ইতালি - আমেরিকা থেকেও সফল ভাবে করোনা প্রতিরোধ করেছে🙂🙂 #কালেক্টেড #stayhome #staysafe
পরিচিতদের মধ্যে জ্বর, শ্বাসকষ্ট এবং কিডনী ফেইলিউরের খবর পাচ্ছি। তাঁদের কোনো টেস্ট হয়নি। যেহেতু হাসপাতালগুলোতে কোনোরকম প্রস্তুতি নেই, এই রোগীদের বাসায় ফেরত পাঠানো হচ্ছে। যার যার মতো মরে যান সবাই, খেল খতম। এহেন অসহায় অবস্থায় জানতে চাইছি, আল্লাহ মাফ করুন যদি করোনা ভাইরাস শরীরে বাসা বাঁধে, কী করনীয়? নিজের এবং প্রিয়জনদের জন্য জেনে রাখা ভালো। হাসপাতালে গিয়ে সময় নষ্ট করার যুক্তি দেখছি না।
#জরুরী যাঁরা কেবল রমজান মাসে যাকাত আদায় করেন, তাঁদের বিষয়টা নিয়ে চিন্তা করার অনুরোধ রইলো।
বর্তমান সময়ে বাংলাদেশে সবচেয়ে বেশি কার্যকর হতো, যদি আমাদের আলেম ইমামরা নিজ নিজ অবস্থান থেকে করোনা ভাইরাস থেকে কীভাবে বেঁচে থাকতে হবে আলোচনা করতেন। শহরে, গ্রামে, পাড়া মহল্লায় তারা যদি এই ব্যাপারে বলতেন, লোকে শুনতো। তা না করে তাঁরা লোকজড়ো করে মোনাজাত পড়াচ্ছেন, কেন এই বিমার কিয়ামতের আলামত আর কীভাবে সব কাফিররা ধ্বংস হয়ে যাবে, কেন এসব জামাত - নামাজ বন্ধ করতে বিধর্মীদের ষড়যন্ত্র সেসব নিয়ে নানারকম কন্সপিরেসি থিওরী দিয়ে যাচ্ছেন! 
দেশভাগের পর বাংলাদেশ, তৎকালীন পূর্ব পাকিস্তান। দেশ জুড়ে জালিয়াত চক্রের তৎপরতা ঠেকাতে হিমসিম খাচ্ছে পুলিশ বাহিনী। নতুন দেশে নতুন নোট বেড়িয়েছে, সে সুযোগ নিয়ে হাটে বন্দরে মানুষ ঠকাচ্ছে জালিয়াতরা। দক্ষ গোয়েন্দা পুলিশ ইন্সপেক্টর ইলিয়াস তদন্তের দায়িত্ব নিলো। কিন্তু কেসটা মোটেই সহজ নয়। সাংকেতিক চিঠি, অদৃশ্য কালির লেখা - সবমিলিয়ে ইলিয়াস বাগে পেতে পেতেও পাচ্ছে না দারুণ ধূর্ত জালিয়াতদের। এদিকে এক সন্দেহভাজন রিফিউজির মেয়ে রোকসানা বাপকে বাঁচাতে মরিয়া। যে করেই হোক বাবাকে নির্দোষ প্রমাণ করবেই - এই প্রতিশ্রুতি নিয়ে জড়িয়ে পড়েছে গোয়েন্দা ইলিয়াসের সাথে। দুজনে মিলে কি পারবে এত রহস্য ভেদ করে জালিয়াত চক্রের কার্যক্রম ভেস্তে দিতে? লেখকের কথা: প্রখ্যাত কথাসাহিত্যিক আবু ইসহাক পেশায় একজন গোয়েন্দা ছিলেন। ১৯৪৮ সালে 'সূর্য দীঘল বাড়ি' লেখার পর চার বছর ঘুরেও প্রকাশক পাচ্ছিলেন না যখন, সে সময় পেশাগত অভিজ্ঞতা থেকে লেখেন 'জাল' উপন্যাসটি। ১৯৫৫ সালে ওনার প্রথম উপন্যাস সূর্য দীঘল বাড়ি প্রকাশ পায় ও সমাদৃত হয়। সুখ্যাতি ক্ষুণ্ণ হবে ভেবে জাল-কে দীর্ঘদিন বাক্সবন্দী রেখে দেন লেখক। ১৯৮৮ সালে পুনরায় বিবেচনা করেন আবু ইসহাক, এবং উপন্যাসটি 'আনন্দপত্র' প্রথম প্রকাশ হয়। পাঠপ্রতিক্রিয়া: 'জাল' গোয়েন্দা উপন্যাসটি বাংলাদেশের লেখালেখির জগতে ক্রাইম থ্রিলার ধারায় মাইলফলক। ভিন্ন স্বাদের গল্পে লেখকের নিজের অভিজ্ঞতা, প্রশিক্ষন, আর মৌলিক কিছু উদ্ভাবিত পদ্ধতি আছে। আঙুলের ছাপ, গুপ্তসংকেত (cryptogram), রহস্যলিপি, দৃশ্য কালি, ছদ্মবেশ - কি নেই এখানে! ধাপে ধাপে রহস্য এর জট খোলাটা পাঠককেও চিন্তা করার সুযোগ দিবে। গোয়েন্দা উপন্যাস হলেও মোটেও কাঠখোট্টা ভাব নেই লেখকের রচনায়, হাস্যরসের রসদ আছে যথেষ্ট। বইয়ের শেষে পাঠকদের সমাধানের জন্য যোগ করা হয়েছে লেখকের নিজের উদ্ভাবিত পদ্ধতিতে লেখা দুটি সাংকেতিক চিঠি
বড় ভাইয়ের প্রথম মৌলিক! যেই সেই ব্যাপার তো না। কেমন একটা ঈদ ঈদ ফিলিং আসছে এই বইকে ঘিরে। তবে বড় ভাই বলেই বলছি না, তিনি যখন একটা গল্প বলা শুরু করেন - সেখানেই সবাই হিপনোটাইজ হয়ে যায়। এমনভাবে শুরু করবেন যে শেষটা জানার জন্য না অপেক্ষা করে উপায় নেই। কঠিন কোনো শব্দের সমাহার নয়, মাথা চুলকে বুঝতে হবে তেমন কিছুও নয় - সহজ কথাকে চিত্তাকর্ষক করে বলেন তিনি। তাঁর সেই আসর জমানোর দক্ষতা থেকেই বলছি - দারুণ একটা থ্রিলার আসতে যাচ্ছে এই বইমেলায়।
'পড়ালেখা শেষে উদ্যোক্তা হতে চান কে কে?' ক্লাসে শিক্ষকদের করা এই প্রশ্নের জবাবে আমি সবসময়ই হাত তুলতাম। তারপর জীবন বদলেছে, প্রায়োরিটি বদলেছে, স্বপ্নের জন্য সময় আর হয়নি। অবশেষে কিছু মানুষের অনুপ্রেরণাকে পুঁজি করে কাজে নেমেছি আলহামদুলিল্লাহ। আশা রাখি শুভাকাঙ্ক্ষীদের পাশে পাবো - দোয়া করবেন, পেজে ভিজিট করবেন, পণ্য কিনবেন, লাইক এবং শেয়ার করবেন, অন্যদের @Lon2Syl এর কথা বলবেন। ধন্যবাদ।
ছোট ছোট তুচ্ছ স্বপ্ন আছে আমার। যেমন, বিশাল জানালার ধারে ইজি চেয়ার আর একগাদা বই। অথবা ব্যালকনিতে অনেক গাছ আর দুটো বেতের চেয়ার। দালানকোঠার জীবনে এখনো সেসব সাজিয়ে নিতে না পারলেও, যা আছে তাতেই প্রিয় কিছু কোণ বানিয়ে নেওয়ার নামই সুখে থাকা। ইঁট কাঠ পাথরের ফাঁকে আমার একটু সবুজ শান্তি। আলহামদুলিল্লাহ।
মুনের দেওয়া বুক চ্যালেঞ্জ শুরু করেছিলাম। আজ এর শেষ দিন। অনেক প্রিয় বই রয়ে গেল যার নাম দেওয়া হলো না। অনেককে ট্যাগ করার ইচ্ছে ছিল, করা হলো না।
এই সপ্তাহের প্রতিদিন আমি আমার পছন্দের একটি করে বইয়ের ছবি পোস্ট করব। তবে আমার প্রিয় বইয়ের তালিকা এতোই বড় যে, সাত দিনে পোষাবে কি না জানি না! কোনো ব্যাখ্যা বা রিভিউ নয়, আমার খুব প্রিয় যে বইগুলো সেগুলোই নির্বাচন করছি।
এই সপ্তাহের প্রতিদিন আমি আমার পছন্দের একটি করে বইয়ের ছবি পোস্ট করব। তবে আমার প্রিয় বইয়ের তালিকা এতোই বড় যে, সাত দিনে পোষাবে কি না জানি না! সুচিত্রা ভট্টাচার্য আমার অতি পছন্দের লেখিকা। যখন তার বই বাছাই করতে নিলাম, দেখি হেমন্তের পাখি, কাঁচের দেওয়াল, কাছের মানুষ, নীল ঘূর্ণি, অন্য বসন্ত - কোনোটাকেই বাদ দিতে পারছি না। তবু শেষ পর্যন্ত এই বইটিই বেছে নিলাম।
এই সপ্তাহের প্রতিদিন আমি আমার পছন্দের একটি করে বইয়ের ছবি পোস্ট করব। তবে আমার প্রিয় বইয়ের তালিকা এতোই বড় যে, সাত দিনে পোষাবে কি না জানি না! কোনো ব্যাখ্যা বা রিভিউ নয়, বিভিন্ন বয়সে আমার খুব প্রিয় যে বইগুলো সেগুলোই নির্বাচন করছি।
উটপাখি হয়েছি অনেকদিন হলো। বাস্তবটাকে মানতে কষ্ট হয় ভীষণ, তাই ভুলে থাকাটাই সহজ সমাধান মনে করেছিলাম। লেখালেখির মোড় ঘুরিয়ে নিয়েছিলাম কল্পনার জগতে। কিন্তু মুখ গুঁজে থাকার বালিও গরম হয়ে উঠছে যখন, নিজের সন্তানের ভবিষ্যৎ চিন্তায় চিন্তিত হতে বাধ্য হচ্ছি! আমার সহপাঠী ছেলেরা বলতো, হলে উঠতে চাইলে নির্দিষ্ট ধারার সংগঠনে নাম লেখাতে হয়। সেসব পুরনো দিনের কথা। এখন দেখছি শুধু হলের সিট নয়, বিদ্যাপীঠে টিকে থাকতেও রাজনৈতিক আশ্রয় লাগে। নতুবা কপালে জুটে ভয়ংকর অত্যাচার। ধীরে ধীরে এখন অনেকেই মুখ খুলছে, নামে বেনামে, ভয়ে ভয়ে। দীর্ঘদিন ধরে চলে আসা র‍্যাগ আর মতাদর্শের ভিন্নতার কারণে অত্যাচারের (দুটোকে এক বলবো না কিছুতেই।) একটা চিত্র ফুটে উঠছে। বিচ্ছিন্ন কোনো ঘটনাও নয় এগুলো, বরং ভীষণ সংগঠিত, যার ইঙ্গিত দেয় হলে হলে থাকা নির্দিষ্ট টর্চার সেল। তবু, ছাত্ররাজনীতি বন্ধ হওয়ার কথা উঠলেই, '৫২ থেকে বাংলাদেশের ইতিহাসের সব গুরুত্বপূর্ণ আন্দোলনে তাদের অবদানের উল্লেখ আসে। ছাত্ররা ভূমিকা রেখেছে নিশ্চিত, কারণ সেই বয়সটাই সিংহ হৃদয় নিয়ে বাঁচার, কিন্তু সেজন্যে কি তারা কোনো রাজনৈতিক ব্যানারের তোয়াক্কা করেছে? তবে আজ কেন তাদের সাংগঠনিক রাজনীতির প্রয়োজন? অমিত সাহার ভারতে অবস্থান করা মা-বাবা এখনো জানেন না তাঁদের ছেলের অবস্থা। আকাশের ভ্যানচালক বাবা ছেলেকে বলেছিলেন, বাবা রাজনীতিতে জড়াস না। কোনো পিতা যেমন চান না তাঁর সন্তানের পরিণতি হোক আবরারের মত, তেমনি সে আকাশ হোক এটাও তো চান না! মাথায় হাত বুলিয়ে অশ্রুসিক্ত চোখে যে ছেলেকে মা উচ্চশিক্ষায় পাঠিয়েছিলেন, সে হাসতে হাসতে খুন করবে স্বপ্নেও কি ভেবেছিলেন! যে রাজনীতি শিক্ষালয়ে জন্ম দিচ্ছে আকাশ থেকে আবরার - সেই ছাত্ররাজনীতি এখন বন্ধ হওয়াই প্রয়োজন।
একটু ছেলেমানুষী করতে মন চাইলো। সবটা পূরণ করার পর মনে হলো আসলেই বয়স হয়েছে আমার। ১.প্রিয় গন্ধ? - সোঁদা মাটির ঘ্রাণ। ২.শেষ কান্না? - আবেগের কোন ইস্টিশন নাই, গতকালও কেঁদেছি। ৩.প্রিয় ফুল? - গাঁদা বাদে আর সব ফুলই ভালো লাগে। ৪.প্রিয় জীব? - মানুষের বাচ্চা। ৫.কি রকম গান শুনতে পছন্দ করো? - শোনা হয় না, তবে পুরনো দিনের বাংলা ও হিন্দি গান এখনো কানকে আরাম দেয়। ৬.প্রিয় টিভি শো? - টিভি দেখা হয় না। ৭. প্রিয় মানুষ? - আম্মা। ৮. প্রিয় খাদ্য? - ডাল - ভাত - ভর্তা আর কাগজি লেবু। ৯.প্রিয় বই? - অসংখ্য। ভাব নেওয়ার জন্য সুনীলের ট্রিলজির নাম নেওয়া যায়। ১০.বিয়ার না ওয়াইন? - চা। ১১.রাতচরা না ভোরে ওঠার দলে? - পেঁচা গোত্রীয়। ১২. সপ্তাহের ভালো দিন? - যেদিন বাচ্চারা ভালো থাকে ও তাদের বাবা সাথে থাকে। ১৩. প্রিয় ঋতু? - ঝুম বর্ষা (বাইরে কোনো কাজ না থাকলে)। ১৪. প্রিয় জায়গা? - আমার বিশ্ববিদ্যালয়। ১৫. সদাই হারাই? - চাপা এবং বাস্তববাদী মানুষ, হারাই টারাই না। ১৬.স্কুলে ফিরে যাবে? - নাহ, পারলে বিশ্ববিদ্যালয় জীবনে ফিরে যাবো বারবার। ১৭.কাকে চ্যালেঞ্জ করবে? - করবো না। ১৮.জীবনের অপূর্ণ আশা? - নাই, জীবনে যখন যা পাবার আল্লাহ জুটিয়ে দিয়েছেন। ১৯. একদিন সম্ভব হলে... - দেশে বিদেশে ঘুরতে যাবো। ২০. যার মস্তিষ্ক দেখে ঈর্ষা হয়? - নিজের দৌড় কদ্দুর ভালোমত জানি, তাই অন্যকে ঈর্ষা করার বোকামী করি না। ২১. ভালবাসা? - বই, পরিবার। ২২.প্রিয় রঙ? - নীল। ২৩.প্রিয় মুভি? - অনেক, আলাদা করে কোনো নাম মনে পড়ছে না। ২৪.দিনের প্রিয় সময়? - ভোর। ২৫.মানুষের কোন গুনটি কাছে টানে? - আন্তরিকতা। ২৬.পরিবারের পর কাউকে বিশ্বাস করা সম্ভব হয়েছে? - অনেক। ২৭.মৃত্যুর কথা মনে হয়? - হওয়াই তো উচিত, জীবন আর কয়দিনের? ২৮.প্যাশন - বই পড়া। ২৯.কাউকে ভালোবাসো কিন্তু বলা সম্ভব হয়নি? - যাকে ভালোবেসেছি, মনের কথা ব্যক্ত করেছি। ৩০.জীবন নিয়ে চাওয়া-পাওয়া? - ভালোই তো যাচ্ছে আলহামদুলিল্লাহ। কেবল নিজের কিছু একান্ত সময়ের জন্য মাঝে মাঝে হাহাকার বোধ হয়। ৩১.সাদা মেঘ নাকি নীলাকাশ? - ঘন কালো মেঘ। ৩২.আত্মহত্যা করার ইচ্ছা - কখনোই না, জীবন অনেক দামী। ৩৩.আমার যখন মনটা খারাপ হয় - চুপচাপ হয়ে যাই। ৩৪. প্রিয় অভ্যাস? - বই পড়া। ৩৫.কোন কিছু নিয়ে আফসোস? - মা'কে যত কষ্ট দিয়েছি। ৩৬.জীবন নিয়ে নিজেকে দশ এর মধ্যে? - জীবনের শেষ হোক, রেটিংটা তো পেয়েই যাবো।
#রকমারি_রিভিউ_প্রতিযোগ_সেপ্টেম্বর উঁচু পাঁচিল আর লোহার গেট দিয়ে ঘেরা দোতালা দালানটা সাক্ষ্য দিচ্ছে অনেক বঞ্চনা আর পাপের। 'আকন্দ বাড়ি' নাম ধারণ করলেও, গা থেকে 'শ্রীলেখা ভবন' পরিচয় মুছে ফেলতে পারেনি। শ্রীমতী শ্রীলেখা চক্রবর্তীর ছেলেরা এই বাড়ি পানির দরে করিম আকন্দের কাছে বিক্রি করে ওপারে চলে গিয়েছিলেন। শুধু ছোট ছেলে অনিমেষ চক্রবর্তী দেশমাতৃকাকে ছেড়ে গেলেন না, বাড়ির পেছনের অংশে এখনো তার বসবাস। আকন্দ বাড়ির প্রধান করিম আকন্দকে নিয়ে শহরে অনেক গুজব, পুরোনো কুখ্যাতি। প্রৌঢ়বয়সী মানুষটাকে দেখলে লোকজন সালাম দেয় ঠিকই, কিন্তু তা যতটা না শ্রদ্ধায়, তারচাইতে বেশী ভয়ে। তার দুই ভাই এবং পুত্র-কন্যা নিয়ে গঠিত বিশাল যৌথ পরিবারটি শহরের রাজনীতি থেকে ব্যবসা - অনেক কিছুই নিয়ন্ত্রণ করে। বৃদ্ধবয়সে করিম আকন্দের স্নেহ সব এসে জড়ো হয়েছে তার পালক-পুত্র কামরুলের জন্য। বেলবটম প্যান্ট, বুকখোলা শার্ট, ঝাঁকড়া চুল আর ঢুলুঢুলু চোখের তরুন কামরুল পারিবারিক ব্যবসা সামলায় দক্ষতার সাথে। দুলাভাই ইউসুফ কামরুলের অধীনে দোকানে বসতে তেমন পছন্দ করে না, তবে প্রায় ঘর-জামাই হওয়ায় নিরুপায় সে। ইউসুফের পিতা জালাল উদ্দিন গ্রামে বদমেজাজি বলে পরিচিত, দ্বিতীয় বিয়ে করার পর প্রথম পক্ষের পুত্র ইউসুফকে প্রায় ত্যাগ করেছে। অনিমেষ চক্রবর্তীর একমাত্র কন্যা অনন্যা চক্রবর্তী। করিম আকন্দের এতো কিছু জেনেও কেন যে মেয়েটা কামরুলকে ভালোবাসে! আর ছোটবেলা থেকে তাকে চোখের সামনে বেড়ে উঠতে দেখা অর্ণব ভেবেছিল, অনন্যা তো আছেই সবসময়! তার উদাসীনতার কারণে কবে যে অনন্যা কামরুলের হয়ে গেল, টের পায়নি। গল্পের শুরু সেদিন, যেদিন দিনেদুপুরে দোকানে এসে কামরুলকে এক মোটরসাইকেল আরোহী গুলি করে গেল। জীবন্মৃত হয়ে টিকে থাকা ছেলেটিকে ঘিরে থমকে গেল কতগুলো জীবন। কামরুলের অনুপস্থিতি অনেকের জন্যই লাভজনক, মাথা চাড়া দিল সেই সব সুযোগসন্ধানী সাপেরা। তবে এই গল্পটা খুনের নয়, প্রেমেরও না। এ এক শহরের গল্প, যে শহর লালন করছে কামরুল - অনন্যা - ইউসুফ - অর্ণবের কথা। অথবা গল্পটা সেই ছায়াসময়ের, যে সময় অস্থির কিন্তু অদ্ভুত বিষন্ন। একটা গল্পকে প্রাণবন্ত করে তুলতে হলে, লেখকের নিজের জীবনলব্ধ অভিজ্ঞতার প্রয়োজন হয়। 'ছায়াসময়' উপন্যাসের লেখক গল্প সাজিয়েছেন তার জন্মস্থান ময়মনসিংহ শহরকে কেন্দ্র করে, বইটি উৎসর্গও করেছেন প্রিয় শহরকে। লেখকের বর্ণনায় শহরটি হয়ে উঠেছিল মায়াময়। 'আকন্দ বাড়ি'র দোতালার জানালা দিয়ে তাকিয়ে থাকা অন্তঃপুরবাসিনীরা, আর উঠোনে সকলে মাঝখানে আসীন কর্তা করিম আকন্দের বর্ণনা ভীষণরকম জীবন্ত। অর্ণব আর তপন - দুই ভাইয়ের ফেলে যাওয়া শহরের জন্য টান পাঠকের মনেও মায়ার সঞ্চার করার মতো। পটভূমিতে এসেছে আশির দশকের অস্থির সময়, যখন রাজনৈতিক পট পরিবর্তনের পাশাপাশি বদলে যাচ্ছে মানুষগুলোও, দ্রুত বাড়ছে পরস্পর অবিশ্বাস, ধর্মীয় অসহিষ্ণুতা। সেই পরিচিত সুর কেটে যাওয়ার প্রভাব পড়েছে চরিত্রগুলোতেও। শুরু থেকেই কামরুল কোমায়, কিন্তু সবকিছু তাকে ঘিরেই আবর্তিত। অনন্যার ভালোবাসা, করিম - জেবুন্নেসার পুত্রস্নেহ, অর্ণবের বিতৃষ্ণা আর ইউসুফের টপকে যাওয়ার আকাঙ্ক্ষা কামরুলকে বাঁচিয়ে রেখেছে পুরো গল্পে। করিম আকন্দের চরিত্রটি পাঠক ঘৃণা করতে গিয়েও ভালোবাসতে বাধ্য হবেন। ইউসুফকে নিয়েও দোলাচলে থাকতে হয়। মূল চরিত্রগুলোর পাশাপাশি আততায়ীর খোঁজে ঘুরতে থাকা ওসি আমিনউদ্দিন, বখে যাওয়া ছেলে রহমান, ডাকাত কোহিনূর, রাতেরবেলা ঘোর লাগা বাঁশি বাজানো রাজনীতিবিদ কাশেম আলী, শেকড়ের টানে ফেরা তপন, ইউসুফের স্ত্রী আমিনা - একেকটি চরিত্রকে খুব বাস্তব মনে হয়। কোনো মানুষকেই একেবারে বাঁধাধরা ছকে ফেলে দেওয়া যায় না, বরং ভালোমন্দ মিলিয়ে প্রচন্ড অনিশ্চিত প্রতিটি মানুষ - এটা লেখক ফুটিয়ে তুলেছেন সুচারুভাবে। বইয়ের প্রচ্ছদটি মানানসই। মুদ্রনজনিত ভুল অবশ্য খুব বেশি ছিল। তবুও, অনেক দিন পর একটি বই পড়ে অন্তরে হাহাকার ছেয়ে গেল। ছায়াসময়ের বিষন্নতায় সার্থকতার সাথে ডুবিয়ে দিলেন লেখক।
#রকমারি_রিভিউ_প্রতিযোগ_সেপ্টেম্বর পাঠকরা হয়তো জেনে গেছেন, খ্যাত নামা থ্রিলার লেখক ইমন মুস্তাফিজ আত্মহত্যা করেছেন। এর ক'দিন আগে, নিজ অফিসে খুন হয়েছিলেন প্রকাশক ও প্রাবন্ধিক কায়সার আবেদীন। চিত্রনাট্যকার সৈকত সারওয়ারেরও লাশ পাওয়া গেছে, তার বাসাতেই। আরো অনেকেই খুন হয়েছেন, হচ্ছেন। থমথমে হয়ে উঠেছে বইপাড়া। এলোপাতাড়ি মৃত্যুগুলো একে একে জোড়া লাগতে শুরু করেছে। ভিক্টিম সকলেই লেখালেখির সাথে জড়িত। খুন করা হচ্ছে বীভৎসভাবে, কলম দিয়ে খুঁচিয়ে! লেখকরা যে কলমের খোঁচায় কল্পনার চরিত্রদের হত্যা করেন, সেই কলমই তাদের মারণাস্ত্র হয়ে দাঁড়িয়েছে। লাশের পাশে পাওয়া যাচ্ছে চিরকুট 'পাছাখানার ভূতকে ঘাঁটিও না'! প্রেসের টাইপিস্ট সুকান্ত। আরেকটি গোপন পরিচয় আছে তার, টাকার বিনিময়ে অন্যের হয়ে বই লিখে দেয়। তার সাদাসিধে জীবনটা আর নিস্তরঙ্গ রইলো না, যখন পাছাখানার ভূতের ছায়া পড়লো প্রেসপাড়াতেও। মৃত্যুর গন্ধ প্রকট চারপাশে, হন্যে হয়ে সুকান্ত পালিয়ে বেড়াচ্ছে শহরের এ প্রান্ত থেকে ও প্রান্তে। ডিটেকটিভ ব্রাঞ্চের সিনিয়র এজেন্ট আমানুল্লাহ আমান তার চার জুনিয়রকে নিয়ে ঘুরে ফিরছেন অকুস্থলে। সাথে আছেন শখের ক্রিমিনোলজিস্ট জয়েনুদ্দিন। জয়েনুদ্দিন তার অসাধারণ পর্যবেক্ষণ ক্ষমতা দিয়ে শার্লক হোমসকেও হার মানান, বলে দিতে পারেন খুনটা কীভাবে হয়েছিলো, খুনের সম্ভাব্য অস্ত্র, খুনীর মনোভাব-সহ আরো অনেক কিছুই। তবু একের পর এক খুন হয়েই যাচ্ছে। অসহায় বোধ করছেন আমানুল্লাহ আমান। একটি এনক্রিপ্টেড পেনড্রাইভ, একজন ভূত লেখক, নিষিদ্ধ বই, হারানো বই বিক্রেতা, রক্তমাখা কলম, পুরনো গির্জা আর... শব্দযাত্রা লেখক সংঘ - সবকিছু কেমন ঘোলাটে করে তুলেছে পরিস্থিতি। উন্মোচিত হতে যাচ্ছে লেখক সমাজের কালো অন্ধকার পর্দা। পড়লাম জুবায়ের আলমের মার্ডার মিস্ট্রি থ্রিলার 'শব্দযাত্রা লেখক সংঘ'। এটি লেখকের দ্বিতীয় উপন্যাস, প্রকাশ পেয়েছে বুক স্ট্রিট থেকে। লেখকের লেখায় কিছু কিছু অংশে খুবই চমৎকার, আবার কোথাও কোথাও বেশ অপরিপক্ক। প্রবাদের ভুল ব্যবহার, সম্বোধনের গোলমাল, যতিচিহ্নের ভুল, অসম্পুর্ণ বাক্যগঠন আর প্রচুর ছাপার সত্ত্বেও - বইটি গোগ্রাসে গিলে ফেলা যায়। তার কারণ, অসাধারণ প্লট। লেখক যে জটিল গল্পটি ফেঁদেছেন, সেজন্যই কেবল তৃপ্তি নিয়ে বইটি পড়লাম। বাংলা সাহিত্যে থ্রিলার এখন পাঠকপ্রিয় ধারা, তারমধ্যে অনেকেই ঝুঁকছেন ইতিহাস নির্ভর থ্রিলার রচনায়, যা কিছুটা হলেও একঘেয়ে হতে শুরু করেছে। জুবায়ের আলম সেই গতানুগতিক পথে হাঁটেননি। লেখক এবং বইয়ের জগত নিয়ে সম্পূর্ণ ভিন্নধর্মী গল্প উপস্থাপন করেছেন। প্রথম পাতা থেকেই পাঠককে একেবারে বইয়ের সাথে আটকে ফেলার ক্ষমতা রাখেন লেখক। হত্যারহস্য তো, হত্যাকাণ্ড দিয়েই গল্প শুরু৷ তারপর থেকেই পাঠক দৌড়ের ওপর থাকবেন, দম ফেলার সময় পাবেন না। ছোট ছোট বর্ণনাগুলোও লেখক যত্নের সাথে খুঁটিনাটি উল্লেখ করে করেছেন, যেটার কারণে দৃশ্যগুলো জীবন্ত হয়ে উঠেছিল। পুরো গল্পে বৃষ্টি ভেজা, পুরোনো, থমথমে একটা ভূতুড়ে আবহ ফুটিয়ে তুলতে চেয়েছেন লেখক, এবং সেটা খুব সার্থকতার সাথে করেছেন। হবিগঞ্জের হাওরের মাঝে দ্বীপ আর গোরস্তানের ঝড়ের অংশটি অনেকদিন মনে দাগ কেটে থাকবে। মনে থাকবে মুনশী মোয়াল্লেমের চরিত্রটিও। প্রচ্ছদ এবং পরিবেশনা নিয়ে আলাদা করে বলতেই হয়। বুক স্ট্রিট থেকে প্রকাশ পাওয়া অন্য কোনো বই হাতে পাইনি এর আগে, এটা পেয়ে মুগ্ধ হলাম। বাঁধাই এবং পাতার মান সন্তুষ্টিকে ছাপিয়ে গেছে। প্রচ্ছদটিও বইয়ের আবহের সাথে দারুণ মানিয়ে গেছে। থ্রিলারপ্রেমী পাঠকরা এই বইটি না পড়লে একটা বড়সড় আফসোসের কারণ পাঠক-জীবনে থেকে যাবে বলেই মনে হয়। আমি নিজেও আফসোস করেছি এতো দেরীতে পড়ায়। দুঃখের কথা, বইটি নিয়ে আলোচনা খুবই কম দেখেছি। এরকম পূর্ণাঙ্গ একটি থ্রিলার আরো অনেক বেশী প্রচারণা পাওয়া দরকার ছিল। বই রেটিং করা আমার ব্যক্তিগত ভাবে পছন্দনীয় নয়। মুদ্রন আর বানানের ভুলগুলো না থাকলে 'শব্দযাত্রা লেখক সংঘ'কে আমি দু'হাত ভরে হাজার তারা দিতাম। 
#রকমারি_রিভিউ_প্রতিযোগ_আগস্ট আজ রাত এগারোটায় একটা খুন হতে যাচ্ছে। খুন হবেন সিলেটের চা বাগানের মালিক, আব্দুর রহমান সাহেব । অগাধ সম্পত্তি তাঁর, কিন্তু পক্ষাঘাতে দিন কাটছে বিছানায়। স্ত্রী গত হওয়ার পর মাদকাসক্ত কন্যা রিয়া আর নিরুদ্দেশ পুত্র রোমেল তাঁকে শান্তি দিতে পারেনি। চা বাগানের চিকিৎসক আশিক সরোয়ার। চরম বিপদের সময় তাকে উদ্ধার করে এনে এই চাকরিটা দিয়েছিলেন রহমান সাহেব। বাগানের কুলিদের মধ্যেও রহমান সাহেব জনপ্রিয়। অন্য মালিকদের মতো অমানবিক আচরণ করেন না, কুলিদের বাড়তি সুযোগ সুবিধার দিকে নজর রাখেন। এহেন ত্রানকর্তার কেন আজ অন্তিম মূহুর্ত উপস্থিত? মানুষের লোভ, জিঘাংসা আর স্বার্থপরতার শিকার কি হতেই হবে তাকে? পছন্দের লেখকদের সব বই পড়ে ফেলার একটা বাতিক আছে আমার। মোঃ ফুয়াদ আল ফিদাহ'র অনুবাদ পড়ে তাঁর লেখনীর প্রতি আস্থা ছিল আগেই। পরবর্তীতে 'নীল নক্সা' আর 'চন্দ্রাহত' মৌলিক উপন্যাস দুটি তাঁর অসাধারণ গল্প বলার জাদুতে আমাকে মন্ত্রমুগ্ধ করেছে। তারপরই রকমারিতে হানা দিলাম, লেখকের কোনো লেখা বাদ দেওয়া যাবে না! সেই ধারাবাহিকতায় পড়লাম মোঃ ফুয়াদ আল ফিদাহ'র প্রথম মৌলিক থ্রিলার 'রাত এগারটা'। 'রাত এগারটা'কে উপন্যাস না বলে, ছোট গল্প আর উপন্যাসের মাঝামাঝি উপন্যাসিকা বলা যায়। লেখক কোনো অতিরিক্ত বর্ণনা রাখতে চাননি, তাই গল্পটি ছোট হলেও টানটান। গল্প বলা হয়েছে উত্তম পুরুষে। মূলত ডাক্তার আশিক আর রহমান-তনয়া রিয়ার বয়ানে পুরো কাহিনীটি পাঠক জানতে পারবেন। গল্প শুরুই হয়েছে খুনের ছক দিয়ে, প্ল্যানিং ও পটভূমি জানার মধ্য দিয়ে চরিত্রগুলো রূপ বদলাবে বারবার। কার কী উদ্দেশ্য বুঝে উঠতে উঠতেই গল্প ক্লাইম্যাক্সে মোড় নিবে। তবে পুরো মাস্টার প্ল্যানের কিছু ধাপ মনে হলো কাকতালের উপর ছেড়ে দেওয়া হয়েছে। লেখকের কলম যে শানিয়ে উঠবে পরবর্তীতে, তার আভাস মিলেছে প্রথম উপন্যাসেই। লেখনী ও ভাষা যথেষ্ট সাবলীল। চিকিৎসা বিজ্ঞানের বিভিন্ন টার্ম ব্যবহার করা হয়েছে গল্পে, সেগুলো বুঝিয়ে দেওয়া হয়েছে সহজ করে। বইয়ের শুরুতে চিকিৎসকদের শপথ সংযোজন করাটা অর্থবহ ছিল। বইটি কেনার সময় লেখকের পরিচয়ের পাশাপাশি, আরেকটা আকর্ষণ ছিল সিলেটের চা বাগান। অল্প করে হলেও, বাগানের মায়াময় পরিবেশ ও কুলিদের অমানবিক জীবনের একটা চিত্র পাওয়া যায় বইয়ে। উপন্যাসিকার শেষে কিছু প্রশ্নের উত্তর মিললো না বলে মনে হয়েছে। রহমান সাহেবকে রিয়া যেভাবে উপস্থাপন করেছে, সেটাই সত্যি কিনা বিভ্রান্ত ছিলাম। আসলাম চরিত্রটির ব্যাপারে পাঠক জানবেন কেবল রিয়ার বয়ানে, তার কতটা বিশ্বাসযোগ্য কে জানে! রোমেলের পরিণতি নিয়েও আশিক ও রিয়ার মধ্যে বিভ্রান্তি ছিল। রোমেলের কী হয়েছে নিশ্চিত ভাবে না জেনে তো সম্পত্তির বাটোয়ারা করা সম্ভব নয়। তবে এগুলোর উত্তর না পাওয়াটা কিছুটা আমার কাছে লেখকের মুন্সিয়ানাই মনে হয়েছে। সব সমাধান পেতে চাইলে গল্পটি অহেতুক দীর্ঘ হয়ে যেত। প্রচ্ছদ খুব একটা প্রাসঙ্গিক মনে হয়নি। বাঁধাই ভালো হলেও, মাত্র ১০৭ পৃষ্ঠার খসখসে পাতার একটি বইয়ের মূল্য কেন ১৬০ টাকা ধার্য করা হলো বুঝলাম না। আদী প্রকাশনের কর্ণধাররা ভালো বলতে পারবেন। প্রিয় লেখকের পরবর্তী নতুন বই হাতে পাওয়ার অপেক্ষায় রইলাম। 
#রকমারি_রিভিউ_প্রতিযোগ_আগস্ট অভিমন্যু। অর্জুনের পুত্র, কৃষ্ণের ভাগনে। কুরুক্ষেত্রের যুদ্ধে দ্রোণাচার্যের চক্রবুহ্য ভেদ করে, বীরের মতো একাই লড়াই করেছিলেন অভিমন্যু। কিন্তু চক্রবুহ্য থেকে ফিরে যাওয়ার উপায় জানা ছিলো না তার। একের পর এক কুরুসেনাকে ঘায়েল করে, কুরু মহারথীদের একত্রিত হামলায় অসংখ্য তীর শরীরে নিয়ে মারা গেলেন অভিমন্যু। মহাভারতের এই বীরকে কলিযুগে ফিরিয়ে এনেছেন লেখক দিবাকর দাস, তার 'অভিমন্যু' উপন্যাসে। বাংলাদেশের গ্রামের সাধারণ এক কিশোর রবিউল, সকলে ডাকে 'রবি' বলে। বন্ধুদের সাথে হালকা নেশাভাঙ্গ, প্রেমিকা সখীকে নিয়ে সুখী ভাবনা, আর কম বয়সের গরম রক্তের কারণে 'বড় হওয়ার' আকাঙ্খা নিয়ে দিন কাটাচ্ছিলো। জীবন বদলে গেল, যখন বাপ - ভাইয়ের সাথে বর্ডার পেরিয়ে ভারত গেলো চোরাই পথে গরু পাচার করতে। বিএসএফের গুলিতে মারা গেল সঙ্গী তিনজন। ভাগ্যের জোরে বেঁচে গেল রবি, কিন্তু কখনো কখনো বেঁচে থাকাটাই অভিশাপ হয়ে দাঁড়ায়। পেটের দায় টেনে নিতে লাগলো তাকে অন্ধকার পিচ্ছিল পথে৷ বাড়ি ফেরার ইচ্ছে থেকেও অনেক বড় লক্ষ্য পেয়ে গেল রবি, যেদিন জানতে পারলো তার স্বজনদের মৃত্যু এক গভীর ষড়যন্ত্রের ফল। বুকের ভেতর জ্বলে উঠলো প্রতিশোধের আগুন। একালের অভিমন্যু রবি'র এবার আর হেরে যাওয়ার উপায় নেই। শত্রুবধ করে চক্রবুহ্য ভেঙ্গে ফিরতেই হবে। 'অভিমন্যু' উপন্যাসটিকে শুধুমাত্র রিভেঞ্জ থ্রিলার বা সামাজিক উপন্যাস - কোনো একটি ধারায় ফেলে দেওয়া চলে না। দুটি ধারারই পর্যাপ্ত উপকরণ নিয়ে গল্পটি গাঁথা হয়েছে। সীমান্তবর্তী মানুষের সামাজিক জীবনের বিশদ বর্ণনার পাশাপাশি অপরাধ জগত এবং প্রতিশোধের একটি জমজমাট গল্পও এখানে পাওয়া যাবে। বাংলাদেশ - ভারতের সীমান্ত সমস্যা নিয়ে এর আগে তেমন পড়া হয়নি। ভারতীয় আর্মির শ্যুট অন সাইট নীতির কারণে, নির্বিচারে মারা পড়ে অনেক বাংলাদেশী। কাঁটাতারের বেড়ার দু'পাশে যাদের বসবাস, তারা এই বেড়াজালের মর্ম বুঝে না। পাসপোর্ট তাদের কাছে অপ্রয়োজনীয়। বৈধ বা অবৈধ - বিভিন্ন তাড়নায় এই বেড়া তাদের প্রতিনিয়ত পার করতেই হয়, আর সেটাই তাদের জীবনের অংশ হয়ে দাঁড়িয়েছে। একে কাজে লাগায় কিছু সুযোগ সন্ধানী, কারন অবৈধ পথে চলতে গিয়ে কেউ মারা গেলে কোনো পক্ষের প্রশাসনের কাছেই সহানুভূতি পাওয়ার আশা নেই। এমনই কিছু সুযোগ-সন্ধানীর কুচক্রের শিকার রবি চরিত্রটি৷ উপন্যাসের শুরুতে যে ছিল সতেরো বছর বয়সী চঞ্চল চিত্তের এক কিশোর। বিধাতা তাকে ঠিকমতো প্রস্তুত হওয়ার সুযোগ না দিয়েই কঠিন থেকে কঠিনতর পরীক্ষায় ফেলে দেন। রবির মধ্যেও সেই কাঠিন্য বিস্তৃত হয়। সখীর ভীরু প্রেমিক পরিনত হয় ঠান্ডা মাথার খুনিতে। রবির চরিত্রের এই পরিবর্তন লেখক ঘটিয়েছেন সুচারুভাবে। গল্পের মূল চরিত্র রবি হলেও, তাকে ছাপিয়ে নায়ক হয়ে উঠেছিল বীরুদা৷ বীরুদা সেইসব মানুষদের একজন, যাদের কর্ম শুরু হয় আঁধার নামার পর। বর্ডারের অন্ধকার জগতে যা কিছু ঘটে, তার প্রায় সবকিছুতেই জড়িয়ে আছে বুদ্ধিমান এই লোকটি। তাই বলে সে একেবারে মানবিক নীতিবিবর্জিত নয়। সন্ত্রাস তার লেবাস হলেও, অন্তরে বীরু একজন দার্শনিক। আরেকটি ভালো লাগার মতো গুরুত্বপূর্ণ চরিত্র 'নন্দকুমার।' তার সরলতা আর বন্ধুর প্রতি ভালোবাসা মনে দাগ কাটার পর। নিতাই, অমল বোস এবং ক্যাপ্টেন নিখিলের চরিত্রও লেখক তৈরী করেছেন যত্নের সাথে৷ লাশের গালে পোড়া সিগারেট চেপে ধরে মুখাগ্নি করার দাবি করা, নিরস্ত্র মানুষদের হত্যা করার পর অধীনস্থদের 'শুট টু কিল'র পাঠ দেওয়া পাঠকের মনে সফলভাবে নিখিলের প্রতি ঘৃণার উদ্রেক ঘটাবে। উপন্যাসটি শুরুতে একটু অনীহা নিয়ে পড়লেও, কিছুটা এগোনোর পর আপনাতেই পাঠককে টানবে। প্রতিশোধ নেওয়ার পরিকল্পনা, প্রতিশোধ গ্রহণ এবং টিকে থাকার সংগ্রাম চিত্তাকর্ষক ছিলো। যদিও কাহিনী থেকে কিছুটা মেদ ঝেড়ে ফেলা সম্ভব ছিল। কেবল পড়তে গিয়ে থমকে যাচ্ছিলাম বারবার, বর্ণনায় ধারাবাহিকতার অভাবে। লেখক একবার বলছেন নন্দু ভারী নিঃশ্বাস ফেলে ঘুমাচ্ছে, পরের পাতাতেই জানাচ্ছেন সে আদতে জেগেই আছে! কিছু কিছু ক্ষেত্রে গল্পটি একটু ছেলেমানুষী পর্যায়ের, পিকনিক স্পটে দড়ি টেনে গাছ নাড়ানো পড়ে মনে হচ্ছিলো মুহম্মদ জাফর ইকবালের কোনো কিশোর উপন্যাস পড়ছি। সেগুলো রবির কিশোর মনের সাথে তাল মেলাতেই হয়তো এভাবে উপস্থাপন করা। রবির সতেরো বছরের তুলনায় তার চরিত্রটিকে দিয়ে লেখক অনেক অসাধ্য কাজও করিয়ে নিয়েছেন, যার কতকটা ঠিক যুক্তিগ্রাহ্য মনে হয়নি। সজল চৌধুরীর করা প্রচ্ছদটি চমৎকার। ছাপা এবং বানানে গোলমাল ছিলো, সমোচ্চারিত শব্দের ব্যবহারে বেশ বিভ্রান্তি লক্ষ করার মতো। লেখকের প্রাঞ্জল লেখনী এসব সমস্যাকে এড়িয়ে যেতে অনেকটা সাহায্য করেছে। সবমিলিয়ে 'অভিমন্যু' উপন্যাসটি ভালো লাগার মতো, তবে আরো ভালো হওয়ার অনেকটাই সুযোগ ছিল।
#রকমারি_রিভিউ_প্রতিযোগ_আগস্ট ঝোঁকের মাথায় একটা খুন করে ফেলেছেন? আত্মসমর্পণ করতে পারেন, অথবা চেপে যেতে পারেন! কোনটা করবেন? আপনি যাকে ভালোবাসেন, সে ভয়ংকর বিপদে পড়েছে? ভালোবাসার মানুষকে বাঁচানোর জন্য কতটা মরিয়া হতে পারবেন আপনি? 'একটা সমস্যার সমাধান নিজে বের করা কঠিন, নাকি সেই সমস্যাটার ইতোমধ্যে করা সমাধানটা ঠিক আছে কিনা সেটা যাচাই করা বেশী কঠিন?' এই প্রশ্নের উপর ভিত্তি করে লেখা হয়েছে 'দ্য ডিভোশন অফ সাসপেক্ট এক্স' উপন্যাসটি। স্বামীর সাথে ছাড়াছাড়ির পর, ইয়াসুকো তার মেয়েকে নিয়ে ভালোই ছিল। কিন্তু নেশায় মত্ত প্রাক্তন স্বামী টোগাশির উপদ্রব শুরু হলো নিস্তরঙ্গ জীবনে, টাকা চাই তার। ঘটনাচক্রে খুন হয়ে গেল টোগাশি। পাশের ফ্ল্যাটের নিরীহ গণিতের শিক্ষক ইশিগামি সাহায্যের হাত বাড়িয়ে দিল। গণিতের ফর্মূলার মতোই সাজানো ছকের সমাধান গোয়েন্দা পুলিশ কুশানাগির মগজে কুলোয় না, যদি না সাহায্য পায় 'ডিটেকটিভ গ্যালিলিও' খ্যাত পদার্থের অধ্যাপক মানাবু ইউকাওয়া'র। চললো বুদ্ধির খেলা। জাপানি থ্রিলার লেখক কিয়েগো হিগাশিনো'র ডিটেকটিভ গ্যালিলিও সিরিজের তৃতীয় বই এই 'ব্রেইন নট মিস্ট্রি' উপন্যাসটি। গল্পটা সম্পর্কে যত কম বলা যায় তত-ই ভালো, কারণ এই অত্যন্ত প্যাঁচালো কাহিনীর গোলকধাঁধায় পাঠক একবার ঢুকে পড়লে নিজেই বের হওয়ার পথ খুঁজতে থাকবেন। শুরুতে গল্পটা ছিল সাধারণ এক খুনের ঘটনা; কে খুনী, কিভাবে খুন হয়েছে - সবই পাঠক জানেন। কিন্তু মাস্টারমাইন্ড ইশিগামির জাদুতে, সেটা অসাধারণ হয়ে উঠলো। ঘোল খাইয়ে ছাড়লো গোটা পুলিশ ডিপার্টমেন্টকে, সেইসাথে পাঠকদেরও। এই দাবা খেলায় সব চরিত্র-ই সমানতালে ভূমিকা রেখে গেছে, কেউ জেনেশুনে, কেউ স্রেফ ঘুঁটি হয়ে। গোয়েন্দা সহকারী কিশিতানি, মি. কুগো, সায়াকো ও তার স্বামী, মিশাতো - প্রতিটি চরিত্র শক্তিশালী ও প্রয়োজনীয়। ইশিগামি আর ইউকাওয়ার চরিত্রগুলো আশ্চর্যরকম ভালো লাগার মতো। গল্পের শেষে এসে পাঠকের মনে দুজনের জন্যই একরকম খারাপ লাগা তৈরী হয়। দুই সমান মেধাবী পুরোনো বন্ধু, তারা ঠিক একে অন্যের প্রতিপক্ষও না, কিন্তু না চেয়েও সত্য আর মিথ্যার প্রশ্নে দুজনে মুখোমুখি হতে বাধ্য। বাতিঘর প্রকাশনীর বইটিতে এ দফায় ছাপার ভুল খুবই কম হলেও, বাঁধাইয়ের অবস্থা বেশ করুণ। ডিলানের করা প্রচ্ছদটির আগের মুদ্রনে সুন্দর ছিল, নতুনটা বিশেষ ভালো লাগলো না। জাপানি থ্রিলার পড়তে গিয়ে অনেক পাঠক পাত্র-পাত্রীদের ও স্থানের নাম মনে রাখতে সমস্যায় পড়েন। তবে গল্পে একবার ঢুকে গেলে এসব আর অসুবিধা হয় না বলেই আমি মনে করি৷ পাশাপাশি অনুবাদক সালমান হক উপন্যাসটির প্রতি পুরোপুরি সুবিচার করেছেন তার সাবলীল অনুবাদ দিয়ে। 'ডিটেক্টিভ গ্যালিলিও'র আরো গল্প তিনি আমাদের জন্য অনুবাদ করবেন এই আশা থাকলো।
#রকমারি_রিভিউ_প্রতিযোগ_আগস্ট কালোবাবুর নামে সাত সাতটা খুনের মামলা রয়েছে। লোকটা ডেঞ্জার বলে ডেঞ্জার, অ্যাঙ্গার বলে অ্যাঙ্গার! খেপলেই রক্তগঙ্গা বইয়ে দেয়। কালোবাবুর প্রতিদ্বন্দ্বী ল্যাংড়া গেনু আর ফুটু সর্দারও কম যায় না, কানু দারোগা এদের যেন সর্পাঘাতে মৃত্যু হয়ে যায় সেজন্য দুটো পাঁঠা মানত করে রেখেছেন। তো এতো এলেমদার মানুষরা সব খেপে উঠেছে জাদুকর মদন তপাদারের পুরনো ছেঁড়া স্যুটকেসের জন্যে। বাক্সটা কোথায়? মন্টুরাম সিংহের কাছে। প্রতিদিন বাক্স খুলে দেখে মন্টুরাম, তবু ফেলনা জিনিসগুলোর মধ্যে কী যে এতো লোক খুঁজে বেড়াচ্ছে বুঝে পায় না। মন্টুরামের আলমারি থেকে একদিন হামা দিয়ে বেড়িয়ে এল এক চোর। সে-ও নাকি মদন তপাদারের জাদুর বাক্স খুঁজছে। লোকে বলে চৈতন্যপুরের রাজবাড়িতে নাকি সকলের জন্য দ্বার অবারিত। কথাটা খুব ভুল নয়, সিংহদুয়ারের অর্ধেকটাই যে ভেঙ্গে পড়েছে! রাজবাড়ির আগের ঠাঁটবাট না রইলেও, রাজা হরিশ্চন্দ্র এখনো জীবিত। ছেঁড়া জরির পোশাক পরে মাঝে মধ্যে আগাছায় ভরা বাগানে হাঁটাহাঁটি করেন তিনি। রাজবাড়িতে রাজামশায় আর পুরনো কর্মচারী সহ মোটে ছয়টি জীবিত প্রাণীর বাস, তবে বাতাসে ফিসফিস আর গুজগুজানির কমতি নেই। হরিশ্চন্দ্রের পিসিরা দেড়শো বছর আগে দেহ রেখেছেন, কিন্তু ওঁদের দাপটে কারো তিনতলায় যাবার জো নেই। মাঝরাত্তিরে হরিশ্চন্দ্র এর শোবার ঘরে কে জানি ট্র্যাপিজের খেলাও দেখিয়ে যায়। গত রাজারাও অনেকে এখনো নশ্বর দুনিয়ার মায়া কাটাতে পারেননি। হরিশ্চন্দ্রের রাজবাড়িতে একদিন আশ্রয় নিলে এক ছোকরা, নাম হিরু। পিছে তার কালোবাবু লেগেছে। ছোকরারও একটা মতলব যে আছে রাজা নিশ্চিত, তা ভালো না মন্দ কে জানে! তারও কি সেই বাক্সটাই চাই? গরীব ম্যাজিশিয়ান মদন তপাদারের জাদু দেখানোর বাক্সে কী এমন আছে? চোর-ডাকাত, রাজবাড়ি, ভূত আর আজব বাক্সের কথা শুনে অনেকেই নিশ্চয়ই বুঝে গিয়েছেন যে গল্পটা অদ্ভুতুড়ে। সিরিজের মার্কামারা সব কিছুই এই গল্পেও আছে, তবে আগের সেই স্বাদটা ঠিক জমে উঠেনি। শীর্ষেন্দু এখনো অদ্ভুতুড়ে লিখে যাচ্ছেন, তবে বৈচিত্র্য হারিয়ে গিয়েছে। সেই যে পাগলা সাহেবের কবর, ষোলো নম্বর ফটিক ঘোষ বা বনির মতো ভিন্ন ভিন্ন দুর্দান্ত কাহিনী, ওরকম আর পাই না। গল্পগুলো এখন যেন সব নতুন বোতলে পুরনো মদ। রাজার তিন পিসির কথা পড়তে গিয়ে হাসিরাশি মাসি, কাশীবাসি মাসি, আর হাসিখুশি মাসির কথা মনে পড়ছিল বারবার, চোর সুধীর গায়েন আর বটগাছের বুড়োর চোরের মহিমার আলাপও পড়তে গিয়ে মনে হচ্ছিলো এই একই কথা আগে কতোবারই না পড়েছি! তা সত্বেও, অদ্ভুতুড়ে পড়ে কখনো পাঠকরা হতাশ হবেন না। শীর্ষেন্দু প্রতিটি গল্পই এমন ভাবে হাসি-মজা আর রহস্যের মোড়কে উপস্থাপন করেন যে, বইটি হাতে নিলে ছেলে-বুড়ো সকলের কিছুটা চমৎকার সময় কাটতে বাধ্য।
#রকমারি_রিভিউ_প্রতিযোগ_আগস্ট 'অর্থশাস্ত্র' কে লিখেছিলেন? মৌর্য যুগের পন্ডিত চাণক্য। না, বিসিএসের ক্লাস নিচ্ছি না, এ উত্তর তো সকলেরই জানা। তবে যা জানা নেই, তা হলো - এছাড়াও চাণক্য আরেকটি গ্রন্থ লিখেছিলেন। সেটা ছিল যুদ্ধ জয়ের জ্ঞান - যুদ্ধশাস্ত্র। এই গ্রন্থ যার তার হাতে তুলে দিলে ফলাফল ভয়ঙ্কর হতে পারে, জানতেন তিনি। তাই রাজা বিন্দুসারের চাওয়া সত্বেও যুদ্ধশাস্ত্র লুকিয়ে রেখেছিলেন চাণক্য, উত্তরাধিকার মনোনীত করলেন বিন্দুসারের শত পুত্রের এক পুত্র অশোক'কে। বয়সকালে রাজা অশোক যুদ্ধশাস্ত্রকে কাজে লাগিয়ে কলিঙ্গের যুদ্ধ তো জিতলেন, কিন্তু সেই যুদ্ধে লাশের মিছিল দেখে চাণক্যের দেওয়া জ্ঞানের ভয়াবহতাও টের পেলেন৷ বিচক্ষণ অশোক যুদ্ধশাস্ত্রকে লুকিয়ে ফেললেন লোকচক্ষুর অন্তরালে। কিন্তু দুর্ভাগ্য মানবজাতির, আড়াই হাজার বছর পর সেই গ্রন্থ আবারো মানুষের লোভী ছোঁয়া পেল। পাটনায় প্রত্নতাত্ত্বিক খননের সময় পাওয়া গেল পুরনো এক সিন্দুক। ভেতরে থাকা প্রাচীন লিপি পাঠোদ্ধার করে হাত পা ঘামতে শুরু করলো অমিত কুমারের। এই লিপিতে যা বলা আছে, তা কেউ হাতেকলমে কাজে লাগালে পুরো পৃথিবীর ভবিষ্যত বদলে দিতে পারে। সিন্দুকের বিষয়ে ভারতীয় ইন্টেলিজেন্সের সাথে কথা বলার আগেই, মূল দায়িত্বে থাকা ডক্টর রমেশ ভেঙ্কটেশ মারা গেলেন। মৃত্যুটা আপাতদৃষ্টিতে স্বাভাবিক মনে হলেও তা নয়, জানে অমিত। সিন্দুকটা নির্দিষ্ট মানুষের হাতে তুলে না দিলে একই পরিণতি হবে তারও। কোটি টাকার লোভে কাজটা করলো অমিত, দেশের সাথে বিশ্বাসঘাতকতার পুরস্কার পেল হাতেনাতে। যাদের কাছে সিন্দুকটা বিক্রি করলো, তারাই কপালে এঁকে দিলো বুলেটের ছাপ। বিজ্ঞানী ডক্টর লুতফর রহিম গোপনে একটি গবেষনা চালিয়ে যাচ্ছিলেন অনেকদিন ধরেই। কিন্তু এধরণের জটিল গবেষনা একা করা আসলে প্রায় অসম্ভব। ভারতীয় বিজ্ঞানী ডক্টর রামকৃষ্ণ ত্রিবেদীও প্রায় একই রকম গবেষণা চালাচ্ছিলেন নিভৃতে। এদের এক করলো সাঈদ পারভেজ, আন্তর্জাতিক এক সংস্থার হয়ে। তারাই প্রজেক্টের সমস্ত খরচ যোগাবে, ল্যাব - সরঞ্জাম সব পাবেন। বিজ্ঞানী হিসেবে পৃথিবীর খাতায় ছাপ রাখার লোভে রাজি হয়ে গেলেন ডক্টর রহিম। বাংলাদেশের সীমান্তে শুরু হলো নিষিদ্ধ গবেষণা। তার ফলাফল কী হতে পারে? চিন্তাও করেননি ডক্টর লুতফর রহিম। ইন্ডিয়ান টাইমসের প্রতিনিধি পরিচয়ে অর্জুন বিশেষ মিশনে এসেছে বাংলাদেশে। ঢাকায় পা রাখার পর থেকেই তার পিছু নিলো মৃত্যু পরোয়ানা জারি করা ভাড়াটে জল্লাদ। কে যে তাকে তাড়া করছে, কাকে বিশ্বাস করবে - কিছুই বুঝতে পারছে না অর্জুন, মৃত্যুকে বারবার ফাঁকি দিয়ে লক্ষ্যের দিকে এগিয়ে যাচ্ছে। বান্দরবানের দুর্গম পাহাড়ী এলাকায় ঘুরতে গিয়ে ঝামেলায় ফেঁসে গেলো দুই বন্ধু - অয়ন আর সাকিব। কিছু লোক অস্ত্র নিয়ে তাড়া করলো ওদের। পালাতে গিয়ে আবিষ্কার করলো ওরা এক লোকের লাশ, সাথে ব্যাগে অনেক টাকা আর অদ্ভুত তিনটি ডিভাইস। সেই পাহাড়ে ক্যাম্প করেছে বিখ্যাত এডভেঞ্চারার শাহরিয়ার সুলতান, কী যেন খুঁজে বেড়াচ্ছে সে। মাঝে মাঝেই পাহাড় কাঁপিয়ে শোনা যায় গা হিম করা জান্তব চিৎকার। অশুভ কিছু ঘটছে এখানে! আমি সাধারণত ব্যক্তিগত ব্যস্ততার সময় বড় ধরনের রিডার্স ব্লকে পড়ি। তবে এবারই প্রথম, প্রচন্ড ঝামেলার মধ্যেও, এমনকি হাসপাতালের বেডেও পড়া চালিয়ে গেছি। কারণ বইয়ের কাহিনী পুরো সময় প্রচন্ড টানছিল। ইতিহাস, বিজ্ঞান, ফ্যান্টাসি আর এডভেঞ্চারের এমনই দারুণ এক সমন্বয় শরীফুল হাসানের 'ঋভু'। 'ঋভু' অর্থ দেবতা বা দেব স্থানীয়। মানবজাতি প্রাণীকুলে বুদ্ধিতে সেরা, কিন্তু ক্ষুধা আর জরা তার প্রধান দুর্বলতা। এদেরকে জয় করে দেবতাসম হয়ে ওঠার ইচ্ছে তার চিরকালের। তাই বুদ্ধিমান মানুষ যুগে যুগে খুঁজে চলেছে শক্তিমান হয়ে ওঠার সেই চাবিকাঠির। বিজ্ঞান হয়তো এক পর্যায়ে মানুষকে সেই সুযোগও করে দেবে, কিন্তু তাতে কী মানুষ দেবতা হবে না দানব? লোভী মানুষের হাতে পরে বিজ্ঞানের ফলাফল হয়তো এমন ভয়াবহ হয়ে দাঁড়াবে যা কোনো কল্যাণেই আসবে না। এই লেখকের 'সাম্ভালা' পড়েই জানা ছিলো তার দুর্দান্ত প্লট আর লেখনীর কথা। ঋভু-ও হতাশ করেনি। আগের মতোই, এবারও লেখক বেশ কিছু চরিত্র, ভিন্ন ভিন্ন টাইমলাইন আর দৃশ্যপট দিয়ে গল্প শুরু করেছেন। প্রথমে একটু এলোমেলো লাগলেও, একটু পরেই এক এক করে চরিত্রগুলোর মধ্যে যোগাযোগ স্পষ্ট হতে থাকে। উপমহাদেশের নিজস্ব ইতিহাসকে কাজে লাগিয়ে থ্রিলার এখন বাংলাদেশে অনেক লেখকই লিখছেন। তবে ঋভু, সাম্ভালা এই উপন্যাসগুলো সম্পূর্ণ দেশী পটভূমিতে ইতিহাস নির্ভর মৌলিক থ্রিলারের পথিকৃৎ। ইতিহাসের সাথে বিজ্ঞান আর কল্পনাকে চমৎকার খাপ খাইয়েছেন লেখক। চাণক্য, সম্রাট অশোক আর কলিঙ্গের যুদ্ধের ফলাফলের সাথে লেখক তার গল্পের প্লটকে দক্ষতার সাথে মিলিয়েছেন। গল্পের গতি চমৎকার, পাঠককে চৌম্বকশক্তিতে আটকে রাখবে। অনেক চরিত্রের আগাগোনা ছিলো বইয়ে, শেষ অবধি লেখক সব ঠিকমতোই গুছিয়ে এনেছেন। সবকিছু ছাপিয়ে অশোকের চরিত্রায়নটা আলাদা ভাবে ভালো লেগেছে। অর্জুনের একশনের অংশগুলো পুরোই সিনেমার মতো লাগছিলো। কাহিনীর কিছু কিছু অংশ স্বাভাবিক যুক্তিতে একটু খাপছাড়া মনে হয়েছে। পরিশিষ্টে গল্পের শেষটা লেখক যদি জিইয়ে না রাখতেন ভালো হতো। সব শেষ হওয়ার পর ক্লিশে হলিউড সিনেমার মতো সিক্যুয়েলের আশা রেখে দেওয়াটা পছন্দ হয়নি। বাতিঘরের বই মানেই প্রুফরিডিং এ অনীহা, এটা মোটামুটি মেনেই নিয়েছি। এই বইয়ে বানান ভুলের পাশাপাশি, কয়েক জায়গায় চরিত্রের নামেও গোলমাল হয়ে গেছে। বাঁধাইয়ের অবস্থাও তেমন ভালো নয়। হতাশ করেছে বইয়ের প্রচ্ছদ, একেবারেই খাপছাড়া। 
#রকমারি_রিভিউ_প্রতিযোগ_জুলাই সূর্যদেব রা! মাথায় যার সৌর চাকতি, মিশরের সব দেবতার ক্ষমতা যিনি পারেন আত্মস্থ করতে। ভয়ংকর তার ক্রোধ, দিনেরবেলা সূর্য হয়ে কড়া নিঃশ্বাস ফেলেন মিশরীয়দের ওপর, রাতে পাতালপুরীতে আসেন বিশৃঙ্খলাকারীদের শায়েস্তা করতে। মিশরের সব খনির সব সোনা এই দেবতা রা'র নামে উৎসর্গকৃত, একে বলা হয় 'রা এর শরীর থেকে ছড়িয়ে পড়া মাংস'। এই স্বর্ণ চুরির কথা কল্পনাও কেউ করে না। দেবতার অভিশাপের ভয় তো আছেই, সাথে সোনা চোরের জন্য ধার্য অমোঘ শাস্তি - রা এর পর্বতের খনিতে পশুর মত বাকি জীবন কাটানো। কিন্তু তবু দুঃসাহস করেছে কেউ, চুরি যাচ্ছে 'দেবতার মাংস'। বুহেনে পা দিয়েই এই খবর পেল লেফটেন্যান্ট বাক। মরুভূমি ঘেরা আর স্বর্ণখনি ঘেঁষা সীমান্তবর্তী দুর্গশহর বুহেন। শহরটা বিদ্রোহীদের কাছ থেকে উদ্ধারের পর এখনো ঠিক বসবাসের উপযোগী হয়ে ওঠেনি। এহেন রুক্ষ স্থানে আসার ইচ্ছেই ছিল না তরুন বাকের। কিন্তু অধীনস্হ সৈন্যদের নিয়ে এক বিলাসভবনে হানা দেওয়া আর উচ্চবংশীয় একজনের গায়ে হাত তোলার 'অপরাধে' প্রায় নির্বাসিত হলো সে এই মৃত্যুশহরে। দায়িত্ব পেল মেজাই-পুলিশদের নিয়ে শহরে আইনের শাসন সুনিশ্চিত করার। কিন্তু, প্রথম রাতেই খুন হয়ে গেলেন সেনানায়ক নাখত। নিজের বাড়িতে অফিসকক্ষে বুকে ছুরিবিদ্ধ লাশ পাওয়া গেল তার। বুহেনের তত্ত্বাবধায়ক টেটিনেফারের ধারণা, খুনটা করেছে সেনানায়কের কমবয়সী হিট্টি স্ত্রী আজ্জা। কিন্তু সুন্দরী আজ্জাকে খুনী মেনে নিতে মন সরছে না বাকের। নাখত যে মৃত্যুর আগের সকালে তাকে 'দেবতার বিরুদ্ধে কৃত অপরাধ' এর কথা বলেছিলেন! তার ঘরে লুকোনো পাওয়া গেল এক খন্ড স্বর্ণ আর দুটি গুরুত্বপূর্ণ স্ক্রল। আরো জানতে পারলো বাক, ছাউনির চার সেনা কর্মকর্তা নেবোয়া, মেরি, পেসার আর হারমোসের সাথে সেদিন আলাদা আলাদা মিটিং করেছিলেন নাখত। হত্যাকাণ্ডের সময় এই চারজন উপস্থিতও ছিল নাখতের বাড়ির আশেপাশে। রা'র পর্বত থেকে কে চুরি করছে স্বর্ণ - জেনে ফেলার জন্যই কি খুন হলেন নাখত? এই চার কর্মকর্তার একজনই কি খুনী-চোর? আজ্জা কি হোতা বা খুনীর সহকারী, নাকি নির্দোষ? অনেক প্রশ্ন বাকের সামনে, কিন্তু উত্তর জানা নেই। এদিকে ফেঁসে যাচ্ছে মেজাইরা, দ্রুত সমাধা করতে না পারলে ঝামেলায় পড়তে পারে বাকও। মানুষের জীবনের কোনো মূল্য নেই খুনীর কাছে, দুষ্কর্ম ঢাকার জন্য একের পর এক খুন করে যাচ্ছে। অচেনা অজানা বালুশহরে ভয়ংকর ধূর্ত খুনীর পিছে ছুটছে লেফটেন্যান্ট বাক। মিশরভিত্তির উপন্যাস যাদের প্রিয়, তাদের জন্য দারুণ একটি রহস্যগল্প লরেন হানি'র 'ফ্লেস অফ দ্য গড'। গল্পের মূল নায়ক লেফটেন্যান্ট বাক'কে নিয়ে লেখিকা রচনা করেছেন আটটি উপন্যাসের সিরিজ। তারমধ্যে প্রকাশকাল অনুসারে 'ফ্লেস অফ দ্য গড' সপ্তম হলেও, এই গল্পের মাধ্যমেই বাকের যাত্রা শুরু। অনুবাদক তাই সিরিজটি অনুবাদের ক্ষেত্রে এই গল্পটি প্রথমে বেছে নিয়েছেন। উপন্যাসটিতে প্রাচীন মিশরের রাজনীতি, সংস্কৃতি এবং চালচলন হত্যা-রহস্যের সাথে দারুণভাবে মিশিয়ে দেওয়া হয়েছে। রহস্যভেদের পদ্ধতির ক্ষেত্রে বাকের চিন্তাধারা দেখানো হয়েছে তখনকার একজনের দৃষ্টিকোণ থেকেই। যার কারণে এক সন্দেহভাজনের অ্যালিবাই হিসেবে 'নদীতে দেবতার সাথে দেখা হওয়া'কে বাকের মেনে নেওয়াটা বেশ স্বাভাবিক মনে হয়। কখনো কখনো বাকের কর্মকাণ্ড খুব বোকা বোকা মনে হলেও, বোঝা যায় লেখিকা তাকে চিন্তাধারায় একজন প্রাচীন মিশরীয় হিসেবে ফুটিয়ে তোলার চেষ্টা করেছেন। পুরনো মিশরের পটভূমি যেসব পাঠকদের প্রিয়, বুহেন শহরের অলিগলি, বালুঝড়, সোনার খনি ও সোনা উত্তোলনের বর্ণনা, যাযাবরদের সাথে যুদ্ধ - তাদের যথেষ্ট আনন্দ দিবে। মিশরকে অন্যান্য বইয়ে সাধারণত মিশর বা ইজিপ্ট হিসেবে উল্লেখ করলেও, লেখিকা মিশরের আদি নাম 'কেমেত' ব্যবহার করেছেন বইয়ে। অন্যান্য কিছু প্রচলিত নামেরও আদিরূপ ব্যবহার করা হয়েছে। তবে বইয়ের শুরুতেই নির্ঘন্ট ও মানচিত্র যোগ করে দেওয়ায়, পাঠকের বুঝতে একেবারেই অসুবিধা হবে না। রহস্যভেদের দিক থেকে উপন্যাসটি খুব জটিল যে ছিল তা নয়। বরং বাকের ক্রমাগত ভুল পদক্ষেপ এবং বারবার পিছিয়ে আসা একসময় বিরক্তিকর হয়ে ওঠে। খুবই ধীরভাবে একটু একটু করে তদন্ত এগোয়। মরুভূমি এবং স্বর্ণখনিতে প্রবেশের পর থেকেই কেবল গল্পটি কিছুটা গতি পায়। তবু মিশরের প্রতি ভালোবাসার কারণেই বইটি আমার ভালো লেগেছে। বইটিতে সৌভাগ্যক্রমে ছাপার ভুল খুব কম ছিল, সেজন্য অন্বেষা প্রকাশনীকে ধন্যবাদ। প্রিয় অনুবাদক মোঃ ফুয়াদ আল ফিদাহ-ও যথারীতি দারুণভাবে গল্পটি পাঠকদের সামনে এনেছেন। তাঁর নিজের করা প্রচ্ছদটিও প্রাসঙ্গিক ছিল। আশা রাখি পরবর্তীতে এই সিরিজের অন্যান্য গল্পগুলো অনুবাদেও তিনি হাত দিবেন।
#রকমারি_রিভিউ_প্রতিযোগ_জুলাই ময়মনসিংহ স্থানীয় থানায় ডাক পড়লো হুমায়ূন আহমেদের। অস্বস্তি নিয়েই গেলেন তিনি। গিয়ে দেখলেন, এক যুবক আত্মহত্যা করেছে, হাতে ছিল হুমায়ূন আহমেদের একটি বই। ঘটনাটির বর্ণনা দিতে গিয়ে লেখক বলেছিলেন, আমার লেখা কে পড়লো না পড়লো, কোথায় বিরূপ সমালোচনা হলো, আমার লেখা হালকা না ভারী, এ নিয়ে আমার কোনো আফসোস নেই।' নিজের লেখা নিয়ে হুমায়ূন আহমেদের বক্তব্য সবসময়ই এমন ছিল। অবলীলায় নিজের লেখাকে সস্তা ও বাজারি বলতেন। পাঠককে কেবল আনন্দ দেওয়াই ছিল তাঁর উদ্দেশ্য। তাঁর বই পড়ে পাঠকরা হাসতে শিখেছে, কাঁদতে জেনেছে - জ্ঞান বিতরণ তার চাওয়া ছিল না কখনোই। হুমায়ুন আজাদ তার উপন্যাসকে 'অপন্যাস' বলতেন, এতেও লেখকের তেমন প্রতিক্রিয়া ছিল না। আধ্যাত্মিক আর রহস্যময় বিষয়ের প্রতি হুমায়ূনের আগ্রহ ছিল সবসময়। নিজেও নানাভাবে নীরিক্ষা করতেন এসব নিয়ে। ছাত্র বয়সে বড়মামার কাছ থেকে একবার শিখলেন, একাগ্র মনে 'আল্লাহু' জপলে একসময় নিজেকেই নিজে দেখা যায়। ছাত্রহলে একাকী সেই পরীক্ষা করতে গিয়ে ভৌতিক অভিজ্ঞতা হলো তাঁর। মনে মনে অন্যকে সালাম দিয়ে জবাব পাওয়া, নুহাশ পল্লীতে নারীকণ্ঠ শুনতে পাওয়া - এমন বিচিত্র সব অভিজ্ঞতা আছে তার। বিশ্বাস করতেন সৃষ্টিকর্তা কেই আছেন, জগতে মানুষের ক্ষুদ্র জ্ঞানের বাইরেও কিছু আছে। বাংলাদেশের পাঠকদের যখন 'নিজেদের প্রিয় লেখক' বলতে কেউ ছিলেন না, তখন সুনীল বা তৎকালীন কলকাতার অনেক লেখককে ছাপিয়ে এলেন হুমায়ূন আহমেদ। চব্বিশ বছর বয়সে খান ব্রাদার্স থেকে প্রকাশ পেল 'নন্দিত নরকে'। দাম তিন টাকা। সে বইয়ের প্রচ্ছদ করলেন অনুজ মুহম্মদ জাফর ইকবাল। ছ'মাস কেটে গেল, বই আর বিক্রি হয় না। লেখক ধরলেন কাইয়ুম চৌধুরীকে। অন্তহীন ঘোরাঘুরির পর কাইয়ুম চৌধুরী যেদিন অপূর্ব প্রচ্ছদ তৈরী করে দিলেন, সেদিন যুবক লেখককে ডেকে বলছিলেন, 'আপনার হবে। না, বলা উচিত আপনার হয়েছে।' তাঁর যে হয়েছে, তাতে সন্দেহ প্রকাশ করার কোনো অবকাশ নেই। বাংলাদেশের মধ্যবিত্ত সাধারণ জীবনকে যেভাবে তিনি তুলে ধরেছেন, সেই উপস্থাপনার জন্য অপেক্ষায় ছিল এদেশের পাঠক সমাজ। এ দেশের এক প্রজন্ম বেড়েই উঠেছে হুমায়ূনের কালে। তাদের প্রত্যেকের হুমায়ূন সাহিত্য নিয়ে নিজের বলার মতো গল্প আছে। হুমায়ূন আহমেদের প্রয়াণে আপনজন হারানোর মতোই শূন্যতার ব্যাথা বেজে ওঠে কোটি পাঠকের বুকে - এখানেই হুমায়ূনের সার্থকতা। এসকল আলোচনা নিয়েই হাসান হাফিজের সম্পাদনায় 'হুমায়ূন আহমেদ স্মারকগ্রন্থ'। লেখকের মৃত্যু, লেখা, একত্রে কাটানো টুকরো সময় নিয়ে স্মৃতিচারণা করেছেন আসাদুজ্জামান নুর, আলী যাকের, জুয়ের আইচ, সুনীল গঙ্গোপাধ্যায়৷ শীর্ষেন্দু মুখ্যোপাধ্যায়, আনিসুজ্জামান, নাসির আলী মামুন প্রমূখ। নির্মলেন্দু গুণের মতো ঘনিষ্ঠ বন্ধুর স্মৃতিকথা থেকে শুরু করে ড. তপন বাগচীর সমালোচনা - সবই স্থান পেয়েছে বইটিতে। বইটি উৎসর্গ করা হয়েছে হুমায়ূন অনুরাগী পাঠকদের। তবে হুমায়ূন আহমেদকে নিয়ে এই স্মৃতিকথামূলক বইগুলো ছাপানো হয়েছে খুব হেলাফেলা করে। কোনোরকম প্রুফরিড ছাড়াই, কেবল লাভের উদ্দেশ্যেই মনে হয় প্রকাশক বইটি পাঠকদের সামনে হাজির করেছেন। বইয়ের অনেক বাক্য, বানান কষ্ট করে বুঝে নিতে হয় - এতোটাই ভুলে ভরা।
#রকমারি_রিভিউ_প্রতিযোগ_জুলাই কালো ওভারকোট, ধুসর হ্যাট, গলায় মাফলার, মাঝারি উচ্চতার বিশেষত্বহীন লোকটা এসে দাঁড়ালো লন্ডনের কালভার স্ট্রিটের ৭৪ নম্বর বাড়িটার সামনে। ফ্যাঁসফ্যাসে গলায় খোঁজ করলো মিসেস লিয়নের। দোতালায় উঠে গেল লোকটা, ঠোঁটে শিষের সুরে বাজছে পরিচিত রাইম, 'থ্রি ব্লাইন্ড মাইস...!' খুন হয়ে গেলেন মিসেস লিয়ন! মলি ও গিলেস ডেভিসের বিয়ে হয়েছে বছর পেরোয়নি। বিশ্বযুদ্ধের সময় দু'সপ্তাহের পরিচয়ে তাদের প্রেম এবং পরিণয়। যুদ্ধের ডামাডোল মিটে যেতে, মলির খালার কাছ থেকে উত্তরাধিকার সূত্রে পাওয়া ভিক্টোরিয়ান আমলের বিশাল বাড়িতে গেস্ট হাউস খুলে বসলো দু'জনে। পত্রিকায় বিজ্ঞাপন দিলো অতিথির জন্য। তিনজন গেস্ট চিঠি লিখে যোগাযোগ করলেন - বদমেজাজি মধ্যবয়সী মিসেস বয়েল, রাশভারি অবসরপ্রাপ্ত মেজর মেটকাফ আর তরুন বাচাল মিস্টার রেন। অতিথিরা এসে পৌঁছাতে পৌঁছাতেই শুরু হলো প্রচন্ড তুষারপাত। সে রাতে হাজির হলেন অনাহুত আরেক অতিথি, জানালেন বরফে গাড়ি আটকে গেছে। ফরাসি বয়স্ক ভদ্রলোক নিজের ওয়ালেট দেখালেন, নাম লেখা - মিস্টার পারাভিসিনি। পরদিন সকালটা বাজেভাবে শুরু হলো মলির। বরফ পড়া বেড়েই চলেছে, বাইরের জগতের সাথে বিচ্ছিন্ন হয়ে গেল তারা। সবাইকে চমকে দিয়ে থানা থেকে সুপারিন্টেন্ডেন্ট হগবেনের ফোন এলো। একজন সার্জেন্টকে পাঠাচ্ছে পুলিশ! প্রচন্ড তুষারপাতের মধ্যেই স্কি করে চলে এলো মরিয়া সার্জেন্ট ট্রটার। এসে জানালো, বিষয়টি জরুরি, লন্ডনের মিসেস লিয়নের খুনীর পকেট থেকে পড়ে যাওয়া নোটবুকে এই গেস্ট হাউসের নাম পাওয়া গেছে। ধারণা করা হচ্ছে, খুনী এবং খুনীর পরবর্তী শিকার - এখানেই উপস্থিত আছে। প্রাথমিক ধাক্কাটা হজম করার আগেই - খুন হয়ে গেল একজন। বরফের মধ্যে ফাঁদে আটকা পড়া মানুষগুলো আতংকিত হয়ে উঠলো! কেউ কাউকে আর বিশ্বাস করে উঠতে পারছে না! পারাভিসিনির কি সত্যিই গাড়ি দুর্ঘটনা ঘটেছিল? রেনের বয়সটা একেবারে খুনীর বয়সের সাথে মিলে যায় না? মলি আর গিলেস-ই বা কতটুকু চেনে একে অপরকে? পরের খুনটা কে হতে যাচ্ছে? রহস্যের রানী আগাথা ক্রিস্টির অসাধারণ একটি ছোটগল্প 'থ্রি ব্লাইন্ড মাইস'। শিরোনামটা নেওয়া হয়েছে নার্সারি রাইম থেকে, ছড়ার সাথে রহস্যেরও একটা মিল আছে। ব্রিটেনের রানীর জন্মদিনের উপহার হিসেবে ১৯৪৭ সালে আগাথা ক্রিস্টি রেডিও নাটক আকারে রহস্যকাহিনীটি লিখেন। পরের বছর ক্রিস্টি একে একটি ছোটগল্প'র আকার দেন। ১৯৫০ সালে 'থ্রি ব্লাইন্ড মাইস এন্ড আদার শর্ট স্টোরিস' নামে ছোটগল্পের সংকলনে গল্পটি স্থান পায় এবং আমেরিকায় প্রকাশিত হয়। ইউকে'তে নাট্যরূপটি 'দ্য মাউসট্র্যাপ' নামে থিয়েটারে প্রায় ৬০ বছর ধরে চলেছে। প্রতিটি শো'য়ের শেষে দর্শকদের অনুরোধ করা হতো এর রহস্যটি অন্যদের কাছে বলে না দেওয়ার জন্য। 'থ্রি ব্লাইন্ড মাইস' ছোটগল্পটি 'ফাঁদ' নামে রকিব হাসানের অনুবাদে বাংলায় প্রকাশিত হয়েছে। ১৯৬০ সালে প্রেমেন্দ্র মিত্রের নির্দেশনায়, গল্পটি অবলম্বনে একটি বাংলা সিনেমাও তৈরী হয়, নাম 'চুপি চুপি আসে'। আগাথা ক্রিস্টির আরো অনেক গল্পের মতোই, এই গল্পটিরও প্লটটি তিনি পান ১৯৪৫ সালে ব্রিটেনে ঘটে যাওয়া সাড়া জাগানো একটি সত্যঘটনা থেকে। নভেলাটিতে বাড়তি কোন মেদ নেই, প্রতিটি শব্দ এবং দৃশ্যের মাধ্যমেই ক্রিস্টি দুর্দান্তভাবে সাসপেন্স জমিয়ে তুলেছেন। প্রতিটি চরিত্রের মনস্তত্ত্ব নিয়ে খেলা করে শেষ পর্যন্ত পাঠকের জন্য দারুন চমক রেখে দিয়েছেন লেখিকা।
#রকমারি_রিভিউ_প্রতিযোগ_জুলাই প্রাচীন মিশরের এক সর্পপূজারী ওয়াজেথ। ভাগ্যের ফেরে সাত সমুদ্র পাড়ি দিয়ে হাজির হলো উপমহাদেশে। সাথে ছিল কালো পাথরের তৈরী মিশরীয় সর্পদেবীর মূর্তি - শরীরটা যার নারীর, মাথা সাপের। ওয়াজেথ অবাক হয়ে জানলো, মিশরীয় দেবী ওয়াজেঠথের সাথে অদ্ভুত মিল ভারতীয় মনসা দেবীর! বাংলার এক নারীপ্রধান আদিম জাতির অংশ হয়ে গেল ওয়াজেথ, মিশর আর বাংলার যোগসূত্র হয়ে। হাজার বছর পর, এই একবিংশ শতাব্দীতে রাজধানীর এক আধা সরকারি গবেষণা সংস্থায় ঘটে গেল জোড়া খুনের ঘটনা। খুন হয়েছেন সেখানকার এক নিরাপত্তাকর্মী ও একজন তরুনী গবেষক। প্রতিষ্ঠানটিতে অনেক বিদেশীরাও কাজ করেন, তাই নিরাপত্তা ব্যবস্থায় বেশ কড়াকড়ি ছিল। কঠিন সিকিউরিটি সিস্টেম ভেঙ্গে আততায়ীর হামলার মূল লক্ষ্য যে ছিলেন গবেষক উমা চক্রবর্তী, তাতে সন্দেহ নেই। উমা চক্রবর্তী, পেশায় একজন মাইক্রোবায়োলজিস্ট। সম্প্রতি তার বস সাজিদ রহমানকে জানিয়েছিল, চিকিৎসা বিজ্ঞানকে পালটে দেওয়ার মতো চাঞ্চল্যকর কিছু আবিষ্কার করেছে সে। দু'দিন পরেই বিষয়টি উন্মোচিত করার কথা ছিল আন্তর্জাতিক এক সেমিনারে। তার আগেই খুন হয়ে গেলো মেয়েটা, অফিসের টেবিল থেকে গায়েব গবেষণাপত্রের ফাইলটাও। ডন ওয়াসি আনুকে ঘায়েল করার পর (লেখকের নীলনক্সা বই দ্রষ্টব্য) , সব ছেড়ে চিকিৎসা বিজ্ঞানে মনোনিবেশ করেছিল রাফসান ইবনে সেলিম। উমা যে সংস্থায় কাজ করছিল, সেখানেই গবেষণার কাজে ছিল রাফসান। সে কারণেই এবং তার আগের পুলিশি দক্ষতার সুবাদে পুলিশ উপ কমিশনার সৈয়দ মারুফ কেসটা সঁপলেন রাফসানের দায়িত্বে। তদন্তে উঠে এল উমার অতীত। তার একসময়ের প্রিয় বান্ধবী নিয়তির বাসার পাশে দুদিন আগে নৃশংসভাবে হত্যা করা এক লাশ পাওয়া গেছে। ঢাকা শহরের বর্তমান ডন শিকদার কিভাবে যেন জড়িয়ে পড়েছে কেসটায়। কলকাঠি নাড়ছে এক গুপ্ত সংগঠন, নিজেদের পরিচয় দেয় তারা 'অহিংশ' নামে। রাফসান জানতে পারলো, নিয়তির সাথে সুন্দরবন সফরের পর থেকে উমার আচরণে অদ্ভুত পরিবর্তন ঘটে। নিয়তিকে এড়িয়ে চলা শুরু করে, প্রচন্ড আস্তিক ও শাকাহারী হয়ে যায়। এমন কি ঘটেছিল সুন্দরবনে? পুরাণের সাথে মিলে গেল বর্তমান, যার শেষটা হতে হবে শুরু যেখানে হয়েছিল - সেখানেই। গল্পের অনেকটা জুড়ে আছে পুরাণ আশ্রিত বর্ণনা। তবে লেখক শুরুতেই জানিয়ে দিয়েছেন, সবটাই কল্পনাপ্রসূত। মিশরীয় দেবী ওয়াজেঠথ, ভারতের মনসা দেবী এসবের মধ্যে লেখক কাল্পনিক মেলবন্ধন তৈরী করেছেন। এনেছেন হিন্দু পুরাণ থেকে, বিখ্যাত লখিন্দরের পিতা চম্পক নগরীর চাঁদ সওদাগরকে। ওয়াজেথের অতীতকাহিনীর সাথে বর্তমানকে সমানতালে এগিয়ে নিয়ে, চমৎকার ভাবে মূল কাহিনীর সাথে যুক্ত করা হয়েছে। তাই গল্পের ধারাবাহিকতায় কোনো সমস্যা হয়নি। সুন্দরবনের একটা বড় ভূমিকা ছিল গল্পে। যদিও লেখক জানিয়েছেন, উল্লেখিত টিয়ার চরের নামটা বাদে আর কোনো কিছুই বাস্তব নয়, তবু পড়তে পড়তে সুন্দরবন সফরের একটা অদম্য ইচ্ছা জেগে উঠলো মনে। সুপ্রাচীন উরগ গোত্রের অবতারণাও করেছেন লেখক দারুণভাবে। গোত্রপ্রধান অগ্নি থেকে সালেহা বেগম - তারা দু'টি ভিন্ন সময়ের মানুষ হয়েও একই রকম বনের সঙ্গে একাত্ম আর তেজস্বিনী। যারা লেখকের 'নীলনক্সা' পড়েছেন, 'চন্দ্রাহত' উপন্যাসটির মূল চরিত্র রাফসানকে চিনতে তাদের কোনো সমস্যা হবে না। এই উপন্যাসে এসে লেখকের লিখনী এবং প্লট আরো অনেক পরিপক্ক হয়েছে নিঃসন্দেহে। 'নীলনক্সা'র মতোই লেখকের পেশাগত জীবনের প্রতিফলন ছিল এবারও। মেডিকেল এবং সায়েন্টিফিক টার্মগুলো সহজভাবে বুঝিয়ে বলা তো ছিলই, গল্পের ধর্মীয় এবং অলৌকিক ব্যাপারগুলোকে একটা পর্যায়ে গিয়ে বৈজ্ঞানিকভাবে ব্যাখ্যা করাটা আকর্ষণীয় লেগেছে। উপন্যাসটি তিনটি পর্বে ভাগ করা হয়েছে, উন্মেষ - যেখানে রহস্যের সুত্রপাত, সংশ্লেষ - উমার ডায়েরী এবং উদ্ভাস - যেখানে রাফসান ও নিয়তি রহস্যভেদ করে। উমার ডায়েরীর অংশটিতে হাতের লেখা বোঝাতে কাটাকুটি ও প্যাঁচানো হরফ ব্যবহার করা হয়েছে। যে কারণে পড়তে কষ্ট হচ্ছিলো, এরকম অক্ষর না দিলেই বোধহয় ভালো ছিল। পুরো বইয়ে ছাপার ভুল খুব কম হলেও, এই অংশে বাক্যের মাঝে অনেক শব্দ বাদ পড়েছে, সেটা ইচ্ছাকৃত কি না জানি না। তবে ভিন্নধর্মী করতে গিয়ে পড়ার মজা নষ্ট হচ্ছিলো কিছুটা। লেখকের শব্দের ব্যবহারে কিছু কিছু ভুল চোখে পড়েছে। যতক্ষণ শ্বাস, ততক্ষণ আশ (আশা)- প্রবাদের ব্যবহারে বারবার 'আঁশ' (মাছের শল্ক) লেখা হয়েছে। সালেহাকে হরবোলার জায়গায় ডাক- হরকরা লেখা হয়েছে। আদনান আহমেদ রিজনের করা প্রচ্ছদটি চমৎকার এবং বইয়ের সাথে মিল রেখে করা। গল্পের আবহকে খুব ভালোভাবে ফুটিয়ে তুলেছে প্রচ্ছদটি। বইয়ের পাতার মান ভালো হলেও, বাঁধাই আরো উন্নত হওয়া প্রয়োজন ছিল। পুরাণ আর থ্রিলারের মেলবন্ধনের এই দারুণ উপন্যাসটি বাংলাদেশের থ্রিলারপ্রেমী পাঠকরা অনেকেই পড়ে নিয়েছেন নিশ্চয়ই, যারা এখনো পড়েননি তারাও আশা করি দেরী করবেন না।
#রকমারি_রিভিউ_প্রতিযোগ_জুলাই সাদাত হোসাইন। যাকে নিয়ে আলোচনা সমালোচনা যা-ই থাকুক, বাংলাদেশের বর্তমান সময়ের জনপ্রিয়তম ঔপন্যাসিকদের তালিকাতে প্রথম সারিতে তাঁকে না রাখার উপায় নেই কারো। সামাজিক ও রোমান্টিক ঘরানা থেকে বেরিয়ে এসে, এবার তিনি লিখেছেন রহস্য উপন্যাস। লেখকের সঙ্গে আমার চেনা প্রথমে নির্বাসন ও তারপর অন্দরমহল দিয়ে। দুঃখজনক হলো আমি তাঁর খুব একটা ভক্ত হয়ে উঠতে পারিনি। কিন্তু, আমার মতো অভক্তের কাছেও তিনি যে সাফল্যের সাথে পৌঁছে গিয়েছেন তার নতুন রহস্য উপন্যাসটি নিয়ে, এখানেই তার রাজত্ব প্রমাণিত। যা হোক, মূল গল্পে আসি। বাংলাদেশের এক বর্ধিষ্ণু মফস্বল শহর পলাশবাড়ী। শহরের শেষ মাথায় নদী, আর কিছু ইটের ভাটা, ভরা বর্ষায় ডুবন্ত। নিরুত্তাপ শহরটিতে চাঞ্চল্যের সৃষ্টি হলো, যখন নদীর সাথের খালে ভেসে উঠলো বস্তাবন্দি এক পঁচাগলা লাশ। লাশের পরিচয় পাওয়া গেল দ্রুতই। এলাকার উপজেলা চেয়ারম্যান চুন্নু মিয়ার ভাগনে লিখন, যে ক'দিন হলো নিঁখোজ ছিল। চুন্নু মিয়া লাশ সনাক্ত করে অভিযুক্ত করলেন একই দলীয় রাজনৈতিক প্রতিপক্ষ গোলাম মাওলাকে। এদিকে গোলাম মাওলা-ও অভিযোগ করলেন, তাঁকে ফাঁসানোর জন্য নিজেই খুনটা করিয়েছেন চুন্নু মিয়া। পলাশবাড়ী থানার নতুন সাব ইন্সপেক্টর রেজাউল হক, এখানে যোগ দিয়েছেন মাস চারেক হলো। লিখনের খুনের তদন্তে নেমে, কেন যেন রাজনৈতিক ছকের সরল সমীকরণটায় খটকা লাগলো তার। নদী ঘেঁষে, শহর থেকে একটু দূরে নির্জনে দাঁড়িয়ে থাকা লতিফুর রহমান সাহেবের তিনতলা বাড়িটা দৃষ্টি টানছে বারবার। অবসরপ্রাপ্ত শিক্ষক লতিফুর রহমান তাঁর জীবনের সব সঞ্চয় ব্যয় করে বানিয়েছেন বাড়িটি। অর্থের অভাবে নির্মাণকাজ পুরো করতে পারেননি, এখন চেষ্টা করছেন দুটো তলা ভাড়া দিয়ে যদি বাকি কাজটা শেষ করা যায়। লতিফ সাহেব শহরের সম্মানিত নির্বিবাদী মানুষ হিসেবে পরিচিত। একমাত্র ছেলে অনেক বছর হলো প্রবাসী, বিয়ে থা করে ওখানেই থিতু হয়েছে। অসুস্থ স্ত্রীকে নিয়ে ছেলের জন্য দীর্ঘশ্বাস ফেলা-ই লতিফুর রহমানের শেষ বয়সের নিয়তি, বাড়ির নামও তাই রেখেছেন 'অপেক্ষা'। বৃদ্ধ লতিফুর রহমানের দিকে কেন নজর যাচ্ছে বারবার এস. আই রেজার? কিছু একটা কিন্তু কি আছে, নাকি সবই তার অতিকল্পনা? চুন্নু মিয়া বা গোলাম মাওলা'র রাজনৈতিক জিঘাংসাই কি খুনের কারণ? শহরে ঘটে যাচ্ছে আরো অনেক কিছু। জনপদ বাড়ছে, অপরাধ বাড়ছে। রেজা কি পারবে সব সামাল দিতে? 'ছদ্মবেশ' উপন্যাসটি খুব টানটান উত্তেজনাময় থ্রিলার নয়, বরং সমসাময়িক বাংলাদেশে ঘটে যাওয়া একটি অপরাধ নিয়ে পুলিশী তদন্তের গল্প। এতে প্রতিফলন ঘটেছে আমাদের পরিচিত কদর্য সমাজ, রাজনীতির খেলা, আর পারিপার্শ্বিকতার। লেখকের সামাজিক উপন্যাসগুলো নিয়ে যে অভিযোগ পাওয়া যায়, এখানে সেই সমস্যা ছিল না। গল্পে যা কিছু অবতারণা করা হয়েছে, সবকিছুর মাঝে যোগসূত্র ছিল, বাড়তি কথন ছিল না। আর লেখকের ঝরঝরে লেখনীর কারণে কিছুটা ধীর গল্পও একটানে পড়ে ফেলা যায়। রহস্য উপন্যাসটিতে অসুবিধা বোধ করেছি কেবল রহস্যের অংশটুকু নিয়েই। স্পয়লার এড়াতে বিস্তারিত আলোচনা করছি না, তবে খুনের ঘটনা নিয়ে অনেক কিছুতেই ফাঁক রয়ে গেছে বলে মনে হয়েছে। পুলিশ তদন্তে স্বাভাবিকভাবেই সন্দেহভাজনের ব্যাকগ্রাউন্ড চেক করে থাকে, ছোট শহরে তো এমনিতেই একে অন্যের বিষয়ে খবর রাখে। এই ধরনের কিছু সাধারণ বিষয়ও লেখকের এড়িয়ে যাওয়া গল্পকে দূর্বল করেছে। বিষয়বস্তুর গভীরতার অভাব নিয়ে লেখকের প্রতি আমার যে পুরনো অভিযোগ, তা আরেকবার মাথা চাড়া দিল। ময়নাতদন্ত, ফিংগারপ্রিন্ট, ঘটনাস্থল ইত্যাদি নিয়ে আলোকপাত এড়িয়ে লেখক মূলত জোর দিয়েছেন মানবচরিত্রের দিকে। গোলাম মাওলা আর চুন্নু মিয়ার চরিত্রগুলো পছন্দসই ছিল। চুন্নু মিয়া এলাকার পুরনো ঘাঘু রাজনীতিবিদ, অন্যদিকে গোলাম মাওলা রাজনীতিতে নতুন হলেও অর্থকড়িতে বলীয়ান। দুজনেই অপরাধপ্রবণ, ক্ষমতা দখলের দৌড়ে নেমেছেন। এস. আই রেজার চরিত্রটিকে লেখক শুরুতে যেভাবে দেখিয়েছিলেন - একজন পুলিশ কর্মকর্তা যিনি এলাকার প্রভাবশালীদের থেকে মাসিক খোরাকিও নেন, আবার দরকার মতো এদের দাবড়ে দিতেও পারেন - তাতে তাকে বেশ ইন্টারেস্টিং মনে হয়েছিল। সৎ অথবা অসৎ এর প্রশ্ন নয়, একজন রক্তমাংসের সাধারণ পুলিশ অফিসারের চরিত্রটি গল্পের শেষে সাধু-সন্ত চিত্রিত না করলেও চলতো। ভূমিকাতে লেখক সাব ইন্সপেক্টর রেজাউল হককে নিয়ে ধারাবাহিক ভাবে লেখার ইচ্ছা প্রকাশ করেছেন। আশা রাখি রেজা'কে সঙ্গে নিয়ে লেখক থ্রিলারপ্রেমী পাঠকদের জন্য আরো চমৎকার সব রহস্য উপন্যাস নিয়ে আসবেন।
#রকমারি_রিভিউ_প্রতিযোগ_জুন বাংলার অন্যতম শীর্ষ দৈনিক ভোরের কাগজের প্রধান সম্পাদক বিল্বদল চট্টোপাধ্যায় কাল রাত একটায় নিজ অফিসে খুন হয়েছেন! বিল্বদল ওরফে বিলু চ্যাটার্জি ইতিহাসের পন্ডিত লোক, বই লিখেছেন বেশ কিছু, তাকে মিডিয়া জগতের ইন্দ্র বলা চলে। এহেন ইন্দ্রপতনের খবরে মিডিয়া যে হামলে পড়বে তাতে সন্দেহ কি? পুলিশ তাই গুরুত্বের সাথে দেখছে কেসটা। এদিকে বিলুর সাথে দেখা করতে মধ্যরাতে 'অদ্বৈত' নামের এক অতিথি এসেছিল। এরপরেই তাকে হাত-মুখ বাঁধা গুলিবিদ্ধ অবস্থায় পাওয়া যায়। '৪...৬...১০...১২...১৬...২...কবির গানকে... খুন করো না... গান... মরলে সব শেষ....ইতিহাস শেষ... অনুস্বার বিসর্গ চন্দ্রবিন্দু।' বিলুবাবু শেষনিঃশ্বাস ফেলার আগে বলে গেছেন এগুলো, যার রহস্যভেদ করা পুলিশের সাধ্যে কুলানোর নয়! লালবাজারের গোয়েন্দাবিভাগের প্রধান রজত তাই যোগাযোগ করলো বাল্যবন্ধু ধরণি কয়াল, মানে ডিকে'র সাথে। ডিকের অগাধ পড়াশোনা, হয়তো পন্ডিত ব্যক্তির শেষ বাক্যগুলোর অর্থোদ্ধার সে-ই করতে পারবে। বিলুর সেক্রেটারি পারিজাত জানালো, ইদানিং রামায়ণ - মহাভারত নিয়ে কাজ করছিলেন নিহত সম্পাদক। রবীন্দ্রনাথের গুপ্তভাষা নিয়ে লেখা ছাপাবার কথা ছিল আসছে রবিবারে। ভীষণ কনফিডেন্সিয়াল লেখাটা পাণ্ডুলিপি থেকে টাইপ করেছিল বিলুর অপর সেক্রেটারি, নিবেদিতা। সেই পান্ডুলিপির রচয়িতা আবার কবীর খান নামের অজানা এক অখ্যাত লেখক। রবীন্দ্রনাথের গুপ্তভাষা? সে আবার কি? রামায়ণ - মহাভারত নিয়ে মাতলেন কেন বিলু? কবি বলতে তো রবীন্দ্রনাথকেই বোঝায়! তার গান নিয়ে মৃত্যুর আগে কি-ই বা বলতে চাইলেন বিলু? বিলুর টেবিলেও শোভা পাচ্ছে গীতবিতান। এদিকে পুলিশের সাথে প্রথম সাক্ষাৎ এর পর নিরুদ্দেশ নিবেদিতা। তবে কি সে-ই খুনটা করলো? অতিথি আততায়ী অদ্বৈত-ও যে হাওয়ায় মিলিয়ে গেছে! এতো রহস্য আর ধাঁধা একপাশে রেখে এবার একটু তত্ত্বে আসি। চিন্তা করা যায়, কেন পুঁজ শব্দটি পুঁজির এতো কাছাকাছি? অথবা দেউল আর দেউলিয়া? ঠক-ই ঠাকুর, মন্দ থেকেই কি মন্দির? কেন প্রতিটি মন্দিরের পাশে খুঁজলেই পাওয়া একটি মসজিদ? রাম - কৃষ্ণ - অর্জুন - হনুমান - রাবণ কি কেবলই পুরাণের চরিত্র নাকি অর্থনীতির পরিভাষা? কার্ল মার্ক্সের ডাস ক্যাপিটালে বিষ্ণুর উল্লেখ কেন? কি করে এলো পুরোহিত চালিত মন্দিরভিত্তিক শাসন আর বর্ণবিভাজন? যে বাল্মিকী রামায়ণ লিখেছেন, তার পদবীধারীরা কেন সমাজে এখন নিম্নবর্ণের অচ্ছুৎ - এসবের উত্তর কি? মহাত্মা হরিচরণ বন্দ্যোপাধ্যায় সেই তেরশো বঙ্গাব্দে 'বঙ্গীয় শব্দকোষ' লিখে দেখিয়েছিলেন, প্রতিটি শব্দের অজস্র অর্থ পাওয়া যায়। এমনকি, প্রাচীণ বাংলায় প্রতিটি বর্ণ'র নিজস্ব অর্থ হত, ক্রিয়াভিত্তিক শব্দার্থ ছিল। হরিচরণের শব্দকোষ থেকে প্রভাবিত হয়েছিলেন বর্তমান যুগের কলিম খান ও রবি চক্রবর্তী। এই ধারায় রামায়ণ ও মহাভারত পড়তে গিয়ে অবাক হয়ে আবিষ্কার করলেন, নিতান্ত ধর্মীয়গ্রন্থ বলে যাকে ঘরের তাকে তুলে রাখা হয়েছে, তার প্রতিটি চরিত্র ও ঘটনা নিরবে বয়ে বেড়াচ্ছে ভারতের আদি ইতিহাস। শুধু কি ইতিহাস? বদলে যাচ্ছে অর্থনীতি, টলে যাচ্ছে রাজনীতি, এমনকি হিন্দুধর্মের মর্মপীড়া বর্ণপ্রথাও। হরিচরণ থেকে কলিম খান - স্বীকৃতি না পাওয়া এই পন্ডিতদের অসামান্য কাজকে জনসাধারণের সামনে আনতেই দেবতোষ দাশ রহস্যকাহিনীর মোড়কে লিখলেন 'বিন্দুবিসর্গ' উপন্যাসটি। উৎসর্গও করেছেন “মহর্ষি কলিম খান ও মহর্ষি রবি চক্রবর্তীকে”। লেখকের উপন্যাসটি যতটা না থ্রিলার, তারচেয়ে অনেক বেশী ধাপে ধাপে ব্যক্ত করা একটি তত্ত্বকাহিনী। বাস্তবের কলিম খান-ই উপন্যাসে চিত্রিত হয়েছেন 'কবীর খান' রূপে। থ্রিলার হিসেবে খুব যে শক্তিশালী, বিন্দুবিসর্গ-কে তা বলা যাবে না। তার প্রয়োজনও পড়েনি, পাঠককে আকর্ষণ করার চুম্বকের অভাব ছিল না। বইটির কথামুখে লেখক নিজেই স্বীকারোক্তি দিয়েছেন, রহস্যের আঙ্গিকে না সাজালে এই জটিল তত্ত্ব পাঠকপ্রিয় করা সম্ভব হতো না। পাঠক নিজেও উপন্যাসটির চরিত্রদের সাথে সাথে অনুভব করবেন, গল্পগাঁথা বলে যাকে ছুঁড়ে ফেলা হয়েছে সেই পুরাণেই আছে ভারতবর্ষের সারকথা, ভাষার গৌরব। প্রাচীন যুগ থেকে ব্রিটিশ আমলের মধ্যিখানে ভারতবর্ষের ইতিহাস যেন নদীর ভাঙ্গা দু'কুলের মতো, পুরাণকে সঠিক পাঠোদ্ধারের মাধ্যমেই কেবল দুইয়ের মধ্যে তৈরি হয় সেতুবন্ধন। ভাষা, পুরাণ, ধর্ম, অর্থনীতি, ইতিহাস ও ধর্মভিত্তিক রাজনীতির যে ব্যবচ্ছেদ কবীরের বয়ানে লেখক করেছেন, তার কতটা যৌক্তিক আর কতটা কেবলই চমকপ্রদ - সে বিবেচনা হয়তো পন্ডিতেরা করবেন। তবে সাধারণ পাঠকদের জন্য চিন্তার নতুন দুয়ার খুলে দিয়েছেন লেখক সার্থকভাবে।
#রকমারি_রিভিউ_প্রতিযোগ_জুন ময়মনসিংহ শহর সরগরম! শানকিপাড়ার পরিত্যক্ত পুকুরের তলায় একটি পুরোনো কাদামাখা গাড়ি পাওয়া গেছে, ড্রাইভিং সিটে বসে আছে হলদে কঙ্কাল। ঘটনাটা ধামাচাপা দেওয়ার ইচ্ছে ছিল এলাকার প্রভাবশালী কন্ট্রাক্টর সাঈদ আলীর। সুবিধা হলো না, ইন্সপেক্টর আহমেদ বাশারের জন্য। ময়মনসিংহ থানার ওসি আহসান মল্লিক কেসটা সোপর্দ করেছে বাশারের হাতে। সাথে গছিয়ে দিয়েছে বাপের বয়সী রমিজ দারোগা আর সদ্য গোঁফ গজানো আব্দুল্লাহকে। এদের নিয়েই তদন্তে নেমে পড়লো বাশার। রহস্য জটিল হয়ে উঠলো ক্রমশ। গাড়িটা যে সময়ের হতে পারে, তখনকার সব দলিল - কাগজপত্র হাওয়া হয়ে গেছে। এদিকে বাশারকে ধাওয়া করে বেড়াচ্ছে রহস্যময় সাদা গাড়ি। ঘটনাক্রমে বাশারের সাথে জড়িয়ে পড়লো সাংবাদিক জয়া সরকার ও আর্কিওলজিস্ট রিফাত মজুমদার। জানতে পারলো রহস্যভেদ করতে হলে উন্মোচন করতে হবে দু'শো বছর আগের অন্ধকার অতীতের। এই ময়মনসিংহেরই মুক্তাগাছার জমিদার রাজা সূর্যকান্ত আচার্য এর কাছে এসেছিল ব্রিটিশ সরকারের প্রতিনিধি দল। রাজার সঙ্গে দেখা করে সরকারের জন্য উপঢৌকন নিয়ে ফেরার পথে, রহস্যজনকভাবে উধাও হয় যায় সৈন্যদলটি। কি হলো তাদের - খোঁজ করতে পাঠানো হলো ক্যাপ্টেন ম্যাকফিকে, সাথে তার দুই বিশ্বস্ত অনুচর মহাবীর সিং ও লিউক জোনাথন। কাজটা সহজ নয়। একে তো ব্রিটিশদের উপস্থিতি তেমন ভালো চোখে দেখে না স্থানীয়রা, তার ওপর ছয়জনের দলটি যেন বাতাসে উবে গেছে, এমনকি ঘোড়াগুলোও গায়েব। ম্যাকফি জানতে পারলো এক ভয়ংকর কিন্তু সুশৃঙ্খল ডাকাত দলের কথা। জোড়া কালীর উপাসক তারা, স্থানীয় লোকেরা চেনে এক নামে - 'ঠগী'! কথিত আছে পারস্যের রাজা জেরেক্সিসের সৈন্যদলের একাংশ ছিল এশীয়, তারা চামড়ার ফালি দিয়ে শ্বাসরোধ করে মানুষ খুন করতে পারদর্শী ছিল। পারস্যের যুদ্ধ শেষ হলে সেই দলটি চলে আসে ভারতবর্ষে। গোড়াপত্তন করে ভয়ংকর ঠগী বাহিনীর। পঞ্চাশ জনের বড় দল নিয়ে পথেঘাটে ঘুরে বেড়ায় তারা। সুযোগ বুঝে ব্যবসায়ী ও তীর্থযাত্রীদের দলের সাথে ভীড়ে যায়। কাপড়ের ফাঁস পেঁচিয়ে খুন করে লুটে নেয় সর্বস্ব। গুপ্ত এই দলটির খোঁজে অনেক বছর ধরে ঘুরে বেড়াচ্ছিল কর্নেল উইলিয়াম হেনরি স্লিম্যান। কিন্তু পর্যাপ্ত কোনো প্রমাণ না থাকায়, ব্রিটিশ সরকার তার কথা শুনতে নারাজ।একলাই ঠগীদের নির্মূল করার শপথ নিল হেনরি স্লিম্যান। উনিশ শতকের কর্নেল স্লিম্যান, ক্যাপ্টেন ম্যাকফি ও একবিংশ শতাব্দীর ইন্সপেক্টর বাশারের তদন্ত গেঁথে গেল এক সুতোয়। 'সপ্তরিপু' উপন্যাসে ব্রিটিশ আমলের ম্যাকফি ও বর্তমান সময়ের বাশারের গল্প চলেছে সমান্তরালে। দুটি ভিন্ন সময়ের টানটান কাহিনী বর্ণনার সময়ে, লেখক দক্ষতার সাথে পরিস্থিতিতে সামঞ্জস্য রেখেছেন। বাশার যখন থানায় খুঁজছে পুরনো ফাইল, ম্যাকফি হাটে সন্ধান করছে কোম্পানির ঘোড়ার। একটি অধ্যায় শেষ হয়েছে যে বাক্য দিয়ে, পরের অধ্যায় শুরু হয়েছে একইভাবে। শেষ অবধি এগিয়ে নিয়ে লেখক নিপুনতার সাথে দুটি সময়ের গল্পকে একসাথে জুড়ে দিয়েছেন। চরিত্রগুলোর মধ্যেও একধরনের মিল পাওয়া যায়। বর্তমান সময়ের নায়ক বাশার তার ভুলের কারণে চাকরিতে ডিমোশন পেয়ে ময়মনসিংহ সদর থানায় এসে যোগ দেয়। তার অধীনে কাজ করে দুজন, রমিজ ও আব্দুল্লাহ। অন্যদিকে ম্যাকফিকেও মাদ্রাজ থেকে ব্রিটিশ সরকার একরকম নির্বাসন দেয় ভারতীয়দের পক্ষ নিয়ে কাজ করার জন্য, ময়মনসিংহে সে হাজির হয় দুই অনুচর নিয়ে। উপন্যাসের চরিত্রের গঠনে লেখক কোনো ছাড় দেননি। তাই ভুঁড়িওয়ালা রমিজ, আঞ্চলিক মেশানো শুদ্ধ ভাষায় কথা বলা আব্দুল্লাহ, ফরেনসিক ল্যাবের টমি পোদ্দার, জমিদারের সহিস ডুম্বুর আলী, ডংরু মহারাজ, জোহরা - প্রতিটি চরিত্রের বৈচিত্র্য পাঠককে আলাদা স্বাদ দিবে। পুরো গল্পটি এগিয়ে গেছে ময়মনসিংহ শহরকে কেন্দ্র করে। স্থানীয় চরিত্ররাও অনেকে কথা বলেছে ময়মনসিংহের ভাষায়। যেসব পাঠক এই শহরের সাথে কোনোভাবে পরিচিত, তাদের কাছে ভালো লাগবে বইয়ের বর্ণিত শহরের অলিগলি, ব্রহ্মপুত্র নদী, শশীলজ, মুক্তাগাছার জমিদার বাড়ির উল্লেখ। দড়ির খেলা, অস্ত্র আর পশুর হাটের বর্ণনায় প্রাচীন ভারতবর্ষের চিত্রায়ণও লেখক করেছেন চিত্তাকর্ষকভাবে। বইটির নামকরণও প্রাসঙ্গিক। মানুষের ষড়রিপুর কথা তো সকলেই জানে, এর বাইরে সপ্তম একটি রিপু রয়েছে - আসক্তি। অতিরিক্ত ভক্তির প্রতি অন্ধের মতো আসক্তিই হলো সপ্তরিপু, যাতে আক্রান্ত ছিল ঠগীরা। কালীর সাধনায় উন্মত্ত হয়ে, ঠগী ধর্ম বানিয়ে নির্বিচারে মানুষকে বীভৎস ভাবে হত্যা করতো তারা। ঠগীদের ইতিহাস লেখক গল্পে ভেঙে ভেঙে এমনভাবে এনেছেন যে, বিস্তৃত ইতিহাসও আরোপিত মনে হয়নি। দারুন থ্রিলারটিতে খারাপ লাগার মতো একটিই দিক ছিলো, অতিরিক্ত ছাপার ভুল। প্রুফরিডিং এর ক্ষেত্রে বাতিঘর প্রকাশনীর চরম অনিহা যথারীতি ফুটে উঠছিলো এই বইটিতেও। বাদবাকি বইয়ের বাঁধাই ও প্রচ্ছদ, সবই সন্তোষজনক। প্রায় চারশো পৃষ্ঠার ইতিহাস-আশ্রিত উপন্যাসটি জটিল প্লট, পাশাপাশি প্রবাহিত দুটি কাহিনী ও একের পর এক চমকের কারনে পাঠককে পাতায় একেবারে আটকে থাকতে বাধ্য করবে নিঃসন্দেহে। সাম্প্রতিক সময়ে পড়া সেরা থ্রিলার হিসেবে বইটি প্রিয় হয়ে থাকবে।
#রকমারি_রিভিউ_প্রতিযোগ_জুন প্রতি পূর্নিমায় দুধ দিয়ে স্নান করতে হয় সুন্দরী অ্যালেক্সান্দ্রার। এক প্যাগান পুরোহিত ওর মা'কে বলেছিল, অ্যালেক্সান্দ্রার উপর দেবতা প্রমিথিউসের অভিশাপ আছে। পূর্নিমার রাত তার জন্য অশুভ। শাপ কাটাতে এই সমাধান, অন্যথায় অ্যালির জীবনে নেমে আসবে চরম দূর্ভোগ। যিশুর মৃত্যুর প্রায় চারশো বছর কেটে গেছে তখন। রোম আর স্পার্টায় ছড়িয়ে পড়েছে খ্রিষ্টধর্মের বাণী, কিন্তু ধর্মান্তরিত অনেকেই তাদের পূর্বপুরুষের প্যাগান ধ্যানধারণা এখনো ছাড়তে পারেনি। অ্যালেক্সান্দ্রাও শান্তি খুঁজে পেয়েছে সবসময় বাবার খ্রিষ্টধর্মেই। মা'র প্যাগান রীতিনীতিও মেনে চলেছে। তাও দুর্ভোগ পিছু ছাড়লো না অ্যালির। ষোলোতে পা দিতেই মা মারা গেলেন। অ্যালির বাবা স্পার্টার ধনবান ব্যবসায়ী সিনর আরিসাম রোমে যাবেন ব্যবসার কাজে, একমাত্র মেয়েকেও সাথে নিলেন। মাতৃহীনা মেয়েকে একা তো রেখে যাওয়া যায় না। রোমগামী জাহাজে ওঠার সময় আরিসামের পকেট থেকে স্বর্ণমুদ্রার থলেটা পড়ে গেল। খেয়ালই করতেন না, যদি না এক অল্পবয়সী যুবক থলেটি ফিরিয়ে দিত। মুহূর্তেই ছেলেটির দিকে মনোযোগী হলেন আরিসাম, নাম তার ফিদেল। এতিম, দরিদ্র কিন্তু অন্তরে লোভ নেই - ছেলেটিকে দেখেই অ্যালির জন্য মনে ধরলো তার। দেরি করলেন না আরিসাম। প্রস্তাব দিয়ে বসলেন ফিদেলকে। ঘরজামাই থাকার প্রস্তাবে কিছুটা দোনোমোনো করলেও, অনিন্দ্য সুন্দরী অ্যালেক্সান্দ্রাকে স্ত্রী হিসেবে পাওয়ার আকাঙ্খা ফিরিয়ে দিতে পারলো না ফিদেল। অ্যালিও বাবার মুখ চেয়ে মেনে নিল অপছন্দের এই সম্পর্ক। কিন্তু মানুষ ভাবে এক, হয় আরেক। রোমে পৌঁছানোর আগেই দুর্ঘটনায় জাহাজডুবী হলো। আরিসামকে বাঁচাতে পারলো না ফিদেল, অ্যালিকে সঙ্গে নিয়ে অল্প আরো ক'জনের সাথে এক দ্বীপে এসে উঠলো। তাদের উদ্ধার করলো রাজকীয় রোমান জাহাজ। রাজমন্ত্রীর পুত্র সানভীরের অনুগ্রহে ফিদেল অ্যালিকে রেখে গেল রোমান রাজপ্রাসাদে। রোমের সম্রাট বোহেম অনেকদিন থেকেই চাইছেন বিলগ্রেডের রাজকন্যা ভেনাসের সাথে একমাত্র পুত্র ইথান অরিটাসের বিয়ে দিতে। সুদর্শন ইথানের শৌর্যবীর্য নিয়ে গর্ব করে রোমানরা, যদিও বৃদ্ধরা তার মধ্যে দেখতে পান মৃত রাজা অত্যাচারী ইথান মিরিলাউসের ছায়া। কিন্তু আপন খেয়ালে চলা ইথানকে বিয়ের জন্য রাজি করায় কে! চিরসঙ্গী ও চাচাতো ভাই সানভীরকে তো সে বলেই রেখেছে, প্রায়ই স্বপ্নে হানা দেওয়া মেয়েটিকেই কেবল নিজের করে গ্রহন করবে ইথান। ইথান তার সেই স্বপ্নের রাজকন্যাকে খুঁজে পেল অ্যালির মধ্যে। অ্যালিও তদ্দিনে ফিরিয়ে দিয়েছে ফিদেলকে, ইথানের তীব্র সর্বগ্রাসী ভালোবাসায় সাড়া দিলো সে-ও। কিন্তু এই প্রেম কি অ্যালির জীবনে প্রমিথিউসেরই অভিশাপ? একদিকে রাজপুত্রের খামখেয়ালের সাথে মিলে না অ্যালির ভালোবাসার সংজ্ঞা, অন্যদিকে অসম এই সম্পর্কের বিরুদ্ধে স্বয়ং সম্রাটও। রোমের অদূরের ঘুমন্ত আগ্নেয়গিরি জেগে উঠলো সহসা। প্যাগান পুরোহিতরা রায় দিলেন, বলি চাই অগ্নিদেবতা ভালকানের। যুবরাজ যদি তার প্রিয়তমাকে আসছে পূর্নিমার রাতে আগ্নেয়গিরিতে নিক্ষেপ করেন, তবে রক্ষা পাবে রোম! বলির দাবিতে উত্তাল হয়ে উঠলো ভীত রোমবাসী। সম্রাট পক্ষ নিলেন এই নৃশংস দাবির - রোমও বাঁচবে, আপদও বিদেয় হবে! বাঁধা হয়ে দাঁড়ালো ইথান! পালালো অ্যালেক্সান্দ্রাকে নিয়ে, সাথে যোগ দিলো সানভীর ও ফিদেল। বিশাল রোম রাজ্যের হবু শাসক প্রেমের জন্য সব ছেড়ে পাড়ি জমালো স্পার্টায়। কি হবে এই ভালোবাসার পরিণতি? দুর্ভাগ্য কি পিছু ছাড়বে অ্যালেক্সান্দ্রার? রাজ্য ফিরে পাবে নির্বাসিত ইথান? নাকি অসম প্রেম, ভুল বোঝাবুঝি আর অপরাধ বোধের ভার কুরে কুরে খাবে কতগুলো জীবন? সমসাময়িক উদীয়মান লেখিকা জিমি হাইসনের উপন্যাস 'এ ফায়ার অব ফোর্থ সেঞ্চুরি'র পটভূমি ছিল ৪৫৩ খ্রিস্টাব্দের প্রাচীন রোম। রোমান সাম্রাজ্যের আবহ ফুটিয়ে তুলেছেন লেখিকা সুনিপুণতার সাথে। যুদ্ধ, রাজনীতি, মিথ, খ্রিষ্ট আর প্যাগান ধর্মের প্রেক্ষাপট পড়তে ভালো লাগছিল বইটিতে। তবে রোমান আবহটুকু যদি সরিয়ে নিই, তবে গল্পটির মধ্যে ভালো লাগার মতো খুব বেশি কিছু পাইনি আমি। একজন অত্যাচারী একগুঁয়ে যুবকের সাথে এক হরিণশাবকের মত দূর্বল নারীর সম্পর্ক, ত্রিভুজ প্রেমের উত্থান-পতন, আর একই ভুল বোঝাবুঝির দীর্ঘ পুনরাবৃত্তির মধ্যে নতুন কিছুই ছিল না। গল্পের মূল চরিত্র তিনজন - ইথান, অ্যালেক্সান্দ্রা ও ফিদেল। ইথান পাগলের মতো ভালোবাসে অ্যালিকে, কিন্তু প্রতিনিয়ত তাকে শারীরিক ও মানসিক আঘাত করে যায়। তৃতীয় পক্ষের কাছে শোনা তথ্যের ভিত্তিতে ঈর্ষান্বিত হয়ে দিনের পর দিন দুর্ব্যবহার করে যায় প্রিয়তমার সাথে, কোনোরকম যাচাই ছাড়াই। অ্যালিও সীমাহীন অত্যাচার সহ্য করে যায়, কেবল চিৎকার করে কাঁদা আর বারবার ইথানের কাছে ফিরে যাওয়াই তার কর্তব্য। ফিদেলের চরিত্রটিও এক মেরুদণ্ডহীন, ভাগ্যবিড়ম্বিত যুবকের। চরিত্রগুলোর গতানুগতিকতা এবং তাদের মধ্যে কোনো ধরণের মোড় না থাকা হতাশ করেছে। কিছু কিছু বিষয় লেখিকা অবতারণা করে পরে ভুলে গিয়েছেন কি না জানি না। কোথায় লুকিয়েছিল - বোকার মতো দাসী থাইসার সামনে বলে ফেলে অ্যালি, কিন্তু পরবর্তীতে তার কোনো ফলাফল গল্পে ছিল না। তবে এর উল্লেখ কেন করা? ফিদেলের স্পার্টায় ইথানদের আনা এবং লুকিয়ে স্পার্টান প্রাসাদে খবর দিতে যাওয়ার ইচ্ছার কোনো প্রতিফলন পরে আর তার চরিত্রে ছিল না। এদিকে স্পার্টান সৈনিকদের হত্যা করার পরও দীর্ঘদিন নির্বিঘ্নে স্পার্টায় কাটালো ইথান। সানভীরকে স্পার্টান সৈন্যদের জিজ্ঞাসাবাদ করার ঘটনার উল্লেখ করলেন লেখিকা, পরে সেটাও গুরুত্ব পেল না। সবমিলিয়ে ঐতিহাসিক পটভূমি ব্যতীত উপন্যাসটির ঘটনাপ্রবাহে কোনোরকম টুইস্ট না থাকায় নিদারুণ একঘেয়েমি পেয়ে বসেছিল একসময়। ভালোবাসা, অবিশ্বাস, আত্মত্যাগের একটি সরল প্রেমকাহিনী হিসেবেই দেখা যায় উপন্যাসটিকে। ঐতিহ্য প্রকাশনী থেকে ছাপা হওয়া বইগুলো মানের দিক থেকে ইতোমধ্যেই স্বতন্ত্র হয়ে উঠেছে। 'রক্ততৃষ্ণা'র মত এই বইটিও আকারে অন্যরকম। উন্নত প্রচ্ছদ, বাঁধাই আর ভারী পাতার পাশাপাশি ছাপার ভুল না থাকাটা ছিল পরম পাওয়া।
