যারা বলছেন যে, ❝যদি পৃথিবীর সকল মুসলিম ফ্রান্সের পণ্য বয়কট করে, তবুও ফ্রান্সের বিন্দু মাত্র অর্থনৈতিক ক্ষতি হবে না। সুতরাং পণ্য বয়কট কোনো কাজের কাজ না। এগুলি ফালতু আবেগ।❞ অর্থনৈতিক ক্ষতি হবে নাকি হবে না, সেই হিসাবে যাবার আগেই তো সহজ একটা হিসাব আছেই রে ভাই! বিষয়টা কিন্তু খুবি সিম্পল। যেমন, আমরা অধিকাংশরাই নির্দিষ্ট পছন্দের সেলুনে চুল কাটাই বা নির্দিষ্ট মুদির দোকান থেকে অধিকাংশ পণ্য ক্রয় করি। ধরেই নিলাম কোনো একটা অজানা ঘটনার পর সেই নির্দিষ্ট নাপিত বা মুদির দোকানদার আপনাকে গালাগালি দেয় না বটে কিন্তু আপনার মৃত মা-বাবার নাম ধরে গালাগালি করে, মিথ্যা কথা বলে বেড়ায়। কিংবা আপনার কন্যা ও স্ত্রীকে নিয়ে অত্যন্ত কুৎসিত কথা রটায়। যদিও আপনাকে গালি দেয়নি, তবুও আপনার পক্ষে কি আদৌ সম্ভব হবে সেই সেলুনে চুল কাটাতে যাওয়া কিংবা সেই মুদির দোকানে ক্রয় করা? সম্ভব না। আপনি তো আপনার কাজের ছেলেকেও নিষেধ করবেন, তাই না? এমন কি সে যদি ডিসকাউন্টও দেয়, তবুও আপনি অপছন্দই করবেন। আপনি ভালো করেই জানেন যে, আপনি ঐ সেলুন বা মুদির দোকান বয়কট করলে তার আহামরি কোনো ক্ষতিই হবে না। তবুও কি আপনি পারবেন সেই দোকান থেকে খাবার কিনে খেতে কিংবা সেই সেলুনে চুল কাটিয়ে ফিটফাট হতে? যেখানে কিনা আরো অনেক দোকান আছে, আছে আরো অনেক সেলুন। এটাই সেনসিবল মানুষের স্বাভাবিক প্রতিক্রিয়া/আচরণ। যারা আমাদের নিকটজন, আমরা যাদেরকে ভালোবাসি, তাদের নিয়ে কেউ বাজে কথা বললে, মিথ্যা কথা বললে আমাদের কষ্ট লাগবেই - এটাই স্বাভাবিক, এটাই হবার কথা। যেহেতু মুদির দোকানের সাথে আপনার সম্পর্ক শুধু পণ্য কেনা, সেহেতু তাকে বয়কট করাই আপনার ক্ষমতার মাঝে আছে, এবং তাৎক্ষনিক প্রতিক্রিয়ায় সেটাই আপনার সাধ্য! কিন্তু যদি এমনটি হয় যে, কেউ স্থানীয় প্রশাসনের কাছে উক্ত দোকানদারের গালাগালি করার কথা, কুৎসা রটানোর কথা জানিয়ে দিলো, তাহলে কিন্তু স্থানীয় প্রশাসনের কাজ ঐ মুদির দোকানকে বয়কট করা নয়। বরং স্থানীয় প্রশাসন এটাকে বন্ধ করার জন্য প্রয়োজনীয় পদক্ষেপ নেবে, এটাই তার দায়িত্ব। তাহলে দেখা যাচ্ছে যে, একেকজনের দায়িত্ব একেক রকমের। যার যার ক্ষমতা ও সাধ্যের মাঝে দায়িত্ব পালন করতে হবে। তাও বুঝতে পারলেন না? ঠিক আছে জীবন থেকে নেয়া একটা ঘটনা বলি। অনেক বছর আগের কথা, তখন আমি ছাত্র। ফার্মগেট থেকে টেম্পোতে উঠেছি। কিশোর হেল্পারটি যখন ভাড়া চাইলো এক ভদ্র-পোশাকের যাত্রী বলেছিলো ❝তোর মায়েরে **, মাত্র গাড়ি ছাড়ছে আর তুই এখুনি ভাড়া চাস!❞ ছেঁড়া জামা পড়া, শরীরে ধুলাবালি মাখা, শুকনা কিশোর ছেলেটা সাথে সাথে গাড়িতে প্রচণ্ড যোরে থাবা মারে। থাবার শব্দে ড্রাইভার টেম্পো থামায়। কিশোর চিৎকার করে কেঁদে উঠে হুংকার দিয়ে বলেছিলো, ❝আপনি আমার মায়েরে নিয়া এমন কথা কইতে পারলেন! আমার মরা মায়েরে আপনি **বেন? কবর থেইকা তুইলা **বেন...!❞ হু..হু.. করে কেঁদেই যাচ্ছিলো। আমরা সকলে মিলে উক্ত যাত্রীকে নামতে বাধ্য করি। ভালোবাসার মানুষকে নিয়ে খারাপ কথা শুনলে অন্তরে কষ্ট লাগবেই, এটাই স্বাভাবিক, এটাই হবার কথা, এটা না হলেই বরং সেই সম্পর্কে বড় রকমের সমস্যা আছে। মা-বাবা, ভাই-বোন, স্ত্রী-পুত্র-কন্যাদের ভালোবাসা যায় কিন্তু একজন মানুষকে না দেখেও তাকেও যে কত্তো বেশি ভালোবাসা যায়, তা সবাই বুঝবে না। হতে পারে আমাদের সাধ্য কম, সামর্থ্য কম, দুর্বলতাও আছে কিন্তু তাঁকে আমরা বড্ড বেশিই ভালোবাসি, তাঁর সুপারিস চাই, তাঁর হাতে পানি পান করতে চাই, জান্নাতে তাঁরই প্রতিবেশী হতে চাই - তিনি মুহাম্মাদ
খুব বেশি লেখাপড়াও করতে হবে না, ইসলামিক স্কলারও হতে হবে না। বেশি কিছু না, সারাদিনের আনন্দ উৎসব ও কর্মব্যস্ততা শেষে নির্জনে নীরবে একাকী চোখ বন্ধ করে শুধু ভেবে দেখবেন যে, ❝আল্লাহ্‌ ছাড়া কোনো সত্য ইলাহ্ নাই❞-এর সাদামাটা অর্থ কি কি হতে পারে। আপনি একজন মুসলিম। ❝লা ইলাহা ইল্লাল্লাহ্‌❞ মেনে নেয়ার পর ২য় আর কিছুই এখানে আসতে পারে না, কোনোভাবেই না! আমাদের চিন্তা, কথা, লেখা, শুভেচ্ছা বিনিময়, কাজকর্ম, ব্যবসা, লেনদেন কিংবা মৌন সমর্থন - কোথাও আল্লাহ্‌ ছাড়া আর কোনো ইলাহ্‌ থাকবে না। একজন মুসলিমের দিক থেকে এটাই একমাত্র ও শেষ কথা।
আমাদের ছোট্ট বেলা থেকে শুরু করে বড় বেলা পর্যন্ত সারাজীবন এটাই ঘটেছে যে, শিক্ষক ক্লাস রুমে প্রবেশ করেছেন, আমরা দাঁড়িয়ে সকলে তাকে সালাম দিয়েছি। কোনো শিক্ষক সালামের জবাব দিয়েছেন, কোনো শিক্ষক জবাব দেন নাই। শিক্ষক তার চেয়ারে না বসা পর্যন্ত আমরা কেউ বসতে পারি নাই। কিন্তু এগুলি সঠিক পদ্ধতি নয়। আল্‌হাম্‌দুলিল্লাহ্‌, আমার মেয়ে দু'টো যেই স্কুলে পড়ে সেখানে শিক্ষক/শিক্ষিকা ক্লাস রুমে প্রবেশ করেন সালাম দিয়ে। ছাত্রীরা দাঁড়ায় না, বসে থেকেই আরো উত্তম-ভাবে সালামের জবাব দেয়। দুষ্টরা যতোই উল্টাপাল্টা কথা বলুক, পরিবর্তন এসেছে, আসছে, আরো আসবে ইন্‌শাআল্লাহ্‌।
আমি ও আমার পরিবার বহু আগেই টিভি যন্ত্রটাই বয়কট করেছি। সেটার অন্যতম কারণ দুটি। ১. আজেবাজে প্রোগ্রাম। ২. সন্তানদের বেড়ে উঠা। যে সকল পরিবার টিভি বাতিল করেছে তাদের সকলকেই উপকারের কথাই বলতে শুনেছি, কোনো নেগেটিভ দিক পাইনি। তবে টিভি বলতে শুধু টিভিই না, সকল স্ক্রিন ডিভাইসেই নিয়ন্ত্রণ থাকতে হবে। তাই, আদর্শগত কারণে শুধু ৭১ টিভি নয়, বরং আদর্শগত করণেই ক্রমে টিভিটাই বাতিল করে দেখুন, জীবনের অনেক কিছুই বদলে যাবে ইন শা আল্লাহ। সবচেয়ে বড় পজেটিভ পরিবর্তণ দেখতে পাবেন ছোট ছোট সন্তানদের ভেতর। দেখবেন পরিবারের সদস্যদের ভেতর বন্ডিং আরো বাড়ছে। পুরো পরিবার আরো কোয়ালিটি টাইম কাটাতে পারবেন। 
বাচ্চাদের চিন্তাগুলি কতো সুন্দর, নিষ্পাপ আর বিচিত্র, তাই না? সলাত শেষে ছোট্ট মেয়েটাকে প্রশ্ন করা হলো, ❝তুমি আল্লাহর কাছে দুয়া করে কি চাইলে?❞ ছোট্ট মেয়েটা সুন্দর করে বলে, ❝আমি চাই, আল্লা যেনো ভালো থাকে।❞ আল্লাহর জন্য কতো কেয়ারিং!
একটা মিম প্রচার হতে দেখে খুব কষ্ট পেয়েছি! জঘন্য একটা অপরাধ কিভাবে ক্রমে হালকা হতে থাকে, সেটাই বোঝা যায় ঐ মিম থেকে। সেখানে খুব পরিচিত এক মহিলা সাংবাদিক বলছে, ❝আমি জিন্স আর টি-শার্ট পড়ে ঘুরি। কৈ আমাকে তো কেউ ধর্ষণ করে না!❞ তার জবাবে একজন হিজড়া বলছেন, ❝কষ্ট নিস না বোন। আমাদের জীবনটাই এমন!❞ যদিও এই মিমটায় একসাথে অনেকগুলি অন্যায় প্রকাশ পেয়েছে কিন্তু খেয়াল করে দেখেন, ❝ধর্ষণ❞ শব্দটা নিয়েও কৌতুক ইয়ারকি ফাইজলামি হচ্ছে! ধর্ষণের মতো জঘন্য অপরাধটাও ক্রমে হালকা হয়ে যাচ্ছে আমাদের মাঝে। প্লিজ কেউ এসব নিয়ে মজা করবেন না। আপনি পরোক্ষভাবে সমাজে খুব বাজে অবদান রেখে যাচ্ছেন এ কাজ করে। 
আপনি কি জানেন মুরগিকে উল্ট করে ঝুলিয়ে বহন করা অপরাধ? তাতে শাস্তির বিধানও আছে। এ কথা শুনে মনে হতেই পারে, যেই দেশে মুরগির কষ্টের কথা চিন্তা করে আইন প্রনয়ন হয়, সেই দেশের মানুষদের অধিকার না জানি কতটা গুরুত্বের সাথে দেখা হয়। মনে হতেই পারে এই দেশের জনগণের উপর অত্যাচার নির্যাতন নিপীড়ন জুলুম হলে নিশ্চয় অতি দ্রুত কঠোরতার সাথে ন্যায় বিচার করা হয়। অথচ ঝুলন্ত মুরগি আর নির্যাতন নিপীড়নে ঝুলন্ত মানুষ - উভয়েই এখানে যেনো সমান। ময়ে মুরগি, ময়ে মানুষ...দীর্ঘশ্বাস...
এটা বিশ্ব রেকর্ড কিনা জানি না তবে অবশ্যই ব্যতিক্রম কিছু! তা এই যে, বাংলাদেশে এখন পর্যন্ত কোনো নারী আসামীর মৃত্যদন্ড রায় কার্যকর হয়নি! সম্ভবত এটাই মিন্নির, মিন্নির বাবার, মিন্নি পক্ষের আইনজীবির খুব বড় একটা ভরসার কারণ। তারা খুব আশাবাদী, বাংলাদেশের রেকর্ডটা, আর যাই তাই হোক, মিন্নির মতো মেয়েকে দিয়ে ব্রেক হবে না।
আগে ভাবতাম, কোনো নারী ক্ষমতায় এলে তবেই প্রতিটি ধর্ষণের দ্রুত ন্যায় বিচার হবে, তাছাড়া নয়। কিন্তু বাস্তবতা ভিন্ন কিছু! এখন মনে হচ্ছে, যতদিন না ক'জনা ধর্ষিতা বোন দেশের বড় বড় পদে আসবেন, এবং তাদের মাঝে একজন প্রধানমন্ত্রী নির্বাচিত হবেন, ততদিন ধর্ষকদের তেমন একটা বিচার হবে না। ততদিন ধর্ষকদের অঙ্গ কর্তন হবে না। কারণ যিনি যে বিষয়ে কষ্ট পেয়েছেন, তিনি সেটার বিচার প্রায়োরিটি দিয়ে করবেন, সেটা প্রমাণিত। আরেকটা প্রতিবেদনে দেখলাম, ৭ বছরের শিশুকে ধর্ষণ করেছে, জামিনে বেরও হয়েছে এবং ঐ পরিবারের সকলকে হত্যা করেছে! আমার কষ্টই লাগে যে, প্রশাসনে এমন কেউ কি কখনই ছিলো না যিনি বা যারা এগুলিকে গুরুত্ব দিতে পারত। তবে এ বিষয়ে ইতোমধ্যে চেতনা বিক্রি শুরু হয়ে গেছে। ❝স্বাধীনতাবিরোধী ছাড়া অন্য যে কোনো নারী...❞ নাকি বিচার পাবে। এই হলো কথা! চেতনা বিক্রি করা সরকারের অবস্থা এমন যে, চাইলেই ধর্ষণের বিচার না করেও একটা সহজ সমাধান দিতেই পারে। রাষ্ট্রীয় মর্যাদায় কিছু একটা উপাধিতে ভূষিত করলেই চেতনার ফিডারে লালিত-পালিতরা মহা খুশি! কালো কোটেরা বলবে, ❝ধর্ষিতাদের কে দিয়েছে এই মহা-সম্মান?❞ এখন মনে হচ্ছে, যতদিন না ক'জনা ভিকটিম বোন দেশের বড় বড় পদে আসবেন, এবং তাদের মাঝে একজন প্রধানমন্ত্রী নির্বাচিত হবেন, ততদিন ধর্ষকদের তেমন একটা বিচার হবে না। ততদিন ধর্ষকদের অঙ্গ কর্তন হবে না।
বিগত ক'দিনে বেশ কিছু প্রতিবেদন দেখলাম সরকারী মহা লুটপাটের। এগুলি একসাথে দেখতে গেলেও দিনের পর দিন লেগে যাবে। এগুলি দেখলে খুব খুব কষ্ট হয়! আফসোস হয়, আমাদের ট্যাক্সের টাকাগুলি কিভাবে লুটপাট হচ্ছে! দেশের সম্পদগুলি কিভাবে ব্যক্তিগত সম্পদ হয়ে যাচ্ছে। ইস! অথচ সেগুলি দিয়ে প্রকৃতপক্ষেই উন্নয়ন সম্ভব ছিলো। সরকারী কর্মকর্তা ও কর্মচারীদেরকে নির্দিষ্ট দায়িত্ব দেয়া হয়েছিলো দেশ ও জনগণের সম্পদের যথাযথ দেখভালের। কিন্তু কেউ সেটা করছে, কেউ করছে না। কষ্ট লাগে যে, এগুলি প্রকাশ পাবার পরেও, প্রমাণিত হবার পরেও - সকলের বিচার হয় না। যারা আল্লাহ্‌ ও শেষ বিচার দিবসে ঈমান এনেছি, তারা জানি অন্যের হক নষ্ট করা কত্তো বড় গুনাহের কাজ, যা আল্লাহ্‌ও ক্ষমা করবেন না। আর তাঁর ক্ষমা না পেলে, জাহান্নাম হবে শেষ ঠিকানা। কিন্তু আমাদের প্রত্যেকের নিজ কাজকর্ম নিয়েও চিন্তিত হওয়া উচিত। আমি হয়তো সরকারী চাকরী করি না, দেশে ও জনগণের সম্পদ হয়তো লুটপাট করছি না কিন্তু ওয়ারিশদের মাঝে সম্পদ ভাগের সময় আমরা ছোট ভাই-বোনদেরকে ঠকাচ্ছি না তো? ভাই-বোন মারা গেলে তাদের রেখে যাওয়া সন্তানদের প্রতি জুলুম করছি না তো? স্ত্রীর সম্পদে জোরপূর্বক ভাগ বসাচ্ছি না তো? বৃদ্ধ মা-বাবার কাছ থেকে জোর করে সম্পদ লিখিয়ে নিচ্ছি না তো? এগুলি তো অতি সিরিয়াস বিষয়। বরং তুচ্ছ একটা বিষয় বলি। নিজ বাসার প্রতিদিনের ময়লা আবর্জনা অন্যের বাসার সামনে ফেলে আসছি না তো? যার দ্বারা প্রতিবেশী কষ্ট পায়, তিনিও জান্নাতে প্রবেশ করবে না। তাহলে বিষয়টি এমন নয় যে, যারা কোটি কোটি টাকা লুটপাট করছে শুধু তারাই বড় বড় গুনাহ্‌ করছে। আমাদের একেকজনের পরীক্ষা একেক রকমের। সরকারী ঐ কর্মকর্তাদের জন্য এটাই পরীক্ষা ছিলো যে, ক্ষমতা পাবার পরেও তিনি কোটি কোটি টাকা চুরির সুযোগ পেয়েও যেনো চুরি না করেন। আর আরেকজনের জন্য পরীক্ষা এটাই ছিলো যে, তিনি যেনো বাবার রেখে যাওয়া সামান্য সম্পদটুকুও ওয়ারিশদের মাঝে ন্যায়সঙ্গত ভাবে বণ্টন করেন, কাউকে না ঠকিয়ে। অপরদিকে আরেকজনের জন্য পরীক্ষা এটাই ছিলো যে, তার বাসার ময়লাগুলি যেনো অন্যের কষ্টের কারণ না হয়। আমরা রাষ্ট্রীয় অন্যায়গুলি নিয়ে যেমন কথা বলি, প্রতিবাদ করি, তেমনি পারিবারিক অন্যায়গুলিতেও যেনো অংশ না নিয়ে বরং ন্যায় প্রতিষ্ঠা করি। নিজের কাজকর্ম নিয়েও যেনো একটু বেশিই চিন্তা করি! 
