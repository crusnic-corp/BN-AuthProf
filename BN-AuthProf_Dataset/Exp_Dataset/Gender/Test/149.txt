কিসের ওসি! কিসের এসি! সবাই যাবি ফেঁসে। আমি কি এসেছি বাংলাদেশে বানের পানিতে ভেসে! গুল্লি মারি ম্যাজিস্ট্রেটের, গুল্লি মারি পাশের; জীবনের দামে যুদ্ধ করি, মিছিল দেখি লাশের। আমরা যারা এমবিবিএস, মেধায় দেশের সেরা; সাহস কত— রাস্তাঘাটে করছে আবার জেরা! তোদের কেহ পাসনি সুযোগ এমবিবিএস পড়ার; রাস্তাঘাটের এসআই-ওসি, চাকরি করিস মড়ার। মড়ার চাকর, ধরার চাকর— সকাল-বিকাল ডাকাত; রোজার মাঝে দিচ্ছি একাই আড়াই লক্ষ জাকাত। চিনিস আমায়? এই যে চাকর! এই যে হারামজাদা! শায়েস্তা খাঁর উজির ছিলেন আমার দাদার দাদা। ইচ্ছা করে কানের নিচে চারটা চাপড় বসাই, কত্ত বড় বুকের পাটা— ডাকছে আবার কসাই! সন্ধ্যা হওয়ার আগেই দেবো চাকরি তোদের খেয়ে; রাখিস চিনে আমায়, আমি বীর উত্তমের মেয়ে।
এই যে বাবা, এই যে মা গো, একটা কথা বলি? তখন থেকেই শুনছি বাহাস— রাস্তা দিয়ে চলি। তোমরা সবাই উচ্চপদে সাধের স্বাধীন দেশে, কী পেয়েছ, বলতে পারো, বাহাস করার শেষে? তোমরা এখন স্যার হয়েছ, তোমরা এখন ম্যাডাম; রাষ্ট্রজুড়ে বেজায় দাপট, হাড়কাঁপানো হ্যাডাম! রাতকে পারো দিন করতে, দিনকে করতে রাত; অনেক উঁচু চেয়ার সবার, লম্বা সবার হাত। তোমরা সবাই জানলেওয়ালা, তোমরা অনেক জানো; সিংহাসনে চড়ার পরও বাপকে কেন টানো? আর কতকাল চলবে, বাছা, বাবার নামের জোরে? অক্ষমতায় হাত-পা ছুড়ি— যেতাম যদি মরে! তোমরা, বাবা, দেশের মালিক; তোমরা মহান মহিম; আমি সেরেফ মোহনপুরের মুক্তিযোদ্ধা রহিম। যুদ্ধে কেন পঙ্গু হলাম? কিসের আশায় লড়াই? দেখব বলে একুশ সালে বাপের সিলের বড়াই?
বঙ্গদেশে বন্ধু যারা, বলছে সবাই খুব করে— রঙ্গ দেখা অনেক হলো, এবার থাকো চুপ করে। ঘরের ছেলে ঘরেই থাকো, নামছ কেন রাজপথে? আজ মরলে কালকে দু-দিন, নিভলে বাতি মাঝপথে। রাষ্ট্র কি আর রাষ্ট্র আছে, উলটে গেছে দাবার চাল; মোষ তাড়ানো অনেক হলো হজম করে বাবার চাল। সর্বাঙ্গে ধরলে পচন এমন পচন থামার না, এখন আমি বুইঝা গেছি— এই রাষ্ট্র আমার না। আমার এখন ভয় লাগে; আজ্ঞে-ভরা বঙ্গদেশে ভাগ্যে কখন লয় লাগে! দেশটা এখন মাতাল-মদের, নয় তো চায়ের কাপের দেশ; মুখ খুললেই শুনছি এখন— দেশটা কি তোর বাপের দেশ? নিরুদ্দেশে হাঁটছি কেবল, আমরা যারা হাঁটার দল; রাস্তা করে নিচ্ছে ওরা— আস্থা-রাখা চাটার দল। রাষ্ট্রপোড়া ধোঁয়ায় ডুবে পাচ্ছি এখন গন্ধ কার? চোখ খুললেই চমকে দেখি দশটি দিকেই খন্দকার! তাজের দেশে তাজ থাকে না, রাষ্ট্র ভরা মোশতাকে; বনের পশু পশুই থাকে, মানাও যত পোষ তাকে। আমার এখন ভয় লাগে, জিততে হলে এক ওভারের ছয়টা বলেই ছয় লাগে! রাষ্ট্রে যখন ওপর থেকে নিচ অবধি ঘুন ধরে; অসুন্দরেই গড়ব বসত, থাকছি না আর সুন্দরে। জন্মি যদি বঙ্গে আবার, মায়ের কথা ভাবব না; বড় হয়ে জড়ই হব, এক হরফও কাব্য না। কাব্য না আর, ভাবব না আর, এখন আমি কই লুকাই; হন্যে হয়ে গর্ত খুঁজি, কোথায় আমার বই লুকাই! কলম-কাগজ, মন ও মগজ, আমার আঙুল নিলাম হোক; এখন কোথাও নেই তো আমি, সকল আছি 'ছিলাম' হোক। আমার কেন ভয় লাগে? জয় বাংলার বাংলা অচল, এখন কেবল 'জয়' লাগে!
: ছোটন সোনা, চাঁদের কণা, পড়তে এবার বসো; দিচ্ছি চুমু, বাড়াও তো গাল, আমার গালে ঘষো। খেলার সময় খেলছ অনেক, পড়ার সময় পড়া; বকবে নাহয় আব্বু এসে, আব্বুটা যা কড়া! দিচ্ছি তোমায় পিৎজা করে তোমার পড়ার ফাঁকে; পড়লে সবাই করবে আদর, বলব আমি যাকে। বলবে সবাই— আল্লাহ্, দ্যাখো, ছোটন সোনার ছেলে; পড়লে এখন চড়ব ঘোড়ায় ককশোবাজার গেলে। ঘোড়ার লোমে উঁকুন থাকে? আচ্ছা, বাবা, ওকে; ঘোড়ার যত উঁকুন আছে, দিচ্ছি ওদের বকে। ঘোড়ার ডিমের ঘোড়ার উঁকুন, তোদের কী যে করি; আমার বাবা পড়বে এখন, সবাই বলো— সরি। আজকে কেবল পাঁচটা লেটার— চ থেকে ওই ঞ; পড়ার পরে আমার নাহয় কিডনি কেটে নিয়ো! কিডনি নিয়ে সিডনি যেয়ো— অস্ট্রেলিয়ার সিটি, ওই যে শোনো— পড়ছে কেমন পাশের বাসার কিটি। সিটির কিরা, কিটির কিরা— একটু এবার পড়ো; পড়লে তবে পারবে হতে ফরেন ক্যাডার বড়। মনটা কেমন করছে, আহা, মনটা কেমন করে; আমার ছেলে ক্যাডার হবে একুশ বছর পরে! ভাগ্যে যদি থাকেই ওসব, যাক গে যা হয়, হবে; আমার বাবা ক্যাডার বাবা, এখন পড়ো তবে? কী চাও তুমি, কেবল বলো, দিচ্ছি আজই এনে; তোমার কোনো জিএফ আছে? আচ্ছা, নিলাম মেনে। যাচ্ছি আমি কনের বাড়ি তোমার পড়ার শেষে, এই যে ফুলি, আমার বাবা কাদের সাথে মেশে? আমার সোনা বাবাই সোনা— কিসের আবার খাদ, আনব পেড়ে আকাশ থেকে চিকিরমিকির চাঁদ? চাঁদের বুকে যেই বুড়িটা চরকা কেবল কাটে, সেই বুড়িকে আনব ডেকে? খেলবা দুজন খাটে? চাইলে হবে জয়ার জামাই আমার ছোটন সোনা, ম্যাজিস্ট্রেটের আম্মু হব— অনেক স্বপন বোনা। হারামজাদা, পড়িস না ক্যান, মারব এবার কানে; ডানের মাঢ়ি সরবে বাঁয়ে, বাঁয়ের মাঢ়ি ডানে! তখন থেকে দিচ্ছি আদর তেলের ওপর তেলে, পুলিশ ডেকে এবার তোকে ভরেই দেবো জেলে! শপাং-শপাং মারব তোকে ছোট্ট পিঠের ভিতর, কী ধরেছি আমার পেটে— বাপের মতোন ইতর! একটা কথা সাপটা-সোজা যাচ্ছি আমি বলে— করত না তোর বাপের এ-ঘর অন্য যে-কেউ হলে। ঘরের জ্বালা, বরের জ্বালা— সইতে না আর পারি; ছেড়েই যেত বাপ-ছেলেকে অন্য সকল নারী। — আম্মু, তুমি হুদাই বকো, এখন আমি চার; কেমন করে মারবা আমায়, সাধ্য তো নাই আর। পড়ব বলে সকাল থেকে বসেই আছি চেপে, একটা আদেশ পেলেই আমি নামব পড়ায় ঝেঁপে। পড়ব আমি কেবল তখন, ইয়ে মানে, ইয়েম; যখন দেবেন পড়ার আদেশ অনারেবল পিএম।
আমায় তুমি দাওনি কী কী, আমার জানের স্বামী? তোমার কাছে রইব ঋণী যাবজ্জীবন আমি। গলায়, কানে, নাকের ফুটোয় অলঙ্কারের বহর; বেরোই যখন বাংলো ছেড়ে, অবাক তাকায় শহর। বছর যেতেই দিচ্ছ তুমি নতুন গাড়ির চাবি, এসব দেখে চক্ষু টাটায় পাশের বাড়ির ভাবি। মাসের শেষে চেকের পাতা দিচ্ছ আমার হাতে, করছ তুমি এমন আদর— চাদর ছেঁড়ে রাতে। চাদর-ছেঁড়া বাঁদর, তোমায় জীবনজুড়ে চাই; সবই আছে। কিন্তু, ওগো, একটা জিনিশ নাই! আল্লাহপাকের রহম কী যে, মুরুব্বিদের দোয়া; আমার মতো অধম পেল তোমার পায়ের ছোঁয়া। যেমন করে যাচ্ছে জীবন, যাক না এমন কেটে; ধন্য আমি— তোমার ছেলের জন্ম আমার পেটে। আবার তুমি আব্বু হবে, পাচ্ছে কেমন বমি; আচ্ছা, তুমি কিনছ কেন আমার নামেই জমি? আমার নামেই ব্যাংকে টাকা? বলছ এসব এ কী! কখন যে হায় করেছিলাম, আল্লাহ, এত নেকি! জন্মি যদি আবার, দিয়ো চরণতলে ঠাঁই; কোথায় যেন লাগছে ফাঁকা, একটা-কিছু নাই। স্বর্গসুখের ঘণ্টা বাজে তোমার-আমার ঘরে; এই তো দিলে হীরের লকেট পদোন্নতির পরে। ভুটান নিলে আগের মাসে, এখন আবার গোয়ায়; আঁকবে তুমি নামটা আমার শুভ্র মেঘের ধোঁয়ায়? এত্তকিছুর যোগ্য আমি? কসুর করো, কসুর; গর্ব লাগে— আব্বা আমার ম্যাজিস্ট্রেটের শ্বশুর! আম্মা মুখে আঁচল চেপে সুখের কাঁদন কাঁদে— জামাই বাবা হচ্ছে ডিসি বছর কয়েক বাদে। জগৎ খুঁজে এমন স্বামী কোথায়, বলো, পাই; কিন্তু কিসের অভাব যেন, একটা কী যে নাই! বাঁশবাগানের মাথার ওপর চাঁদ উঠেছে ঐ; আমায় তুমি সব দিয়েছ, দাওনি কেবল বই! আগের বছর গ্রন্থমেলায় দায়রা জজের বউ 'স্বপ্ন তুমি' বই লিখেছে— জেবুন নাহার চৌ। এই যে নতুন এসপি এলেন, বউটা মোষের মতোন; তারও নাকি বই এসেছে— 'শিশুর লোমের যতন'! লাজেই আমি যাচ্ছি মরে, রাখছি ঢেকে কান; দু-একটা বই থাকলে তবেই বাঁচবে আমার মান। এবার, চলো, লিখতে বসি আমরা দুজন মিলে; পরের মেলায় বই ছাপাব— 'চন্দ্রাহত নীলে'।
বঙ্গোপসাগরে নিম্নচাপ হলে আমরা খবর পাই কিছু পর্যটক সেন্ট মার্টিন দ্বীপে আটকা পড়েছেন। সাগর স্বাভাবিক হলে পরে তাদেরকে টেকনাফে ফিরিয়ে আনা হয়। ইদের আগে যে কয়েকদিন কুরিয়ার সার্ভিসের বুকিংগ্রহণ বন্ধ থাকে, বাঁয়ের পার্সেলগুলো সেই সময়কার অর্ডার। পার্সেলগুলোয় আছে মূলত 'বড়দের ছোটগল্প' আর 'উসকানিমূলক গল্প'। ঘোষণা দিয়েছিলাম একত্রে নিলে বই দুটো কুরিয়ারখরচসহ ৬৭০ টাকার স্থলে ৫০০ টাকায় দেবো। সেই ঘোষণার তৃতীয় কিস্তির পার্সেল ছিল এগুলো। ঝড়ে আটকে পড়া পর্যটকদের মতো ইদে আটকে পড়া বইগুলো গতকাল ছড়িয়ে দিলাম সারাদেশে। এবারও যথারীতি বেশিরভাগ বই চট্টগ্রামে গেছে। ৫০০ টাকায় দুই বইয়ের অফারের মেয়াদ ছিল চাঁদরাত পর্যন্ত। সেই অফার পুনর্বহাল করলাম। এখনও বই দুটো ৫০০ টাকায় নেওয়া যাবে। আমার মেসেঞ্জারে নক করে অ্যাকাউন্ট নাম্বার নিয়ে ৫০০ টাকা পাঠালেই বই দুটো কুরিয়ারের মাধ্যমে হাতে পৌঁছে যাবে। বই দুটোর গল্পগুলো দুটো লকড আইডিতে স্ট্যাটাস আকারে দেওয়া আছে; এক আইডিতে দশটা গল্প, অন্যটায় নয়টা। প্রবাসীরা মূল্য পরিশোধ করে আইডি দুটোর ফ্রেন্ডলিস্টে যুক্ত হয়ে গল্পগুলো পড়তে পারবেন, নিতে পারবেন 'ভয়ের দেশে লয়ের দেশে' বইয়ের ই-বুক।
রাজধানীর এ বিষ— দেড়শো লাখের এই শহরে মরছি অহর্নিশ! ছেড়েই যাব ওদের শহর দারুণ অভিমানে; এইখানে নয়, ঐখানে নয়, অন্য কোনোখানে। অন্য পথে, অন্য রথে ছাড়ব ওদের শহর; এখন আমার মগজজুড়ে জঙ্গি জলের নহর! সমুদ্রকে ছোঁব— হৃদমাঝারের হৃদয় খুলে সুনীল জলে ধোব! অবাক সাগর দেখবে নতুন চারদলীয় জোট, ছেঁড়াদ্বীপে লাগবে জোড়া চারটে তুমুল ঠোঁট! মদ্য ছাড়া মাতাল হব— সাক্ষী সফেদ বায়ু; আলিঙ্গনে বাড়াব তোর একশো বছর আয়ু! সূর্য যখন হারায়— মুহুর্মুহু মাতাল হব চারটে চোখের তারায়! উলটে দেব সমুদ্রকে, পালটে দেব হাওয়া; দেখবে সাগর আমার ও তোর হুলস্থূল এক নাওয়া! মহেশখালীর জংলি ফুলে বানাব তোর টিপ, ঝুম কবিতায় ঘুম হারাবে দারুরচিনি দ্বীপ! অবাক হবে সাগর— নগর ছেড়ে পালিয়ে-আসা এ কোন মাতাল নাগর! চাঁদনি রাতে দেখব আমি উদ্বাহু তিন চাঁদ, চাঁদের আলোয় জোড়া-চাঁদে চলবে চাষাবাদ! তুই আর আমি চাঁদের ফাঁদে, যায় কি কী হয় বলা? ক্ষুধায় দুজন জোছনা খাব, সুকান্তকে কলা! সাগর নাহয় অথৈ, জল আছে বা কতই; আমার চেয়ে জল বেশি নেই, জলোচ্ছ্বাস হোক যতই! মাঝদরিয়ার ঝড় ওঠাব, উঠবে কেঁপে বারি; মাতাল হাওয়া বলবে তোকে— আজ থেকে তুই নারী। খুলেই দিলাম খোলা চিঠি, এক দফা এক দাবি— আয় বালিকা, সমুদ্রে যাই; জলকে যাব, যাবি?
দামে কম, মানে ভালো গণকবিতাতন্ত্রী বাংলাদেশ দামে কম, মানে ভালো এই যে আমায় আগুন দ্যাখো দামে কম, মানে ভালো ভয়ের দেশে লয়ের দেশে দামে কম, মানে ভালো লক্ষ্য আমার পক্ষ নেওয়া দামে কম, মানে ভালো আপনি তখন কোথায় ছিলেন? দামে কম, মানে ভালো এখন আপনি চুপ কেন দামে কম, মানে ভালো উসকানিমূলক গল্প



