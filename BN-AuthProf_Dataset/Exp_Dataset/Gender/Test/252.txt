মানুষ পৃথিবীর মাটি থেকে শুরু করে চাঁদ পর্যন্ত ভ্রমণ করেছে। কিন্তু মস্তিষ্ক ভ্রমণের কথা কখনো ভেবেছে কি? যদি এমন হয়, যদি সত্যি সত্যি মস্তিষ্কে ভ্রমণ করা হয় মস্তিষ্কে? কেমন হবে সেই জার্নি? একুশ বছরের ছেলে মিরাজ। যে কিনা জেনেশুনে আত্মঘাতী ক্যাসপুল খেয়ে মস্তিষ্কে ভ্রমণ করার চেষ্টা করে। সে জানে, ক্যাপসুল খাওয়ার ফলে তার মৃত্যু হতে পারে। তবুও কেন এত কৌতূহল? কেন গেল সে মস্তিষ্কে? কী এমন আছে ওখানে? কিংবা, সে কি মস্তিষ্ক ভ্রমণ শেষে সুস্থ শরীর নিয়ে বাস্তবে ফিরতে পারবে? এইসব প্রশ্নের জবাবে "মাইন্ড ট্রাভেল" বইটি লেখা হয়েছে।
"মাইন্ড ট্রাভেল" প্রি অর্ডার চলছে। লিংক কমেন্ট সেকশন-এ। #মাইন্ড_ট্রাভেল
জরুরি বিজ্ঞপ্তি! আমার ছোট্ট গ্রুপের জন্য মোডারেটর প্রয়োজন। আগ্রহীরা কমেন্ট সেকশন কিংবা ইনবক্সে যোগাযোগ করার জন্য অনুরোধ করা যাচ্ছে।
গুলির শব্দে জেগে উঠলাম। চোখ মেলে তাকিয়ে দেখলাম, বুলেট সরাসরি বুকের বাঁ পাশে বিঁধেছে। তাজা লাল রক্তে জবজবা হয়ে আছে পরনের সাদা কামিজ। কাঁপা হাত বুকের নরম অংশে চেপে ধরলাম। বুলেটটা মাংস ফুঁড়ে ভিতরে চলে গেছে। নিঃশ্বাস নিতে পারছি না। মনে হচ্ছে, এখনি মারা যাব। ঝাপসা চোখে সামনে দৃষ্টি রেখে দেখলাম, একটা লোক পিস্তল তাক করে রেখেছে। দ্বিতীয় বার বুলেট সরাসরি কপালের মাঝখানে এসে বিঁধল। এক ঝটকায় শেষ। অন্ধকার নেমে এল দু'চোখ জুড়ে। এমন ভয়ঙ্কর ঘুটঘুটে অন্ধকার কেবলমাত্র মৃত্যু পথযাত্রীরাই দেখতে পায়। এবার কোনো মেয়ে নয়, একটা ছেলের শরীরে আছি। শরীরে থাকার ব্যাপারটা আগে খোলাসা করা যাক। আমার নিজস্ব কোনো শরীর নেই। বেঁচে থাকি অন্যের শরীরে। কখনো ছেলের, কখনো মেয়ের। কখনো শিশুর, কখনো বুড়োর। এসব আমার মর্জিতে হয় না। কীভাবে হয়, তা-ও জানি না। শুধু জানি, প্রতিদিন ঘুম ভাঙে নতুন নতুন মানুষের শরীরে। এই ধরুন, আজ আছি এক বৃদ্ধের শরীরে। রাতে ঘুমিয়ে পড়লাম তার বিছানায়। সকাল হতেই চোখ খুলে অবাক হয়ে যাব। কারণ ততক্ষণে আমি অন্য কেউ হয়ে গেছি। হয়তো কোনো এক মেয়ে কিংবা ছেলে। যদিও এখন আর আমি অবাক হই না। প্রথম দিকে অনেকটা শক খেয়েছিলাম। ভয় পেয়েছিলাম খুব। কিন্তু এখন আর ভয় পাই না। আশ্চর্যও হই না। এসব নিত্যদিন ঘটে যাওয়া ঘটনা হয়ে গেছে। সে যাই হোক, এই মুহূর্তে যে ছেলেটির দেহে আছি তার নাম ইশান। নামটা হয়তো জানাই হত না, যদি আমার সামনে দাঁড়িয়ে থাকা মেয়েটি না বলত। জ্ঞান ফিরতেই আগে নিজেকে দেখে নিচ্ছিলাম। তখনই মেয়েটি দূর থেকে ডাকল, 'এ্যাই ইশান, এদিকে আয়।' আমি গেলাম না। ভ্রু কুঁচকে দাঁড়িয়ে রইলাম। মেয়েটির গায়ের রং শ্যামলা। পরনে গাঢ় হলুদ রঙের জামা। মাথার ঘন কালো লম্বা চুল কোমড় পর্যন্ত নেমে এসেছে। সে হনহন করে এসে আমার কান ধরল, 'কথা কানে যায় না? এতক্ষণ ধরে ডাকছি, জবাব দিচ্ছিস না কেন?' উঃ, কী ব্যথা! কোনোমতে কান ছাড়িয়ে একটু দূরে সরে গেলাম। মেয়েটি তেড়ে এসে বলল, 'ফোন কোথায় আমার?' 'আমি কী জানি?' কথাটা বলতেই মেয়েটি আরো একবার আমার কান টেনে ধরল। প্যান্টের পকেট থেকে স্মার্টফোন বের করে বলল, 'তুই জানিস না, না? তাহলে তোর পকেটে এটা এল কীভাবে? আর কখনো গেম খেলার বায়না করিস। তারপর দেখিস কী হয়।' বলে দ্রুত পা চালিয়ে চলে যেতে লাগল। আমি মাথা নিচু করে দাঁড়িয়ে রইলাম। মেয়েটা হঠাৎ কী যেন মনে করে ফিরে আসতে লাগল। আগাম প্রস্তুতি নিয়ে নিলাম। এতক্ষণ ডান কান ধরে টেনেছে। কানটা ব্যথায় টনটন করছে। তাই এবার বাঁ কান পেতে দিলাম। কিন্তু সে আমাকে অবাক করে দিয়ে সামনে এসে উঁবু হয়ে বসল। মৃদু হেসে আলতো করে আমার গালে চুমু এঁকে দিলো। তারপর দ্রুত পায়ে চলে গেল। আমি লজ্জায় স্তব্ধ হয়ে দাঁড়িয়ে রইলাম অনেকটা সময়। হোক পাঁচ-ছ' বছর বয়েসী একটা ছেলের শরীরে আছি। আমার আসল বয়স তো কুড়ি। হুট করে এমন একটা কান্ড ঘটে গেল! কী লজ্জা, কী লজ্জা! সিঁড়ি বেয়ে নিচে নেমে এসে মাথা ঘুরে গেল। এ-ঘরের দেয়ালে বিশাল বড় ফ্রেমে বাঁধাই করা যার ছবি ঝুলে আছে, সে আর কেউ না, স্বয়ং কয়েক ঘন্টা আগে যে মেয়েটি খুন হয়েছে সে। এতক্ষণ তো মনেই ছিল না মেয়েটার কথা। কে এই মেয়ে? কেনই বা তাকে গুলি করে হত্যা করা হলো? কয়েক পা এগিয়ে গিয়ে ছবির উপর হাত রাখতেই মেয়েটি পিছন থেকে বলল, 'ইশান, ছবিতে হাত দিস না। তোর হাতে ময়লা। ছবির উপর দাগ পড়ে যাবে।' আমি ঘাড় ঘুরিয়ে বললাম, 'দাগ পড়লে কী হবে?' 'দাগ পড়লে? দাগ পড়লে তোর বাবা তোকে ইচ্ছেমতো বকা দিবে।' ফ্রেমবন্দি ছবির দিকে আঙুল দিয়ে ইশারা করে বললাম, 'কে ইনি?' সে জবাব দেবার আগে ছবির মেয়েটি শোবার ঘর থেকে বেরিয়ে এল। হলুদ জামা পরা মেয়েটি মৃদু হেসে বলল, 'আপা, তোর ছেলে তোকে চিনতে পারছে না। বলে কিনা, ইনি কে? আমার তো মনে হয়, সে-ও শর্ট টাইম মেমোরি লস পেশেন্ট হতে চলেছে। হি হি হি!' ছবির মেয়েটি বলল, 'কী আবুল তাবুল বলছিস! মুভি দেখে দেখে তোর মাথাটা একদম খারাপ হয়ে যাচ্ছে দেখছি।' 'ভুল কী বলেছি? তোর ছেলেই তো আমাকে তোর কথা জিজ্ঞেস করল...' ছবির মেয়েটি কথা না বাড়িয়ে দ্রুত এসে আমার হাত ধরল, 'স্কুলের সময় হয়ে যাচ্ছে। আয় তোকে রেডি করে দেই।' বলে টেনে নিয়ে গেল শোবার ঘরে। পোষাক পরিয়ে দিলো। জুতো পরিয়ে দিলো। স্কুল ব্যাগ কাঁধে ঝুলিয়ে দিলো। আমি নিষ্পলক তাকিয়ে রইলাম তার দিকে। একটু আগেই তো তাকে গুলি করা হয়েছে। পরপর দু'টো গুলি। একটি বুকে অপরটি সোজা মাথায়। এখনও সে বেঁচে আছে কীভাবে! 'কীরে, এরকম ভাবে চেয়ে কী দেখছিস?' দেখছি তাকে। তার চেহারা। তার পরনের ধবধবে সাদা কামিজ। একটু আগেই তো কামিজটা রক্তে ভিজে গিয়েছিল। মেয়েটির নিথর দেহ পড়ে ছিল ফ্লোরে... 'তোমার নাম কী?' আমি বললাম। 'ও বাবা! নিজের মা'র নাম ভুলে গেছিস? তুই এত মনভুলো কেন রে? যাক বাদ দে। আমার নাম মনে রাখার একটা সহজ বুদ্ধি দেই তোকে।' 'দাও।' ঠোঁট উল্টে বললাম। 'এরপর ভুলে গেলে কিন্তু খবর আছে।' 'আগে বুদ্ধি তো দাও!' 'বল, সকালের পর কী হয়?' 'দুপুর।' 'দুপুরের পর?' 'বিকেল।' 'আর বিকেলের পর?' 'রাত।' সে বিরক্ত হয়ে বলল, 'নাঃ। তারও আগে। রাতের আগে কী হয়?' 'বিকেল।' সে আরো বিরক্ত হলো। বলল, 'বুঝেছি, তোর দ্বারা হবে না। বিকেলের পরে হয় সন্ধ্যা। আমার নামও সন্ধ্যা। মনে থাকবে তো?' 'হুঁ।' 'গুড। এবার যাও। স্কুলের সময় হয়ে গেছে।' 'কিন্তু...' 'কিন্তু কী?' 'কিছু না।' সে এবার গলা বাড়িয়ে বলল, 'এ্যাই রাত্রি!' হলুদ জামা পরিহিত শ্যামলা বর্ণের মেয়েটি ধীর পায়ে এগিয়ে এসে বলল, 'রেডি?' 'হ্যাঁ। বাঁদরটাকে স্কুলে দিয়ে আয় তো। ওকে স্কুলে পৌঁছে দিয়ে সোজা চলে আসবি। গতকালের মতো বান্ধবীর বাসায় গিয়ে বসে থাকিস না যেন।' মেয়েটি অপ্রস্তুত ভঙ্গিতে বলল, 'আমি প্রতিদিন বান্ধবীর বাসায় যাই নাকি?' আমি এখনও তাকিয়ে আছি সন্ধ্যা মেয়েটার দিকে। সে ইশানের মা। যার শরীরে আমি আছি। আমার এখনও একটু একটু মনে পড়ছে, কিছুক্ষণ আগে যখন সন্ধ্যার শরীরে ছিলাম, যখন সন্ধ্যাকে পরপর দুটি গুলি করা হয়েছিল, তার ডান হাতে একটা ব্রেসলেট ছিল। যা এখনও আছে। পরনের জামাও একই রকম। তাহলে কি মেয়েটা আজ খুন হতে চলেছে? তাই যদি হয়, তার মৃত্যুর খবর আগাম জেনে নিলাম কীভাবে? 'টিফিনের টাকা লাগবে?' সন্ধ্যা জিজ্ঞেস করল। আমি ডানে বাঁয়ে মাথা নাড়ালাম। 'শুনছো, তোমার ছেলের টিফিনের টাকা লাগবে। মানিব্যাগ থেকে নিয়ে নিই?' কথাটা বলার পরই বিছানায় শুয়ে থাকা লোকটি মাথা তুলে তাকাল। তার চেহারা আমি স্পষ্ট চিনতে পারলাম। সে-ই সন্ধ্যাকে গুলি করেছে। পরপর দু'টি গুলি। একটি মাথায় অপরটি বুকে... লোকটা মাথা তুলে আমার দিকে তাকাল। বলল, 'স্কুল ব্যাগে টাকা রাখা আছে। যাও। দেড়ি হয়ে যাচ্ছে।' আমি গেলাম না। দাঁড়িয়েই রইলাম। লোকটা চোখ বড় বড় করে আমার দিকে তাকিয়ে আছে। তার চোখদু'টো টকটকে লাল। দেখে মনে হচ্ছে, আগুন লেগেছে চোখে। খুনের নেশা মাথায় চাপলে চোখ এভাবেই লাল হয়ে যায় কি? 'এখনও দাঁড়িয়ে আছো কেন! যাও।' লোকটা ধমকের স্বরে বলতেই হলুদ জামা পরিহিত মেয়েটি আমার হাত ধরে টেনে নিয়ে এল। যতবার সন্ধ্যার দিকে তাকিয়েছি ততবার মনে হয়েছে এই শেষ দেখা। এরপর আর দেখা হবে না তার সাথে। কোনোদিন না। কোনোদিন না। (চলবে) গল্প : সন্ধ্যাতারা (পর্ব : এক) মো. ইয়াছিন
একটা জীবন লিখে লিখে কাটিয়ে দিতে চাই... শুভাকাঙ্ক্ষীরা যুক্ত হয়ে নেবেন।❣️ লিংক কমেন্ট সেকশন-এ।
গল্প : #অপয়া (পর্ব : দুই/শেষ পর্ব) মা যখন ছ'মাসের অন্তঃসত্ত্বা, লীনার বাবা নিখোঁজ হয়েছিলেন। তারপর আর ফিরে আসেননি। তার লাশ পর্যন্ত পাওয়া যায়নি। লীনা লোকমুখে শুনেছে, শেষ ক'টা দিন মা দুয়ারে বসে ছটফট করত। সকাল থেকে গভীর রাত পর্যন্ত বসে থাকত বাবার অপেক্ষায়। বাবা ফিরলেন না। ঝড় বৃষ্টির দিনে অন্ধকার রাতে জন্ম হলো লীনার। সবকিছু ঠিকঠাক ছিল। তিনদিন পর হঠাৎ মা'র গায়ে জ্বর আসে। সেদিন রাতেই তিনি শেষ নিঃশ্বাস ত্যাগ করেন। লীনা হয়ে যায় এতিম। ছোটোচাচা চার দিনের বাচ্চা শিশু লীনাকে কোলে করে নিয়ে আসেন। তিনিই তাকে কোলেপিঠে করে বড় করেছেন। পড়াশোনা করিয়েছেন। খাইয়েছেন, পরিয়েছেন। চাচীও তাকে স্নেহ করতেন। ভালোবাসতেন। চাচাতো ভাই অনিক। সে-ও৷ কিন্তু তার ভালোবাসা ছিল অন্যরকম। লীনা বুঝেনি। বুঝতে পারেনি কখনো। অজান্তেই অনিকের প্রতি দূর্বল হয়ে পড়ে। যা ছোটোচাচা আন্দাজ করতে পারেন। অনিককে কিছু জিজ্ঞেস না করেই বিয়ে ঠিক করে ফেলেন। বিয়েটা স্বাভাবিক ভাবেই হয়ে যায়। এ পর্যন্ত ঠিক ছিল। তারপর... দীর্ঘশ্বাস ছেড়ে উঠে দাঁড়ায় লীনা। ততক্ষণে আড্ডার আসর জমেছে। কিছুক্ষণ পর পর লিভিং রুম থেকে ছোটোচাচার হাসির আওয়াজ ভেসে আসছে। লীনা এগিয়ে যায়। ছোটোচাচার পাশে বসে। চোখ তুলে তাকায়। ওপর পাশে বসে থাকা লোকটার উপর চোখ পড়তেই অস্বস্তি ভর করে। তীব্র হতাশা নিয়ে সে বসে থাকে। লোকটার ডান পাশে একজন ভদ্রমহিলা বসে আছেন। তিনিই আগ বাড়িয়ে বলেন, 'তোমার প্রথম স্বামী কীভাবে মারা গেছে?' লীনার গা জ্বলে যায়। সে দ্রুত জবাব দেয়, 'মরেনি। বেঁচে আছে। এবং সুস্থ আছে।' বরপক্ষের সামনে কনের এমন আচরণ দেখে তিনজনেই চমকে উঠে। ছোটোচাচা বর আর ওই ভদ্রমহিলা। লীনা বড় বড় নিঃশ্বাস ছেড়ে চুপচাপ বসে থাকে। কিছুটা সময় পর ভদ্রমহিলা বলেন, 'তোমার বয়স কত?' লীনা ফুঁসতে ফুঁসতে বলতে চায়। তার আগেই ছোটোচাচা বলেন, 'পঁচিশ।' ভদ্রমহিলা কুটিকুটি হয়ে বলে, 'এই দ্যাখো, বরের বয়স পঞ্চাশ কনের পঁচিশ। একদম মিলে যায় দেখছি!' লীনা চেয়ে দেখে। লোকটার বয়স সত্যি সত্যি পঞ্চাশ তো? একটু বেশিও হতে পারে। তেপ্পান্ন কিংবা পঞ্চান্ন। লোকটা হেলান দিয়ে বসে আছে। গোলগাল ভুঁড়ি শার্টের উপর দিয়ে স্পষ্ট বোঝা যাচ্ছে। মাথায় চুল নেই বললেই চলে। চোখদু'টো টকটকে লাল। গলায় রুপার চেন। পরনে হলুদ রঙের ফতুয়া। লোকটার চোখে চোখ পড়তেই লীনা ইতস্তত করে দৃষ্টি নিচে নামায়। ট্রে'তে করে চা নিয়ে আসে রিমি। সবাইকে চা দিয়ে আবার চলে যায়। ভদ্রমহিলা চায়ের কাপে চুমুক দিয়ে বলেন, 'আমার ভাই'টা খুব ভালো। নম্র, ভদ্র। জায়গা-জমির ব্যবসা করে। মোটা টাকা কামায়। টাকা পয়সার ব্যাপারে আপনাদের মেয়ে সুখেই থাকবে।' ছোটোচাচা বরকে উদ্দেশ্য করে বলেন, 'আপনার আগের স্ত্রী কোনো রকম ঝামেলা করবে না তো?' ভদ্রমহিলা না না করে বলেন, 'কীসের ঝামেলা? ওই বেটিকে লিগ্যালি ডিভোর্স দিয়েছে আমার ভাই। টাকা পয়সা যা পাওনা ছিল মিটিয়ে দিয়েছে...' ছোটোচাচা ভ্রু কুঁচকান, 'মেয়েটার কি অন্য কারো সাথে...' ভদ্রমহিলা চায়ের কাপে চুমুক দিতে দিতে পায়ের উপর পা তুলে বলেন, 'তেমন কিছু না। হয়েছে কি, আজকালকার মেয়েরা সম্মান দিতে জানে না। এতকাল আমরা জেনেছি, স্বামী গুরুজন। তাকে সম্মান দিতে হয়। কিছু বললে তা অক্ষরে অক্ষরে পালন করতে হয়। অথচ এখনকার মেয়েরা সম্মান দেওয়া দূরে থাক, উল্টো অসম্মান করে বসে। আচ্ছা, আপনিই বলুন, আমার ভাইটাকে দেখে কি খারাপ লোক মনে হয়?' ছোটোচাচা ঠোঁটে আঙুল রেখে আমতা আমতা করেন। ভদ্রমহিলা আবারো বলতে শুরু করে, 'সে মাঝেমধ্যে একটু আধটু নেশাপানি করে। তাও সামান্য একটু। পুরুষ মানুষ। করতেই তো পারে। তাই না?' ছোটোচাচার অবাক হয়ে বলেন, 'উনি নেশা করে?' ভদ্রমহিলা বিনিত ভঙ্গিতে বলেন, 'মাঝে মাঝে একটু আধটু পানি গিলে ফেলে। ওই আরকি। তাই বলে তুই তার সামনে থেকে ওসব নিয়ে ছুঁড়ে ফেলে দিবি?' 'কে ফেলেছে?' ছোটোচাচা বলেন। 'ওঁর প্রথম বউ। কী জেদি মেয়েরে বাবা!' 'তারপর কী হলো?' 'তারপর আর কী হবে! আমার ভাই বেটির চুল ধরে ঘর থেকে বের করে দিলো। তা-ও কী সাহস। সঙ্গে সঙ্গে ঘরে ফিরে এসে ব্যাগ গুছাতে শুরু করে। সে নাকি বাপের বাড়ি চলে যাবে!' 'তারপর চলে গেল?' 'শুধু কি গেল? পুলিশ কেসও করেছিল আমার ভাইয়ের বিরুদ্ধে।' 'আপনার ভাই মেয়েটিকে মেরেছিলেন কি?' ভদ্রমহিলা আমতা আমতা করে বলেন, 'হ্যাঁ, শিক্ষা একটু দিতেই হত...' ছোটোচাচা লীনার গালে আলতো করে হাত রেখে বলেন, 'আমার লীনার গায়েও হাত তুলবে উনি?' ভদ্রমহিলা মৃদু হেসে বলেন, 'কী যে বলেন! এমন লক্ষ্মী মেয়ের গায়ে হাত তুলা যায়?' ছোটোচাচা উঠে দাঁড়ান। দীর্ঘশ্বাস ছেড়ে বলেন, 'আপনারা আসতে পারেন।' তারপর ওঁরা চলে যায়। লীনা চুপ করে দাঁড়িয়ে থাকে। ছোটোচাচা বলেন, 'চিন্তা করিস না, মা। এমন অমানুষের হাতে তোকে তুলে দেব না।' তারপর কেটে যায় সময়। নেমে আসে রাত। নিঃশ্বাস ভারী হয়। আবারো চোখের কোণে জল জমতে থাকে। মনের গহীনে ভেসে বেড়ায় হাজারো প্রশ্ন। কেন চলে গেল সে? কেন? ভালো যদি না-ই বাসে, বিয়ে করল কেন? বাবাও কি একই কারণে মাকে ছেড়ে গিয়েছিলেন? লীনার মাঝে মাঝে মনে হয়, যদি একবার অনিক ফিরে আসত, তার পায়ের কাছে বসে পড়ত সে। বলত, 'কেন ছেড়ে গেলে তুমি? আমি তো কখনো কোনো ভুল করিনি। তাহলে কেন? আর এই পরিবার, এই মানুষজন? তাদের কী ভুল ছিল? আমাকে বের করে দিলেই তো পারতে। তোমার বাবা, মা, বোনকে কষ্ট দেবার মানে হয়? একবার বলে দেখ, আমি চিরদিনের জন্য চলে যাব। হারিয়ে যাব চিরকালের জন্য।' কিন্তু তা আর হয় না৷ অনিক আসে না। লীনা প্রতিদিন রাতে সুইসাইড নোট লিখে। আত্মহত্যা করতে গিয়েও করে না। মনে হয় এই বুঝি ফিরে আসবে মানুষটা। হঠাৎ এসে চমকে দেবে। লীনা কিছুটা সময় তার বুকের সাথে মিশে থাকবে। তারপর হাজারো প্রশ্ন করবে চোখ-নাকের পানি এক করে। চোখ-নাকের পানি এক হয় ঠিকই। অনিক ফিরে না। তবে আজ লীনা ভুল করবে না। কোনো মতেই না। সুইসাইড নোটের সাথে একটি ব্লেড নিয়েছে। এবং এক পাতা স্লিপিং পিল। প্রথমে ট্যাবলেটগুলো একসাথে খাবে৷ তারপর ব্লেড দিয়ে আলতো করে হাতের শিরা কেটে ফেলবে। তার বিশ্বাস, সে মরে গেলেই অনিক ফিরে আসবে। যখন বুঝতে পারবে তার ভালোবাসা কতখানি খাঁটি ছিল, ডুকরে কেঁদে উঠবে। কিন্তু ততক্ষণে অনেক দেড়ি হয়ে যাবে। (সমাপ্ত) মো. ইয়াছিন
সুইসাইড নোটটা পুড়িয়ে ফেলার আগে আরো একবার চেয়ে দেখে লীনা। সেখানে স্পষ্ট অক্ষরে লেখা, "আমার মৃত্যুর জন্য কেউ দায়ী নয়।" সত্যিই কি তাই? শেষরাতের শীতল বাতাসে একবুক দীর্ঘশ্বাস মিশে যায়। নিঃশ্বাস হয় ভারী। বড় বড় নিঃশ্বাস নিতে নিতে সুইসাইড নোট টেনে টেনে ছিঁড়তে থাকে লীনা। একসময় যখন কাগজের টুকরোগুলো একদম ছোটো ছোটো হয়ে যায়, শরীরের সমস্ত শক্তি দিয়ে দূরে ছুঁড়ে ফেলে। কিন্তু কাগজের টুকরোগুলো এতটাই ছোটো ছোটো এবং পাতলা, ছুঁড়ে ফেলার সাথে সাথে উড়ে উড়ে লীনার পায়ের কাছেই পড়ে। লীনা দ্রুত সেগুলো কুড়িয়ে এক জায়গায় রেখে দেশলাই জ্বালিয়ে কাগজের উপর রাখতেই, দাউদাউ করে জ্বলে উঠে। কিছুটা সময়ের জন্য আলোকিয়ে হয়ে যায় চারপাশ। তারপর আবার অন্ধকার। লীনা উঠে দাঁড়িয়ে হাতের দেশলাই ছুঁড়ে ফেলে। ওপাশে সরু রাস্তার পরিসর। তারপর ছোট্ট খোলা বাউন্ডারি। তারপর একটি তিন তলা বিল্ডিং। দেশলাইয়ের বাক্সটা বোধহয় ওপাশের ড্রেনে গিয়ে পড়েছে। অন্ধকারে দেখা যায় না। লীনা ছাদের রেলিং ধরে সামনে ঝুঁকে রাস্তায় দৃষ্টি রাখে। দেশলাই রাস্তার মাঝখানে পড়েনি তো? ফজরের আজানের ধ্বনি কানে আসতেই কাঁধে ঝুলে থাকা ওড়না মাথায় দেয়। সুইসাইড নোটের পুড়ে যাওয়া অংশ পা দিয়ে পিষে আবারো রেলিং ধরে দাঁড়ায়। নির্জনতায় আঁচড় কেটে কেউ একজন এগিয়ে আসার শব্দ শোনা যায়। লীনা ঘাড় ঘুরিয়ে তাকাতেই ছোটো চাচা তার সামনে এসে দাঁড়ান। অন্ধকারে তার মুখ ঠিকমতো দেখা যায় না। 'কিরে মা, রাতে ঘুমাসনি?' ছোটো চাচা বলেন। লীনা জবাব দিতে পারে না। গলা দিয়ে কথা বেরোয় না। তাকে চুপচাপ দাঁড়িয়ে থাকতে দেখে ছোটোচাচা দু'হাত বাড়িয়ে দিয়ে বলেন, 'মন খারাপ? কেন তুই এমন করিস? জানিস না, তোর মন খারপ দেখলে আমি সহ্য করতে পারি না?' লীনা ছুটে যায়। দুম করে ছোটোচাচার বুকে মাথা লুকাতেই চোখ বেয়ে অশ্রুর শ্রোত নেমে আসে। এতক্ষণ সে এই চেষ্টাই করছিল। মন খারাপের সময় কেঁদে ফেললে ভালো হয়। হালকা লাগে। কিন্তু কাঁদতে পারাটাও ভাগ্যের ব্যাপার। লীনা অনেকটা পাথুরে হয়ে গিয়েছিল। বহু চেষ্টার পরেও চোখে এক ফোঁটা জল এল না। অথচ, ছোটোচাচার কাছে যেতেই চোখ বেয়ে জল নেমে আসে। চোখ নাকের পানি এক করে যখন নিজেকে সামলে নিয়ে একটু দূরে সরে যায়, ততক্ষণে অবছা আলো ছড়িয়ে পড়েছে চারিদিকে। সেই আলোয় ছোটোচাচার অশ্রুভেজা মুখটা স্পষ্ট দেখতে পায় সে। তখনও কিছু বলতে পারে না। ঠায় দাঁড়িয়ে থেকে হাত দিয়ে চোখের জল মুছে। হাত সরিয়ে দিতেই আবারো চোখের জলে ভিজে যায় গাল। বুক ভরা নিঃশ্বাস নিয়ে নিজেকে সামলে নিতে চায়। কিন্তু পারে না। বুকের ভেতরটা হাহাকার করে ওঠে। চোখ বেয়ে নামে অশ্রুজলের শ্রোত। একসময় লীনা ঢুকরে কেঁদে উঠে। দূর্বল শরীর নিয়ে হাঁটুর উপর ভর করে বসে পড়ে। ততক্ষণে ছোটোচাচা চোখ-মুখ মুছে চলে গেছেন। একসময় উঠে দাঁড়িয়ে সিঁড়ি বেয়ে নিচে নামতে থাকে লীনা। টেপ ছেড়ে এক ঝাপটা পানি মুখে মেরে গায়ের ওড়না দিয়ে পানিটুকু মুছে নেয়। ধীর পায়ে চলে যায় শোবার ঘরে। পায়ের স্যান্ডেল খুলে বিছানায় গা এলিয়ে দেয়। ঘুম আসে না। চোখের জল গড়িয়ে গড়িয়ে কানের কাছে যেতেই কেমন যেন শিরশির করে। লীনা হাত দিয়ে ছুঁয় না। বালিশ ভিজে যায়। ভেজা বালিশেই ঘুমিয়ে পড়ে। ভোরের মচমচে আলো খোলা জানালা পেরিয়ে উঁকি দেয় লীনার ঘরে। ঠিক বিছানার উপর শুয়ে থাকা লীনার মুখে। লীনা চোখ কচলে উঠে বসে। আবারো টলে পড়ে বিছানায়। মাখাটা ব্যথায় ফেটে যাওয়ার উপক্রম। প্রায়ই এমন হয়। মাথা ঘুরে। ব্যথায় ফেটে যাবার মতো অবস্থা হয়। চোখদু'টো কম কীসে? মাঝে মাঝে মনে হয়, চোখ দু'টো খুলে বেরিয়ে পড়বে। বিছানা ছেড়ে জানালার কাছে যায় লীনা। ওপাশে কিছুটা খালি জায়গা। তরতাজা ফুলের গাছগুলো চোখের সামনে মরে পড়ে আছে। দীর্ঘশ্বাস ছেড়ে জানালা বন্ধ করে দেয়। তখনই দরজায় খটখট শব্দ হয়, 'এই যে, ওঁরা দশটায় আসবে। মনে আছে তো?' লীনা দম নিয়ে বলে, 'হুঁ।' কিন্তু তার কথাটুকু দরজা পর্যন্ত পৌঁছায় না। আরো একটু জোরে বলা উচিৎ ছিল। লীনা ছুটে গিয়ে দরজা খুলে দেয়। ততক্ষণে চাচি হনহন করে চলে গেছেন। লীনা দরজা বন্ধ করে দেয়াল ঘড়িতে দৃষ্টি রাখে। নয়টা বেজে একুশ মিনিট। বাথরুমে গিয়ে একবার আয়নায় দৃষ্টি রাখে লীনা। ধবধবে ফরসা গালে চোখের নিচের কালো দাগ স্পষ্ট বুঝা যাচ্ছে। চোখের কালো বিন্দুর বাইরের দুধের মতো সাদা অংশটুকু টকটকে লাল হয়ে আছে। মাথার এলোমেলো চুলগুলো পড়তে পড়তে অর্ধেকে এসে ঠেকেছে। লীনা একবার উল্টো হয়ে দাঁড়ায়। পিছন দিকটা আয়নার দিকে দিয়ে ঘাড় ঘুরিয়ে দেখে। ইশ! কত চুল ছিল! বুকের উপর থেকে ওড়নাটা সরিয়ে রাখে। তারপর টেপ ছেড়ে দিতেই মাথার উপর থেকে ঝর্ণার মতো জলের শ্রোত বয়ে যায়। লীনা দেয়ালে হাত রেখে দাঁড়িয়ে থাকে প্রায় দশ মিনিট। টেপ বন্ধ করে সাবান মেখে আরো দু'মিনিট। তারপর সালোয়ার কামিজ খুলে শাড়ি পরে নেয়। কালো কুচকুচে শাড়ি। ছোটোচাচা বলেন, ফরসা মেয়েদের কালো শাড়িতেই মানায়। তার কেনা শাড়ি পরে কাঁপতে কাঁপতে আয়নার সামনে দাঁড়ায় লীনা। মুহূর্তেই অবাক হয়ে যায়। সামনে দাঁড়িয়ে থাকা মেয়েটাই সে? কত সুন্দর! কত ভালো লাগছে তাকে দেখতে! মানুষকে বাইরে থেকে যেরকম দেখা যায় সেরকমই হয় কি? কিন্তু লীনা যে এরকম না! অসুন্দর, কুৎসিত, ভেঙে পড়া অগুছালো একটা মেয়ে। যার মাথার চুল ঝড়ে যাচ্ছে। চোখের নিচে ডার্ক সার্কেল দিন দিন অন্ধকারে ঢেকে যাচ্ছে। চামড়ায় পড়ছে ভাঁজ। দিন দিন শরীরের মাংস সব খসে পড়ছে। লীনা দ্রুত বিছানার নিচে ঝুঁকে পড়ে। ওজন মাপার যন্ত্রটা বের করে এনে উঠে দাঁড়ায়। তেতাল্লিশ কেজি। গত সপ্তাহে ছিল পঞ্চাশ। আজ তেতাল্লিশ। আগামী সপ্তাহে কত হবে? ছোট্ট মেশিনটা পা দিয়ে ঠেলে বিছানার নিচে পাঠিয়ে দেয় লীনা। চুল আঁচড়াতে গিয়ে থমকে যায়। মাথায় চিরুনি চালাতেই তাতে দু'চারটে করে চুল আসে। ভয়ে চুল আঁচড়ানো হয় না। চিরুনি ফেলে রেখে শাড়ির আঁচল দিয়ে মাথা ঢেকে নেয়। পা বাড়ানোর আগেই ছোটোচাচা সামনে এসে দাঁড়ান। একবার চোখ বুলিয়ে বলেন, 'বাঃ, কী দারুণ লাগছে দেখতে! আমাদের বাসায় যখন এসেছিলি, লাল শাড়ি কেন পরেছিলি বল তো? তোকে তো কালোতেই মানায়। মনে হয় এই বুঝি আকাশ থেকে পরী নেমে এল। একদম চোখের সামনে।' লীনা মাথা নিচু করে দাঁড়িয়ে থাকে। ছোটোচাচা বেরিয়ে যেতে যেতে বলেন, 'তৈরি হয়ে থাক। ওঁরা এলে আমি ডেকে নেব।' লীনা দুম করে বিছানায় বসে পড়ে। হাতের আংটি খুলে রাখে বিছানার উপরে। চোখে এক ফোঁটা জলের আনাগোনা টের পেতেই দ্রুত বাঁ হাতের পিঠ দিয়ে মুছে ফেলে লম্বা নিঃশ্বাস নেয়। আয়নার সামনে দাঁড়িয়ে ভালো করে চেয়ে দেখে, চোখটা এখনও লাল হয়ে আছে কি? হ্যাঁ, টকটকে লাল। লীনা হাসতে চায়। উল্টো কেঁদে ফেলে। চোখ বেয়ে নেমে আসে এক ফোঁটা জল। এ জগতে তার মতো অসহায় কেউ আছে কি? রিমি দরজায় দাঁড়িয়ে বলে, 'ভাবি, বাবা ডেকেছে।' লীনার ভেতরটা দুমড়ে মুচড়ে যায়। একবুক হতাশা ভর করে মনের গহীনে। চোখের কোণে জমে জল। সে ধরা গলায় বলে, 'হুঁ।' (চলবে) গল্প : #অপয়া মো. ইয়াছিন নোট : পাঠকদের নিকট প্রশ্ন, লীনার চোখের জলের কারণ কী হতে পারে? "ওঁরা দশটায় আসবে" এখানে ওঁরা কারা? রিমি কেন লীনাকে ভাবি ডাকল? তাহলে কি লীনা বিবাহিত? দেখা যাক, কার ভাবনা আমার সাথে মিলে যায়। হ্যাপি রিডিং।
তানহা আমাকে টেনে ছাদের দিকে পা বাড়াল। সিঁড়ির পর সিঁড়ি, তারপর আবার সিঁড়ি। আমার হাতে রেজার। মুখে শেভিং ক্রিম। একবার চেয়েও দেখেনি। খপ করে আমার হাত ধরে টেনে নিয়ে আসলো ছাদে। আমি অগত্যা চলে এলাম তার পিছু পিছু। তানহা বাঁ হাত দিয়ে আকাশের দিকে ইশারা করে বলল, 'আজকের আকাশ এত সুন্দর কেন, বলতে পারেন?' আমি ইতস্তত করলাম। হঠাৎ এমন প্রশ্ন, যার কোনো জবাব হয় না। ঠায় দাঁড়িয়ে রইলাম তার পাশে। তানহা আমার দিকে চেয়ে বলল, 'বলছেন না কেন? আকাশটা এত সুন্দর কেন আজ?' আমি আকাশের দিকে তাকালাম। নীল আকাশের বুকে খন্ড খন্ড সাদা মেঘ তুলোর মতো ভেসে আছে। আকাশটা সুন্দর কি না বুঝতে পারছি না। প্রতিদিনের মতোই লাগছে। তবুও বললাম, 'তাইতো, আকাশটা তো আজ বেশ সুন্দর!' তানহা খিলখিল করে হাসল। সে যখন হাসে, সামনের কয়েকটি দাঁত দেখা যায়। কপালে ভাঁজ পড়ে। স্বচ্ছ, কালো চোখদুটো ছোটো হয়ে যায়। 'আমিওতো তাই বললাম। আপনি বলুন, আকাশ এত সুন্দর দেখাচ্ছে কেন?' তানহা হাসতে হাসতে বলল। আমি মাঝে মাঝে অবাক হই। তানিশার সাথে যখন আমার বিয়ে হয়, তানহা ছিল সাত বছরের। হাফপ্যান্ট আর হাঁটু সমান ফ্রক পরত। মা-বাবা নেই। মামার বাসায় বড় হওয়া তানিশা বিয়ের এক সপ্তাহের মাথায় তানহাকে নিয়ে আসে। সেই সুযোগে আমি পেয়ে যাই না পাওয়া ছোটো বোন। ফ্রক পরে বাসায় পা রাখা ছোট্ট তানহা এখন উনিশ পেরিয়ে বিশ বছরে পা রাখতে চলেছে। দু'বছর আগে যখন তানিশা মারা যায়, তানহা তখনও ছোটো ছিল। মাত্র দু'বছরে সে অনেকটা বড় হয়ে গেছে। এই বয়সটা সৌন্দর্যের। চোখ সুন্দর অসুন্দরের পার্থক্য বুঝে না। সবকিছুই সুন্দর মনে হয়। এ সৌন্দর্যের ব্যাখ্যা ছোটো কিংবা বয়স্ক কেউ দিতে পারবে না। তানহা আবার বলল, 'বলুন?' আমি বললাম, 'আজ তানিশার জন্মদিন। তাই।' মুহূর্তেই মেয়েটার মুখ কালো মেঘে ঢেকে গেল। তানিশা তার বোন হলেও মায়ের আদরে বড় করেছে তাকে। বেঁচে থাকলে এখনও আদর করত। তানহা যে তানিশাকে ভালোবাসে না, এমনটা না। সেও ভালোবাসে। তবুও, আমার মুখে তানিশার কথা শুনলেই সে মন খারাপ করে বসে থাকে। তানহা একটু দূরে সরে গেল। ছাদের রেলিংয়ের সাথে গা ঘেঁষে দাঁড়িয়ে আকাশের দিকে হাত বাড়িয়ে বলল, 'আকাশে ওই মেঘের টুকরো দেখছেন?' সে হাসতে চাইছে। মুখে অস্ফুটে হাসি। চোখদুটো অন্য কিছু বলছে। কান্নার আভাস নয়তো? আমি মেঘ দেখতে চেয়েও দেখতে পারলাম না। আমার কৌতূহলী চোখ গেল তানহার বাঁ হাতের দিকে। হাতে ব্লেড দিয়ে টেনে টেনে কাটা দাগ। একটি-দু'টি নয়। অনেকগুলো দাগ। ফরসা হাতের উপর কাটা দাগগুলো স্পষ্ট দেখা যাচ্ছে। তানহা কৌতূহলী ভঙ্গিতে বলল, 'ভাইয়া, আপনি শেভ করছিলেন?' যেদিন তানিশাকে দেখতে যাই, সেদিন থেকে তানহা আমাকে দুলাভাই ডাকতো। তানিশার মৃত্যুর কয়েকদিন পর থেকে সে আমাকে ভাইয়া ডাকতে শুরু করেছে। আমি কয়েকবার বলেছি, 'তুমি আমাকে দুলাভাই বলেই ডাকবে।' সে আমার কথায় কান দেয়নি। 'হ্যাঁ, আজ শুক্রবার তো।' 'প্রতি শুক্রবারে শেভ করতে হয় বুঝি?' 'বাধ্যতামূলক না। কেউ প্রতিদিন করে, কেউ সপ্তাহে। আমি প্রতি সপ্তাহে একবার করি।' তানহা অন্যমনস্ক হয়ে বলল, 'আমি হলে আপনাকে শেভ করতে দিতাম না। রুটিন করে দিতাম, মাসে একবার শেভ।' বলে হনহন করে চলে গেল। বাইরে বৃষ্টি পড়ছে। মাঝে মাঝে উচ্চশব্দে বর্জ্রপাত। রাতের খাবার শেষ করে শোবার ঘরে আসতে আসতে এগারোটা বেজে গেল। আমি বিছানায় শুয়েছি সবে, দরজায় কাড়া নাড়ার শব্দ পেলাম। দরজা খুলতেই তানহা বলল, 'আপনার ঘরে একটু জায়গা হবে? মেঝেতে শুয়ে পড়ব...' মেয়েটার জন্য মায়া হয়। একটু একটু করে অনেকেটা দূর্বল হয়ে পড়েছে সে। হয়তো ক্ষণিকের মোহ, বয়সের দোষ কিংবা সত্যিকারের ভালোলাগা। সে বলতে চায়। বুঝাতে চায়। বুঝতে চায় নিজেকে। তবু আবেগের মিছে আঙিনায় আমাকে এঁকে বসে। এসব জেনে বুঝেও তাকে কিছু বলতে পারি না। বললেই সে রাত জেগে কাঁদবে। নতুন চকচকে ব্লেড দিয়ে হাতে নতুন রেখা টানবে। আমি ধীর গলায় বললাম, 'এ-ঘরে তোমার জায়গা হবে না।' তানহা দ্রুত পায়ে তার শোবার ঘরে গিয়ে দুম করে দরজা বন্ধ করে দিলো। জানি না, কী করবে সারা রাত। এ ছাড়া আমার আর কিছু করার নেই। একটা মানুষ একজনেরই হয়। হোক সে মৃত সবার কাছে, আমার সাথে সে আজও আছে। থাকবে আজীবন। এ জীবনে তানিশার স্থান কেউ পাবে না। কেউ না। (সমাপ্ত) গল্প : তবু সে পাশে ~ মো. ইয়াছিন
গল্প : মাইন্ড ট্রাভেল (পর্ব : নয়/শেষ পর্ব) দূর থেকে তাকিয়ে দেখছি আমার ডুপ্লিকেট-কে। দুঃখিত, সে আমার ডুপ্লিকেট নয়। আমিই তার ডুপ্লিকেট। দাঁড়োয়ানদের চোখে ধুলো দিয়ে সতর্ক পা পেলে এগিয়ে যাচ্ছে সে। আমিও এগিয়ে যেতে লাগলাম। পাঠক নিশ্চয়ই ভাবছেন, আমি তো টার্ডে ক্যাপসুল খেয়েই এখানে এসেছি। এখন আবার খাব কীভাবে? ব্যাপারটা খুব সহজ। আমরা শুধুমাত্র ভবিষ্যৎ নিয়ে ভাবি না। আমাদের ভাবনার জগৎ বর্তমান, অতীত, ভবিষ্যৎ তিনটি সময় নিয়ে হয়। সেই ভাবনায় অনেক কিছু থাকে। থাকে অতীতের কিছু স্মৃতি, ফেলে রাখা কিছু ভুল। যা আজীবন দাগ কেটে যায় মনের গহীনে। থাকে মিছেমিছি স্বপ্নের হাতছানি। যা আজও পূরণ হয়নি। থাকে বর্তমানের কিছু চাওয়া। থাকে ভবিষ্যতের রঙিন কিংবা সাদাটে ভাবনা। আর আমার আজকের এই ভাবনা অতীত নিয়ে। অতীকের ছোট্ট একটি ভুল, টার্ডে ক্যাপসুল খাওয়া নিয়ে। আজো আমি মনেপ্রাণে চেষ্টা করছি, টার্ডে ক্যাপসুলের চাবি খুঁজে বের করার। কিন্তু এখন আর চাবি খুঁজবার দরকার মনে করছি না। আমার অরিজিন্যাল তো সামনে দাঁড়িয়ে। এখন সে ভেতরে যাবে। পিসি সরিয়ে লকার বের করবে। কম্পিউটারে বাবার সেট করা অডিও, ভিডিয়ো রেকর্ড শুনবে, দেখবে। তারপর... তারপর টার্ডে ক্যাপসুল খেয়ে মাইন্ড ট্রাভেলে আসবে। কিন্তু আমি তা কোনো মতেই হতে দেব না। আজ যদি ওঁকে টার্ডে ক্যাপসুল খাওয়া থেকে বিরত রাখতে পারি? হতে পারে আমি বেঁচে যাই! একবার ভেবেই দেখুন না। যদি আমার অরিজিন্যালকে টার্ডে ক্যাপসুল খেতে না দেই, তাহলে সে বেঁচে যাবে। আর সে বেঁচে যাওয়া মানেই তো আমার বেঁচে থাকা! দাঁড়োয়ান দু'টো দেয়ালে টলে পড়েছে। দু'জনেই নাক ডাকছে। এই বুঝি ওঁদের ডিউটি! অনায়াসে ল্যাবের ভেতরে চলে এলাম। নিঃশব্দে এগিয়ে এসে যখন মূল ঘরে পা রাখলাম, আমার অরিজিন্যাল ধপাস করে মাটিতে লুটিয়ে পড়ল। এই যা! ক্যাপসুল খেয়ে ফেলল যে! তার হাত থেকে কাচের শিশি ফ্লোরে পড়তেই ভেঙে টুকরো টুকরো কাচের অংশ এদিক ওদিক ছড়িয়ে পড়ল। কাচ ভাঙার শব্দে বাইরের ঘুমন্ত দাঁড়োয়ান দু'টো ছুটে এল। আমি অন্ধকারে দেয়ালের এক কোণে লুকিয়ে পড়লাম। দাঁড়োয়ানরা যখন আমার অরিজিন্যালকে ধরে তুলছিল, আমি চুপি চুপি বেরিয়ে এলাম। এবার কী হবে! অন্ধকার খোলা আকাশের নিচে দাঁড়িয়ে চিৎকার দিলাম, 'চাবি মহাশয়, কোথায় আপনি?' 'এইতো এখানে!' কথাটা শুনে থমকে দাঁড়ালাম। কী আশ্চর্য, চাবি কথা বলছে! পাশ ফিরে তাকিয়ে হতভম্ব হয়ে গেলাম। এই বুঝি, দি আনএক্সপেকটেড! অচেনা মেয়েটি মৃত্যুর আগে তার নাম বলেছিল বারিশ। সেই মৃত বারিশ আমার সামনে দাঁড়িয়ে আছে। আমার নিঃশ্বাস ঘন হয়ে এল। শ্বাসকষ্ট হচ্ছে। মেয়েটি আমার হাত চেপে ধরল। বলল, 'ভয় নেই। আমি ভুত নই। রিল্যাক্স। জাস্ট রিল্যাক্স।' অ্যা! বললেই হলো? মৃত মানুষ আমার সামনে দাঁড়িয়ে। আমি শান্ত থাকি কীভাবে! 'আপনি তো মারা গিয়েছিলেন। আবার ফিরে এলেন কীভাবে?' আমি ভয়ার্ত গলায় জিজ্ঞেস করলাম। মেয়েটি মৃদু হেসে বলল, 'মাইন্ড ট্রাভেলারের চাবি পেয়ে গেছি।' 'তাই নাকি! কীভাবে পেলেন? কোথায় সেই চাবি?' মেয়েটি বোকার মতো হাসতে লাগল৷ হাসতে হাসতে বলল, 'এখনও বুঝতে পারেননি?' 'নাতো! কী বুঝবো?' আমি বললাম। 'মৃত্যুই মাইন্ড ট্রাভেলারের একমাত্র চাবি। আপনার বাবার ছুরিকাঘাতে নিহত হবার পরেই আমি পৃথিবীতে ফিরে গিয়েছিলাম। চোখ খুলতেই মাথায় এল, আরে! আমি বেঁচে ফিরলাম কীভাবে? আমাকে তো খুন করা হয়েছিল! তখনই বুঝলাম৷ মইন্ড ট্রাভেলে এসে চব্বিশ ঘন্টার মধ্যে মরতে হবে। মৃত্যুই মাইন্ড ট্রাভেলারের চাবি।' 'কিন্তু এখানে ফিরে এলেন কীভাবে? আর কেনই বা এলেন?' 'বাঃ রে! এখানে এসে আপনাকে চাবির কথা না বললে আপনি ফিরে যেতে পারতেন পৃথিবীতে? আমি এসেছি আপনাকে বাঁচাতে। আপনাকে পৃথিবীতে ফিরতে সাহায্য করার জন্য।' 'কিন্তু কীভাবে এলেন?' 'যেভাবে প্রথমবার এসেছিলাম। টার্ডে ক্যাপসুল খেয়ে।' 'পৃথিবীর সর্বশেষ ক্যাপসুল তো আমি খেয়েছি। তাছাড়া বাবা এখন জেলে। আপনি দ্বিতীয় ক্যাপসুল কোথায় পেলেন?' মেয়েটি খানিকটা গম্ভীর ভাব নিয়ে বলল, 'আপনার বাবার থেকে দু'টো ক্যাপসুল একসাথে কিনেছিলাম। পৃথিবীতে ফিরে গিয়েই দ্বিতীয় ক্যাপসুলটা খেয়ে ফেললাম।' 'যাক। ভালোই হয়েছে। দু'জনে একসাথে পৃথিবীতে ফিরব।' মেয়েটির চোখ জুড়ে জল নেমে এল। চোখ-মুখ ফ্যাকাসে হয়ে এল। সে ভাঙা ভাঙা গলায় নিচু স্বরে বলল, 'বড় ক্লান্ত লাগছে। আপনার কাঁধে একটু মাথা রাখি?' ততক্ষণে আমরা ঘাসের বুকে বসে পড়েছি। আমার সম্মতি পেয়ে আলতো করে মাথা রাখল। ভেজা চোখে আমার দিকে তাকাল। কাঁদোকাঁদো গলায় বলল, 'আমার আর পৃথিবীতে ফিরে যাওয়া হবে না।' আমি খানিকটা বিচলিত হলাম। মেয়েটির কথাটুকু বিষাক্ত কাঁটার মতো মনে হলো। অন্য সময় হলে হেসে উড়িয়ে দিতাম। কিন্তু না। এখন আমাকে বিশ্বাস করতেই হচ্ছে। মেয়েটি কাঁদছে। ফুঁপিয়ে কাঁদছে। নীরব আর্তনাদ মিশে আছে তার কান্নায়। এই মুহূর্তে একটা প্রশ্নই বারবার মনে মনে আওড়াচ্ছি। কেন সে পৃথিবীতে ফিরে যাবে না? 'কেন যাবেন না পৃথিবীতে?' আমি জানতে চাইলাম। মেয়েটি আমার থেকে খানিকটা দূরে গিয়ে বসল। দু'হাত দিয়ে চোখের জল মুছতে মুছতে বলল, 'একজন মানুষ একবারই মাইন্ড ট্রাভেল করতে পারবে। দ্বিতীয়বার টার্ডে ক্যাপসুল খেলে মাইন্ড ট্রাভেলে আসতে পারবে ঠিকই। ফিরে যাওয়া আর হবে না। মস্তিষ্কেই মারা পড়বে।' 'আর যদি চব্বিশ দিন পূর্ণ হবার আগেই মস্তিষ্কে মৃত্যুবরণ করেন?' আমি বিস্ময়ের স্বরে বললাম। 'লাভ নেই। পৃথিবীতে ফিরে যাবার সব রাস্তা বন্ধ। আমার শরীরের মৃত্যু তখনই হয়েছে যখন আমি দ্বিতীয়বার টার্ডে ক্যাপসুল খেয়েছি। শুধু মস্তিষ্ক জীবিত রয়েছে। সেটাও চব্বিশ ঘন্টার জন্য। চব্বিশ ঘন্টা পর মস্তিষ্ক আর কাজ করবে না।' 'তাহলে কি আপনার পৃথিবীতে ফিরে যাওয়ার কোনো সম্ভাবনাই নেই?' 'না, নেই।' বলে উদাসীন দৃষ্টিতে আকাশের দিকে তাকাল। 'তাহলে আমিও পৃথিবীতে ফিরে যাব না..' কথাটা বলে শেষ করার আগেই একটি ধারালো ছুরি দিয়ে একের পর এক আঘাত করতে লাগল। রক্তে আমার শার্ট ভিজে গেল মুহূর্তের মধ্যে। ঘাসের বুকে গা এলিয়ে দিলাম। তখনও আমি মস্তিষ্কে আছি। চেয়ে দেখছি, মেয়েটি আমার পাশে হাঁটু গেঁড়ে বসে হাউমাউ করে কাঁদছে। আমি আর চোখ মেলে রাখতে পারছি না। ইচ্ছে করলেও কথা বলতে পারছি না। সবকিছু অন্ধকার হয়ে যাচ্ছে। তবুও হাত বাড়িয়ে দিয়ে মৃদু স্বরে বললাম, 'হাতটা ধরুন। আসুন একসাথে বাঁচি।' সে আমার কথা শুনেছে কী না জানি না। তবে আমার হাত ধরেনি। হাউমাউ করে কেঁদেই চলেছে শুধু। চোখ খুলতেই দেখলাম, হাসপাতালের বিছানায় শুয়ে আছি। উঠতে গিয়ে খানিকটা ব্যথা পেলাম, 'আঃ!' আবারো বিছানায় টলে পড়লাম। হাতে হ্যান্ডকাপ লাগানো। মাথায় ব্যান্ডেজ। বাঁ হাতের কনুইয়ে ব্যান্ডেজ। টার্ডে ক্যাপসুল খেয়ে ফ্লোরে পড়ে এই অবস্থা হয়েছে কি? চোখ খুলেছি দেখেই নার্স ড্যাবড্যাব করে আমার দিকে তাকাল। তারপর দ্রুত ছুটে গেল। কিছুক্ষণের মধ্যেই ডাক্তার ছুটে এলেন। আমার হার্টবিট চেক করলেন। চোখ দেখলেন। তারপর... ছয় মাস পর। দীর্ঘ ছ'মাস পর জেল থেকে বেরোলাম। জেলখানার বাইরে পা রেখে প্রথমেই স্থির করলাম, বারিশের সাথে দেখা করব। জেলে থাকাকালীন উকিলকে দিয়ে বারিশের ঠিকানা জোগাড় করে রেখেছি। উকিল ভ্রু কুঁচকে জিজ্ঞেস করেছে, 'মেয়েটি আপনার কী হয়?' আমি সোজা জবাব দিয়েছি, 'আমার এক প্রিয়জন।' উকিল মুখ ভার করে বলেছে, 'সো স্যাড!' রিকশা থেকে নেমে দু'মিনিটের পথ। ঠিক এখানটায় শুয়ে আছে বারিশ। পাশেই তার মা বাবার কবর। কবরে লাগানো পিতলের সাইনে লেখা বারিশ নামটা জ্বলজ্বল করছে। দাঁড়িয়ে থাকতে থাকতে কখন সন্ধ্যা নেমেছে খেয়াল করিনি। ভাঁজ করা শার্টের হাতলে চোখের জল মুছছিলাম। 'দাড়িতে আপনাকে বেশ মানায় তো!' কথাটা শুনে ফিরে তাকালাম। বিস্ময়ের স্বরে বললাম, 'আপনি!' বারিশ গম্ভীরমুখে বলল, 'গোঁফ রেখেছেন কেন? গোঁফ কেটে ফেলবেন।' 'আবার ফিরে এলেন কীভাবে?' আমি বললাম। 'এমন কোনো যন্ত্র কি নেই, যার সাহায্যে আমি আবার জীবিত হয়ে যেতে পারি?' প্রশ্ন এড়িয়ে জিজ্ঞেস করল। আমি বিস্মিত হয়ে তাকিয়েই রইলাম তার দিকে। সে আবারো বলল, 'কী, পারবেন না এমন একটা যন্ত্রের সন্ধান করতে?' 'সেটা কীভাবে সম্ভব?' আমি বললাম। 'আপনি চাইলে সব সম্ভব।' বলে দীর্ঘশ্বাস ছাড়ল সে। 'একা একা কী বিড়বিড় করছেন?' কথাটা শুনে স্তম্ভিত ফিরে পেলাম। তাকিয়ে দেখি, খানিকটা দূরে এডভোকেট করিমুজ্জামান দাঁড়িয়ে আছেন। আমি অপ্রস্তুত ভঙ্গিতে বললাম, 'উকিল সাহেব, আপনি!' 'এদিক দিয়েই যাচ্ছিলাম। অন্ধকারে আপনাকে দাঁড়িয়ে থাকতে দেখে এগিয়ে এলাম। আপনাকে একটা প্রশ্ন করি?' 'করুন।' 'এই কবর কি আপনার প্রেমিকার?' আমি চুপ করে রইলাম। এডভোকেট করিমুজ্জামান বললেন, 'বলতে না চাইলে থাক। আচ্ছা, আপনার বাবা তো বহুদিন ধরে জেলে আছেন। তাকে বের করার জন্য কিছু করতে হবে কি?' 'সে আমার মায়ের খুনি। খুন করেছে এবার শাস্তি পাক।' 'বলেন কী! তাহলে তো আপনার বাবার বিরুদ্ধে মার্ডার মামলা ঠুকে দেওয়া দরকার।' 'তার আর দরকার নেই। তিনি আগামীকাল মারা যাবেন।' 'আপনার বাবা আগামীকাল মারা যাবেন সেটা আজ জানলেন কীভাবে?' উকিল সাহেব বিস্মিত হয়ে বললেন। 'ডেথ ডে কাউন্টার।' 'সেটা কী জিনিস?' 'একটি মেশিন। মানুষের ছবি দেখে তার মৃত্যুর খবর আগে থেকে জানিয়ে দেয়।' (সমাপ্ত) মো. ইয়াছিন [ ডেথ ডে কাউন্টার মেশিন নিয়ে আরো একটি গল্প লিখলে কেমন হবে? জানাবেন।]
গল্প : মাইন্ড ট্রাভেল (পর্ব : আট) যখন বাড়ির সামনে এসে দাঁড়ালাম, পুরো বাড়ি নিঃস্তব্ধ। রাতের অন্ধকারে দীর্ঘশ্বাস ছেড়ে ঘরে পা রাখতেই আঁতকে উঠলাম। বাবা কাঁচুমাচু হয়ে বসে বসে কাঁপছেন৷ কপাল বেয়ে ঘাম ঝড়ছে। তিনি আমাকে দেখে আরো ঘাবড়ে গেলেন। আমি বিস্মিত হয়ে বললাম, 'কী হয়েছে বাবা?' তিনি এতটাই ঘাবড়ে আছেন, আমার কথার জবাব দেওয়া তো দূর, টু-শব্দ করতে পারলেন না। কাঁপতে কাঁপতে আঙুল দিয়ে ইশারা করলেন শুধু। তার ইশারা করা পথে কয়েক পা এগোতেই কাঠের পাটাতনে পড়ে থাকা মেয়েটির নিথর দেহ চোখে পড়ল। ততক্ষণে লাল টকটাকে তাজা রক্ত কাঠের ফাঁক দিয়ে গড়িয়ে গড়িয়ে ঘরের নিচের পাহাড়ি জমিতে পড়তে শুরু করেছে। দ্রুত ছুটে গিয়ে হাঁটু গেঁড়ে কাঠের পাটাতনে বসে পড়লাম। আমার হাঁটুতে মেয়েটির মাথা রাখলাম। তার পেটের ক্ষতস্থানে হাত দিয়ে শক্ত করে চেপে ধরে বললাম, 'কীভাবে হলো এসব?' মেয়েটি আমার মুখে আঙুল দিয়ে ভাঙা ভাঙা গলায় নীরবে বলতে শুরু করল, 'আপনাকে বলা হয়নি, আপনি আমার স্বপ্ন। এতদিন শুধু আপনাকে সরাসরি দেখার জন্য ছটফট করেছি, দিন-রাত কল্পনা করেছি। কাছে পাবার কথা ভাবিনি কখনো। তাই হয়তো আপনাকে দেখেই মরতে হচ্ছে। আফসোস, যদি একবার আপনাকে কাছে পাবার ইচ্ছে পোষণ করতাম...' আমি কাঁদোকাঁদো গলায় বললাম, 'কিচ্ছু হবে না। কিচ্ছু হবে না আপনার...' মেয়েটি কোনোমতে এক চিলতে হেসে বলল, 'অনেক দেড়ি হয়ে গেছে। শুনুন, যদি পৃথিবীতে ফিরে যেতে পারেন, আমার কবরটা অবশ্যই জিয়ারত করবেন। সময় পেলেই আমার কবরের পাশে গিয়ে দাঁড়াবেন। আমি অপেক্ষায় থাকব। আর হ্যাঁ, আমি বারিশ।' আমি এবার চোখের জল ছেড়ে কাঁদতে কাঁদতে বললাম, 'কীসেব কবর! বললাম তো কিচ্ছু হবে না আপনার। আমি আছি তো। এই দেখুন আমি আছি। চেয়ে দেখুন।' মেয়েটি শেষবার চেয়ে দেখল না। শান্ত হয়ে ঘুমিয়ে পড়ল আমার কোলে। চিরদিনের মতো ঘুম। আর জেগে উঠবে না সে। আর দেখা হবে না তার সাথে। কেন এমন হয়? সব প্রিয় জিনিস এত দ্রুত হারিয়ে যায় কেন? আমার কোলে মাথা রেখে শুয়ে আছে মেয়েটি। আমি চুপচাপ বসে আছি। চোখ বেয়ে টপটপ করে জল গড়িয়ে পড়ছে। ধীরে ধীরে মেয়েটির শরীর অদৃশ্য হয়ে যাচ্ছে। মস্তিষ্কে মরে গেলে এভাবেই দেহ অদৃশ্য হয়ে যায় কি? প্রথমে পা। তারপর হাঁটু। হাঁটু বেয়ে কোমড়। তারপর পেট, বুক, গলা। এভাবে পুরো শরীর ধোঁয়ার মতো উড়ে গেল শূন্যে। মৃত মানুষের জন্য কোনো কিছু থেমে থাকে না। বড়জোর দু'ফোঁটা অশ্রুজল ঝেড়ে ফেলা যায়। মন খারাপ করে কিছুক্ষণ বসে থাকা যায়। এর বেশি না। আমার গল্পটাও মৃত বারিশের জন্য থেমে যাবে না। চোখের জল মুছে বাবার সামনে গিয়ে দাঁড়ালাম। বললাম, 'কেন মারলে ওঁকে?' বাবা অসহায়ের মতো বললেন, 'তুই তো জানিস, আমি ভীষণ ভীতু। রাত নামতেই আমার ভয় বেড়ে যায়। যদি কখনো মাঝরাতে ঘুম ভেঙে যায়, শত চেষ্টার পরেও আর ঘুমাতে পারি না। তাই ভয়ে ভয়ে তোর পাশে গিয়ে শুয়ে থাকি। আজ সন্ধ্যার পর বাইরে দাঁড়িয়ে ছিলাম। ঘরের ভেতর শব্দ শুনে ছুটে এলাম। এসে দেখি কেউ নেই। তারপর আবারো কারোর পায়ের শব্দ শুনলাম। আমি ভাবলাম চোর-ডাকাত হবে। টেবিল থেকে ফল কাটার ছুরি হাতে নিতেই মেয়েটা হুট করে সামনে চলে এল। আমিও কিছু না ভেবে তার পেটে ছুরি চালিয়ে দিলাম..' বলে কান্নায় ভেঙে পড়লেন। 'তাই বলে জানে মেরে ফেললে?' আমি ধরা গলায় বললাম। বাবা করুণ স্বরে বললেন, 'আমি ইচ্ছে করে মারিনি...' পুলিশে খবর দেওয়ার প্রায় ন'মিনিটের মাথায় ক'জন পুলিশ এল। একজন বোধহয় অফিসার৷ একটু গম্ভীর টাইপ। তিনি এগিয়ে এসে বললেন, 'আপনি ফোন দিয়েছেন?' আমি বললাম, 'হ্যাঁ।' 'খুন হয়েছে বলেছিলেন।' 'হ্যাঁ। এইযে খুনি, আপনার সামনে দাঁড়িয়ে।' বাবাকে দেখিয়ে বললাম। 'খুনটা কোথায় হয়েছে? আর কাকে খুন করা হয়েছে?' 'বারিশ নামের একটি মেয়েকে। এখানেই খুন করা হয়েছে।' 'কখন?' অফিসার ভ্রু কুঁচকে বললেন। 'কিছুক্ষণ আগে।' আমি বললাম। 'লাশটা কোথায়?' আমি ইতস্তত করলাম। লাশটা তো গায়েব হয়ে গেছে। মস্তিষ্কে মারা গেলে হয়তো এরকমই হয়। কিন্তু আমি এখন আমার মস্তিষ্কে ভ্রমণ করছি এটা পুলিশকে বুঝাই কীভাবে? লাশ দেখাতে না পারায় পুলিশ অফিসার হতাশ হয়ে বললেন, 'পুলিশের সময়ের মূল্য আছে। অযথা টাইম পাস করার জন্য আর কখনো ফোন দেবেন না।' 'কিন্তু একটু আগে একটা খুন হয়েছে...' 'তাহলে বলুন, লাশটা কোথায়?' অফিসার ভড়কে গেলেন। আমি চুপ করে দাঁড়িয়ে রইলাম। এরা আইনের লোক। প্রমাণ ছাড়া কিছুই বিশ্বাস করবে না৷ আর আমি যে মিথ্যে বলছি না, এটা প্রমাণ করা অসম্ভব। হাতে অতটা সময় নেই। এরচে' চুপ করে থাকাই ভালো। কিছুক্ষণ চুপ করে থাকায় পুলিশ অফিসার দীর্ঘশ্বাস ছেড়ে ড্যাবড্যাব করে আমার দিকে তাকিয়ে চলে গেলেন। তার সাথে বাকি সব পুলিশের লোক চলে গেল। আমি আর এক মুহূর্ত দাঁড়ালাম না। বেরিয়ে পড়লাম নতুন পথের সন্ধানে। আলোচিত সেই কিলারের কথা শুনে বিস্ময়ে কুঁকড়ে গেলাম। কী বলছে লোকটা! তার কথা মতে, সে একজন বিজ্ঞানী। তার আবিষ্কৃত টার্ডে ক্যাপসুল খেয়ে লোকজন মাইন্ড ট্রাভেলে যাচ্ছে। সময়মতো ফিরে আসতে পারছে না তাই মারা যাচ্ছে। যার ফলে পুলিশের চোখে তিনি আসামি। কী আশ্চর্য! এগুলো সব আমার বাবার কথা। তাহলে কি এই লোকটাই আমার সত্যিকারের বাবা? যদি তাই হয়, এই লোকটার ছেলে হব আমি। 'এ পর্যন্ত আপনার আবিষ্কৃত ক্যাপসুল খেয়ে ক'জন মানুষ মৃত্যুবরণ করেছে?' সময় নষ্ট না করে দ্রুত জিজ্ঞেস করলাম। 'বারো জন।' লোকটি বলল। ও গড! বারো জনের মৃত্যুর পরেই তো আমি ক্যাপসুল খেয়েছিলাম। তার মানে আজ রাতেই আমার টার্ডে ক্যাপসুল খেয়ে মাইন্ড ট্রাভেলে আসার কথা! দ্রুত বেরিয়ে এলাম। যা করার দ্রুত করতে হবে। বারো জন মৃত্যুর পর অর্থাৎ আজ রাতে ওই লোকটার ছেলে অর্থাৎ সত্যিকারের আমি বাবার ল্যাবে গিয়ে টার্ডে ক্যাপসুল খাব। যদি আমি নিজেকে ক্যাপসুল খাওয়া থেকে বিরত রাখতে পারি? ইয়েস! ক্যাপসুল না খেলে মাইন্ড ট্রাভেলে আসা হবে না। যার শুরু নেই তার আবার শেষ কীসের? পৃথিবীতে বেঁচে ফিরার শেষ একটা ভরসা পেলাম। এখন যেতে হবে বাবার ল্যাবে। যে করেই হোক, সত্যিকারের আমি যেন টার্ডে ক্যাপসুল খেতে না পারি। কিন্তু ল্যাবের ভেতরে যাব কীভাবে? ওখানে তো দাঁড়োয়ান থাকবে। ওঁদের হাতে যদি ধরা পড়ে যাই, তাহলে তো সত্যিকারের আমাকে টার্ডে ক্যাপসুল খাওয়া থেকে বিরত রাখতে পারব না! না না, কোনো রকম রিস্ক নেওয়া যাবে না। নিরুপায় হয়ে আমার খুনি বাবার সাহায্য নিতে হচ্ছে। আমাকে কিছুটা দূরে দাঁড় করিয়ে রেখে তিনি পাহাড়ারত দাঁড়োয়ানদের কী যেন বললেন। ওঁরা বাধ্য ছেলের মতো ভেতরে যেতে দিলো। ভেতরে গিয়ে চুপচাপ দাঁড়িয়ে রইলাম। অপেক্ষা করতে লাগলাম। কখন সত্যিকারের আমি এখানে আসব। কখন আমি তাকে টার্ডে ক্যাপসুল থেকে দূরে সরিয়ে নিয়ে যাব... দাঁড়িয়ে থাকতে থাকতে পা ব্যথা হয়ে গেছে। বাবা সিগারেট জ্বালিয়েছেন। আমি অন্ধকার ঘরটা ঘুরে ঘুরে দেখতে লাগলাম। পৃথিবীতে থাকাকালীন যেরকম দেখেছিলাম, ঠিক সেরকমই আছে ল্যাবটা। পিসিটাও সেই আগের জায়গায়। পিসির আড়ালে রাখা সেই লকার সরিয়ে ফেললেই তো হয়! যেই ভাবা সেই কাজ। পিসি সরাতে যাচ্ছিলাম, বাবা সিগারেট শেষ করে উচ্ছিষ্ট অংশটুকু ছুঁড়ে ফেলে বেরিয়ে যেতে লাগলেন। আমিও বেরিয়ে এলাম তার পিছু পিছু। অনেক দেড়ি হয়ে গেছে। মাঝরাত। আমি হয়তো গতকাল টার্ডে ক্যাপসুল খেয়ে ফেলেছি। কিংবা তারও আগে। তীব্র হতাশা নিয়ে ল্যাব থেকে বেরোলাম। অনেকটা দূর এগিয়ে এসে হঠাৎ কী যেন মনে করে পিছনে ফিরে তাকালাম। অবাক করার মতো বিষয়, একটা ছেলে দাঁড়োয়ানদের ফাঁকি দিয়ে চুপি চুপি ল্যাবের ভেতরে চলে যাচ্ছে। ছেলেটা দেখতে হুবহু আমার মতো। জামাকাপড়ও একই রকম। তাহলে কি সেই ছেলেটাই আমি? (চলবে) মো. ইয়াছিন [গল্পের পুরো অংশ কাল্পনিক। বাস্তবের সাথে তুলনা করবেন না। মাইন্ড ট্রাভেল অর্থাৎ মন ভ্রমণ না বলে সরাসরি মস্তিষ্ক ভ্রমণ বলেছি, এরও একটি কারণ আছে।]