আহা, ছোট বোনটা বড় হয়ে গেল বেশ। এসএসসির ফলাফলের দিন ছিল আজ, বোনটা পাশ করেছে। 
আমার একটা মেঘের দারুণ শখ ক্ষণে ক্ষণে ওঠব উপর তারই, ভেসে যাওয়ার আনন্দটা নিয়েই ভুলব গ্লানি, এটাই তো দরকারী। - তানসীর আলম, চট্টগ্রাম।
আমি এখন পর্যন্ত কোনো ব্যক্তিবিশেষের ফ্যান বা ভক্ত হয়ে ওঠতে পারিনি। সাহিত্যিকদের ক্ষেত্রে তো একেবারেই নই। আমি লেখকের লেখাটাকেই বড়জোর পছন্দ করি, ব্যক্তিকে অনুসরণ নয়। একথা এজন্যেই বললাম, আমাকে দয়া করে, 'আমরা সাদাত হোসাইনের ভক্ত', 'সাদাত হোসাইন ফ্যান ক্লাব', 'কথাগুলো কিঙ্করের', 'আরিফের কথা', 'আশিফ এন্তাজ রবির ভক্তকুল', 'আরিফ আজাদের ফ্যান ক্লাব', 'ইমতিয়াজ মাহমুদ ফ্যান ক্লাব' -এসব চুটকিমার্কা গ্রুপে অ্যাড দিয়েন না, ইনভাইটও না। এসব লেখকদের মাঝে কাউকে আমি ভালোবাসি, কাউকে অপছন্দ করি; তবে সমস্তটাই তাঁদের লেখার কারণে, কোনো ব্যক্তিগত কারণে নয়। আমার এ কথাকে তাই ব্যক্তিগত আক্রমণ হিসেবে না নিতে অনুরোধ জানাচ্ছি। 
#বুক_রিভিউ বই - কাছের মানুষ লেখক - সুচিত্রা ভট্টাচার্য জনরা - উপন্যাস প্রকাশনায় - আনন্দ পাবলিশার্স রিভিউ রচনায় - তানসীর আলম। কিছু বই হয় নদীর মত। সাঁতার কেটে একের পর এক টুকরো গল্প পেরিয়ে ওপারের কিনারে পৌছাতে হয়। আর কিছু বই হয় সমুদ্রের মত। সেই সমুদ্রের ঘটনা গুলোর সাথে, চরিত্র গুলোর সাথে নিজেকে ভাসিয়ে দিতে হয়। ভাসতে ভাসতে কখন যে পাড়ে আছড়ে পড়া যেন টের পাওয়া যায় না। সুচিত্রা ভট্টাচার্যের কাছের মানুষ ঠিক যেন তেমন এক সমুদ্র। এই বৃহৎ উপন্যাসের চালচিত্র সমসময়, পটভুমি সমসাময়িক সমাজ। আশির দশকের পটভূমিতে গল্পটি রচিত হলেও সময়ের স্রোতে গল্পের সমসমায়িকতা এখনও ক্ষয়ে যায়নি। আধুনিক যুগে আত্মকেন্দ্রিক সমাজই কি মানুষকে লক্ষ্যহীন উচ্চাশার দিকে তাড়িয়ে নিয়ে চলে? নাকি সেই চিরন্তন ষড়রিপু আবহমানকাল ধরে মানুষের মনে বুনে চলেছে একাকীত্বের বীজ? এত স্বার্থপরভাবে কী করে বাঁচতে পারে মানুষ? মানুষ কি একাকী দ্বীপ, যে সে কারোর সঙ্গে কোনো সম্পর্ক না রেখে বেঁচে থাকবে আদি অন্তকাল? দ্বীপও যে গভীর জলের তলে একে অপরের সাথে সংশ্লিষ্ট, তাহলে মানুষ কি করে নিজেকে সম্পর্কের জাল থেকে ছাড়ায়? সম্পর্কের সংজ্ঞাটা ঠিক কি? সম্পর্কের ভিত্তি কি শুধুই বিনিময়? নাকি অন্য কোনো গভীর রহস্য নিহিত রয়েছে এই ছোট শব্দটিতে? এরকম টুকরো টুকরো নানান জটিল অথচ মনস্তাত্বিক প্রশ্নের উত্তর খুঁজেছেন লেখিকা এই বিরাট উপন্যাসের পাতায় পাতায়। --- গল্প-সংক্ষেপ ---- উপন্যাসের কেন্দ্রে আছে দুই নারী চরিত্র। ইন্দ্রাণী আর তিতির— সম্পর্কে মা এবং মেয়ে। তাদের ঘিরে আছে আরও একদল মানুষ, আপাতদৃষ্টিতে সম্পর্কে তারা কাছের মানুষ। একান্নবর্তী রায় পরিবারের বড়বউ ইন্দ্রাণী— স্পষ্টবক্তা, দৃঢ়চেতা, বুদ্ধিমতী, সাহসী, দায়িত্বসচেতন এক নারী। স্কুল-শিক্ষিকা এবং সংসারের বংশাণুক্রমিক ছোট ছাপাখানার ব্যবসার কর্মভারও সামলায়। কিন্তু এরই ভেতর সে এক মুখোশ আঁটা এক অভিমানী মানবী। কেন? তাঁর স্বামী আদিত্য— বিভিন্ন ব্যবসায় অসফল , মদ্যপ, কুঁকড়ে থাকা ব্যর্থ এক মানুষ। ঘুরে দাঁড়ানোর কোনো রাস্তাই কি নেই তার? আদিত্য ইন্দ্রাণীর বড় ছেলে বাপ্পাদিত্য— কৈশোর পেরিয়ে যৌবনে পা রেখেছে কলেজের গণ্ডিতে এসে। সে উদ্যোগী, উচ্চাকাঙ্খী, কিছুটা হয়ত স্বার্থপর। জাহাজের চাকরিটা পেয়ে গিয়ে পূরণ হয় তার পালিয়ে বাঁচার স্বপ্নগুলো। জাল বোনে এক নতুন অভিজ্ঞতার। কিন্তু খরচ যোগাবে কে? ছোট মেয়ে মঞ্জিমা ওরফে তিতির— মাধ্যমিক দিয়ে নতুন কলেজ, নতুন করে বড় হওয়া তার। শান্ত, বাবা-অন্ত-প্রাণ , নরম-হৃদয়। তিতিরের স্বপ্নটা ভারী অদ্ভুত— সে চ্যাপেলের নান হতে চায়। পাড়ার তথাকথিত মস্তান সুকান্তর সাথে সময় কাটানোর সময় সে যেমন আড়ষ্ট, তেমনই প্রিয় বান্ধবী হিয়ার সাথে ভুল বুঝাবুঝিতে আহত। কৈশোরের নানান চড়াই-উতরাইয়ের গল্প পড়তে পড়তে কখনও আপনিও মিশে যাবেন তার সাথে। পরিবারের বটবৃক্ষ অশীতিপর জয়মোহন— স্ত্রীর মৃত্যুর পর একাকী নিস্তরঙ্গ ক্ষয়িষ্ণু জীবন কাটান চার দেয়ালে সংসারে। মেজ ছেলের ভরণপোষণে কাটে তার জীবন। তিনি কি পারেন চিরন্তন ভাঙ্গাগড়ার খেলা এড়িয়ে বাড়িটা বাঁচাতে? নাকি সময়ের বিবেক, মূল্যবোধ, অনুশাসনে গড়ে ওঠা বাড়ির মত ভেঙে পড়বেন তিনিও? তাঁর মেজ ছেলে সুদীপের অবস্থা বড় ছেলে আদিত্যের মত নয়। সে কর্তব্যপরায়ণ এবং আর্থিকভাবে সচ্ছল। সুদীপের স্ত্রী রুনার বেশিরভাগ সময় কাটে তাদের ছেলে অ্যাটমকে কড়া শাসনে বড় করে তোলার পেছনে। তবু কীসের না পাওয়া তাদের সংসারে? আদিত্যের ছোট ভাই কন্দর্পও দাদার সংসারে আশ্রিত। সে একজন স্ট্রাগলিং ফিল্ম অ্যাক্টর। প্রেমে পড়ে তারই বন্ধুর বিধবা স্ত্রীর। সমাজ কি মেনে নেয় সেসব? ঘুষখোর মানুষদের সাথে ওঠাবসায় কি তার চরিত্র বদলে যায়। সে কি পারে গ্ল্যামার জগতে নিজেকে ঠাঁই করে নিতে? আরো আছে তাদের ছোট বোন জয়ী। বাড়ির অমতে পালিয়ে বিয়ে করে শংকরকে। স্বামী-পুত্র নিয়ে সুখের সংসার তার। কিন্তু আদৌ কি সুখী তারা? আছে ইন্দ্রাণীর অসুস্থ বৃদ্ধ বাবা-মা আর নিখোঁজ হয়ে যাওয়া ভাই তনুময়। কীভাবে নিখোঁজ হল সে? বেঁচে আছে কি পৃথিবীর কোনো এক প্রান্তে? নাকি মরে গিয়েছে গভীর জটিল এক গোপন ঘটনার সাক্ষী হয়েই? উপন্যাসের প্রায় অনেকাংশ জুড়ে আছে ইন্দ্রাণীর কলেজ জীবনের ঘনিষ্ট বন্ধু শুভাশিস— ইন্দ্রাণীর ফ্যামিলি ফ্রেন্ড এবং একইসাথে ফ্যামিলি ডক্টর সে। তার স্ত্রী ছন্দা আর ছেলে টোটোকে নিয়ে ছোট কিন্তু অসুখী পরিবার। কেন বিলীন হয়ে গেল টোটো আর তিতিরের সম্পর্কটা। হিয়া কি পারে সেই সম্পর্ককে ফিরিয়ে দিতে? ছন্দার পসেসিভনেস কি নিতান্তই অমূলক নয়? নাকি সূক্ষ্ম সুতোয় বাঁধা আছে অন্য কোনো নৌকো? গ্রামের বাড়ি মাধবপুরে রয়েছে শুভাশিসের পালক ভাই তুফান, তার স্ত্রী অলকা আর তাদের মেয়ে টুকি। সহজ সরল গ্রাম্য সংসার তাদের। উপন্যাসটির সব থেকে স্বাধীন ও ম্যাচিউরড চরিত্র সম্ভবত শিবসুন্দর— যিনি শুভাশিস ও তুফানের বাবা। মাধবপুরের মানুষের সেবায় নিজেকে নিয়োজিত করেছিলেন। নিজেকে উজাড় করেছিলেন স্ত্রীকে বাঁচিয়ে রাখার নিরলস সংগ্রামে। যে প্যারালাইজড স্ত্রী বহু বছর ধরে একটা জড়বস্তুর চেয়ে বেশি কিছু নয়, সেই স্ত্রীর জন্য এই মানুষটার লড়াই দেখে মনে হয়েছে, ভালোবাসায় বিশ্বাস হারাতে নেই। তিনি কি নিজ বিশ্বাসে ভর করে নিজেকে টিকিয়ে রাখতে পারেন? ---- প্রতিক্রিয়া ---- উপন্যাসের পাতায় পাতায় যেসব ঘটনা বর্ণিত হয়েছে, তার বেশিরভাগই খুব সাধারণ। অথচ তার মাঝেই লুকিয়ে আছে কত অজানা প্রশ্নের উত্তর। বদলে যাওয়া এই সমাজ ও পরিবারের অংশ আমরা সবাই। বইটা পড়লেই এক জীবন্ত চলচ্চিত্র চোখের সামনে ভেসে চলে। নানা রকমের আবেগ মন ছুঁয়ে কোথাও বিলীন হয়ে যায়। আমি মনে করি, এটাই হলো একটা ভালো উপন্যাসের কষ্টি, যেটা পড়ে পাঠকের মনে বৈচিত্র্যপূর্ণ আবেগের সৃষ্টি হবে। শুধু চরিত্রের সমাহার নয়। একান্নবর্তী সংসারের ভাঙ্গন, চাকরিসূত্রে বাইরে চলে যাওয়ার ফলে মা-ছেলের মধ্যে বেড়ে চলা দূরত্ব, গ্রাম্য জীবনের সরলতা ও রাজনীতি, তারই মাঝে এক মাথা উঁচু রাখা বৃদ্ধ শিবসুন্দর ডাক্তারের জীবনযাপন, কিশোর বয়েসের মান-অভিমান ভালোবাসার লুকোচুরি, সফল মানুষের গোপন ব্যর্থতার কাহিনী, বিফল মানুষের সফল না হতে পারার আকুতি, নতুন প্রজন্মের আশা-আকাঙ্খার গল্প, বর্তমান সমাজের অসহায়ত্ব এবং পাপবোধের কথা, ব্যর্থ বিপ্লবের যন্ত্রণা, দুই প্রজন্মের দ্বন্দ্ব, বর্তমান জীবনের অনেক পরিস্থিতির মধ্যে দিয়ে গল্প এগিয়েছে , যার সম্মুখীন জীবনের কোনো না কোনো সময়ে আপনার-আমার হতে হয়েছে বা হবে। এজন্যেই এই উপন্যাস হয়ে উঠেছে আত্মবিশ্লেষণের উপাদান। বিপুলকায় উপন্যাস, অজস্র চরিত্রের আনাগোনা, তাদের নিজেদের গল্প, এতকিছু একসাথে একটা কাঠামোয় বেঁধে রাখা খুব একটা চাট্টিখানি কথা নয়। কিন্তু সুচিত্রা ভট্টাচার্য্য খুবই দক্ষতার সঙ্গে সেটা করেছেন। সংলাপ ও দৃশ্যপট বর্ণনাগুলো এতটাই জীবন্ত যে পড়লে যেন মনে হয় ঠিক চোখের সামনেই সব ঘটনাগুলো ঘটছে। মানবজীবনের সকল উপাদানের উপস্থিতি হয়ত সবার জীবনেই থাকে। কিছু হাসি, কতক কান্না, পাওয়ার সুখ, হারাবার বেদনা - এ সবই আছে 'কাছের মানুষ' উপন্যাসটিতে। আর আছে উপন্যাস শেষ করে উঠবার পর এক অনির্বচনীয় শূন্যতা। কয়েকটি দীর্ঘশ্বাস। আর হৃদয় আর্দ্র হয়ে যাওয়ার গরল অনুভূতি। একটানা উপন্যাসটি পড়ে শেষ করলে তার পর কিছুদিন বেশ ফাঁকা ফাঁকা লাগবে চারিদিক, একথা হলফ করে বলতে পারি। ----- প্রিয় কিছু অংশ ---- "কোনোভাবে একটা তো বাঁচতেই হয়! আসলে বেঁচে থাকাটাই সুখ। বেঁচে থাকাটাই আনন্দ।" "অনেককেই তো ছেড়ে থাকা যায় না রানি! তবু ছেড়ে থাকতে হয়। একসময় বিচ্ছেদটাই অভ্যাস হয়ে যায়।" "পিতৃত্ব শুধুই এক জৈবিক পরিচয় নয়। তার চেয়েও অনেক বেশি কিছু। অনেক গভীর এক অনুভূতি।" "লোকের কী দ্বীপ খুঁজতে হয়! সে নিজেই তো আস্ত দ্বীপ। তলিয়ে যায়,ভাসে,তলিয়ে যায়।" “খুব আপন জিনিস না হারানো পর্যন্ত মানুষ তার মূল্য বুঝতে পারে না।” “বুকের মধ্যে রাগ বিরক্তি দুঃখ জমাট বেঁধে গেলে মানুষ তা একা একা বয়ে বেড়াতে পারে, কিন্তু খুশির চাপ বড় অসহ্য। খুশিটাকে কারুর কাছে উজাড় করে না দিতে পারা পর্যন্ত কেমন যেন শান্তি হয় না।”







