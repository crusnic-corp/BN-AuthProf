আমার রয়াল ইনফার্মারি হাসপাতালের গ্রাউন্ড ফ্লোরে মাল্টি ফেইথ সেন্টার আছে একটা। একই দরজার ভিতরে তিনটা আলাদা আলাদা ঘর। একটা মসজিদ, একটা মন্দির, আর একটা চার্চ। আজকে দুপুরে নামাজ পরতে নেমে দেখি, জুম্মার জামাত আয়োজন করা হয়েছে। বিশাল জামাত। তিল ধারনের জায়গা নাই! মসজিদ ঘরে ভিড় ভাট্টা দেখে চার্চের দায়িত্বে থাকা লোক এসে কি করলো জানেন? চার্চটা খুলে দিলো। আমার জায়গা হলো চার্চে। আমি দেয়ালে ঝুলানো মাদার মেরি, আর জেসাস এর মূর্তির নীচে দাঁড়িয়ে আল্লাহর নাম নিয়ে সেজদায় গেলাম! চার্চে জুম্মার নামাজ পড়ার কোন অভিজ্ঞতা আপনাদের হয়েছে কিনা কে জানে! পৃথিবীর খুব বেশি মানুষের এই অদ্ভুত অভিজ্ঞতাটা হয়েছে বলে আমার মনে হয় না। বটম লাইনটা বলি, বটম লাইনটা হচ্ছে, সহনশীলতা। অন্য বিশ্বাসের মানুষের প্রতি রেস্পেক্ট। বলতে খারাপ লাগে, কিন্তু সত্যিটা হচ্ছে আমার নিজের দেশের মানুষের মধ্যে জিনিসটা নাই বললেই চলে। পৃথিবীর কোন দেশের ( সাবকন্টিনেন্ট ছাড়া) কোন ধর্মের বক্তব্যে অন্য ধর্মের নামে এমন বিষোদগার করা হয়না। যেটা আমাদের দেশে হয়। আমরা মাইক হাতে নিয়ে ঘৃণায় রি রি করতে করতে ইহুদি নাসারা হিন্দু শব্দ গুলো উচ্চারণ করি। একটা দেশের জন্য জিনিসগুলো যে কত ক্ষতিকর এই বোধ আমাদের হয়নাই। আমাদের সরল মস্তিষ্ক ভরে উঠেছে অন্যের প্রতি জটিল ঘৃণা, অবিশ্বাস আর খারাপ লাগায়। ভালো মানুষ না হলে, ভালো ধার্মিক আপনি কোনদিনও হইতে পারবেন না। এই সহজ সত্য কথাটা মাথায় ঢুকিয়ে ফেলতে পারেন। কাউকে কোথাও যদি অন্য ধর্মের, অন্য বিশ্বাসের মানুষ নিয়ে খারাপ কথা বলতে দেখেন, আপনার বুঝে ফেলা উচিৎ মানু্ষটার সত্যিকার অর্থে ভালো মানুষ না। মানু্ষটার মনে ভালোবাসা নাই। আছে ঋণাত্বক অনুভূতি, আছে ঘৃণা এবং মস্তিষ্ক ভর্তি অহং, ইগো এবং নেগেটিভিটি। মানুষটা একটা ক্ষতিকর বাজে মানু্ষ, যত ধর্মই সে পালন করুক, যত আমলই সে করুক, এখান ওখান থেকে যত ডিগ্রীই সে নিক।
দিন দুনিয়া ঘুরে, একটা সত্য উপলব্ধি করেছি, পৃথিবীর শ্রেষ্ঠ দৃশ্য কোনটি জানেন? বাংলাদেশের নামের দেশটাতে যখন আকাশ কালো করে মেঘ জড়ো হয়। যখন বজ্র বিদ্যুতে চমকে উঠে শহর। যখন নরম বাতাস বয়। দুলে উঠে শাড়ি ছাদের কোণায়। বৃষ্টির শব্দে যখন কানে তালা লাগে। যখন, গুন গুন করে গান ধরে কিশোরী তার গোপন প্রেমিকের তরে। এর থেকে সুন্দর কোন দৃশ্য হয়না। এর থেকে অসাধারন কোন কবিতা হয়না।
আমি ইউজুয়ালি আনফ্রেন্ড করিনা। মাঝে মাঝে চাতকের মত বসে থাকি কেউ আমাকে আনফ্রেন্ড করুক। ফ্রেন্ড লিস্টের জায়গাটা একটু ফাঁকা হোক। দীর্ঘ ৫০০০ থেকে লিস্টটা একটু নেমে আসুক। মাঝে মাঝেই এত চমৎকার কিছু ফ্রেন্ড রিকোয়েস্ট আসে। ম্যাচিউর্ড, সভ্য, রুচিশীল এরকম মানুষ আমাদের দেশে সত্যিকার অর্থেই অনেক কম, এদের কেউ আমাকে ফ্রেন্ড রিকোয়েস্ট পাঠালে আমি একরকমের দায়বদ্ধতায় আক্রান্ত হই। লেখাপড়া, ডিগ্রী, এসবে আমার আসলে অত আর ভরসা হয়না । আমাদের দেশের এজুকশন সিস্টেম থেকে যে ডিগ্রী নিয়েই বের হোক, মানসিক উন্নয়নের সাথে তার বিন্দুমাত্রও সম্পর্ক নাই। আমাদের এজুকেশন সিস্টেমে মানুষজনকে চিন্তা করতে শেখানো হয়না, ছাত্র ছাত্রীদের আমরা সত্যান্বেষী বানাই না। আমরা এদেরকে বানাই মুখস্ত বিশারদ, সরল দাস। আমাদের দেশের ডাক্তার ইঞ্জিনিয়ার ইউনিভার্সিটি পাশ বহু গো মূর্খ আছে। আছে সংস্কারে আবদ্ধ, শৈশবের ইনফ্লুয়েন্সে ব্লাইন্ড, অতি ইগোএস্টিক গোয়ার। যে কোন সেক্সুয়াল হ্যারাজমেন্ট নিয়ে যে ধরনের পোস্ট টোস্ট দেখা যায় তার নব্বইভাগই আসলে অত্যন্ত একপেশে মিসোজেনিস্ট জিনিস। যাই হোক, আগে এসব ইগনোর করতাম, চাইতাম আমার হোম পেইজে নানা রকমের মানুষ থাকুক। থাকুক কিছু গোয়ার গবিন্দ, কিছু কনফিডেন্ট ছোটলোক, কিছু বেশি বোঝা মিথ্যা বলা বাটপার। সহ্য করি। খেলা দেখি। একটা সার্কাসের রিং এর মতন আজগুবি ক্যারেক্টারে ঠাসা থাক হোমপেজ! ইদানিং বয়স হইতেছে। বয়সের সমস্যা কি জানেন, যত আপনার বয়স বাড়ে তত আপনার পছন্দ অপছন্দ বোধ তীব্র হইতে থাকে। কাল বিভিন্ন পোস্ট দেখে টেখে মনে হলো, অত স্ট্রেস নেয়া যাবেনা, কিছু একেবারেই এলেবেলে চিন্তার মস্তিষ্ক চোখের সামনে থেকে দূর করা দরকার। ফ্রেন্ড লিস্টটা একটু ফাঁকা হোক, মস্তিষ্কের সাথে আরেকটু সহনশীল একটু সৎ চিন্তাশীল মস্তিষ্কের যোগাযোগ থাক। সার্কাসটা একটু থামুক।
একটা অত্যন্ত দুঃখজনক সোশাল স্ট্রাকচারে আমরা থাকি। যেখানে কলেজের সেকন্ড ইয়ারে পড়া কমবয়সী একটা মেয়ে মারা গেলেও পোস্ট মর্টেমের আগে তার চারিত্রিক বৈশিষ্টের কাটাছেঁড়া চলে। আপনারা বলেনতো, ষোল সতেরো বা বিশের নীচেই আপনারা কতটুকু কি বুঝতেন। এই বয়সী মানুষের ভালো চরিত্র খারাপ চরিত্র কি আসলে! এই বয়সী একটা ছেলে মারা গেলে আপনার আলাপ আলোচনায় একবারের জন্যেও কি চরিত্র শব্দটা উচ্চারণ করতেন! ( উপমহাদেশ অঞ্চলে চরিত্র শব্দটাই আবিষ্কার হয়েছে মেয়েদের জন্য। ইহা এই অঞ্চলের একটা সর্বজন স্বীকৃত মেয়ে অবমাননার ট্রাম্প কার্ড। ) আমাদের সংবাদ পত্রগুলো খবর ছাপাচ্ছেন সে মেয়ের ছবি ছেপে দিয়ে। আর, তার সাথে ইনভল্ভড লোকটার নাম নেয়াও বারন! পয়শা ওয়ালা ছেলে মানুষের চরিত্র বিশ্লেষণ তো আমাদের সমাজে নিষিদ্ধই । বড্ড একপেশে, বড্ড মেয়ে বিদ্বেষী একটা আদিম সমাজে আমাদের বসবাস। ভালো জায়গায় লেখাপড়া করা, ভালো চাকরি বাকরি করা লোকজনের পোস্ট পড়ে মনে হয়, আমাদের লেখাপড়ার ব্যবস্থায় মস্তিষ্কে আলো ফেলবার কোন ব্যবস্থা রাখা হয়নাই আসলে। দেশের প্রায় সকল মস্তিষ্ক পুরনো সমস্ত ধারনা এবং সংস্কারে অন্ধকার হয়ে পরে আছে।
ভারত এই মহামারী থেকে ঘুরে দাঁড়াক। হাসপাতাল ভরে উঠেছে করোনা রোগীতে। অক্সিজেন নাই, বেড নাই হাসপাতালে জায়গা নাই! গত বছরের ইতালির মতন অবস্থা প্রায়। দেখেন, করোনার রোগী বাড়লে, হাসপাতালে মাত্রাতিরিক্ত বেড অকুপাইড হলে, অন্যান্য রোগে আক্রান্ত মানুষের মৃত্যুও বেড়ে যায়। অক্সিজেন নিয়ে আপনি দিচ্ছেন লো স্যাচুরেশনে আক্রান্ত করোনার রোগীকে, ওদিকে এস্থামা এটাকের রোগীটা তখন অক্সিজেন পাচ্ছেনা, শকের রোগী হাসফাস করছে আরেক বেডে! করোনা রোগী বেড়ে যাওয়ায়, আইসিউতে, বেড ফাঁকা থাকছেনা ফলে হুট করে ভয়ংকর স্টোক করা কেউ, অন্য রোগে রেস্পিরেটরি সাপোর্ট লাগছে এমন রোগী আর আইসিউ পাচ্ছেনা! নার্স, এনেস্থেশিস্ট সবাই আইসিউ তে করোনা রোগী সামলাতে ব্যস্ত! ইলেক্টিভ অপারেশন সব বন্ধ হয়ে যাচ্ছে! কেমোথেরাপি দেয়া যাচ্ছেনা, সাধারন রোগীতো ভর্তিই করা যাচ্ছেনা! মহামারীর সময় এরকম ভয়ংকর একটা মৃত্যুফাঁদ তৈরি হয় গোটা হাসপাতাল জুড়ে! মৃত্যুতো মামুলি একটা সংখ্যা না। প্রত্যেকটা মৃত্যু মানেই একটা পরিবার ভেঙে যাওয়া, বদলে যাওয়া। আজীবনের জন্য বয়ে বেড়ানো এক অস্বাভাবিক তীব্র শোক। ভারত এই শোকের সমুদ্র থেকে মুক্তি পাক। আর, বাংলাদেশের উচিৎ ভারতের এই নিউ ভ্যারিয়েন্ট কোভিডটা যাতে কোনভাবেই আমাদের দেশে আসতে না পারে, সে ব্যবস্থা করা। সীমান্ত একেবারে সিলগালা করে দেয়া। নইলে আমাদের যে জীবন যাপন , যে সামাজিক স্ট্রাকচার, তাতে ক দিনেই বারুদের মতন ছড়িয়ে যাবে এই আগুন। লাখ লাখ মানুষ আক্রান্ত হবে। হাসপাতালের সামনের রাস্তাতেও রোগীর জায়গা হবেনা। এই সময়টা মানে, এই করোনার সময়টা, মানব ইতিহাসের সবচেয়ে অদ্ভুত সময়। মানুষ এই রকম সময়ের মুখোমুখি হয়নি কোনদিন। কোনদিন গোটা পৃথিবীর মানুষকে দিনের পর দিন লক ডাউন করে রাখা হয়নাই। এ এক বিশ্রী বাস্তবতা। এক সাররিয়াল সময়। এর কি কি কোল্যাটারাল ড্যামেজ হয় কে জানে। কে জানে কোভিডের পর পৃথিবী কেমন হয়। নিশ্চই আমাদের হাসপাতাল গুলো বদলাবে, স্যানিটাইজিং আইডিয়া বদলাবে, আমার ধারনা বাস রেস্তোরাঁ বাসা বাড়ির ডিজাইনও বদলে যাবে ধীরে ধীরে। মানুষ আর কোনদিন কারো সাথে হ্যান্ডশেক করবেনা। আমাদের আলাপ আড্ডায় আসবে দুরুত্ব। সে সব অতি দূর ভবিষ্যতের কথা। তার আগে আমাদের বাঁচতেতো হবে। আমার আশংকা, বাংলাদেশের জন্য একটা খুব বাজে সময় অপেক্ষা করছে। ভারতের সাথে আমাদের যোগাযোগটা এত মাল্টি সেক্টরে এবং এত অসংখ্য বানিজ্যে আমরা জড়িত, ভারতের এই মহামারী আমাদের দেশে না আসার আসলে কোন কারনই নাই। মহান সৃষ্টিকর্তা দু দেশকেই রক্ষা করুক।
বই সত্যিকার অর্থে কিছুটা ওভার রেটেড জিনিস। বই পড়লেই লাভ, যে কোন বই হোক, পড়তে হবে , এসব বুজরুকি আমাদের নন ইন্টেলেক্ট ব্লান্ট মধ্যবিত্তের একেবারে মূখস্ত বুলি। কারন বুদ্ধিসুদ্ধি বাড়াবার আর কোন উপায় সে এখনো খুঁজে পায়নাই! সকল জিনিসের মতন বইতেও বাছ বিচার দরকার আছে। বিপদজনক বই আছে। মিথ্যা বই আছে। বোকাচন্দ্রের সহজ পাঠ আছে। হিন্দি সিরিয়াল বাংলা করন উপন্যাস আছে, নকল লেখক আছে। একটা অনিয়ন্ত্রিত প্রকাশনা ব্যবসার সুযোগে ইমম্যাচিউর লেখক আছে। ধরেন লালন। এই উপমহাদেশের সবচেয়ে অসাধারন লিরিসিস্ট এবং ফিলোসফার। তার বই পড়ার ইতিহাস কি? মানে কার বই সে আসলে পড়েছে? বেদ? কোরান? ধর্মে নাই যার রূপরেখা, পাবে সামান্যে কি তার দেখা! এই বাক্য লিখতে হইলে, বোধের উন্নয়ন তো জরুরি। সে বোধ সে পেয়েছে কোথায়? কোন সাধুর বই এ? বই এর মতই জ্ঞানের আরেকটা মহা গুরুত্বপূর্ণ অনুষঙ্গ আমরা ভুলে যাই৷ সাধুসঙ্গ। সক্রেটারিয়ান টু ওয়ে কমিউনিকেশন। দ্বিমুখী আলাপ, তর্ক বিতর্ক, জ্ঞান প্রবাহ। বোধ হচ্ছে সবচেয়ে গুরুত্বপূর্ণ জ্ঞান।, ইনফরমেশন কিন্তু জ্ঞান না। আমাদের মতন দরিদ্র, চাকরি নিয়ে জটিলতার দেশে সত্যান্বেষণ, চিন্তা এবং বোধের মতন অলাভজনক, এবং আমাদের পরীক্ষা পদ্ধিতিতে ধরতে না পারার মতন ব্যপারগুলোকে খুব একটা গুরুত্ব দেয়া হয়না। আমাদের দেশ ইনফরমেশন এর দেশ। ইনফরমেশনকে আমরা জ্ঞান ভেবে ভুল করে বসে আছি। এই জন্য বই এ কি লেখা সে সবে আমাদের খুব আগ্রহ। বই পড়া, বই মুখস্ত করা, বই সাজিয়ে রাখা বোঁকাচন্দ্র আমি ঢের দেখেছি। কথা বলবার বেলায় এদের বেশ কটা ঝা চকচকে বুদ্ধিজীবীর বানি মুখস্ত, বেশ কিছু ঘটনা নাম কায়দা করে রপ্ত করা। কিন্তু বোধের ঘরে, ক্রিটিক্যাল ভাবনার জায়গায় লবডংগা! অদ্ভুত আধার এক মস্তিষ্কে নিয়ে বসে আছে! কি মনে হয়, সিদ্ধার্থ কোন বই পড়ে নির্ভানার পথে ছুটলো? হেরা গুহার আঁধারে কোন বই বদলে দিলো মুহাম্মদ( সাঃ) কে? একই লাইব্রেরি থেকে বই আনা একেক জন একেক ভাবে বেড়ে উঠে কেন? কে কাকে সঙ্গ হিসেবে পেয়েছে, কোন আলাপটা করেছে, কি করে গড়ে উঠেছে মনন, সে সব বই থেকে এক বিন্দুও কম গুরুত্বপূর্ণ না। সত্যিকার জ্ঞান আসে ধ্যানে, তর্কে আর প্রশ্নে। বই বেয়ে না।
ফেইসবুকে কারো শপিং করার ছবি আপনি দিতে পারেন না। মানুষ এই করোনা কালিন সময়ে শপিং এ যাচ্ছে, সামাজিক দুরত্ব মানছেনা, মাস্ক পড়ছেনা, অন্যায় করছে, তবু তাদের ছবি আপনি আপনার ফেইসবুকে আপলোড করতে পারেননা। জিনিসটা বে আইনি এবং একটা খুব বাজে ধরনের অসভ্যতা। ( সরকার মনে করলে লকডাউন করবে। দোকান পাট বন্ধ রাখবে। আইন প্রয়োগ করবে। শক্ত প্রচার প্রচারণা চালাবে। মানু্ষের ছবি অনলাইনে ছেড়ে দিয়ে হেনস্থা করার কোন অধিকার আপনার নাই । আপনি নিজে সাবধান থাকেন। সোশাল ডিস্টেন্স মেইন্টেইন করেন। মাস্ক পরেন।)
আর চিন্তা নাই। অত্যন্ত মনোরম পরিবেশে, নাম মাত্র মূল্যে, সিনিয়র সিটিজেনদের জন্য ফেসবুক এবং সোশাল সাইট বিষয়ক কোচিং খোলা হচ্ছে। ( কোচিং এর নাম এখনো ঠিক হয়নাই। নাম বিষয়ক সিরিয়াস গবেষনা চলছে ) কোচিং এর প্রথম শাখা খোলা হবে কোচিং স্বর্গ ফার্মগেটের চিপা গলির শেষ মাথার দিকে। অফিস ফেরত ভাই বেরাদার দের জন্য, সন্ধ্যা কালিন বিশেষ ব্যাচের ব্যবস্থা করা হচ্ছে। অবসরে যাওয়া স্টার ফেসবুকার দের জন্য আছে ভোরের স্নিগ্ধ ব্যাচ। কোথায় কি কমেন্ট করবেন , কোথায় কমেন্ট করবেন না, কোথায় কোথায় কি রিকশন দিবেন, কোথায় রিএকশন দেয়া মানা এসব অত্যন্ত যত্ন সহকারে হাতে কলমে শেখানো হবে। কোচিং এ আরো শেখানো হবে, ফেসবুকে দিছে, ফেসবুকে আছে, ফেসবুকে লিখেছে এসব বলা বোকামি ! কেন ফেসবুকের কোন কিছু রেফারেন্স দেয়া মানা! ফেসবুকে যেকেউ যেকোন কিছু লিখতে পারে, সেটা আপনাকে একমাত্র আমরাই ঠিকমতন মুখস্ত করিয়ে দিবো! এই কোচিং করলে আপনি আরো জানতে পারবেন, কেন যা তা শেয়ার করে ফেলবেন না! একশো বত্রিশ রকমের মিথ্যা কথা ধরার উপায় এবং উহা শেয়ারের ক্ষতিকর দিক! সাউথ ইন্ডিয়ান সিনামার নায়িকা, ঝা চকচকে মডেল, বিদেশী নাগরিকের বাংলাদেশি বন্ধু, নটরডেম কলেজে পড়া মেয়ে, এদের ফেসবুক রিকোয়েস্ট কেন এক্সেপ্ট করতে হয়না। কেন তারা লঘু রাতে ম্যাসেজ দিলে সেসব গোপনে রিপ্লাই করা মানা, ফেসবুকের এসব চিপাচাপা গলিতে জ্ঞানের আলো ফেলে আমরা আপনাকে আলোকিত করে তুলবো! এই কোচিং করলে আপনি পাচ্ছেন, লেখকের অটোগ্রাফ সহ, ফ্রড ধরার তিনশো তেত্রিশটা সহজ উপায়, এই বইটার সচিত্র বিশেষ সংকলন! আর দেরি কেন! এখুনি যোগাযোগ করুন। ( আগে আসলে আগে পাবেন ভিত্তিতে সীমিত আসনে ভর্তি শুরু হচ্ছে) বিঃদ্রঃ অতি দূর্বল ছাত্র ছাত্রীদের জন্য বিশেষ ব্যাচের ব্যবস্থা আছে। সীমিত সংখ্যক আবাসিক সিটেরও বন্দোবস্ত আছে। কোচিং শেষে কঠিন পরীক্ষার মাধ্যমে ফার্স্ট সেকন্ডদের ফুলের মালা পরিয়ে ল্যাপটপ হাতে ছবি দিয়ে সম্বর্ধনার ব্যবস্থা করা হবে! আসুন। দ্রুত আসুন। এর দেরি কেন! সোশাল সাইটে দুর্ঘটনা থেকে নিজে বাঁচুন, অপরকে বাঁচান।
আম্মা আমার ভাল্লাগেনা সারাবেলা এমন বাতাস ঝুল বারান্দা খালি বাড়ি পায়ের নীচে বন্দী মেঘ , গ্যাসের চুলায় তরকারি আম্মা আমার ভাল্লাগেনা অচেনা এই শ্বশুর বাড়ি ! দেয়াল গুলাও মৃত লাগে, কেমন জানি সোফার কুশন , আলমিরাতে ঘুন ধরেছে , মুখের কথাও কম বুঝি ! আম্মা আমার ভাল্লাগেনা পরিচিত মানুষ খুঁজি ! জামাই গেলে বাজার সদাই , অফিস বা অফিস কামাই , একলা হলেই মন বসেনা , তোমারে আমি কেমনে বুঝাই ! আম্মা আমার ভাল্লাগেনা একটা ফোটা মন টানেনা।। .... হারিয়ে খুঁজে পাওয়া কবিতা সমূহ (৩)
আগামি চারদিনের জন্য আমাদের ঠিকানা। লেক ডিস্ট্রিক ন্যাশনাল পার্কের এক কোণার হলিডে পার্কে এই ক্যারাভানটা ভাড়া করা হয়েছে। চারপাশ ঘিরে পাহাড়, সামনে একটা শান্ত সমুদ্র। আর নীরব নিজস্ব সময়। অসমাপ্ত উপন্যাসটার একটা গতি করবার জন্যই এই নিভৃত বনবাস। দেখা যাক কতদূর কি হয়!