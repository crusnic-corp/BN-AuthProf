(ঝুম বৃষ্টি থামার পর রুহাম বলল, মোবাইল ফোনটা নিয়ে ছাদে যাই? মেঘের ছবি তুলব। ছাদ থেকে নেমে আসার পর ছবি দেখে বুঝলাম, মেঘের চেয়ে প্যানারোমা প্র্যাকটিস করার দিকেই তার নজর বেশি। তবে রুহামের তোলা ছবি দেখে মনে হলো, ছবির মেঘ নিয়ে একটা ছড়া লেখাই যেতে পারে! ছবি আর ছড়া মিলিয়ে দেখুন তো ঠিক আছে কি না!) মেঘরাজ্যের রাজকন্যা রোমেন রায়হান মেঘরাজ্যের রাজকন্যার ইচ্ছা হলো নাচতে গুড়ুম গুড়ুম বলেন রাজা, নাচিস, তবে আস্তে। রাজকন্যা নাচবে বলে বাতাস বাজায় শিসটি সব কালো মেঘ তাতেই উধাও, থামল ঝরা বৃষ্টি। বিশাল আকাশ নাচার উঠান, বাতাস নাচের সঙ্গী সবাই দেখে রাজকন্যার দারুণ নাচের ভঙ্গি। ঘুড়ি এসে উৎসাহ দেয়, উৎসাহ দেয় পক্ষী শহরবাসী ছাদে উঠে কচলে নিলো চোখ কি! মন ভরিয়ে, প্রাণ ভরিয়ে নাচল যে রাজকন্যা! বলল সবাই, রাজকন্যা মোটেও সাধারণ না। ১৩/০৫/২০২১
ঈদসংখ্যা আমাদের সময়-এ লেখা ছড়াটি চাইলে পড়তে পারেন ❤️ চাঁদ বাগানের মাথার উপর বাঁশ উঠেছে ঐ রোমেন রায়হান চাঁদ বাগানের মাথার উপর বাঁশ উঠেছে ঐ বিসিএসের পড়া পড়ে মুটছে ফুখে খই। পাস করলেই চাকরি পাব, সেইটা আসল নয় আসল হলো, চৌধুরী সাব নির্মম, নির্দয়। সোমার সাথে সাত বছরের ভাব-পরিচয়-প্রেম সোমার বাবা চৌধুরী সাব মাঝখানে প্রবলেম। চৌধুরী সাব ডেকে নিয়ে দিয়ে দিছেন রায় মেয়ের জামাই ক্যাডার হবে এটাই অভিপ্রায়। দুখের কথা পরাণ খুলে বলব কী আর, হায়! বাবার কথায় মাথা নেড়ে সোমাও দিলো সায়! ‘ক্যাডার হলে আমায় পাবে, তার আগে নেই ভাব ডেটিং করার কথা ভেবে আর হবে না লাভ।‘ সেদিন থেকে আমার সাথে হয় না সোমা বের। সোমা এমন! সাত বছরেও পাইনি আমি টের! আহ বিসিএস, আহা ক্যাডার! আহহা লাভের গুড় তোর জন্যই রওনা দিলাম, যাত্রা বহুত দূর! ক্যাডার হওয়াই আসল যখন, সেটাই হব, সই! সংগ্রহ শেষ বিসিএসের যত্ত আছে বই। আমি হব সরকারি লোক, মাথায় ক্যাডার তাজ মাথার বালিশ তুলাতে নয়, বালিশ বইয়ের ভাঁজ। কানের কাছে এলার্ম বলে ‘ঘুম থেকে ওঠ, ওঠ!’ মুখস্থ কর বিসিএসের সমস্ত গাইড, নোট। কী ঝালেমায় ফেলল আমায় সোমা, সোমার বাপ দিতে হলো আমায় শেষে জ্ঞান সাগরে ঝাঁপ! বাঁশ বাগানের মাথার উপর আরো অনেক বাঁশ! বিসিএসে চান্স না পেলে ফেলব নিজের লাশ। চৌ-ধুরী সাব! সারাজীবন থাকব নাকি আমি কচি ডাব? ক্যাডার হলেই আমি জানি, ফুটবে আমার চোখ সময় করে আপনি তখন আমায় দিয়েন পোক! আতা গাছে তোতা পাখি, ডালিম গাছে মৌ ক্যাডার হলে ঠিক জানি না কাকে বানাই বউ! 
ঈদসংখ্যা কিশোর বাংলায় ছোটদের জন্য একটি ছড়া লিখেছি... হারমোনি-আম রোমেন রায়হান গাছের ডালে বসল সভা, টুনির চোখে পানি বলল প্যাঁচা, একী কথা! হাউ ফানি, হাউ ফানি! রাজশাহীতে আমের বাগান, ঢাকায় বসা যাঁরা তাঁদের জীবন কাটবে বুঝি রসালো আম ছাড়া? আম্রপালি, হাড়িভাঙা, ল্যাংড়া বা আশ্বিনা যে আমাদের দেয় না খেতে, তাদের প্রতি ঘৃণা। চিল বলল, দিচ্ছে না কে? বলিস না ক্যান খুলে! ঢাকায় তো আর আমগাছ নেই! থাকবে গাছে ঝুলে! বলল চড়াই, প্যাঁচা-চিলের কথা বলার ফাঁকে ঢাকায় আমের ব্যবসায়ীরা আমের খাঁচা ঢাকে! ঢাকার যারা অধিবাসী, আস্ত বদের লাঠি চেটেপুটে আম খেয়ে নেয়, চুষতে থাকে আঁটি। আমের কাঙাল এমন মানুষ চেয়েছিলাম নাকি? যে ভাবে না দুয়েকটা আম খাক না পশুপাখি। মেজাজ খারাপ শালিক পাখি হঠাৎ বলে ওঠে ধরল মাথা তোদের মিছে কান্নাকাটির চোটে। কাণ্ড দেখে রাগে আমার উঠছে মাথার রোঁয়া! কান্নাতে কি আম পাওয়া যায়? আম কি হাতের মোয়া! কে আপোসে কোন অধিকার দিয়েছিল কবে? আম চাইলে শক্তি দিয়ে দখল নিতে হবে। এক দাঁড়কাক উড়াল দিয়ে উচ্চ ডালে উঠে বলল, দাঁড়াও, খাওয়াচ্ছি আম, আনতে হবে লুটে। ভাঙল সভা উত্তেজনায়, সভা ভাঙার ফলে আম আনতে দাঁড়কাকেরা ছুটল সদলবলে। বাকি পাখি যে যার বাসায় প্লেট আনতে ছোটে আম আসছে, আম আসছে! মিষ্টি হাসি ঠোঁটে। আম আনলেই আমের উপর ঝাঁপ দেয়াটাই বাকি ঘন্টা দুয়েক অপেক্ষাতে থাকল সকল পাখি। এরপরে কী? চেঁচামেচি, বকের উঁচু গলা ভুল হয়েছে দাঁড়কাকদের আম আনতে বলা! দাঁড়কাকেরা গাধার গাধা সবাই সেটা জানে নইলে কি আর কুস্তি করে হারমোনি-আম আনে! হৈচৈ আর হুলুস্থুলে কিংবা আমের শোকে মূর্ছা গেল টুনি পাখি, দেখল গ্রামের লোকে। 
<ছড়া পড়ার জন্য প্রথম মঞ্চে উঠেছিলাম ১৯৮৯ সালে, ময়মনসিংহ মেডিকেল কলেজে, মেডিসিন ক্লাবের অনুষ্ঠানে। আমি তখন ফার্স্ট ইয়ারের ছাত্র। পেছনের দিকে তাকালে সন্দেহ হয়, আমি কি ইঁচড়ে পাকা ছিলাম! এনিওয়ে, মঞ্চে পড়ার জন্য লেখা আমার প্রথম ছড়াটি (যা পরে আমার ‘ফিফটি ফিফটি প্রেমের ছড়া’ বইয়ে স্থান পেয়েছে) আপনাদের সঙ্গে শেয়ার করলাম এখানে। ভালো লাগলে ভালো। না লাগলেও দোষের কোনো কারণ নেই হাহাহাহা> #আসেন_ছড়া_পড়ি... হতভাগার ছড়া রোমেন রায়হান নতুন নতুন প্রেম করেছি বাবলী বলে ওগো আমি কাছে না থাকলে দুঃশ্চিন্তায় ভোগো? আমারও তো একই রকম, বুঝতে পারি সবই তাইতো তোমায় দিলাম আমার বিশটা রঙিন ছবি। তোমার কথা কেউ জানে না, জানে কেবল আপা মা শুধোলেই মুখের উপর দেই মেরে দেই চাপা। তুমি ছাড়া রাতগুলো কেটে যায় স্বপ্নেই সেইখানে শুধু তুমি, কিমাপুরি চপ নেই। এই শোনো বল্টু, শোনোই না লক্ষী! এইখানে বসব না, বড় কাক পক্ষী। বাবা বসে বেঞ্চিতে মামা বসে ঘাসে বসে বসে বুট খায়, মামী তার পাশে। পাবলিক চেয়ে থেকে খুক খুক কাশে। ধিন ধিন ধিনতা নেই কোন চিন্তা। ধিন ধিন তাক ধিন যায় কেটে যায় দিন। বেশ কিছুদিন কাটার পরে বাবলী বলে এস রইব বসে আর কতদিন তোমায় ভালোবেসে? ভালো যদি সত্যি বাসো আমায় কর বিয়ে দেখবে কেমন সুখের ভেতর যাচ্ছে জীবন, ইয়ে… ধুমধামে বিয়ে শেষ, হতভাগা আমি চেয়ে দেখি একদিনে হয়ে গেছি স্বামী। তারপর? তারপর ছেলেপুলে হৈচৈ হাউকাউ চকলেট, চুইংগাম, কদবেল কিনে দাও। আহ হারে দিনগুলি এইভাবে পার হয়! জেনেশুনে এরকম ভীমরতি কার হয়? অফিস থেকে ফেরার পরেই মেজাজটা হয় তিরিক্ষি চুপচাপ সব হজম করি যেন বটের বিরিক্ষি। বাবলী বলে, আমি শুনি কী কী কেনার বাকি জানলে এসব আমি হাঁদা বিয়ে করি নাকি? শাড়ি লাগে হাড়ি লাগে বাইরে যেতে গাড়ি লাগে। চেয়ার লাগে সোফা লাগে চুলের নকল খোঁপা লাগে। সেলাই করার সুঁইটা লাগে ড্রেসিং টেবিল দুইটা লাগে। ঘুমুতে চাই বালিশ লাগে লিপস্টিক নেইলপালিশ লাগে। চায়ের কাপ ও পিরিজ লাগে কালার টিভি ফিরিজ লাগে। আরও লাগে আরও লাগে একটা ভিসিআরও লাগে। কতো হাবিজাবি লাগে তালা এবং চাবি লাগে। গ্যাসের চুলা হিটার লাগে একটা থার্মোমিটার লাগে। এটা লাগে ওটা লাগে বদনা এবং লোটা লাগে। ভীষণ গরম ফ্যানটা লাগে পানি রাখার ক্যানটা লাগে… থামে না থামে না থামে না তো বাবলী সবশেষে বলল সে ‘ফেয়ার এন্ড লাভলী!’ তারপর? তারপর ভাঙচুর, চেঁচামেচি, ধুপধাপ অবশেষে চুপচাপ। কোথায় গেল প্রেমের বাণী! প্রতিদিনের ঝগড়ায় বাবলী ছাড়ে খাওয়া-দাওয়া, দুই হাতে চোখ রগড়ায়। যতই তাকে সান্ত্বনা দেই, কোনো কথার জবাব নেই কিছুই না থাক, মেয়েলোকের চোখের জলের অভাব নেই। ধাইকি রে ধাইকি দুনিয়ায় নাই কী? নাই নাই কিছু নাই, জীবনটা রুক্ষ তারমাঝে আছে শুধু একরাশ দুঃখ। বিদ্রঃ চাহিদার উপর নির্ভর করে ছড়া লেখার পেছনের কাহিনী আরেকদিন লিখব 😁 
জাগবো নতুন সূর্যে রোমেন রায়হান আব্বা বলেন মাস্ক পরে নে আম্মা বলেন হাত ধো! আমরা মানি তাঁদের কথা যার যতটুক সাধ্য। কোভিড খারাপ, বুঝতে পারি আমরা তো নই অন্ধ বাইরে গেলেই মাস্ক পরে নিই লাগুক না দম বন্ধ! সুযোগ পেলেই দুই হাত ধুই পারলে তুলি চামড়া মুরুব্বিদের অবাধ্য হই? তেমন তো নই আমরা। দিনে দিনে কোভিড নিয়ে বাড়ছে ভয়ের মাত্রা এবার ঈদে তাই করিনি গ্রামের বাড়ি যাত্রা। যাইনি এবার শপিংমলে ওইখানে ভিড়-বাট্টা গায় মাখিনি পাশের বাড়ির দুষ্ট ছেলের ঠাট্টা। আব্বা বলেন বাঁচিস যদি পারবি পরেও কিনতে আম্মা বলেন বাঁচতে হলে বাঁচবি ভেবে চিন্তে। যুক্তি দিয়ে জীবন চালায় যাচ্ছে বহুদূর যে কোভিড থেকে বাঁচব সবাই জাগবো নতুন সূর্যে। ০৮/০৫/২০২১ 
'মানুষ মুখোমুখি কথা বলার সময় সবচেয়ে বেশি সত্যি বলে। বেশি মিথ্যে বলে ফোনে' 
গাছকে কেটে সব উদ্যান করেন পরিষ্কার রোমেন রায়হান শোনেন শোনেন ক্ষমতাতে আসীন বড় স্যার গাছের জ্বালায় কোনোকিছুই ভাল্লাগে না আর! সড়াৎ সড়াৎ মড়াৎ মড়াৎ চালান কুড়াল, চালান করাত জায়গা দখল করার দায়ে গাছ পাবে না পার গাছকে কেটে সব উদ্যান করেন পরিষ্কার। গাছ সরিয়ে বিশাল করে খাবার হোটেল দেন পেট ভরাতে খাবার লাগে। কিসের অক্সিজেন! অক্সিজেনের জন্য গাছের নাই প্রয়োজন আর অক্সিজেনের জন্য আছে কত্ত সিলিন্ডার! ০৫/০৫/২০২১ 
'পরনিন্দা পরচর্চায় প্রোজেষ্টেরন হরমোন ক্ষরণ হয় যা দুশ্চিন্তা কমায়'
লিখে দিয়ে যেও জাব্বার কাকু ফন্টে রোমেন রায়হান আয়োজন করে বিশাল পা-চাটা পর্বে কার কার নাকি পেট ফুলে গেছে গর্বে! কার কার নাকি উঠেছে জিভের চামড়া সে দলে রয়েছে কচি থেকে বুড়ো-দামড়া! ইহাদের মাঝে যাহারা শীর্ষ চামচা নিজের দেয়ালে লিখিতেছে রোজনামচা! সারা দেহ জুড়ে কলিজা লইয়া আব্বা! কাহাকে ছাড়িয়া কাহার কথাটি ভাববা? ভেতো বাঙালির খুব শখ এটা জানতে কার হাতে দিবা আধ খাওয়া বিড়ি? টানতে! ভোগ শেষে ছুঁড়ে ফেলে দেয়া উচ্ছিষ্টে ভাগ আছে কার? কে আছে উপর লিস্টে? আব্বা তোমার প্রিয় ‘আকালের কণ্ঠে’ লিখে দিয়ে যেও জাব্বার কাকু ফন্টে। ০৪/০৫/২০২১


