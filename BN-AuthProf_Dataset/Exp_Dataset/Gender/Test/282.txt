বিয়ের আগে বুঝিনি যে অনিকের ভেতরে রোমান্টিকতা একেবারেই নেই। এমনিতে অবশ্য আমিও বেশী আহ্লাদীপনা পছন্দ করিনা। কিন্তু তবুও নতুন বিয়ে হ‌ওয়া প্রতিটা মেয়েই চায় তাদের বর তাদের সাথে একটু রংঢং করুক। হাতে হাত রেখে বলুক, ''তোমার মতো সুন্দরী মেয়ে আমি এ জীবনে কখনো দেখিনাই!" বা "তুমি চুলটা খোলা রাখবা সুন্দর লাগে।" অনিক এসবের ধারে কাছে নাই। বিয়ের দুইদিন পর গম্ভীরমুখে অফিসে যাবার জন্য ব্যাগ গোছাচ্ছে এই সময় ওর মা এসে অবাক হয়ে বললেন, "এখন কিসের অফিস?" অনিক বিরক্ত স্বরে বললো, "ইমার্জেন্সি পড়ে গেছে!" আমার শ্বাশুড়ি আরো বিরক্ত হয়ে বললেন, "দুইটা দিন তুমি অফিস ছাড়া থাকতে পারছো না? নতুন ব‌উ রেখে অফিসে যেতেই হবে?" অনিক রাগত স্বরে বললো, "তো কি করবো? নতুন ব‌উ কোলে নিয়ে বসে থাকার সময় আমার নাই!" বলেই গ্যাটগ্যাট করে বেরিয়ে গেল। আমি লজ্জায় শ্বাশুড়ির চোখের দিকে তাকাতে পারলাম না। কিছুদিন পার হতেই আমি বুঝতে পারলাম এই ছেলের কাছ থেকে কিছু আশা করা বৃথা। সে ভ্যালেন্টাইস ডে তে ফুল দিবে না, বার্থডের দিন রাত বারোটায় কেক আনবে না,অফিস থেকে ফেরার পথে বেলি ফুলের মালা নিয়ে এসে মাথায় গুঁজে না দিয়ে ফোন করে গম্ভীর গলায় জিজ্ঞেস করবে, "বাড়িতে কাঁচাবাজার কিছু লাগবে?" আমার এই বিশ্বাস আরো দৃঢ় হলো যেদিন আমি একটু রেগে গিয়ে ওকে বললাম, "আজ টেডি ডে, আমার বান্ধবীদের বরেরা সবাই তাদের টেডি গিফট করেছে তুমি করোনাই! সে অবাক হয়ে আমার দিকে তাকিয়ে প্রশ্ন করলো, "আমি কিভাবে করবো? তোমার বান্ধবীদের কি আমি চিনি?" এরপর আমার আর কিছু বলবার র‌ইলো না। আমি ভ্যা ভ্যা করে কাঁদতে কাঁদতে আম্মুকে ফোন দিলাম। কিছুক্ষণের মধ্যেই আমার দিকের আত্নীয়স্বজনে বাড়ি ভরে গেল। আমি মুখে আঁচল চাপা দিয়ে কাঁদতে কাঁদতে বিচার দিলাম, "অনিক আমাকে ভালোবাসে না। আমার সাথে থাকতে ওর ভালো লাগেনা। ওকে বাসা থেকে জোর করে বিয়ে না দিলে বিয়েও করতো না আমারে!" অনিকের অবাক দৃষ্টি উপেক্ষা করে আমার ফুপু এক রামধমক দিয়ে বললেন, "কেন গো জামাই? আমাদের এত সুন্দর মেয়ে তোমার ভালো লাগেনা? পছন্দ না হলে বিয়ে করলা কেন? আমাদের মেয়ের কি ছেলের অভাব হ‌ইতো? হ‌ইতো না! আমার ননদের ছেলে ইঞ্জিনিয়ার তার সাথে দিতাম।" অন্যদিক থেকে ফুপা মিনমিন করে বললেন, "নিশ্চয়ই অন্য কোন কাহিনী আছে। আদার লেডি এট্রাকশন.. পরকিয়া টরকিয়া করছে।" ফুপু হাতে কিল দিয়ে বললো, "রাইট! এটাই হবে!" অনিকের মা দুঃখী দুঃখী গলায় বললো, "এইসব কি বলেন বেয়ান! আমার ছেলের কোন মেয়েমানুষের ওপর কোনো আকর্ষন‌ই নাই। সে ছোটবেলা থেকেই এরকম। পড়াশোনা নিয়ে থাকে,চাকরি পাবার পর কাজকর্ম নিয়ে থাকে। একটু কম রোমান্টিক কিন্তু ছেলের চরিত্র খারাপ না! এতবড় অপবাদ দিয়েন না।" আমার আত্নীয়স্বজন কোন কথাই শুনলো না। আমাকে নিয়ে বাড়ি চলে এল। এদিকে অনিক রোমান্টিক না হতে পারে কিন্তু আমি তো ওকে ভালবাসি! দিনের পর দিন ওকে ছাড়া থাকতে আমার খুবই কষ্ট হচ্ছে। তারচেয়েও রাগ উঠছে অনিক একবার‌ও আমাকে ফোন দিয়ে রাগ ভাঙানোর চেষ্টাও করছেনা। এরমধ্যে সে শুধু একদিন ফোন দিয়েছে। আমি বাথরুমে ছিলাম। ফোনের আওয়াজ শুনে দৌড়াতে দৌড়াতে এসে‌ ফোন ধরতেই ওপাশ থেকে ও গম্ভীর গলায় বললো, "আমার সাদা পাঞ্জাবিটা কোথায় রেখেছো? ভেতরে হালকা ফুল দিয়ে ডিজাইন করা।" আমি কোনমতে নিজেকে সামলে জিজ্ঞেস করলাম, "কেন কি করবা?" "বন্ধুর আকদ! সেখানে যাবো" আমি হাহাকার করে উঠলাম, "বাহ! তুমি তো ভালোই আছো! সুখে আছো! বন্ধুর বিয়ে খাচ্ছো! আমার কথা একবার‌ও মনে পড়েনা?" অনিক সহজ স্বরে বললো, মনে না পড়ার কি আছে। ব‌উ ছিলা তুমি। মাঝেমধ্যে মনে পড়ে। -মনে যদি পড়ে ফোন দাও না কেন? :আজব তো! মনে পড়লেই ফোন দিয়ে তোমাকে ইনফর্ম করতে হবে যে মনে পড়েছে? আমি ফোন রেখে দিলাম। আইফোন না হলে ফোনটা একটা আছাড় দিতাম। আইফোন বলে আছাড় না দিয়ে ফোন অফ করে দিলাম। যদিও তার দরকার ছিল না। অনিক বারবার ফোন দিয়ে আমাকে বিরক্ত করবে এই আশা করাও বৃথা। আমাদের কেস কোর্টে উঠেছে। আমি তুলিনাই। আমার ফুপুই দায়িত্ব নিয়ে তুলেছেন। ফুপু আমার ডিভোর্স করিয়ে তার ননদের ছেলের সাথে বিয়ে দিবে। অনেক কষ্টে ননদকে রাজি করিয়েছেন। জজ সাহেব গম্ভীর গলায় জিজ্ঞেস করলেন, "আপনি ওনার সাথে থাকতে চান না?" আমি ইতস্তত করে বললাম, "চাই! তবে একটু রোমান্টিক হলে!" জজসাহেব অবাক হয়ে তাকিয়ে র‌ইলেন। তারপর অনিককে জিজ্ঞেস করলেন, "আপনার কিছু বলার আছে?" অনিক গম্ভীর গলায় বললো, "আমি আর কি বলবো বলেন! রোমান্টিক কিভাবে হয় আমার জানা নাই। তাছাড়া আমার দিক থেকে তো কোন রেস্ট্রিকশন নাই। থাকলে থাকবে,না থাকলে ডিভোর্স চাইলে দিবো।" আমি চিৎকার করে উঠলাম, "এইটাই তোমার সমস্যা! না থাকলে জোর করবা না কেন? আমি তোমার ব‌উ না! হাত ধরে নিয়ে যেতে পারো না?" অনিক আরো জোরে চিৎকার করে বললো, "বাচ্চা নাকি তুমি যে হাত ধরে কোলে করে নিয়ে যাবো! এডাল্ট মেয়ে! থাকতে না‌ চাইলে আটকাবো কেন?" আমি ভ্যা ভ্যা করে কেঁদে ফেলে জজ সাহেবের কাছে বিচার দিলাম, "স্যার! আমি চলে গেলে ও আরেকটা বিয়ে করবে!" এদিকে জজ সাহেব ঠাস ঠাস করে টেবিলে হাতুড়ি দিয়ে বাড়ি দিচ্ছেন আর বলছেন, "সাইলেন্স! সাইলেন্স!! সাইলেন্স!!!" তারপর আমার দিকে তাকিয়ে বললেন, "আপনার মামলা জোরদার না। আপনি নিজেই জানেন না কি করবেন। একবার বলেন থাকবো,একবার বলেন‌ রোমান্টিক না হলে চলে যাবো। আপনারা সময় নিন। নিজেরা আগে ঠিক করেন কি করবেন। যান বাড়ি যান।" আমরা যার যার বাড়ি চলে গেলাম। বাড়ি গিয়ে ফুপুর কাছে অনেক ঝাড়ি খেলাম। আমার দোষে আমরা কেস হারবো,আমার জীবন নষ্ট হবে ইত্যাদি। এরমধ্যে অনিকের মা ফোন দিয়ে বললেন, "মা তুমি কান্নাকাটি ক‌ইরোনা আমি আমার ছেলেরে বুঝিয়ে বলছি।" সারাদিন আমি খাই নাই। দরজা বন্ধ করে কেঁদেছি। সন্ধ্যার পর মা এসে দরজায় ধাক্কা দিয়ে বললো, অনিক এসেছে। তোকে ডাকে। আমার আবার রাগ উঠে গেল। কেমন একটা বর! দরজায় ধাক্কা দিয়ে ঘরে ঢুকে পড়বে তা না!.... ড্রয়িংরুমে গিয়ে অবাক হয়ে তাকিয়ে র‌ইলাম। অনিক চার পাঁচটা বড়বড় টেডি এনেছে। পান্ডা,বিড়াল,কুকুর দিয়ে ছড়াছড়ি। সেইসাথে গোলাপ এনেছে শখানেক। চকলেট এনেছে, ব‌ই এনেছে, মেকআপ আইটেম এনেছে। আমি ঘরে ঢুকতেই আমার হাত ধরে বললো,‌ "চলো। টিকিট কাটা আছে,ব্যাগ গুছাও।" আমি অবাক হয়ে বললাম, "কোথাকার?" অনিক গম্ভীর স্বরে বললো, "হানিমুন। অফিস থেকে তিনদিনের ছুটি নিয়েছি এরমধ্যে ঘোরাঘুরি সারবা। আর এই নাও তোমার টেডি ফেডি যা চাইছিলা। ফেরত চলো‌, রোমান্টিক তো হ‌ইছি আর কত!?"
আমার বিয়েটা হয়েছিলো খুব অদ্ভুতভাবে। কোন অনুষ্ঠান না,কোন খাওয়া-দাওয়া না। জাস্ট বিয়ে। কাজী এসে আমার ঘর থেকে কবুল নিয়ে গেল,পাশের ঘরে ছেলে বসে ছিল তার কাছ থেকে কবুল নিয়ে এলো, ব্যস! বিয়ে হয়ে গেল। বিয়ের পর আমার জামাই ইয়াবড় এক স্যুটকেস নিয়ে আমার ঘরের দরজায় নক দিলো। আমি দরজা খুলে দিলাম। সে ঘরে ঢুকতে ঢুকতে বললো, "বাহ! খুব সুন্দর ডেকোরেশন। আমি কোথায় থাকবো?" আমি বিছানার ডানপাশ দেখিয়ে বললাম, "আপনি এখানে থাকতে পারেন।" সে বললো, "থ্যাংকস।" বলেই স্যুটকেস খুলে জামাকাপড় বের করে বাথরুমে চলে গেল। আমি বিয়েতে শাড়ি পর্যন্ত পরিনাই। একটা কামিজ পরেছিলাম। সেটা চেন্জ করে বাসায় পরা একটা টপস পরে নিলাম। এত আয়োজনহীন বিয়ের পেছনে তেমন কোন কারন নাই। বিয়েবাড়ির হুল্লোড়, মাতামাতি এসব আমার আর আমার বরের কারোর‌ই পছন্দ না।‌ তাছাড়া সে থাকবে ঘরজামাই,কাজেই লোক জানাজানি করে বিয়ে করে কি লাভ! আমার বর আমার ঘরে উঠে এসেছে পর্যন্ত আমার জীবনযাত্রায় তেমন কোন পরিবর্তন আসেনি। আগেও যেমন ছিলাম এখনো তেমন আছি। তফাৎ এইটুকু যে আগে বিছানায় হাত-পা ছড়িয়ে একা ঘুমাতাম এখন একটু এডজাস্ট করা লাগে। আগে একা একা ভাত খেতাম এখন দুইজন একসাথে খাই। আগে বাইরে বের হলে ব্যাগ ধরার লোক ছিল না এখন ব্যাগ ধরবার একটা লোক আছে। কম্বলের ভেতর শুয়ে যখন মনে হয় ফ্যানটা একটু কমানো দরকার তখন কমিয়ে দেবার একজন লোক আছে। এইতো! আমি খুব যে খারাপ আছি তা না,ভালোই আছি। আমার বরটাও খুব একটা খারাপ না। সেও আমার মতো ব‌ই পড়ে,সেও আমার মতো সিনেমা দেখে। আমাদের ভালোই মনের মিল। তা সত্ত্বেও একদিন আমাদের মধ্যে কঠিন ঝগড়া হয়ে গেল। কথায় কথায় সে একদিন আমার প্রিয় নায়ক সম্পর্কে মন্তব্য করলো, "ছেলেটা দেখতেই ভালো, অভিনয় পারে না!" আমি তাকে ঘর থেকে বের করে দিলাম। বাকি রাতটা মশার কামড় খেয়ে বারান্দায় কাটাবার পর পরদিন সে এসে জানালো, "ঐ নায়কের একটা সিনেমা কাল রাতে দেখেছে,আসলে তার অভিনয় ভালোই, অন্যরকম একটা আর্ট আছে।" ব্যস আমাদের মধ্যে মিল হয়ে গেল। আমি সাধারণত ঘর থেকে বের হ‌ইনা। মানুষের সাথে মিশিও কম। বেশীরভাগ সময় ছাদে বসে আকাশ দেখি।‌ এই সময় মাঝেমধ্যে সে চা এনে দেয়। দুইজন একসাথে বসে চা খাই। ভালোই লাগে। কখনো কখনো আমার রাতে ঘুম হয় না। তখন তাকে ডেকে তুলে গল্প করি। অদ্ভুত সব গল্প।‌ সদ্য দেখা সিনেমার গল্প,সদ্য পড়া ব‌ইয়ের গল্প। কলেজে পড়বার সময় কোন কোন ছেলে আমার জন্য পাগল ছিল। আমার বর হাই তোলে আর শোনে। জেলাসি বলতে তার মধ্যে কিছু নাই। সে কখনোই আমাকে জিজ্ঞেস করেনি আমার কারো সাথে রিলেশন ছিল কি না, আমি কাউকে ভালোবাসি কিনা। বরং আমি নিজে থেকেই একদিন বললাম, "আমার একজন ক্রাশ আছে। ছোটবেলা থেকেই আমি তাকে খুব‌ই পছন্দ করি। কয়েকবার প্রপোজ করেছি,রাজি হয়নাই। কিন্তু কখনো যদি সে রাজি হয়ে যায় আমি তোমাকে ছেড়ে, সবকিছু ছেড়ে দৌড় লাগাবো।" আমার বর তার ছবি দেখতে চাইলো। আমি ফোন গ্যালারিতে ক্রাশের একশ বারোটা ছবির ফোল্ডার বের করে তার হাতে ধরিয়ে দিলাম। সে হাই তুলতে তুলতে ছবি দেখতে লাগলো। একপর্যায়ে বললো, "হুম ভালোই আছে! সুন্দর ছেলে! রাজি হলো না কেন?" আমি হতাশ গলায় বললাম, "হয়তো আমাকে পছন্দ না,নাহয় গার্লফ্রেন্ড আছে।" সে বললো, "কি যে বলো! তোমাকে পছন্দ না হবার তো কিছুই নাই। আমি চেষ্টা নিবো?" আমি অবাক হয়ে জিজ্ঞেস করলাম, "কি চেষ্টা নিবা?" -আমি তোমার ক্রাশের সাথে কথা বলি। তাকে বলি যে তুমি তাকে কতটা ভালবাসো।‌ হয়তো তুমি তাকে বোঝাতে পারোনাই,আমি পারবো। আমি অবাক হয়ে তাকিয়ে আছি। ইতিহাসের কোন স্বামী তার স্ত্রীর ক্রাশকে পটানোর দায়িত্ব নিয়েছে বলে আমার মনে পড়ছে না। ইতিহাস কেন! গল্প উপন্যাসেও এরকম স্বামী নাই। আমি বিরক্ত গলায় বললাম, থাক লাগবেনা। তুমি এক কাজ করো তো। বুকসেলফ থেকে তিন নাম্বার ব‌ইটা এনে দাও। পড়ি। সে ব‌ই এনে দিলো। তারপর নিজেই বললো, কফি খাবা? খাইলে বানাই দুইজন মিলে খাই। - ওকে। সে কফি বানাতে গেল। অনেকক্ষণ হয়ে গেছে ফিরছে না। এক পর্যায়ে সে ফিরে এলো এবং মেয়েলী গলায় চিৎকার করতে লাগলো, "লাবণ্য ওঠ! কফি ঠান্ডা হয়ে যাচ্ছে! লাবণ্য! লাবণ্য! ঐ লাবণ্য!!" ঘুম ভেঙ্গে দেখি আপু ডাকছে‌। তার হাতে কোন কফির কাপ নাই। ঘুম ভেঙ্গে অবাক হয়ে তার দিকে তাকাতেই আপু গম্ভীর গলায় বললো, "কখন থেকে এলার্ম বাজছে! তোর না কলেজ আছে! উঠে কলেজে যা।" আমি ভালো‌ করে চোখ রগড়ে সদ্য স্বপ্নে দেখা আদর্শ স্বামীটিকে খুঁজতে লাগলাম। কিন্তু মাথাটা একটু পরিস্কার হ‌ওয়া মাত্র‌ই বুঝতে পারলাম, এরকম আদর্শ স্বামী আর এরকম ঝামেলাবিহীন বিয়ে শুধুমাত্র স্বপ্নেই দেখা সম্ভব।
পরীক্ষার ডেট দিয়েছে পর্যন্ত আমি প্রচন্ড টেনশনে আছি। দম ফেলার সময় নেই। সিলেবাসের এত এত প্রশ্ন কিভাবে শেষ করবো দিনরাত সেটা নিয়ে টেনশন করি। পরীক্ষার সময় আমার আবার ক্ষিদা বেশী লাগে,সেটা নিয়েও টেনশন করি। পর্যাপ্ত পরিমাণ চিপস,চকলেট,বিস্কুট কিনে রাখি। নুডলস,ফ্রাইড রাইস রান্না করে রাখি। পর্যাপ্ত পরিমাণ কলম‌ কিনে রাখি,কেননা পরীক্ষার সময় দেখা গেল হঠাৎ কলমে দাগ পড়ছে না। সব প্রস্তুতি সম্পন্ন করে টিভি দেখতে বসি। পরীক্ষা নিয়ে বেশী টেনশন করলে মাথা কাজ করে না। তাই রিলাক্সেশনের জন্য প্রিয় সিরিজটা দেখতে বসা। এরমধ্যে আমার বান্ধবী ফোন দিয়ে বললো, প্রস্তুতি কতদূর? আমি বললাম,প্রায় সব‌ই কমপ্লিট। খাতা,কলম কিনে রাখছি নাস্তা বানানো আছে... "আরে! পড়াশোনার প্রস্তুতির কথা বলি! কি করছিস এখন?'' "টিভি দেখছি,আমার জন্য দোয়া করিস পরীক্ষা নিয়ে খুব টেনশনে আছি!" বলেই ফোনটা কেটে দিলাম। সিরিজ শুরু হয়ে গেছে। পাশের বাসার আন্টি গত পরশু তার মেয়ের জন্মদিনে দাওয়াত দিতে এসেছিল। আমি আঁতকে উঠেছি। এইসব মানুষের কান্ডজ্ঞান কবে হবে! দেখছে দুইদিন পর একটা মেয়ের পরীক্ষা, দম ফেলার সময় নাই তাকে জন্মদিনের ইনভিটেশন দিতে আসে কিভাবে? আমার কি আয়েশ করবার সময় আছে!! রাত তিনটা পর্যন্ত বিভিন্ন ব‌ইয়ের ধুলা পরিস্কার করে সাবজেক্টগুলার নাম মুখস্থ করলাম। কোনদিন কি পরীক্ষা সেই রুটিনটা মুখস্থ করলাম। সাজেশনের প্রশ্নগুলা খাতায় লিখে ফেললাম। বলা তো যায় না! যদি সাজেশন হারিয়ে যায়? খাতায় লিখে রাখা ভালো! এইটুকু করতে করতে ক্ষিদা লেগে গেল। একবাটি নুডলস নিয়ে বসে ফেসবুক স্ক্রল করতে লাগলাম। মিমিকে দেখছি এতরাতে অনলাইনে, এদের কি কোনদিন বুঝ হবে না! পরীক্ষার আগে এতরাত জেগে ফেসবুকে কি করে! নিশ্চয়ই প্রেম করে! স্কুল লাইফ থেকেই মিমির ক্যারেক্টার ভালো না। স্কুল লাইফ থেকে মিমি কতগুলা প্রেম করছে আর কি কি অন্যায় করছে, এরজন্য পরকালে ওর কি বিচার হবে এসব ভাবতে ভাবতে শিওরে উঠলাম! এরমধ্যেই ছয়টা বেজে গেছে। আজ আর পড়া হবে না। ঘুম দরকার। অনেকেই মনে করে পরীক্ষার আগে রাত জেগে পড়লেই পাশ। এটা ভুল, পরীক্ষার আগে মস্তিষ্কের দরকার পূর্ণ রিলাক্সেশন। মাথাটা ফাঁকা রাখা জরুরি।‌ তার জন্য ঘুম জরুরি। আমি ঘুমিয়ে পড়লাম। পরদিন ঘুম থেকে উঠে ফ্রেশ হয়ে খেয়েদেয়ে টেবিলে বসতেই টুং করে নোটিফিকেশন আসলো। আমার ফেভারিট ইউটিউব চ্যানেল নতুন একটা ফানি ভিডিও ছেড়েছে। এই চ্যানেলের ভিডিওগুলা আমি একটাও মিস করি না। কতক্ষণ আর লাগবে? দেখে ফেললাম! সেটা দেখতে গিয়ে সাজেশনে দেখি গোল্ডমাইনে নতুন মুভি ছেড়েছে। এই হিরোর মুভিগুলা বরাবর জোশ হয়। দেখে ফেলি! কতক্ষণ আর লাগবে! তাছাড়া পরীক্ষার আগে মনটাকে সবসময় ফুরফুরে রাখতে হয়! সিনেমা শেষ করতে করতে দুপুর হয়ে গেল। আম্মু এসে বললো, "চিনি শেষ হয়ে গেছে। সামনের দোকান থেকে একটু এনে দিবি?" আম্মুর কান্ডজ্ঞান দেখে আমার বিস্ময় আকাশ স্পর্শ করেছে। দুইদিন পর যে মেয়ের পরীক্ষা তাকে বলে চিনি আনতে! পরে ফেল করলে সেই তো কথা শোনাবে যে পড়াশোনা করিনা! বিকাল নাগাদ একহাতে চ্যাটিং করতে করতে আর একহাতে ব‌ইয়ের পাতা উল্টাতে উল্টাতে সিদ্ধান্ত নিয়ে ফেললাম, এই সাজেশন আমার পক্ষে শেষ করা সম্ভব। তবে তাড়াহুড়ো নাই। আমার ব্রেইন তো আল্লাহর রহমতে পরিস্কার। এইটা বারো তের ঘন্টার একটা কাজ। একটানা পড়ে ফেললেই শেষ করা সম্ভব। পরীক্ষার এখনো তিনদিন আছে। এই সময়ে চার পাঁচবার শেষ করা সম্ভব এই সাজেশন। এখন‌ই এত প্রেশার নেয়ার কিছু নাই। তারচেয়ে বরং লুডু খেলা যাক। লুডু খেললে মন উৎফুল্ল হয়। তারো আগে কিছু নাস্তা বানিয়ে রাখতে হবে। আজ রাতে অনেক পড়া। টেনশনের সময় আমার আবার বরাবরই ক্ষুদা বেশী লাগে। আরাম আয়েশে কয়দিন কাটিয়ে দিয়ে অবশেষে আগামীকাল পরীক্ষা। দুপুর নাগাদ টেবিলে বসে চা আর আলুর চপ খেতে খেতে ঠিক করে ফেললাম বিকাল থেকে টানা পড়বো। নো রেস্ট। বিকাল নাগাদ মনে হলো, কি দরকার! পুরো রাত তো পড়েই আছে! এই সিলেবাস কমপ্লিট করবার জন্য জাস্ট একটা রাত দরকার! রাত এগারোটার দিকে নতুন একটা জোশ ফেসবুক পেজে ঢুকে পড়লাম ওদের ফানি মিম আর ফানি ভিডিওগুলা দেখে হাসতে হাসতে আমার চোখে পানি চলে আসছে। এত ক্রিয়েটিভ মানুষ যে কেমনে হয়! একটা,দুইটা,তিনটা, চারটা, পাঁচটা.... ব‌ইয়ের পাতা উল্টাচ্ছি আর ফেসবুকিং করছি। মিমি দেখি এখনো অনলাইনে! বদ মেয়েটা পড়াশোনা বাদ দিয়ে অনলাইনে কি করে! কল দিয়ে জিজ্ঞেস করবো নাকি? ছয়টা নাগাদ ঘুমিয়ে পড়লাম। পরীক্ষার আগের রাতের পড়া আর ঘুম দুইটাই খুব জরুরী। আর পরীক্ষা নিয়ে চিন্তা নাই। আমার পাশে যে মেয়েটা আছে খুবই হেল্পফুল। তাছাড়া আমি অত্যন্ত ক্রিয়েটিভ। কিছু না পারলে বানিয়ে লিখে দেবো।
টিভিতে ব‌ইমেলার লাইভ দেখতে দেখতে বড়‌আপু বিরক্ত গলায় বললো, "কি সব হাবিজাবি দেখায়! ‌ব‌ই,ব‌ই,ব‌ই!!! জুয়েলারি,কসমেটিকস এসব‌ও বিক্রি করা উচিত। তাহলে আরো মেয়েরা যাইতো।" মনুষ্যসমাজের জ্ঞানের পরিধির ক্ষুদ্রতা,জ্ঞান অর্জনে অনীহা এবং শাড়ি,গয়নার প্রতি অত্যাধিক মাত্রায় প্রেমের কারণে নারীরা যে কতটা পিছিয়ে রয়েছে এগুলা চিন্তা করতে করতে বিরক্ত ও শিহরিত হয়ে উঠলাম। আপুকে জ্ঞান দেয়ার চেষ্টা না করে কঠিন দৃষ্টিতে খানিকক্ষণ তাকিয়ে থেকে বললাম, তুমি আমার সাথে কথা বলবা না। আপু অবাক হয়ে প্রশ্ন করলো, কেন? আমি কি করলাম? : তোমার সংস্পর্শে থাকলে আমার‌ও তোমার মতো অবনতি হয়ে যাবে। আমি জ্ঞানের পথের পথিক। আমাদের পথ এক না। আপু হেসে ফেলে চোখেমুখে তাচ্ছিল্য ফুটিয়ে বললো, আহারে জ্ঞানের পথের পথিক। সারাজীবন তো খালি ব‌ই পড়েই গেলি। একটা ব‌ই লিখে দেখাতে পারলি না। জানিস রয়ালের (আমার হবু দুলাভাই) ব‌ই বের হ‌ইছে? আর তুই কি করলি জীবনে? আমি অবাক হয়ে বললাম, রয়াল ভাইয়ের ব‌ই বের হ‌ইছে? যে ফেসবুকে পোস্ট লেখে, আমি ভাত খায়, আমি ব‌ই পরি.. তার ব‌ই বের হ‌ইছে? কে বের করছে? কি নাম ব‌ইয়ের? আপু উত্তর না দিয়ে টিভিতে ব‌ইমেলা লাইভের ওপর আরেকবার কুদৃষ্টি হেনে উঠে চলে গেল। আমি রয়াল ভাইকে ফোন দিয়ে ঘটনা জানলাম। তার ব‌ই সত্যিই বের হ‌ইছে। ব‌ইয়ের নাম 'হোস্টেলের ডাইল ও বুয়া সংকট'। আমি যখন অবাক হয়ে জিজ্ঞেস করলাম এই ব‌ই কে বের করছে তার উত্তরে সে জানালো, ব‌ই বের করছে তার রুমমেট। তার নতুন প্রকাশনী। নাম হচ্ছে, সুরঞ্জনা এবং সুরঞ্জনা প্রকাশনীর এইটাই প্রথম ব‌ই। আমি সবটা শুনে হতভম্ব হয়ে বসে র‌ইলাম। দিনের আলো নিভে গেল, চাঁদ উঠলো। আমি বিহ্বল হয়ে বসেই র‌ইলাম। আমার ঘোর কাটলো রয়াল ভাইয়ার ফোনে। -হ্যালো লাবণ্য? :হু। -কাল ব‌ইমেলায় আসতে পারবি? :কিজন্য? -তোকে আমার ব‌ইটা দেবো তো, অটোগ্রাফসহ এইজন্য। : পাঠিয়ে দেন। -আরে না! তা কি করে হয়? ব‌ইমেলায় আসবি। অটোগ্রাফ নিবি,সেলফি তুলবি, ফেসবুকে দিবি তবেই না ব‌ই লেখা সার্থক! -ভাইয়া সরি! হোস্টেলের ডাইল নামের ব‌ইয়ের সাথে ছবি তুলে আমি ফেসবুকে দিবো না! : আরে আরে কি বলিস! এইটাই তো ফ্যাশন এখন। অদ্ভুত অদ্ভুত নাম না দিলে ব‌ই বিক্রি হয় না। তাছাড়া শুধু হোস্টেলের ডাইল বলছিস কেন? হোস্টেলের ডাইল এবং বুয়া সংকট। প্রকাশনী সুরঞ্জনা,প্যাভিলিয়ন... -চুপ করবা? :তুই ব‌ইমেলায় আসবি কিনা বল! -আসব না। ভাইয়া একটা হতাশাভরা দীর্ঘশ্বাস ফেলে ফোন কেটে দিলো এবং তার পরদিন বিকালে আমি আর আপু ব‌ইমেলার দিকে র‌ওনা হলাম। আমার সাথে যাওয়ার প্রধান কারণ আপুর চিল্লাচিল্লি এবং ভ্যা ভ্যা করে কান্না দিয়ে ইমোশনাল ব্ল্যাকমেইল। আপুর ধারনা এখন যদি আমরা তার ব‌ই না কিনি তাহলে আপুর বিয়ে ভেঙে যাবে। সুতরাং বোনের বিয়ে বাঁচাতে আমাকে হোস্টেলের ডাইল নামক ব‌ইটি,যেটির প্রচ্ছদে চামচে করে পাতলা ডাইলের ছবি,সেটা নিয়ে ছবি তুলতে হবে, ফেসবুকে দিতে হবে। আমার ফ্রেন্ডরা... আমি আর ভাবতেই পারছিনা। ব‌ইমেলায় গিয়ে দেখি রয়াল ভাইয়া স্টলে বসে বসে হাত চুলকাচ্ছেন। আমাদের দেখেই বললেন,আর ব‌ইলো না এত মশা! শুদ্ধ বাংলায় বলতে হয়, পাঠক নাই বসে বসে মশা মারছেন। কিন্তু সেটা তিনি বলবেন না। আপু জিজ্ঞেস করলো,কয় কপি বিক্রি হ‌ইছে? ভাইয়া ইতস্তত করে বললো, এইতো দ্বিতীয় মুদ্রণ প্রায় শেষ। দ্বিতীয় মুদ্রণ শেষ জিনিসটা কি আমার আপু জানে না।‌ তা সত্ত্বেও একটা উল্লাসের ভাব তুলে বললো, বলো কি! দ্বিতীয় মুদ্রণ শেষ? আমি জিজ্ঞেস করলাম,কয় কপি ছিল একেকটা মুদ্রনে? ভাইয়া আমার প্রশ্নটা এড়িয়ে গেলেন। আমাকে সাথে নিয়ে হোস্টেলের ডাইল ব‌ইটার ফটোগ্রাফী করলেন,আপুকে সাথে নিয়ে করলেন এবং তৎক্ষণাৎ ফেসবুকে আপডেট দিতে দিতে লিখলেন, "সুদূর পথ পাড়ি দিয়ে যখন ভক্তরা শুধুমাত্র একটা অটোগ্রাফের জন্য আসে,তখন সত্যিই একজন লেখক হিসেবে নিজেকে নিয়ে গর্ব হয়।" বলাই বাহুল্য,এই ক্যাপশনটা দেবার জন্য বিভিন্ন এঙ্গেলে আমাকে দিয়ে নিজের অটোগ্রাফরত অবস্থার কয়টা ছবি তোলালেন এবং শেষে বিরক্তভরে বললেন, ক্যামেরাটা আনতে কি হ‌ইছিলো? এরপর আমাকে স্টলে বসিয়ে রেখে ভাইয়া আপুকে নিয়ে বের হলেন শপিং করাতে। আপুর ভালো লাগছেনা কারণ এখানে শাড়ি গয়না কসমেটিকস কিছুই নাই। চলে যাবার পরপর টিভি চ্যানেলের একজন রিপোর্টারকে এগিয়ে আসতে দেখে আমি আতঙ্কে অস্থির হলাম। কারণ সে লাইভে বলছে, "সুপ্রিয় দর্শকমন্ডলি,এখন আমরা একজন লেখিকার সাথে কথা বলবো,তার ব‌ইয়ের নাম হোস্টেলের ডাইল এবং বুয়া সংকট..." আমি বলতে গেছিলাম এটা আমার লেখা না কিন্তু লেখকের নামের দিকে খেয়াল না করেই সে কথা বলতে শুরু করেছে, আপনার নাম? -জান্নাতুল ফেরদৌস। : হোস্টেলের ডাইল এবং বুয়া সংকট এটা কি ধরনের লেখা? -এটা মূলত একটি সামাজিক উপন্যাস। হোস্টেলের পাতলা ডাইল এবং মেসের বুয়া সংকট সমস্যার প্রতি সমাজের সবার দৃষ্টি ফেরাতে এটি লেখা হয়েছে। এটি পড়লে পাঠক জানতে পারবে, কেন মেয়েরা নিষিদ্ধ জানা সত্ত্বেও হোস্টেলে স্টোভ নিয়ে এসে রান্না করে,কেন ছেলেদের পেট খারাপ হয়। এটি মুলত পেট খারাপ সমস্যার দিকে সবার নজর ফেরাবার জন্য‌ই লেখা... রাতে রয়াল ভাইয়া আমাকে ফোন দিয়ে বললো, এইসব উল্টাপাল্টা কথা কি বলছিস? এটা তো কবিতা সংকলন। সামাজিক উপন্যাস,পেট খারাপের ওষুধ এসব কি কথা? আমি আবার বাকরুদ্ধ হয়ে বসে র‌ইলাম।‌ রাতের অন্ধকার মিলিয়ে গিয়ে সূর্য উঠলো। আপু এসে চিল্লাতে লাগলো যদি তার বিয়ে ভেঙে যায় তারজন্য দায়ী থাকবো আমি....







