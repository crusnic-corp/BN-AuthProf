দ্য ক্রাই নামে একটি জ্যাম অপেরা হয়েছিল আমার কয়েকটি কবিতা নিয়ে। কবিতাগুলোকে গানে রূপ দিয়েছিলেন বিখ্যাত জ্যাজ মিউজিশিয়ান সোপ্রানো প্লেয়ার স্টিভ লেসি। সুইৎজারল্যাণ্ড, জার্মানি, ফ্রান্সের শিল্পীরাও সেই জ্যাম অপেরায় বাজাতেন। শো হয়েছিল ইউরোপের অনেক শহরে। আমেরিকাতেও এই দল পারফর্ম করেছে। আমি কখনও কখনও অংশ নিতাম, কবিতাগুলো পড়তাম। এই ছবিটা ইউরোপের কোনও এক শহরে কোনও এক শো'র সময়।
গেটি ইমেজের ছবিগুলো ইন্টারনেট থেকে পেয়েছি। এসব ছবির কপি রাইট যাদের, তাদের নাম অথবা তাদের সংস্থার নাম লেখা থাকে ছবিতে। এই ছবি দেখে মনে হচ্ছে ইতালির ভেনিস শহরের ছবি। পেছনে জল, জলের ওপর ঘরবাড়ি। তাছাড়া ফটোগ্রাফারের নামটিও ইতালিয়ান। সালটা হয়তো ৯৬/৯৭। ইতালির দক্ষিণ থেকে উত্তর অবধি বিভিন্ন শহরে ইতালির অ্যামনেস্টি ইন্টারন্যাশনালের আমন্ত্রণে লেকচার ট্যুর গিয়েছিলাম। 'আমি ভালো নেই, তুমি ভালো থেকো' বইটিতে আমার ইউরোপ-অভিজ্ঞতার কথা আছে।
অন্যায়ের বিরুদ্ধে প্রতিবাদ চলতে না থাকলে ন্যায় প্রতিষ্ঠিত হবে না। মানুষ একসময় ভুলেও যাবে ন্যায় বলতে ঠিক কী বোঝায়।
ঘন ঘন দেশ-বদল বাড়ি-বদল করলে যা হয় হয়েছে। মোদ্দা কথা হোমলেস হলে যা হয়, তা হয়েছে। পুরোনো ছবিগুলো চিঠিগুলো স্মৃতিগুলো উবে গেছে হাওয়ায়। আজ এক বন্ধু পাঠালো পুরোনো দুটো ছবি।
মাঝে মাঝে ভাবি রবীন্দ্রনাথের গান না থাকলে বাঙালির কী হতো! একটা সংস্কৃতিকে অনেকটা একাই সমৃদ্ধ করে গেছেন তিনি।
বলি এই লুকোছাপা আর কতদিন? অভিজিৎ নাকি, সবাই বলছে, এমনকি ধর্মমুক্তরাও, বিজ্ঞান লেখক, সাম্প্রদায়িকতা-বিরোধী, মৌলবাদ-বিরোধী, বিজ্ঞানমনস্ক, প্রোগ্রেসিভ, ব্যস। অভিজিৎ ওসবের সবই, অভিজিৎ কিন্তু আরো কিছু। অভিজিৎ ছিল ঘোর নাস্তিক। অভিজিৎ হিন্দু ধর্ম, খ্রিস্টান ধর্ম, ইহুদি ধর্ম এবং ইসলাম ধর্মের বিরুদ্ধে লিখত। আর ইসলামের বিরুদ্ধে লেখার কারণেই, শুধু সে কারণেই, অভিজিৎকে কুপিয়ে মেরেছে ইসলামপ্রেমী, মুহম্মদ্প্রেমী খাঁটি মুসলিমরা। বিজ্ঞান নিয়ে লিখত বলে বা মৌলবাদের বিরুদ্ধে লিখত বলে অভিজিৎকে ওরা খুন করেনি। আমরা সবাই তা জানি, তবে লুকোছাপা কেন? যথেষ্ট লোক শ্রদ্ধা জানাতে আসবে না বলে? হত্যার প্রতিবাদ করবে না বলে? সত্যকে লুকিয়ে যে শ্রদ্ধা আদায় করা হয়, বা যে সমর্থন জোটে, তা সত্যিকারের শ্রদ্ধা আর সমর্থন নয়। যেদিন জনসমক্ষে গলা ফাটিয়ে নাস্তিকেরা বলতে পারবে 'আমি নাস্তিক, আমি আমার বাক স্বাধীনতা চাই', যেদিন নাস্তিকের বাক স্বাধীনতার সমর্থনে দলে দলে মানুষ পথে নামবে, যেদিন ইসলামের বিরুদ্ধে লিখলেও তাকে কেউ ধরবে না, মারবে না -- সেদিন হবে জয় মুক্ত চিন্তার, তার আগে নয়। লুকোছাপা যতদিন চলবে, ততদিন বাক স্বাধীনতা পড়ে থাকবে অন্ধকারে, কারাগারে।
শুনলাম বাংলাদেশে অভিজিৎএর হত্যাকারীদের বিচার চেয়ে যে প্রতিবাদ মিছিল হয়েছে, তা নাকি ছিল টুকরো টুকরো, বিভক্ত। একদিকে জাসদ, আরেকদিকে বাসদ, ডানে লেনিনবাদী, বামে মার্ক্সবাদী, উত্তরে ইমরান, দক্ষিণে লাকি, পশ্চিমে মিশু...। একটি ভয়াবহ বীভৎস মৃত্যুও একদিনের জন্য দেশের মানুষগুলোকে এক কাতারে দাঁড় করাতে পারলো না। অভিজিৎ তো সবাইকে নিয়ে লড়াই করতে চাইতো। সবাই একসঙ্গে আপোসহীন লড়লে মৌলবাদ নিপাত যাবে। শোকার্ত মানুষ কি মনে রাখে কে কোন দলের! তারা তো পাশাপাশি দাঁড়িয়ে পরস্পরের চোখের জল মুছিয়ে দিতে দিতে মুষ্ঠিবদ্ধ করে হাত! আজ মৌলবাদীদের জিতে যাওয়ার পেছনে বড় একটি কারণ: মৌলবাদীরা সংগঠিত, কিন্তু মৌলবাদবিরোধীরা সংগঠিত নয়।
শেষ পর্যন্ত এসেই গেল করোনা। এ শহরে মৃত্যুর হার ২ পারসেন্ট হওয়ার কিন্তু কোনও কারণ নেই। চোখে দেখা যায় না এমন ছোট ভাইরাস, পুরো মানব প্রজাতিকে নিশ্চিহ্ন করে দেওয়ার ক্ষমতা রাখে। আর আমরা আমাদের ধন দৌলত নিয়ে, আমাদের উঁচু উঁচু দালানকোঠা নিয়ে,আমাদের বড়ত্ব শ্রেষ্ঠত্ব নিয়ে কী গর্বই না করি। পারমাণবিক বোমা, এস্টরয়েড, কোনও ভাইরাস, কোনও বেয়াদপ ব্যাক্টেরিয়াই যথেষ্ট আমাদের নির্মূল করতে। আমাদের আসলে কারোর পায়ের তলায় মাটি নেই। আমরা পতংগের মতো হাওয়ায় ভাসছি। অনিশ্চয়তা আমাদের জীবনে কালো টাট্টুর মতো সেঁটে আছে। আমরা বেঁচে আছি এই মনগড়া গল্প নিয়ে যে আমাদের মরণ নেই, আমার বার বার জন্ম নেবো, অথবা আমরা কবর থেকে একবার জেগে উঠে আর কখনও মরবো না। আমাদের মানব প্রজাতি এমন কোনও ভালো প্রজাতি নয়, ভায়োলেন্ট, সুপারস্টিশাস, সেল্ফিশ। এই প্রজাতি নিশ্চিহ্ন হয়ে গেলে পৃথিবীর কিছু আসবে যাবে না।
মুহম্মদ জাফর ইকবাল, দেশের জনপ্রিয় লেখক --- তাঁকে আজ মেরে ফেলার চেষ্টা করেছে ইসলামের সৈনিকরা। লেখক প্রাণে বেঁচে গেছেন বলে ইসলামের সৈনিকেরা ক্ষুদ্ধ। এই সৈনিকরা যতদিন খাঁচার বাইরে থাকবে, ততদিন একের পর এক হত্যা করতে থাকবে মুক্ত চিন্তার মানুষদের। এনকাউন্টারে জঙ্গি মেরেছেন বটে তেনারা, কিন্তু জঙ্গি রক্তের বীজ তো সারা দেশে ছড়ানো। এরা বড় হচ্ছে না? বাংলাদেশকে জঙ্গিমুক্ত করতে হলে স্বয়ং আল্লাহ তায়ালাকে নেমে আসতে হবে আসমান থেকে। তিনিই যদি তাঁর ভক্তদের হাত থেকে তাঁর সৃষ্ট জীবদের বাঁচাতে পারেন। হাসিনা খালেদার গোষ্ঠী এ কাজ পারবেন না।
আমার সহপাঠী ডাক্তাদের বেশির ভাগই এখন বড় সড় ডাক্তার। ওদের বাড়িঘরের ছবি ফেসবুকের কল্যাণে দেখা হয়েছে। একেকজন বিশাল ধনী। আলিশান সব বাড়ি। ধনদৌলত উপচে পড়ছে। ওদের সঙ্গে তুলনা করলে আমি নিতান্তই দরিদ্র। ভাড়া বাসায় থাকি। নিজের বাসা বাড়ি বলতে পরবাসে কিছু নেই। বাসা ভাড়া পাওয়া আর স্বর্গ হাতে পাওয়া আমার জন্য প্রায় সমান। পায়ের তলায় মাটি বলতে যা বোঝায় তা নেই। আজ এ শহরে আছি, কাল এ শহরে থাকার অনুমতি নাও মিলতে পারে। কত যে দেশ কত যে শহর কত যে বাসা পাল্টাতে হলো এক জীবনে! বন্ধুদের মিলনমেলা হচ্ছে, আনন্দে ভেসে যাচ্ছে বন্ধুরা, দেখলেও সুখ হয়। আমি আমার অনিশ্চয়তা আর অনিরাপত্তার মধ্যেও চেষ্টা করি ভালো থাকতে। যেহেতু পরকাল নিয়ে ভাবি না, তাই অনেকটাই দুশ্চিন্তামুক্ত থাকি। ইহকাল নিয়ে বিস্তর ভাবনা আমার, তবে নিজের জন্য নয়, অন্যের জন্য, আর লোভ টোভ গুলো, আমি লক্ষ করেছি আমার একেবারেই নেই। কত কিছু ছাড়া যে আমি তৃপ্ত থাকি, ভাবাই যায় না। সোনাদানা হীরে মুক্তো আমার নেই, নেই বলে আফসোস নেই। যা ছিল চুরি হয়ে গেছে, আজ চুরি হয়ে গেলে কাল ভুলে যাই। সুন্দর একখানা বাড়ির ইচ্ছে আমার ছোটবেলা থেকেই ছিল। সেটি হয়নি। বাসযোগ্য ঘর হলেই এখন আমি খুশি। পড়ালেখার জন্য শুনশান নীরবতা পেলেই আমি খুশি। আমার বেড়ালটা নিশ্চিন্তে ঘরময় ঘুরে বেড়াতে পারলেই আমি খুশি। আসলে চমৎকার জীবন যাপনের জন্য, খুশি থাকার জন্য, বা সুখী হওয়ার জন্য প্রচুর টাকার দরকার হয় না। অভাব আছে আমার, কিন্ত অভাববোধ নেই। অভাববোধ না থাকার এই জায়গাটা অনেকটাই উঁচু, এখানে পৌঁছুতে যে মইয়ের দরকার হয়, সেই মইটি আমার অজান্তেই ধীরে ধীরে কয়েক বছর ধরে তৈরি হয়েছে। এ অনেকটা এক জীবন থেকে আরেক জীবনে যাওয়ার মতো । অনিশ্চয়তা আমার অনেককালের চেনা ঘর দোর। এতে এখন আমার শরীর মন দুটোই অভ্যস্ত।

