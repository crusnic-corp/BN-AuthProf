হাত ধরে তোমার ঘরের চৌকাঠ মাড়িয়ে ভেতরে আসতেই তুমি বলে দিলে, "ওটা আমার আলমারি। তুমি ধরবে না যেন!" বললাম, "কেন?" "ওখানে আমার দুঃখদের ভাঁজ করে রেখেছি। ওসব আমার একান্ত গোপন। কাউকে ছুঁতে দেই না।" আমি আরেক পা এগিয়ে যেতেই থামিয়ে দিয়ে বললে, "ওদিকে কোথা যাও? ওটা আমার পড়ার টেবিল। ওখানে সাজানো আছে আমার নীরবতারা। ওদের এলোমেলো করো না। যেও না ওদিকে।" আমি থেমে গেলাম। খানিক বোধ হয় চুপসেও গেলাম। ডানপাশটায় বিছানা তোমার। গিয়ে বসবো এমন সময় বললে, "এই যে বিছানা, এখানে আমার শত বছরের কান্নারা ঘুমিয়ে আছে। ওদের যেন জাগিয়ে দিও না।" আমি সরে এলাম। জানালার পাশটায় গিয়ে দাঁড়ালাম। ততক্ষণে আমার লাল বেনারসি ঘিরে রাজ্যের ক্লান্তি। "এই যে জানালা দেখছো? গ্রিল ধরে কতকাল দেখেছি আঁধার এখানটায়। আমার সব বিষণ্ণতা এখানটায় থাকে। তুমি এখানে দাঁড়িও না।" চকিতে সরে গেলাম। "বারান্দায় যাই?" "না যেও না। ওখানে স্মৃতিরা দোল খাচ্ছে দোলনায়। ওদেরকে ওদের মত থাকতে দাও।" ভেবেছিলাম সম্রাজ্ঞী হয়ে এসেছি তোমার জীবনে। তুমি আমায় ঘোষণা করলে অনাহূত। ভাগ দিলে না কিছুরই। আমি এসেছিলাম তোমাকে প্রশ্বাস দিতে। অথচ তুমি ক্রম ক্ষয়িষ্ণু, ভাঙনের গান তোমার নিশ্চুপ বুকে। আমি তোমার দিকে এগিয়ে যেতে গিয়ে দেখি কী ভীষণ ভারী প্রতি পদক্ষেপ! যেন হাজার বছর পেরিয়ে তোমার বুকের কাছে এসে জানতে চাইলাম, "এই বুকে কি অধিকার আছে আমার?" "আমি তো বিস্তীর্ণ একাকিত্বকে দিয়ে দিয়েছি এ বুকের মালিকানা। তোমায় কি করে দেই বল?" নিজেকে মনে হলো ভিখিরিনী। তারপর আরো অনেক অনেক দিন আমি রয়ে গেলাম তোমার কাছে। তুমি রয়ে গেলে তোমার অতীতের কাছে। লোকে জানলো তোমার প্রেমিকা আমি। আমি জানলাম, তোমার আর তোমার গ্লানির সংসারে আমি কেবল আশ্রিতা। 
রাজা রামমোহন রায় যে জাতির পূর্বপুরুষে ছিলেন, সে জাতির পুরুষগুলো কালেকালে এরকম নারীবিদ্বেষী হয়ে উঠছে কেমনে! কে জানে! যাই হোক, শুভ জন্মদিন রাজা রামমোহন রায়।
শঙ্খ নদী যাকে ঘিরে লেখা হচ্ছে আমার পরের উপন্যাস। স্থান - তৈলারদ্বীপ সেতু, আনোয়ারা এবং বাঁশখালীর সংযোগস্থল। 
এই ছবিটা প্রায় সময় নিউজফিডে দেখি, চাটগাঁইয়ারা পোস্ট করে "চট্টগ্রামের জামাই আদর" শিরোনামে। এইসব গর্বিত স্ট্যাটাস দেখলে মেজাজ খারাপ হয়, আরো অবাক হই যখন মেয়েরাই এসব মহাসমারোহে পোস্ট করে। চট্টগ্রামের এইসব জামাই আদরের খাবারের বদলে সাজিয়ে রাখা মেয়ের বাবার অথবা ভাইয়ের রক্ত মনে হয় আমার। কারণ এই ছবি হলো মূল আয়োজনের শুধুমাত্র "ট্রেইলার"। "পিকচার আভি বাকি হ্যায়" হিসেবে বছরের পর বছর চাটগাঁইয়া পরিবার মেয়ের বাড়িতে দেয়ার বোঝা টানতেই থাকে। গত প্রায় চার-পাঁচ বছর যাবত আমি এখানকার বিয়েশাদিতে যাওয়া যতটুকু সম্ভব এড়িয়ে চলি, খরচের লটবহর দেখলে রুচিতে বাঁধে ভীষণ। আর নিজের জন্য সম্বন্ধের প্রস্তাব আসলে যদি শুনি বাড়ি "দক্ষিণ চট্টগ্রাম", মনে মনে বলি, " বাবারে! মাফও চাই দোয়াও চাই।"
এক-দুই বছর পর পর নক দিয়ে অনেকেই আপনাকে প্রথম যে কথাটা বলবে তা হলো - "আমাকে তো ভুলেই গিয়েছ!"
মধ্যরাতের রাজপথে এক মাতালের পাশে বসে বুঝলাম তার চেয়ে আমার নেশা ঢের বেশি। তার চেয়ে আমিই বেশি ঘোর আক্রান্ত, আমিই বেশি ধ্বংস হচ্ছি দ্রুত থেকে দ্রুততর। তার ঘোলাটে চোখের চেয়ে আমার স্বচ্ছ চোখে অধিক জ্বালা, তার যে উষ্কখুষ্ক বিবর্ণ একরাশ কেশ মস্তকে তারচেয়েও অধিক অবহেলা আমি বয়ে বেড়াচ্ছি নিজের দুরস্ত পারিপাট্যে। যে পারিপাট্য আমার উপর আরোপিত, আমি এক সংযমী পোষা কুকুরের জীবন বয়ে বেড়াচ্ছি। দূরে ফুটপাতে যে শীর্ণকায় কুকুর ঘুমিয়ে আছে নিশ্চিন্তে তার চেয়ে কম নিদারুণ নয় আমার জীবন। তার মত আমারও বুক ভরা আনুগত্য, কিন্তু সে আনুগত্য গ্রহণ করবার মত আমারও আসলে কেউ নেই জগতসংসারে। ফুটপাত তবু তাকে গ্রহণ করে, আমাকে গ্রহণ করে না কেউ, আমাকে গ্রহণ করে না অন্ধকার, আমাকে গ্রহণ করে না আলো। না আমি হতে পেরেছি খারাপ, না আমি হতে পেরেছি ভালো। আমার হতভাগ্য মাতার আঁচল আমাকে আর গ্রহণ করে না, গ্রহণ করে না পিতার নির্জীব বিছানা। যে বিছানায় শুয়ে তিনি নিয়ত প্রার্থনা করেন এক টুকরো কবর, শান্তিতে ঘুমাবেন বলে। অথচ আমি তাদের কোনো শান্তি দিতে পারি না, আমি পৃথিবীর চোখে মাতালের চেয়েও অধিক পাপী। অথচ স্রষ্টার বলে দেয়া সংজ্ঞায় আমার তো কোনো পাপ নেই। আমি তো কারো উপর করি নি অবিচার কিংবা জুলুম। তবু আমি কত চোখের জল বইবার কারণ হয়েছি। অথচ আমি কাঁদতে পারি না, আমার নির্জলা চোখই আমার পৌরুষ। রাস্তার অপরপাশে যে গণিকা খদ্দেরের অপেক্ষায় দাঁড়িয়ে আছে সেই আট প্রহর হতে, তার চেয়ে কম অস্পৃশ্য নয় আমার দেহ এবং অস্তিত্ব। আমাকেও অনাদরে ছুঁড়ে ফেলে নিকটাত্মীয়, সমাজ এবং নাগরিক যাপিত সভ্যতা। গণিকা তবু ভোগযোগ্য, আমাকে স্পর্শও করে নি কোনো নারী, নারী আমার জন্য কখনো প্রেমিকা হয়ে ওঠে নি। মমতাহীন, রুগ্ন আত্মা নিয়ে আমি আজ এক মাতালের পাশে বসে আছি, তার এবং আমার কারো কোনো পেশা নেই, আমরা দুজনই নেশাগ্রস্ত, তার নেশা বোতলের, তার নেশা ফুয়েল পেপারের, তার নেশা স্বপ্নহীনতার। আমার তো তার চেয়েও কড়া নেশা, আমার তো জীবনের নেশা, আমার তো স্বপ্ন দেখার নেশা। টলটলে শরীর নিয়ে মাতাল উঠে দাঁড়ায়, সারা গায়ে অ্যালকোহলিক উৎকট গন্ধ, সে বিকট শব্দে চিৎকার করে, সে উন্মাদের হাসি হাসে, শিস বাজায়, বেতাল নাচে। তার উন্মাদনায় জেগে ওঠে ফুটপাতের ঘুমন্ত কুকুর, ঘেউ ঘেউ করে বিরক্তি নিয়ে ওঠে চলে যায় অন্যদিকে, রাস্তার ওপাশ থেকে গণিকা দুটো গালি কপচায় মাতালের উদ্দেশ্যে। আমি আমার ইস্ত্রির ভাঁজ পড়া সুগন্ধি মাখা সুশ্রী পোশাক পরে চুপচাপ বসে থাকি, আমি মাতালের মত হাত-পা ছুঁড়তে পারি না মমতাহীন স্বার্থপর আপনদের উদ্দেশ্যে, আমি গণিকার মত গালি কপচাতে পারি না আমার ন্যায্য ছিনিয়ে নেয়া অভিজাত নরখাদকদের উদ্দেশ্যে। আমি কুকুরের মত বিরক্তি নিয়ে হেঁটে চলে যেতে পারি না এই ভ্রষ্ট সভ্যতাকে কাঁচকলা দেখিয়ে। আমি নির্জীব বসে থাকি, আমার একান্ত ব্যক্তিগত অহমিকার মাথায় হাত বুলাই, হাত বুলাই আমার পায়ে পড়ে থাকা অদৃশ্য শিকলে। দীর্ঘশ্বাস আটকে ফেলে, গিলে ফেলে সব চিৎকার চুপিচুপি মাতালের কানে বলি, মাতাল তুমি নাচো! দুঃখ ভোলার উদোম দানে এগিয়ে থাকো সবার চেয়ে। প্রতি দমে ক্লান্তি ঝেড়ে যাপিত সব ভ্রান্তি ছেড়ে মধ্যরাতের রাজপথে অট্টহাসি হাসো, নাচো মাতাল নাচো! 
একটা দুই টাকার মেয়ে, ওকে বললেই ওয়ান টাইম গ্লাস ভরে জল এনে দিত আমি যখন দীর্ঘক্ষণ বসে থাকতাম জামালখান মোড়ে রাস্তার পাশের গুল্মশোভিত বেঞ্চে নিজেকে খুঁজে না পাওয়া নিরুদ্দেশে। প্রথম দিন সে এসেছিল, অন্য শিশুদের মতো চেহারায় অভিনয় টেনে নয়, নির্লিপ্ত চোখে চেয়ে থেকে কিছুক্ষণ, হাতটা বাড়িয়ে দিয়েছিল। আমি ওকে একটা দুই টাকার নোট এগিয়ে দেই। তারপর সে চলে যায়। কিন্তু পরদিন আবারও আসে। সেই দুই টাকার মেয়েটা তারপর প্রতিদিনই এসেছিল। আমি যখন সেই একই বেঞ্চে বসে থাকতাম দীর্ঘক্ষণ নিজেকে খুঁজে না পাওয়া নিরুদ্দেশে। আমি তার কাছে জল খেতে চেয়েছিলাম একদিন, এরপর সে কোথা থেকে যেন ওয়ান টাইম গ্লাসভর্তি জল নিয়ে আসত প্রতিদিনই। সেই দুই টাকার মেয়েটা এভাবেই আমার বেঁচে থাকার তৃষ্ণা বাড়িয়েছিল প্রতিনিয়ত। এই জলের জীবন আমার মন্দ লাগেনি আর। কিন্তু খুঁটিবিহীন গল্পেরা বারবার হেরে যেতে শুরু করে, তেমনই একদিন মেয়েটাকে আমার রিক্ত হাত আর দুই টাকা দিতে পারেনি। সেদিনই আমার মৃত্যু হতে পারত। কিন্তু, সেই ছেঁড়া জামা পরা গোল চোখের শীর্ণকায় শিশুটির জন্য তা হয়নি। আমি সেদিন নিষ্পলক চোখে তাকিয়ে দেখলাম, একটা দুই টাকার মেয়ে আমার রিক্ত হাতে একটা দুই টাকার নোট গুঁজে দিল। 
তাহসান মিথিলাকে নিয়ে সবার আবেগী স্ট্যাটাসের প্রতি সম্মান জানিয়ে আজ দুপুরে ভাত খাইনি।



