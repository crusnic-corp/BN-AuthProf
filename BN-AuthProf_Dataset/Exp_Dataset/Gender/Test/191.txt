কৃষ্ণ গহ্বর হোক কিংবা নীহারিকা হোক, জোয়ার ভাটা হোক কিংবা গ্রাভিটি হোক পুরো বিশ্বকে যে শক্তি এক রেখেছে সেটা হলো- ইউনিভার্সাল এট্রাকশান। আর মানুষের মাঝে যে এট্রাকশান কাজ করে সেটা হলো ভালোবাসার বন্ধন। স্রষ্টার সমস্ত সৃষ্টিও তার এই ভালোবাসা থেকে ঊৎসারিত। ভালোবাসা না থাকলে বিশ্ব সৃষ্টি হতোনা । আর এট্রাকশান না থাকলে বিশ্ব ঠিকে থাকতোনা। সৃষ্টির প্রতি সবচেয়ে ভালোবাসা যার- সেটা হলো স্রষ্টার।  এই বিশাল জগতে কে মুসলিম আর কে হিন্দু, কে হিন্দু আর কে বৌদ্ধ -সবাই মানুষ। কে মানুষ আর কে পশু- সবাই প্রানী। কে প্রাণি আর কে উদ্ভিদ -সবাই জীব। কে জীব আর কে জড়- সবাই স্রষ্টার সৃষ্টিরই অংশ। তাই, ভালোবাসাও থাকতে হবে স্রষ্টার সব সৃষ্টির প্রতি। হিংসা, বিদ্বেষ, দূর করে গোটা পৃথিবীটাকে প্রেমময় করার মহান ব্রতে কাজ করেছেন মহামানবরা। তাই,  ভালোবাসাটা যেমন শুধু কপোত-কপোতি আর ফুল , চকলেটের না। ঠিক তেমনি ভালোবাসার শুভেচ্ছা বিনিময়ে -তেড়ে আসার -ঈমান নষ্ট হয়ে গেলো বলে হা পিত্যেস করারও কিছু না। এর গভীরতা অনেক, এর ব্যাপ্তি অনেক বিশাল। আর ভালোবাসা মানে যদি শুধুই যৌনতা বুঝাতো- তবে ব্রথেলগুলোতেই সবচেয়ে বেশি ভ্যালেন্টাইনসডে'র সেলিব্রেশন হতো।
জুমার নামাজে আমরা যেমন পাক পবিত্র হয়ে , পরিষ্কার পোষাক পরে মসজিদে যাই। ঠিক তেমনি- যারা খৃষ্টান তারা স্যুট টাই পরে চার্চে যায়। স্ত্রী সন্তান থাকলে তাদেরকেও সাথে নিয়ে যায়। শনিবার আর রবিবার এই দুই দিনেই মূলতঃ অনেক খৃষ্টানরা চার্চে যায়। শনিবার দুপুর। আমার প্রতিবেশি হ্যারল্ডের সাথে গ্রোসারি স্টোরে দেখা। সাথে তাঁর স্ত্রী মেরি। চার্চ শেষ করে কেনাকাটা করতে এসেছে। দেখলাম- দুজনে পছন্দ করে কিছু ফুল, চকলেট কিনলো। সাথে একটা ওয়াইনের বোতল। চিন্তা করলাম- চার্চ শেষ করে ওয়াইনের বোতল। কেউ কিছু বলছেনা। কারণ- এটা ওদের কালচার। ঘরে বসে ওয়াইন পান করবে। কিন্তু রাস্তায় কোনো মাতলামি করবেনা। আর, আমাদের দেশে যদি কেউ ওয়াইনের বোতল কিনে-এভাবে হাতে করে নিয়ে যায়। মানুষ হয়তোবা পিঠিয়ে মেরে ফেলবে। কারণ- এটা বড় অপরাধ। এটা ইসলাম বিরুদ্ধ। ওদের কালচার আর আমাদের কালচারতো এক না। তাই কোনো তুলনা করা যাবেনা। তবে, ঢাকা সিঙ্গাপুর, সুইজারল্যান্ড, অটোয়া হয়ে গেছে- সেই তুলনা অবশ্যই করা যাবে। অথচ, এই মানুষরাই আবার একজন দূর্নীতিবাজের সাথে কুশল বিনিময় করবে, সালাম জানাবে, বড় দূর্নীতিবাজ হলে তোয়াজও করবে। আমাদের সমাজে মদ খাওয়াটা অপরাধ। মাতালকে সবাই খারাপ চোখে দেখে। মাতালের সাথে কেউ মেয়ে বিয়ে দিবেনা। কিন্তু একজন চরম দূর্নীতিবাজ বিসিএস ক্যাডার, একজন কসাই ডাক্তার, একজন দূর্নীতবাজ প্রকৌশলীর কাছে মেয়ে বিয়ে দিয়ে নিজেকে ধন্য মনে করবে। কী অদ্ভুত!! আমাদের চিন্তা। আমি এক মহিলাকে চিনতাম। স্বামী নিখোঁজ। কোলে দুটো শিশুপুত্র। একদিন দেখি- অনেক মানুষ মিলে মহিলার বাড়ি ঘেরাও দিয়ে রেখেছে। একজন চুল ধরে টেনে নিয়ে মহিলাকে তার ঘর থেকে বের করে নিয়ে এসেছে। ছোট শিশুপুত্ররা হাউমাউ করে কাঁদছে। মহিলার অপরাধঃ মহিলা সুদে টাকা লাগায়। আরো কি যেন করে। এই পাপীষ্ট মহিলাকে উপযুক্ত শাস্তি দিয়ে পাড়া বিশুদ্ধ করা হবে। ছোট ছিলাম । অক্ষম ছিলাম। এখন বড় হলেও -আমি মূলতঃ একজন ভীতু মানুষ। সেদিন দুঃখে হৃদয়টা বিদীর্ণ হয়ে গেছে। কিন্তু প্রতিবাদী হয়ে উত্তেজিত জনতার হাতে বেদম মার খাওয়ার সাহস হয়নি। বড় হয়ে জানলাম- দেশের কোনো ফাইনানসিয়াল প্রতিষ্ঠানই সুদ ছাড়া চলেনা। যে ব্রিজ পার হয়ে মসজিদে যাই- সেই ব্রিজের টাকায়ও সুদ লেগে আছে। । এই সমাজ একজন ফাঁসির আসামিকে মওকুফ করে দেয়। একজন খুনের আসামি জামিন নিয়ে ঘুরে বেড়ায়। আর সামান্য কটা সুদের টাকা লাগানোয় বেদম মার খায় স্বামীহীনা গ্রামের এক অসহায় মহিলা।- কী এক নিষ্ঠুর বিচারহীন সমাজ। অস্কার ওয়াইল্ড মনে হয় বলেছিলেন- আমরা এমন এক সমাজে বাস করি যেখানে ছোট ক্রিমিনালদের বুট জুতা দিয়ে মারে। আর বড় ক্রিমিনালদের এই সমাজ স্যালুট করে।
"বোকা হয়োনা, ফাঁদে পড়োনা প্রিয় কন্যারা "। জনৈক ভিনদেশী লেখিকা তাঁর আদরের কন্যাদের উদ্দ্যেশে এই অসাধারণ কথাগুলো লিখেছেন। প্রিয় কন্যারা বোকা হয়োনা। ট্রাপে পড়োনা। বিলবোর্ডে যে সৌন্দর্য্য ফেরি করে সেটায় নিজেকে বিক্রি করে দিয়োনা। নারীবাদ যে স্বাধীনতার শিক্ষা দেয়-সেটাও গ্রহণ করোনা। নারীবাদ-পুরুষবাদ দুটোই বরবাদ। নারীর নারীই হয়ে থাকাটাই শুদ্ধ। নারী নারী হয়েই আকাশ জয় করতে পারে, সমূদ্রে অবগাহন করতে পারে, মুক্তো সঞ্চয় করতে পারে। সমাধিকার আর সমকক্ষ-এক জিনিস না। নারীর বিরুদ্ধে পুরুষকে দাঁড় করানো। পুরুষের বিরুদ্ধে নারীকে দাঁড় করানো-একটা ভয়ঙ্কর ফাঁদ। এই ফাঁদে পা দিয়োনা। পৃথিবী যে ভালোবাসার কথা বলে-সেই ট্রাপেও পড়োনা। দামী হিরার রিং-- দামী গাড়ি আর লাক্সারিয়াস রিসোর্ট দিয়ে ধন মাপা যায়। কিন্তু মন মাপা যায়না। যে সমাজ প্রতিনিয়ত নারীকে শুধু নারীর বাহ্যিক সৌন্দর্য্য নিয়ে মাপাজোকা করে- সেই ট্রাপে পড়োনা। কারণ তোমার সৌন্দর্য্যটা চিরস্থায়ী না। বাহ্যিক সৌন্দর্য্য শুধু চোখই আকর্ষণ করে। কিন্ত ব্যক্তিত্বটাই আসল। এটা হৃদয় আকর্ষণ করে। অন্যের অনুপস্থিতিতে তোমার সামনে যে অন্যের কুৎসার চর্চা করে। তার সাথে সময় বেশি খর্চা করোনা। কারণ-তুমিও তার সাথে সবসময় থাকবেনা। আবার যারা নারীকে কলায় খোসার ভিতরে ঢেকে রেখে-পোকা মাকড়ের হাত থেকে রক্ষার কথা বলে- তাদেরকে এড়িয়ে চলো। এরা নারীকে খাদ্যপণ্য হিসাবে দেখে। মানুষ হিসাবে দেখেনা। কাউকে ভালোবাসা দোষের না। বরং জীবনে কাউকে ভালোবাসতে না পারাটাই কষ্টের। লিয়াম নিসন বলেছেন-মানুষ মনে করে ভালোবাসা মানুষকে কষ্ট দেয়। কথাটা ঠিক না। কষ্ট দেয়- প্রতারণা, কষ্ট দেয় একজন আরেকজনকে ধোকা দেয়া, কষ্ট দেয় মানুষের একাকিত্ব, কষ্ট দেয় মানুষের রিজেকশন। ভালোবাসার সাথে এসব গুলিয়ে ফেলোনা। পৃথিবীতে ভালোবাসা একমাত্র জিনিস যা সব দুঃখকে নিরাময় করে দেয়। যার কথা আর কাজ মিলেনা- তাদের কাছ থেকে দূরে থেকো। যে তোমাকে দেবি মনে করে ফুল দেয়। মিষ্টি কথা বলে। কিন্তু অন্যকে তুচ্ছ করে, হেয় করে। সামান্য ভুলের জন্য অন্যকে তিরষ্কার করে- এরা খুবই ভয়ঙ্কর। বিপদজনক। এদের ফুল, চকলেট আর মিষ্টি কথায় তুষ্ট হয়ো ফাঁদে পড়োনা। খেয়াল রেখো- সাধারণ মানুষের সাথে তার আচরণ কেমন। ভাই-বোন -পিতা-মাতার সাথে তার ব্যবহার কেমন। বড়দের প্রতি তার শ্রদ্ধা কেমন। ছোটদের প্রতি তার মমতা কেমন। শুধু তোমার রুপ দেখে তার আচরণ কেমন সেটা খেয়াল না করে -একজন শ্রমিকের সাথে, একজন ডেলিভারি বয়ের সাথে , রেস্তোরায় খেতে গিয়ে একজন ওয়েটারের সাথে- সাধারণ একজন দিনমজুরের সাথে তার আচরণ কেমন খেয়াল করো। মাঝে মধ্যে চকেলট দেয়া, ফুল দেয়া অবশ্যই আনন্দের। কিন্তু খেয়াল করো সে যেন শুধু চকলেটই না দেয়, সে যেন শুধু উৎসবে কেক না কাটে বরং -প্রয়োজনে তরকারিটাও কেটে দেয়ার মানসিকতা রাখে। ফুলের তোড়া শুধু না দেয়। প্রয়োজনে ঘরটাও ঝাড়ু দিয়ে দেয়া বুকে লালন করে। ভালোবাসা শুধু রাত জেগে খুনসুটি করানা। বরং ভোরে ঘুম থেকে জেগে ওঠে জীবিকার সন্ধানে বের হয়ে যাওয়াটাই ভালোবাসা। কাঁধে সংসারের দায়িত্ব গ্রহণ করাটাই পৃথিবীর সবচেয়ে মধুর ভালোবাসা। রুপের মুগ্ধতা শুধু বাহ্যিক সুন্দরের গ্যারান্টি দিবে। কিন্তু সুখের সংসারের গ্যারান্টি দিবেনা। মিল না থাকলে ধনের বিয়ে কোনোদিন মনের বিয়ে হবেনা। মানুষের ম্যানার হলো এমন একটা আয়না যেখানে তার চরিত্রের প্রতিফলন ঘটে। আর ব্যানারটা কেবলই বিজ্ঞাপন। যা শুধু ক্রেতাকেই আকর্ষণ করে। তাই ম্যানার দেখেই সম্পর্ক করো। ব্যানারের ঝলকানি দেখে করোনা। ভালোবাসা দিবসে তোমাদের শুভেচ্ছা আমার প্রিয় কন্যারা।
আপনি কি একজন ভিআইপি? কারা কারা ইতোমধ্যে ভিআইপি হয়েছেন? "ভ্যাকসিন ইনজেকটেড পারসন"। না হয়ে থাকলে- জীবনে একবার করোনা ভিআইপি হওয়ার এই সুযোগ হেলায় হারাবেন না। আর ভিআইপি হয়ে থাকলে- হওয়ার পর আপনার অনুভুতি এখন কেমন ???
৩৬ বছর বয়স, অবিশ্বাস্য। মনে হলো এইতো সেদিন। বাবা মাতাল হয়ে ঘরে ফিরলেন। অকারণে মাকে পিঠালেন। মায়ের কপাল ফেটে রক্ত পড়ছে। আমরা বোবা হয়ে চেয়ে আছি। কত রাত না খেয়ে ঘুমিয়েছি। সেই হিসাব নেই। শুধু হিসাব করেছি- ঘুরে দাঁড়ানোর। অনেক বলেন- মোটিভেশন না হলে কাজ শুরু করা যায়না। কথাটা মিথ্যা। সত্যি হলো- কাজ শুরু করে দিলে মোটিভেশন এমনিতেই চলে আসে। সপ্তাহে দু দিন স্কুলে গেলে- পাঁচদিন বাবার সাথে বাগানে মালির কাজ করতে হয়। বাবা ছিলেন সিটি কর্পোরেশানের মালি। ড্রাগ ছাড়া তার চলেনা। শুধু বাবা যে মাতাল ছিলেন তা না। বাবার বন্ধুরাও ছিলো মাতাল। কেউ মুঠে গিরি করতো। কেউ দিন মজুরের কাজ করতো। কেউ ময়লা ড্রেন পরিষ্কার করতো। আর মা ছিলেন রেস্টুরেন্টের বাবুর্চি। সব বড় বড় স্টাররাই কোনো সময় তার দরিদ্রতার কথা বলে। আমিও বলছি। তবে একটা বিশেষ কারণে। সেই বিশেষ কারণটা একেবারে শেষে বলছি। বাবার সাথে কাজ শেষ করে স্কুলে পৌঁছাতে যথারীতি দেরি হয়। স্যার বকলেন। শুধু বকলেন না। অপমানও করলেন। মাতালের ছেলে বলে উপহাস করলেন। বাবা মাতাল হলেও - অন্য কারো বাবাকে মাতাল বলার অপমান সহ্য করতে পারলাম না। সবাই ভুল করে। আমিও করলাম। স্যারের দিকে চেয়ার ছুঁড়ে মারলাম। শাস্তি হলো। স্কুল থেকে বহিষ্কৃত হলাম। প্রখর রোদে পথে পথে হাঁটছি। পেটে প্রচন্ড ক্ষুধা। এতো ক্ষুধা নিয়ে যাবো কই। খাবো কি? শৈশব নাকি স্মৃতিমধুর। আমার শৈশবটা ছিলো পুরোটাই ক্ষুধাতুর। পড়ালেখায় মন বসেনা। পাড়ার ছেলেদের সাথে ফুটবল খেলতে যাই। স্কুল থেকে বহিষ্কৃত হওয়ার এক বছরের মাঝে ঘটে অঘটন। খেলার মাঠেই চোখে অন্ধকার দেখি। মনে হলো- এই বুঝি জীবন শেষ। চোখ খুলে দেখি হাসপাতালে। "রেসিং হার্ট" নামক এক অস্বাভাবিক রোগে আক্রান্ত। সার্জারির পর জীবন ফিরে পেলেও- ডাক্তাররা জানালেন- জীবন বাঁচাতে চাইলে মাঠে ছেড়ে দিতে হবে। আমি মাঠ ছাড়লেও মাঠ আর আমাকে ছাড়লোনা। বাবার নেশা ছিলো ড্রাগে। আমার নেশা হলো ফুটবলে। মা ফুটবলের ব্যাগ গুছিয়ে দিলেন। মমতা দিলেন। সাহস দিলেন। আজকের এই আমি হওয়ার পিছনে যার অবদান সবচেয়ে বেশি তিনি আমার মা। আমার প্রথম বল, প্রথম টিম, প্রথম গোল- প্রথম আয় সবটুকুতেই জড়িয়ে আছে আমার মা। মায়ের হাতে তোলে দেয়া ট্রফি। মায়ের চোখে জীবনের প্রথম আনন্দাশ্রু। সময় কত দ্রুত চলে যায়। ৩৬ বছরকে মনে হয় যেন মাত্র ৩৬ মিনিটের পথ। জীবন খুবই ছোট। মেডেরিয়ার এক দারিদ্রপীড়িত ছোট শহর থেকে লিসবন, লিসবন থেকে আলোকিত ম্যানচেস্টার, ম্যানচেস্টার থেকে মাদ্রিদ, মাদ্রিদ থেকে তুরিনের সর্বত্র আমি আমার সর্বোচ্চ উজাড় করে দিয়েছি। বিনিময়ে আমি পেয়েছি- কোটি কোটি মানুষের ভালোবাসা, পেয়েছি মানুষের শর্তহীন সমর্থন। যত ধন্যবাদই জ্ঞাপন করিনা কেন-মানুষের কাছ থেকে পাওয়া ভালোবাসার কাছে তা অতি তুচ্ছ। পিতা-মাতা ছাড়া আমার জন্ম হতোনা, ফুটবল না থাকলে আমার খেলা হতোনা আর আপনাদের ভালোবাসা না পেলে আজকের এই আমি হতে পারতাম না। ২০০৪ সালে ইন্ডিয়ান ওশান আর্থক্যুইক আর সুনামিতে সব স্বজন হারানোর বেদনায় আট বছরের শিশু মারথুনিসের কান্না আমার হৃদয়ে হাহাকার তোলে। খেতে বসে টিভিতে শিশুটির ছবি দেখে আমার হৃদয়ে তোলপাড় শুরু হয়। ভাবলাম- শুধু খেলোয়াড় হিসাবে খ্যাতি লাভ করা আর বিলিয়ন ডলার আয় করাই কি আমার লক্ষ। আমি ইন্দোনেশিয়ায় ছুটে যাই। যত দান করতে থাকি- ততই নিজের মাঝে নতুন এক প্রশান্তি আসে। মেডারিয়া দ্বীপের যে হাসপাতালে মাকে চিকিৎসা দেয়- আমি সেখানে ছুটে যাই। এই দ্বীপে একটা ক্যান্সার হাসপাতাল তৈরি করে দেয়ার সব দায়িত্ব গ্রহণ করি। নেপালের আর্থক্যুইক ৮০০০ মানুষ মারা যায়। বুভুক্ষু মানুষের মাঝে যেন নিজের শৈশব দেখি। চ্যাম্পিয়ন লীগের সমস্ত আয় বিলিয়ে দেই। রমজান মাসে ফিলিস্তিনের শিশুদের জন্য দান করি। ২০১২ সালে ইউরোপিয়ান গোল্ডেন বোটের অকশন থেকে প্রাপ্ত সমস্ত অর্থ দান করি। ফুটবলের ইতিহাসে ১ বিলিয়ন ডলার আয়ের রেকর্ড যেমন আমার- আমি চেয়েছি- সর্বোচ্চ দানের রেকর্ডটিও যেন আমার হয়। তাই হয়েছে। ঈশ্বরের সামনে কেন শুধু আমি সর্বোচ্চ আয়ের রেকর্ড নিয়ে উপস্থিত হবো। এসব কথা না বললেও পারতাম। এজন্য বলছি। জীবনটা শুধু ভোগের নয়। এটা ত্যাগের। আমার খেলা যেমন অন্য খেলোয়াড়কে উৎসাহিত করবে। ঠিক তেমনি আমার দান ও যেন অন্য মানুষেরও অনুপ্রেরণা হয়। খেলোয়ার হিসাবে খেলা যেমন দায়িত্ব-মানুষ হিসাবে মানুষের পাশে দাঁড়ানোও আমাদের আরো বড় দায়িত্ব । যে কথা বলার জন্য শুরু করেছিলাম-এবার সেই কথাটি বলছি। আমার মায়ের কাছ থেকেই শুনা। অত্যন্ত দরিদ্র মায়ের পরিবার।সদস্য সংখ্যা অনেক। এর ওপর বাবা মাতাল। আমি যখন মাতৃগর্ভে- সিদ্ধান্ত নেয়া হলো-খাবারের ভাগে ভাগ বসাতে আমি যেন পৃথিবীর আলো না দেখি। সব আয়োজন সম্পন্ন হয়েছে। তারপর এক অলৌকিক দেবতা হাজির হলেন। ডাক্তার দেবতা। তিনি বললেন-এটা ভারি অন্যায়। ভ্রণ হত্যা পাপ। এতোবড় পৃথিবীতে কি আরেকটি শিশুর ঠাঁই হবেনা। আমি বেঁচে গেলাম। হয়তোবা না আসলেও পৃথিবীর এমন কোনো ক্ষতি হতোনা। আমার এ জায়গাটুকু অন্য কাউকে দিয়ে রিপ্লেস হতো। কিন্তু আমিতো এই ধরনী দেখা থেকে বন্চিত হতাম। তাই, কোনো ভ্রণ হত্যার আগে একটিবার ভাববেন- হয়তো এই ভ্রণের ভিতর অন্য কোনো এক ফুটবলার , অন্য কোনো ফিলানত্থ্রোপিস্ট, অন্য কোনো এক শিল্পী, অন্য কোনো এক সাধক লুকিয়ে আছে। অথবা বড় কেউ না থাকুক। অন্ততঃ একটা নিষ্পাপ শিশুতো এই ভ্রুনের ভিতর ঘুমিয়ে আছে। সেই ভ্রণ শিশু হয়ে পৃথিবীতে এসে ৩৬ বছরে সুদীর্ঘ বিশটি বছরের প্রফেশনাল ফুটবল খেলোয়াড়ের পথ আজ আমি পাড়ি দিয়েছি। কিন্তু, দুঃখের সাথে বলতে হচ্ছে- আমি আজ এমন কোনো ওয়াদা করতে পারিনা- সামনের বিশটি বছরও আমার এমনি যাবে। আমার উচ্ছ্বল তারুণ্যের ক্ষয় হবে, যৌবনে বয়সের কালিমা পড়বে, সময়ের পথে বার্ধ্যকের দ্বার উণ্মোচিত হবে। তবে, এটুকু ওয়াদা করতে পারি- যতদিন বেঁচে থাকি- নিজেকে বিলিয়ে দেয়ার শতভাগ থেকে এক তিল পরিমাণও কম হবেনা। সর্বোচ্চ দিয়ে যাবো। আর নিঃস্ব হয়েই পৃথিবীর মাঠে পা রেখেছি-একেবারে নিঃস্ব হয়েই- শুধু মানুষের ভালোবাসাটুকু বুকে নিয়ে দুনিয়া থেকে অনন্ত যাত্রা পথে ফিরে যাবো। 
উপরে ওঠার গৌরবে ঘুড়ি প্রজাপতিকে কয় এতো নীচে থেকেও তোমার আনন্দ কি করে হয়। প্রজাপতি হেসে বলে- যতই উপরে ওঠো দাদা গলায়তো তোমার এক দাসত্বের দড়ি বাঁধা।
প্রতিটি ঘটনার তিনটি দিক থাকে। একটা - আমার। আরেকটা-আপনার। আরেকটা -সত্যের। কাদামাটি- আনন্দের। নর্দমাও আনন্দের। কাদামাটিতে গড়াগড়ি করা আরো বেশি আনন্দের। জ্বি। শুকরের জন্য। হ্যালো! কে বলছেন? জ্বি, আমি বলছি। আরে কি অবাক করা ব্যাপার। এই দিক থেকেতো আমিই বলছি। ফ্যাক্টঃ যা সবার জন্য সত্য। ফিকশনঃ যা সবার জন্য মিথ্যা। মিথঃ যা কারো জন্য সত্য। আর কারো জন্য মিথ্যা। ব্যস। এটুকুই।
পবিত্র জুমাবারের স্ট্যাটাসঃ বিয়ে করার বাসন লালন করেছিলাম। বিয়ে হলো। কিন্তু কিছুদিনের মধ্যেই বুঝলাম। এটাতো পূর্ণতা না। সাংসারিক পূর্ণতা আসে সন্তানে।সন্তান আসলো। পিতা হলাম।আবার বুঝলাম। এই ছোট গৃহে সংকুলান হচ্ছেনা। কাজ বাড়িয়ে দিলাম। পরিশ্রমের কমতি নেই।সফল হলাম। ছোট এ্যাপার্টমেন্ট ছেড়ে বড় বাড়িতে ওঠলাম। ঘরে স্ত্রী সন্তানদের কোলাহল। চারপাশ মুখরিত। সময় যায়। দ্রুত যায়। বছরগুলো যেন ঝরাপাতার মতো পড়তে থাকে।সময় যত গেলো।সন্তানরাও বড় হলো। একসময় নিজের বিয়ের বাসনা ছিলো। এখন সন্তানদের বিয়ের বাস্তবতা তাড়া দিলো। দায়িত্বের পর দায়িত্ব । দায়িত্ব নামক জলের ঘটি- পুকুর হয়। পুকুর দীঘী হয়। দীঘী সমূদ্র হয়।এই উন্মাতাল জীবন সমূদ্রে অবসরের সময় কই। এতো পরিশ্রমে শারীরিক শ্রান্তিতে অবসাদ আসতে লাগলো ঝড়োগতিতে। একটু যদি জিরোতে পারতাম। একটু যদি দাঁড়াতে পারতা। বৃক্ষ যেমন দাঁড়িয়ে আছে। ঠিক তেমনি। এই বাসনাও পূর্ণ হলো। চাকুরি থেকে অবসর পেলাম। এবার একেবারে অখন্ড অবসর। এখন, দেখি। এই অবসরে একেবারে একা। চারপাশে কেউ নেই। কেউ পাতা হয়ে ঝরে গেছে। কেউ মেঘ হয়ে ওড়ে গেছে। কেউ একেবারে তারা হওয়ার আগেই তারা হয়ে গেছে। এই অবসরে- দুয়েক লাইন কোরআন শরীফের আয়াত মুখস্ত করার চেষ্টা করি।পারিনা। স্মরণশক্তি প্রতারণা করে।আত্মশুদ্ধির জন্য উপবাস করারও চেষ্টা করি। পারিনা। শারীরিক দূর্বলতাই জয়লাভ করে। ভোরে ওঠে জায়নামাজে দাঁড়াতে গেলে -কষ্ট হয়। শরীরটা ফেটিগড হয়ে গেছে। বুঝি। আমি মোহের মায়ায়- সময়ের খেয়ায় দৌড়ে দৌড়ে জীবনটা খুইয়েছি। অথচ, আসল জিনিসটাই বুঝি নাই । যা বুঝার জন্য বারবার নবী সাঃ তাগাদা দিয়েছিলেন। বলেছিলেন- ব্যস্ততার আগে অবসরের, বার্ধ্যকের আগে তারুণ্যের, অসুস্থ হওয়ার আগে সুস্থতার , খরচের আগে মিতব্যয়িতার আর মৃত্যুর আগে জীবনের গুরুত্ব দিতে। কিছুদিন আগে একটা ছবি দেখলাম। লায়ন অব ডেজার্ট। ওমর মুখতারের জীবন কাহিনী। বিশবছর ফ্যাসিস্ট মুসোলিনির বিরুদ্ধে লিবিয়ার স্বাধীনতা সংগ্রাম করতে গিয়ে যার ফাঁসী হয়। ওমর মুখতার ছাত্রদের তালিম দিয়ে বলছেন- পবিত্র কোরআনে কেন আল্লাহ রাব্বুল আলামিন পাল্লার কথা বলেছেন? ছাত্ররা বলে -কেন? ওমর মুখতার বলেন- পাল্লা হলো ব্যালেন্স। আর ব্যালেন্স না থাকলে সব কিছু পড়ে যায়। সবকিছুই একটা ব্যালেন্সের মধ্যেই দাঁড়িয়ে আছে। কি একটা গভীর তাৎপর্যময় কথা। জীবন চালাতে গেলে- সংসার থাকবে, জীবিকা থাকবে। সব ছেড়ে দিয়ে একেবারে সন্যাস হলে চলবেনা। ব্যালেন্সটা ঠিক করতে হবে। আর এই ব্যালেন্স ঠিক রাখতে গিয়ে দুনিয়ার পাল্লা একটু গড়বড়ে হয়ে গেলেও খেয়াল রাখতে হবে- আখেরাতের পাল্লাটা যেন সবসময় ঠিক থাকে। কারণ এটাই স্থায়ী এবং আসল। আর দুনিয়াটা- এক শুণ্যে ভাসা বাবল। বাবলের চাকচিক্য এই আছে এই নাই। জীবনটাও এমন। নিঃশ্বাস এই আছে- এই নাই। 
বন্ধুরা!!! ছবিটি ১৯৩৭ সালে চেলসি বনাম চার্লটনের ম্যাচের। ঘন কুয়াশার কারণে রেফারি মাঝপথে খেলা পরিত্যক্ত ঘোষণা করেন। সবাই ড্রেসিং রুমে ফিরে যায়। কিন্তু চেলসির গোলরক্ষক স্যাম বাট্রাম রয়ে যান গোল পাহারায়। কুয়াশা যত বাড়ছে-তার সতর্কতাও তত বেশি বাড়ছে। পেছনে মানুষের কোলাহলে তিনি শুনতে পাননি রেফারির খেলা সমাপ্তির বাঁশী। অনেকক্ষণ পর- মাঠের একজন নিরাপত্তা কর্মী এসে তাঁকে জানায় ম্যাচটি প্রায় পনের মিনিট আগেই শেষ হয়ে গেছে। স্যাম বাট্রাম বলেন- না এটা হতে পারেনা। আমি বিশ্বাস করিনা। খেলা শেষ হয়ে গেলে বন্ধুরা অবশ্যই আমাকে বলতো। আমাকে মাঠে একা রেখে ওরা চলে যেতোনা। একজন মানুষও কি ছিলোনা- যে আমার খোঁজ করবে। এরপর, সত্যি যখন বুঝলেন-আসলেই খেলা শেষ হয়ে গেছে। তখন, স্যাম গভীর এক দুঃখ পেলেন। খেলা শেষ হওয়ার জন্য না। বরং বন্ধুরা যে সত্যিই তাকে না জানিয়ে চলে গেছে সে জন্য। যাদের জন্য তিনি গোল পাহারায় দাঁড়িয়ে ছিলেন- তারা সবাই চলে গেলো। কেউ তার কথা একটিবার মনেও রাখলোনা। জীবনটাও বুঝি এমনি এক খেলার মাঠ। যেখানে সময় দিয়ে, সামর্থ্য দিয়ে যাদের ডিফেন্ড করা প্রয়োজন হয়ে দাঁড়ায়- সামান্য কুয়াশার পরিস্থিতিতে তারাই এভাবে সব কিছু ভুলে চলে যায়। (ডিসক্লেইমার: ছবিটি হোয়াটসঅ্যাপ মেসেঞ্জারে পাওয়া। ঘটনার সত্যতা যাচাই করা সম্ভব হয়নি। তবে গল্পের ম্যাসেজটা হৃদয়ে দাগ কেটেছে।)
একসাথে ৬৪ হাজার ভূমিহীন, গৃহহীন পরিবারকে দুই শতাংশ জায়গা সহ ৬৪ হাজার ঘর করে দেওয়া, প্রতি পরিবারে ৫ জন সদস্য ধরলেও ৩ লাখ ২০ হাজার মানুষকে একই সাথে, একই দিনে থাকার জন্য বিনামূল্যে জায়গা এবং ঘর দুটোই দেওয়া- এ যেন বাংলাদেশের গৃহহীন মানুষের জন্য এক অন্য রকম বিজয়ের দিন। অন্য রকম আনন্দের দিন। পর্যায়ক্রমে ৯ লাখ মানুষ একটা ঘরের মালিক হবে। যারা মাথার উপর একটা ছাদ পেয়েছে-আসলেই শুধু তারাই বুঝতে পারবে -নিজের একটা গৃহ থাকার কি আনন্দ!! এরকম একটি মানবিক কাজ সফল ভাবে সম্পাদনের জন্য মাননীয় প্রধানমন্ত্রীকে অভিনন্দন। শুধু সমালোচনা করলেই হবেনা। ভালো কাজগুলোর জন্য হৃদয় থেকে নিঁখাদ প্রশংসাও তো করতে হবে। ছবিগুলো দেখে অভিভূত হয়ে গেছি। ফেরদৌসা রুহির পোস্ট থেকে ছবিগুলো সংগ্রহ করা

