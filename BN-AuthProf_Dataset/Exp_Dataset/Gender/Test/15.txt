মূর্খ বলবোনা। কেউ মূর্খ হইলেই যে ধর্ম বা কোন মতাদর্শের নামে অন্য মানুষের সাথে গুন্ডামি-রংবাজি করবে তা ঠিক না। এরা সামন্ত স্বভাবের লোক, এবং এরা ইসলাম বলতে প্রচার করেন একধরণের সামন্ত সংস্কৃতি। যার কারনে আমাদের দেশে ইসলামী সংস্কৃতি ও শাসনের নামে বেশিরভাগ মানুষ এই ধরণের গুন্ডামি-রংবাজিই বুঝে থাকে। পরিস্থিতি আগে এতোটা খারাপ ছিলনা। রোজার মাসে বেরোজদাররা আগে বাংলাদেশে এমন জুলুমের শিকার হইতনা। কিন্তু এখন, এই একবিংশ শতকে নতুন নতুন সামন্ত ক্ষমতা পাইয়া জাতে ওঠা রংবাজরা ইসলামের নাম এই জুলুম কায়েম করেছে সমাজে। এবং এই ইসলামের নেতৃত্বও দেন এই যুবলীগ নেতার মতো সামন্ত স্বভাবের গুন্ডারা। বিঃদ্রঃ "ইসলামী রাষ্ট্র" ধরণের কাল্পনিক আইডিয়া সামন্ত ইসলাম না হইলেও খুব ভাল কিছু নয়। এই আইডিয়া আধুনিক রাষ্ট্রকে ইসলামী লেবাস পরাবার চাইতে বেশি কিছুর প্রস্তাব করেনা আসলে। এবং রাষ্ট্রের কেন্দ্রীভূত এবং ফ্যাসিবাদী শাসনকেও তা ইসলামের নামে জায়েজ করতে পারে (হেফাজতে ইসলাম সরাসরি "ইসলামি রাষ্ট্র" কথাটি ব্যবহার না করলেও আওয়ামী লীগের মতো ফ্যাসিবাদের নেতৃত্বেই এমন ইসলামী রাষ্ট্র চায়)। এই নিয়ে লিখেছি বিভিন্ন সময়ে। উল্লেখ করে রাখলাম নতুন পাঠকদের জন্যে। যেন কেউ বেহুদা প্রশ্ন না করেন।
মুসলমান নারীদের হিজাব পরার পক্ষে বা বিপক্ষে ছেলেরা কেন সিদ্ধান্তমূলক রায় দেবে? মানে বলতাছিনা যে তাদের কখনো কিছু বলার দরকার নাই। কিন্তু দিনশেষে এইটা নারীদের ব্যাপার। এই ইস্যুতে ছেলেরা বেশি কথা বলা মানেই - পিতৃতন্ত্রের চর্চা, নারীদের এজেন্সিকে পাত্তা না দেয়া। নারীর দেহ ও পোষাক তাদের অধিকারের ময়দান থাকুক। পুরুষ পোলাদের মাস্কুলিন নৈতিকতা বিষয়ক জঙ্গের ময়দান না হউক। এই অনধিকার চর্চাটা পারলে বন্ধ করুন। না পারলে কম কম করুন। ছেলেদের দৃষ্টিভঙ্গী থেকে মেয়েদের এই ব্যাপারগুলা বোঝার দিন শেষ। এনাফ ইজ এনাফ। 
কোরান হাদিস এবং অন্যান্য ইসলামী টেক্সট পড়ে যা বুঝছি তা হইল যে হিজাব শব্দটা মোটেই ইদানিং যে অর্থে ব্যবহার করা হয় তাতে সীমাবদ্ধ নয়। নারীদের চুল ঢাকার একটি কাপড়ের সাথে ইসলামি টেক্সটগুলাতে উল্লেখিত হিজাবের কোন এসেনশিয়াল সম্পর্ক নাই। হিজাবের রুহানি ও নৈতিক অর্থটাই প্রধান, এই ব্যাপারটা না বুঝলে বাহ্যিক হিজাব কোন ফজিলত দিতে পারেনা। বা দিলেও তা ভিন্ন কোন ফজিলত, যা ব্যবহারকারী নিজেই ভাল বুঝবেন। এবং হিজাব জিনিসটার কোন এসেনশিয়াল সম্পর্ক নাই নারীদের সাথে। আপনি যদি বিশ্বাস করেন যে হিজাব জরুরি, তবে সেইটা পুরুষদের জন্যেও জরুরি। আমি যেহেতু একটা ছেলে, সেহেতু আমি মেয়েদের হিজাব নিয়ে মন্তব্য করতে খুব একটা পছন্দ করিনা। কে কেন তা পরে, কে কেন পরেনা, তা নিয়ে আমি নিজে থেকে মন্তব্য করতে আগ্রহী না। বড়জোর সলিডিরিটি ঘোষণা করতে পারি। যেমন আইসিসের ইসলামোফ্যাসিজম থেকে মুক্ত হওয়ার পরে ইরাক সিরিয়ার যে নারীরা বোরকা ছুড়ে ফেলে উল্লাস করেছে, আমি তাদের পক্ষে আছি। আবার যারা ইউরোপের সমাজে প্রেজুডিসের মুখোমুখি না হয়ে হিজাব পরতে চায়, তাদের পক্ষেও আছি। ছেলে হিসাবে আমি কতোটুকু হিজাব করি এই ব্যাপারে আমার এখন পর্যন্ত তেমন কোন ধারণাই নাই। কারন ছেলে হিসাবে আমার তা কখনো ভাবতেই হয় নাই। পিতৃতান্ত্রিক সমাজের কারনেই এই সুবিধাটা আমি পাই। সুতরাং, মেয়েদের হিজাব নিয়ে খুব বেশি কথা বলাটা আমার জন্যে হিপোক্রেসি বলে মনে করি। আর তাছাড়া, একজন মানুষ হিসাবে ভাষা বা মতাদর্শের পর্দা, কিংবা ওজুদ বা পরম বাস্তবতাকে আড়াল করে রাখা পর্দা ছাড়া অন্য কোন পর্দা নিয়ে আমার বিশেষ মাথাব্যাথা নাই।
খালেদা জিয়া হইলেন বাংলাদেশের রাজনীতিতে পিতৃতন্ত্রের হাতে সবচাইতে বেশিবার আক্রান্ত হওয়া নেত্রী। আওয়ামী লীগাররা যে কতোটা কুৎসিত পিতৃতান্ত্রিক রাজনীতি করতে পারে, এইটা আমি ছোটবেলা থেকে দেখে আসছি তাদের খালেদা জিয়া সংক্রান্ত প্রোপাগান্ডার কারনে। একজন রাজনৈতিক নারীর জীবন নিয়ে কতো কুৎসিত কেচ্ছা কাহিনী বানানো যায়, কতো মাধ্যমে এবং কতোটা নির্লজ্জভাবে তা প্রচার করা যায়; এইটা খালেদা জিয়ার ব্যাপারে আওয়ামী লীগারদের কুৎসা রটনার ইতিহাস না দেখলে বিশ্বাস করাও কঠিন। আওয়ামী লীগের সর্বোচ্চ নেতা থেকে শুরু করে বড় বড় বুদ্ধিজীবীরাও এই কাজে অংশ নিয়েছেন। অথচ এরপরেও আওয়ামী লীগের পরিচয় বাংলাদেশের "প্রগতিশীল"দের দল হিসাবে। আর বিএনপির পরিচয় - রক্ষণশীল। এতো জঘন্য নারীবিদ্বেষী একটা দল হয়েও আওয়ামী লীগ পায় বাংলাদেশের এলিট নারীবাদীদের সমর্থন। অন্যদিকে বিএনপি থাইকা গেল প্রগতিশীল সমাজের কাছে ব্রাত্য। এইখানে আওয়ামী লীগের দোহাতি রাজনীতির সাফল্য আছে বটে। তবে বিনপির ব্যর্থতাও কম নাই। শূন্য দশক থেকে তারা ভুল রাজনীতির পথে হাটছেন। অথচ এই সময়টাতেই যদি তারা একবিংশ শতকের উপযুক্ত পলিটিকালি কারেক্ট রাজনীতির লাইন ধরতে পারতেন, তাইলে আজকে তরুণদের মধ্যে তাদের জনপ্রিয়তা অনেক বেশি থাকতো। এবং পিতৃতন্ত্রের ক্রমাগত জুলুমের শিকার মজলুম নারী নেত্রী খালেদা জিয়া এইক্ষেত্রে তাদের প্রধান সিম্বল হিসাবে আবির্ভূত হইতে পারতেন। খালেদা জিয়ার শিক্ষাগত যোগ্যতা নিয়া আওয়ামী লীগাররা চিরকাল বাজে কথা বলে আসলো। কিন্তু এতো শিক্ষিত হয়ে লাভ কী হইল তাদের নেত্রী শেখ হাসিনার, খালেদা জিয়া সম্বন্ধে মুখ খুললেই গাদাগাদা পিতৃতান্ত্রিক আবর্জনা যার মুখ দিয়ে বাইর হয়ে আসে? একটা নতুন শতক আসলো, একটা নতুন সহশ্রাব্দ আসলো। কিন্তু বিএনপি তাদের রাজনীতিটাকে সময়ের সাথে পাল্টাবার সাহসই করতে পারলোনা। অথচ পাল্টাইতে যদি পারতো, শুধু খালেদা জিয়াই না, আরো অনেকদিক দিয়েই এখন তাদের কিছু এডভান্টেজ থাকতো। আর পাল্টাইতে না পারার ফলে, তাদের কী ভয়াবহ ক্ষতি হইল! দেশেরও হইল।
বাংলাদেশের রাজনৈতিক ইতিহাসের একটি গুরুত্বপূর্ণ সময়ে চানক্য ও মেকিয়াভেলির কিছু রুহানি সন্তান বিএনপিকে ঠেলে দিয়েছিল হেফাজতে ইসলামের দিকে। আজকে তার ফলাফলটা দেখেন। কিন্তু বিএনপির সবচাইতে বড় দুর্বলতা হইল যে এই চানক্য রাজনীতির রুহই তাদের উপরে এখনো আছর কইরা আছে। এখনো তাদের মধ্যকার সবচাইতে জ্ঞানী গুনি চালাক লোকেরাও মূলত ঐ চানক্য-মেকিয়াভেলিয় নীতি প্রচারকদেরকেই বিশ্বাস করেন বেশি। অন্যদিকে যারা এই ধরণের হঠকারী ও পপুলিস্ট রাজনীতির সীমাবদ্ধতা ও ভুলগুলা ধরাইয়া দিতে চাইছে বিভিন সময়ে, তাদেরকেই উলটা অবিশ্বাস করেন। এমনকি অনর্থক তাদের সাথে শত্রুতাও করেন। বিএনপির ইন্টেলিজেন্সিয়ার অন্তর্ভুক্ত অনেকেই এখনো মনে করেন যে এই ধরণের রাজনীতিই আসল রাজনীতি। তো, তারা তা ভাবতেই পারেন। কিন্তু এই লাইনের রাজনীতিতে সেরের উপরে সোয়া সের আছে। তাদের চাইতে বেশি এই ধরণের রাজনীতি করতে সক্ষম আওয়ামী লীগ আছে। আরো নানান পক্ষতো আছেই। বিএনপির লোকেরা যেই গেইম খেলতে চায়, সেই গেইমেই তাদেরকে হারানো হইছে। তাও, তাদের এখনো শিক্ষা হইছে কিনা আমার সন্দেহ আছে। অনেকেইতো, এই দুনিয়ায় - শেখেনা কখনো। দেখেন, কিছু বন্ধু আছে, যারা থাকলে আপনার কোন শত্রুর প্রয়োজন নাই। অন্য যে কোন শত্রুর চাইতে তারা আপনার বেশি ক্ষতি করতে সক্ষম। অন্যদিকে যারা মূল্যবোধ, মত-পথগত পার্থক্যের কারনে আপনার সমালোচনা ও বিরোধিতা করবে, তাদেরকে আপনার কাছে যতো বড় আহাম্মক বা জনবিচ্ছিন্ন গাড়লই মনে হউক না কেন, তার দ্বারা আপনার জীবন, জীবিকা, অধিকার সর্বপরি মর্যাদা কখনোই ঐ পরিমানে ক্ষতিগ্রস্ত হবেনা যেইটা আপনার এই ধরণের বন্ধুদের দ্বারা হবে।
গত কিছুদিন ধরে আমার পোস্টগুলাতে প্রচুর আওয়ামী লীগাররা কমেন্ট করতাছেন। আগে তাদের সিপিগ্যাং টাইপ গালিবাজ ও রংবাজরাই কমেন্ট করতেন শুধু। এখন কোন কারনে ওদের বদলে আওয়ামী লীগারদের অপেক্ষাকৃত সুশীল লোকজন এবং মুক্তমনা তরুণরা আসেন। যারা আসেন, তাদের উদ্দেশ্যে বলতে চাই যে আপনাদের দল থেকে যতোদিন পর্যন্ত বাংলাদেশের মানুষের গণতান্ত্রিক অধিকার, বাকস্বাধীনতা এবং মানবিক মর্যাদা ফিরিয়ে দেয়ার কোন উদ্যোগ বা প্রক্রিয়া শুরু না হচ্ছে; আমি আপনাদের সাথে কোন আলাপ আলোচনা করবোনা। বর্তমানে, আমাদের সাথে আলাপ করার মতো নৈতিক অবস্থান আপনাদের নাই। আপনারা কাল্টিস্টদের মতো প্রোপাগান্ডা ছাড়া কথা বলতে পারেন না। ফলে, আমাদের সাথে আসলে কোন সৎ আলাপ আলোচনার উদ্দেশ্যও আপনাদের নাই। কেবলি আপনাদের স্বৈরশাসন ও সন্ত্রাসের পক্ষে আমাদের সম্মতি উৎপাদন করা, কিংবা এসবের বিরুদ্ধে আমাদের চুপ করিয়ে রাখাই আপনাদের আলাপ আলোচনার লক্ষ্য। সুতরাং, আমি আপনাদের সাথে আলাপ করতে চাইনা। দয়া করে মন্তব্য করে বিরক্ত করবেন না। অথবা আপনি ব্যক্তিগতভাবে এই স্বৈরশাসনের দালালি বাদ দিয়ে ভাল হইতে চাইলেও আলাপ হইতে পারে। নতুবা আলাপের কিছু নাই।
ফ্যাসিবাদের দালালেরা নানানরকম ঐক্যের ফ্যান্টাসি ও প্রোপগান্ডা প্রচার করবে। কিন্তু আমরা আমাদের ভাই বোনদেরর অধিকারের পক্ষে দাঁড়াইছি কেবল। কওমী মাদ্রাসার ছাত্রদের সাথে আমাদের মত পথে ফারাক আছে, লাইফস্টালেতো আছেই। ডর্ফ এবং এলফদের মতোই আমাদের মধ্যে আছে বহু দ্বন্দ্ব ও হিংসার ইতিহাস। কিন্তু ফ্যাসিবাদের অন্ধকার শক্তির বিরুদ্ধে, মোদি ও হাসিনার মতো ডার্ক লর্ডদের বিরুদ্ধে আমরা সকল বাংলাদেশীর অধিকারের জন্যেই লড়াই করছি। এই লড়াই অব্যাহত রাখতে পারলে, শুভদিন আসবেই। অনাগত বাংলাদেশের জন্যে আমাদের লড়াইটা হবে এপিক। আমাদের রিয়ালিটি হবে ফ্যান্টাসির চাইতে বেশি ইন্টারেস্টিং।
উম্মে সালামা একবার নবীর কাছে নারীর এজেন্সি নিয়ে প্রশ্ন তুলছিলেন। তিনি জিগাইছিলেন, আপনার আল্লাহ্‌ কি খালি পুরুষদের জন্যেই? নবীর মুখ দিয়ে ঐদিনই কোরানের আয়াত নাজিল হইছিল এই প্রমাণ দিতে গিয়ে যে কোরানের আয়াতগুলা নারী পুরুষ উভয়ের এজেন্সিই স্বীকার করে, উভয়কেই কর্তা ধরে নিয়ে নাজিল হয়। সমস্যা হইল যে আমাদের পুরুষ মোল্লারা এই থেকে কিছুই শিখেন নাই। তারা এখনো ভাবেন যে কোরান শুধু তাদের জন্যেই নাজেল হয়েছে, নারীদের জন্যে নয়। আর সেই সুবিধা নিয়ে মামুনুল একজন সম্মানিত নারীকে দাসী বানিয়ে রেখেছিল এতোদিন। আজকে ঝর্ণার ডায়রির শেষ কয়টা লাইন পরে উম্মে সালামার কথাটা মনে পড়ে গেল। নবী যেই প্রশ্নের জবাব দিয়ে গেছেন চৌদ্দশ বছর আগে, সেই প্রশ্নটাই তুলতে হলো ঝর্ণার - আল্লাহ্‌ শহিদুলের, আল্লাহ্‌ মামুনুলের, কিন্তু আল্লাহ্‌ কি আমার নয়? নবী এখন দুনিয়ায় থাকলে উত্তরটা কীভাবে দিত বলে মনে করেন? 
বাংলাদেশের হিন্দুরা যদি আইডেন্টিটি পলিটিক্স করতো, তাইলে আসলে ভালই হইতো। আইডেন্টিটি পলিটিক্স মাত্রইতো খারাপ না। বরং ইতিবাচক উদাহরণের আসলে অভাব নাই। মার্টিন লুথার কিং করেছেন আইডেন্টিটি পলিটিক্স। সেই আইডেন্টিটি পলিটিক্স যুক্তরাষ্ট্রের কালোদের অধিকার আদায়ের রাজনীতি ছিল। নারীবাদও ইতিহাসের বড় সময় ধরেই ছিল মোটাদাগে - আইডেন্টিটি পলিটিক্স। এখনো আইডেন্টিটি পলিটিক্স হিসাবে নারীবাদের গুরুত্ব অস্বীকার করার উপায় নাই। ধর্মীয় এবং জাতিগত সংখ্যালঘুদের প্রায়ই আইডেন্টিটি পলিটিক্স করতে হয়, দুনিয়ার সবখানেই। কোন মজলুম পক্ষ যখন আইডেন্টিটি পলিটিক্স করে, তখন তা ন্যায্য। যেই মজলুম পরিচয়ের কারনে সে নির্যাতিত, সেই পরিচয়ের ইম্যান্সিপেশনের লক্ষ্যেই আইডেন্টিটি পলিটিক্স জরুরি হয়ে উঠতে পারে। বাঙালি জাতীয়তাবাদী রাজনীতিও একসময় আইডেন্টিটি পলিটিক্স হিসাবে ন্যায্য ছিল। কিন্তু যখন তা পাহাড়িদেরকে বাঙালি হতে বলার পর্যায়ে চলে গেছে তখন তা আর মজলুমের আইডেন্টিটি পলিটিক্সের পর্যায়ে থাকে নাই, হয়ে গেছে জালেমদের জাতিবাদী-বর্ণবাদী অহঙ্কারের ব্যাপার। তো, আমাদের দেশের হিন্দুরা যদি আইডেন্টিটি পলিটিক্স করতো, তাইলে বাংলাদেশে তাদের অবস্থা আরো অনেক বেটার থাকতো। তাদের যদি আইডেন্টিটি পলিটিক্স নির্ভর একটা বাংলাদেশী পার্টিও থাকতো, তারা ভোট পাইতো বাংলাদেশের যেকোন ইসলামপন্থী দলের চাইতে বেশি। জামাত, খেলাফতে মজলিশের চাইতে বরং ঐ হিন্দু দলের সাথে জোট করার জন্যেই বিভিন্ন দল তখন ব্যতিব্যাস্ত থাকতো। ভোটের রাজনীতিতে একটা দেশের প্রধান সংখ্যালঘুদের নির্ণায়ক ভূমিকা রাখার কথা। তারা তা রাখেন বটে, তবে সেইটা আওয়ামী লীগের পক্ষে কেবল। যেখানে তাদের সামনে সুযোগ ছিল দেশের সব দলগুলাকেই তাদের অধিকারের পক্ষের রাজনীতিতে সোচ্চার করে তোলার, সেইখানে তারা গোষ্ঠী হিসাবে থাইকা গেলেন আওয়ামী লীগের উপস্ত্রী - দাসী/কেপ্ট। আর এখনতো তাদের মধ্যে বিজেপির রুহানি সন্তানদেরও অভাব নাই। বাংলাদেশে হিন্দুদের পক্ষে আইডেন্টিটি রাজনীতি যে একেবারেই নাই তা না। এইটা করেন বামেরা। আমরা যারা মুসলমান ঘর থেকে এসে বামপন্থী হয়েছি, আমরা আমাদের হিন্দু ভাই বোনদের অধিকারের জন্যে সারা জীবনটাই বিলিয়ে দেয়ার সিদ্ধান্ত নিয়েছি। ডানপন্থীরা যখন চেষ্টা করে সংখ্যালঘু-সংখ্যাগুরুর বাইনারির রাজনীতিটা নাই করে দিতে, যখন চেষ্টা করে সাম্প্রদায়িকতা ধারণাটাকে নর্মালাইজ করতে - তখন আমরা এসবের বিরুদ্ধে বুদ্ধিবৃত্তিক প্রাচীর হয়ে দাঁড়াই। সাম্প্রদায়িক ইসলামপন্থীদের সাথে লড়াই করতে গিয়ে আমাদের হাত কম ময়লা হয় নাই, কম কলঙ্কের বোঝা চাপে নাই আমাদের মাথায়। বামপন্থীদের পক্ষে, সংখ্যালঘুদের পক্ষে না থেকে যদি ডানপন্থী রাজনীতি করতাম, নিশ্চয় লেখক ও একটিভিস্ট হিসাবে আরো অনেক ভাল অবস্থানে থাকতাম। অথচ এই সরকারের আমলে বাংলাদেশের ইতিহাসে সবচাইতে বেশিবার আক্রান্ত হয়েও আমাদের হিন্দুরা ঐ আওয়ামীলীগপন্থীই রয়ে গেল। আর আমরা যারা এই সরকারের আমলে তাদের জন্যে এতোবার মাঠে নামলাম - আমরা হয়ে গেলাম বামাতি। তারা ভিনদেশী বিজেপির রুহানি সন্তান হইতে পারেন, বর্ণবাদী রাজনীতি করতে পারেন, অথচ বাংলাদেশী হিন্দুদের আইডিন্টিটি পলিটিক্সের দায়টা পুরাপুরি চাপাইয়া রাখেন বামদের উপরে। আরো ভালভাবে বললে তাদের কাওয়ার্ডলি রাজনৈতিক অবসথানের বোঝা আমাদের উপর চাপিয়ে দিয়ে আমাদেরকে অনন্তকালের জন্যে খোড়া বানাইয়া রাখতে চান। তো, হিন্দু ঘরের বামদের বলবো যে পারলে হিন্দুদেরকে বলেন আওয়ামী লীগ ছাইড়া বামদের পক্ষে চলে আসতে। বিজেপির বিরুদ্ধে এদেশের মানুষের বুদ্ধিবৃত্তিক প্রাচীর হয়ে দাঁড়ান।* আর আপনার যদি মনে হয় যে বিজপিমনস্ক হয়ে ওঠাটাই বাংলাদেশের হিন্দুদের স্বাভাবিক গন্তব্য, এবং এইক্ষেত্রে আপনাদের কিছু করার নাই - তাইলে আপনারা বাম রাজনীতি করতাছেনই বা কেন? কী অর্জনের উদ্দেশ্যে? দেখেন, আপনারা যেই রাজনীতিটা করতাছেন এখন, তাতে সামনে দেশের অবস্থা খুবি খারাপ হবে। একদিকে হিন্দুত্ববাদী ফ্যাসিবাদ এবং আরেকদিকে ইসলামোফ্যাসিবাদের যে বিপদ, এবং এইসসব ফ্যাসিবাদের উপর ভর করে সবার অধিকার হরণ করা রাষ্ট্রযন্ত্রগুলার যে বিপদ - তার বিরুদ্ধে সবার যে যৌথতা দরকার, আপনারা কেন সেই যৌথতা হইতে দিতাছেন না? কেন আপনারা হিন্দুত্ববাদী ফ্যাসিবাদের বিরুদ্ধে লড়াইয়ে ভ্যানগার্ডের ভূমিকা পালন করতে চান না? * বলে নেয়া দরকার ইতিমধ্যেই অনেকে প্রাচীর ও ভ্যানগার্ডের ভূমিকায় হাজির হয়েছেন। যারা তা হয়েছেন, তাদেরকে সংগ্রামী অভিনন্দন। অন্যদের কাছে অনুরোধ করবো তাদের নেতৃত্ব ও রাজনীতি অনুসরণ করার জন্যে।
মওলানা ভাসানী যদি এখন বাংলাদেশে হাজির হন, তাইলে বামদের একটা অংশ তাকে থার্ডক্লাস বামাতি বলে গালি দেবে। মুজফ্‌ফর আহ্‌মদ যদি আসেন, তাইলে এরা তাকে মৌলবাদী রাজাকার বলে ট্যাগ এবে। এই বামরা কিন্তু আসলে বাম না। রুহানি আওয়ামী লীগ এরা। কেউ কেউ আবার রুহানি বিজেপি। বামদের উপর ভর করে অনেকদিন এরা বামপন্থার ক্ষতি করেছে। এখন সেই দিন শেষ হতে চলেছে দেখে এরা আর বামদের সাথে থাকতে পারতাছেনা। এইটা ভাল। ডানপন্থীরা লীগ বা বিজপিই করুক, বামপন্থী ভেক ধরে না থাকুক। সবকিছু খোলা হয়ে যাচ্ছে। এইটা ভাল।
