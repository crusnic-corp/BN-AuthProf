এই ছবিটা বাংলাদেশ নামের একটা দেশের একেবারে হৃৎপিন্ডের কাছে দাঁড়ানো একটা পার্কের সৌন্দর্য বর্ধনের ছবি। গাছ কেটে এইখানে সৌন্দর্য বর্ধন করা হবে। সৌন্দর্য বলতে আপনারা কি বুঝেন কে জানে! অতি সূক্ষ্ম পত্রে রোদের ঝিলিক আপনারা ধরতে পারেন কিনা আমার সন্দেহ হয়, ক্ষুদ্র পতঙ্গের জীবন আপনাদের কেন টানেনা কে জানে। কে জানে কোন রাক্ষস এসে বসেছে আপনাদের মস্তিষ্কে, কোন প্রেতাত্মা এসেছে নীরবে এ দেশে, ফড়িং এর ডানা ছেড়ে কেন আমরা স্টেইন লেস স্টিলের দিকে তাকিয়ে রই! কে জানে কেন, আমাদের উদ্যান ভেসে যায় পশু পাখি সদৃশ্য বিশ্রী কংক্রিটে! কেন আমরা খুন করি পত্র বৃক্ষ পুষ্প। কেড়ে নিই পাখির বাসা, ছুড়ে ফেলি সহস্র পতঙ্গের জগত! কোন অন্ধকার যে এসেছে দেশে, কে জানে!
শুভ জন্মদিন মিয়া, মার্ক্স। দুইহাজার বিশ সালে আমাদের দেখা হয়েছে, লন্ডনের হাইগেট সেমিটারিতে। আপনার প্রায় দুশো বছর পুরনো শরীর তখন মাটিতে মিশেছে জনাব। এই শরীর আর কি? কি আর নাক চোখ কপাল? এসবে কি যায় আসে। মানুষেরতো দেখা হয় মস্তিষ্কে। কথা হয় চিন্তায় আবেগে আর অক্ষরে। আপনার সাথে আমার সম্পর্ক বন্ধুত্বের। দাশ প্রভুর না। অন্ধ আনুগত্যের না। আমার দেশেও আপনি প্রাসঙ্গিক, তবে অত রিজিড হয়ে নয়, তত্ত্ব ভাবনায় কিছু পরিবর্তিত হয়ে। আমার নতুন বই এর মোড়কে আপনি থাকছেন। ভালোবাসা জানবেন। জানবেন শ্রদ্ধা আর স্যালুট।
ক্লাস এইটের একটা বাচ্চার পরীক্ষায় আপনি প্রশ্ন করলেন, আমাদের বিদ্যালয় নিয়ে রচনা লিখো। সে, তার স্কুলের অথবা কলেজের একজন বাংলা প্রফেসরের লিখে দেয়া নোট মুখস্ত করে পরীক্ষায় লিখে খাতা ভরিয়ে ফেললো! আপনি সেটা পড়ে নাম্বার দিলেন। আপনি আসলে কি বিচার করলেন? বাচ্চাটার স্কুল নিয়ে ভাবনা? উদ্দেশ্যতো তাই ছিলো তাই না? চৌদ্দ বছরের একটা ছেলে কোন চোখে তার স্কুলটা দেখে। সে কি কি দেখে আনন্দিত হয় । স্কুলের কি কি তার ভাল্লাগেনা। কোন কোন পরিবর্তন হলে তার ভাল্লাগবে! চৌদ্দ বছরে তার মস্তিষ্ক কতটুক ডেভলপ করলো। কতটা ক্রিটিক্যাল এনালাইজার সে হয়ে উঠলো, রাষ্ট্র তার নাগরিকের মধ্যে তাইতো দেখতে চায়! নাকি! অথচ ছেলেটাকে ( এই বয়সের লাখ লাখ ছেলে মেয়ের হাতে) আমরা একটা নোট দিচ্ছি হাতে। সে সেটা ঝাড়া মুখস্ত করে খাতায় লিখে দিয়ে এসেছে! আপনি তার ক্রিটিক্যাল এনালাইসিস, স্কুল নিয়ে তার ভাবনা, তার মানসিক পরিপক্কতা, ভাষায় দখল কিচ্ছু জাজ করছেন না। জাজ করছেন, সে কতটা মুখস্ত করতে পারে। মুখস্তবিদ হিসেবে সে কেমন এই মামুলি প্যারামিটার টা! মুখস্ত করে করে বড় হওয়া এই বাচ্চা গুলো, নতুন কিছু ইনভেন্ট করতে পারেনা। নতুন ভাবে ভাবতে শিখেনা। পরিবর্তন আনতে ভয় পায়। বড় কোথাও চাকরি করতে গেলে স্মার্ট কোন কিছু চিন্তাও করতে পারেনা। কারন তার মস্তিষ্ককে ঐভাবে আমরা গড়েই তুলিনি! সে ট্রেইন্ড হয়েছে সব কিছু টাই টাই ফলো করার জন্য। সে ট্রেইন্ড হয়েছে মিছিলে জোম্বির মতন হাটার জন্য, নতুন একটা পরিবর্তন এনে সমাজ দেশ বদলে দেয়ার জন্য না! পৃথিবীর কোথাও এমন মুখস্তবিদ বানায় না আর।। সকল সভ্য রাষ্ট্র তার নাগরিকদের এনালাইজার বানায়, চিন্তাশীল বানায়। ক্লাসে প্রজেক্ট দেয়, প্রবলেম দেয় সেসব সলভ করে করে ম্যাচিউর্ড হতে শেখায়। বেতের বারি দিয়ে, বকে, কান মলে দিয়ে আমরা আমাদের সবচেয়ে অসাধারন সম্পদ, লাখ লাখ হিউম্যান ব্রেইন গুলোকে একেবারে পান্তাভাতের মতন তরল মুখস্তবিশারদ দাশ বানিয়ে ফেলতেছি! এই জন্য বছরের পর বছর কোন পরিবর্তন নাই, গবেষণা নাই, নাই পৃথিবী চমকে দেয়া আবিষ্কার। বাংলাদেশের মূল সমস্যা ঠিক এইখানে। স্টোন এইজ সময়ের এই এজুকেশন সিস্টেমে। এজুকেশন সিস্টেম চেঞ্জ না করলে এই মুখস্ত বিশারদ ইগোএস্টিক ভালো ছাত্র গাধা দিয়ে দেশটা ভরে উঠতেই থাকবে। সত্যিকারের কোন পরিবর্তন দেশে দেখা যাবেনা । (বলতে পারেন এ তো ভালো করছে, ও তো নতুন কিছু করছে। খুঁজে দেখুন, সেই অতি অল্প সংখ্যক সুস্থ চিন্তার মানুষগুলো, সেল্ফ মেইড। বাড়িতে হয়তো তাদের একটা চমৎকার লাইব্রেরি আছে। হয়তো কেউ একজন তার হাতে কোন একসময় একটা অসাধারন নন টেক্সট বই ধরিয়ে দিয়েছিলো। রাষ্ট্র তাকে গড়ে তুলেনি।) 
আমার আর আমার মেয়ের এখন সবচেয়ে পছন্দের গান, আইলারা নয়া দামান। প্রায়ই বাসায়, ইউটিউবে এই গান ছেড়ে দিয়ে আমরা দুইজন এলেবেলে ভাবে নাচি। গানের মধ্যে আমাদের সবচেয়ে পছন্দের লাইন, 'যাইবার যদি চাওরে দামান কাইট্টা রাখমু কান ' (দামান , সে মাইক্রোসফট এর মালিক হোক, এমাজন এর সিইও হোক, সিলেটে বিয়ে করলে বুঝতো ঠ্যালা)
আব্বার দুই সাইকেল কেমো দেয়া হয়েছে তখন। লাংসের গহীনে বাসা বাধা ছোট্ট টিউমারটা কিছুটা ছোট হয়েছে , কিন্তু চলে যায়নাই । টিউমার ( আমার এখনো ক্যান্সার শব্দটা লিখতে কষ্ট হয় ) , কেমোর ধাক্কায় আব্বা এত দূর্বল তখন ! বিছানায় ঠিক করে উঠে বসতেও পারেন না । তৃতীয় সাইকেল কেমোর জন্য , আব্বা আর আমি , সিএমএইচের দিকে যাচ্ছি । বড় ভাই এর পাঠানো বেশ বড় একটা মাইক্রোবাসে আব্বা প্রায় শুয়ে আছেন । ছোট গাড়িতে আব্বা তখন আর ঐ ভাবে বসতে পারেন না , দ্রুত ক্লান্ত হয়ে যান ! আমি আব্বার পাশে বসে তার হাতটা ধরলাম । আব্বার হাত একইরকম আছে । হাতে কেমোর কোন প্রভাব পরেনি , তালুর অংশটা সেই চিরচেনা লালচে ধরনের , লম্বাটে আঙ্গুল গুলো । আধো আলো আধো অন্ধকারে আব্বার হাতের তালুতে আমি তার লাইফ লাইন খুঁজে বের করার চেষ্টা করলাম । কম বয়সে একবার হাতের রেখা বিষয়ক একটা বই কিনেছিলাম । এসব বুজরুকিতে যে আমার বিশ্বাস আছে তা কিন্তু না । তবু, জিনিসটার প্রতি অতি সূক্ষ্ণ , অবৈজ্ঞানিক, ছেলেমানুষী একটা অযথা আগ্রহ আমার এখনো রয়ে গেছে । লম্বা নির্ভেজাল একমুখি লাইফ লাইনে হাত রেখে আমি চুরাশি বছর বয়সী অদ্ভুত শিশুতোষ মেধাবী মানুষটাকে জিজ্ঞেস করলাম, হাউ ওয়াজ ইউর লাইফ আব্বা ? এই পৃথিবীতে তোমার চুরাশিটা বছর কেমন কাটলো ? আব্বার মুখ ভরে উঠলো হাসিতে ! ওয়ান্ডারফুল। একটা অসাধারন জীবন আমি কাটাইছি , আলহামদুলিল্লাহ । আমিও বললাম আলহামদুলিল্লাহ । আব্বা গলার স্বর আর একটু নামিয়ে বললো, মাঝে মাঝে কি মনে হয় জানোস ? এই পৃথিবীই একটা বেহেস্ত ! স্পষ্ট মনে পরে আব্বার এই বাক্যটা । আমাদের গাড়ি তখন হাতিরঝিলের বাঁক পার হয়ে পুলিশ প্লাজা মার্কেটটার সামনে দিয়ে যাচ্ছে । আমার চুরাশি বছর বয়স্ক হিমালয়ের সমান আব্বার মুখের আনন্দ আমাকেও স্পর্শ করলো । আমার শোকে নুইয়ে আসা বুক , আমার অনিশ্চিত সময়ের আশংকা , আব্বার এই হাসিমুখ কিছুটা কমিয়ে নিয়ে এলো ! আব্বার শেষ দিনে আমি লন্ডনে । ভোর বেলা আমাকে ফোন করেছে বড় ভাই । আমি জানি কি সে ফোন, কেন সে ফোন । ভিডিও কলে আমি তাকানোর সাহস পাচ্ছিনা । আমার চিরচেনা মাথা উঁচু করে হেটে বেড়ানো , আমার নির্লোভ নির অহংকারী , ফিলোসফিক্যাল আধুনিক মানুষটার হাসিমুখ আমার বুক দখল করে রাখুক । মৃত্যু তাকে স্পর্শ করছে , করুক। গোপনে করুক । এই অসহায় সময় আমার দেখতে ইচ্ছা হলোনা ।
বাংলাদেশের সবচেয়ে অসাধারন বিশ বছর বয়সী ছেলেটার আম্মার জন্মদিন আজ। প্রিয় জাহানারা ইমাম। প্রিয় আম্মা। প্রিয় সন্তান হারা আম্মা আমার। শুভ জন্মদিন। আমার প্রার্থনায় আপনি থাকেন। আমার ভালোবাসায় আপনি থাকেন। 
আমরা দল বেধে ভিকটিমের চরিত্র হরণ করিয়া, চরিত্রহীন মালিকের পত্রিকা/ টিভিতে কাজ করিবার সুযোগ পাইয়া, দু চারবার উহার পদযুগল চাটিয়া চুটিয়া জনসম্মুখে গলা উঁচু করিয়া বেশ গর্ব প্রকাশ করিয়া যাইতেছি! কি বিচিত্র ছোটলোক মশাই! কি বিচিত্র লজ্জাহীন ছোটলোক! ( তোদের এই গর্বে আমি থু দিই হারামজাদার দল।) 
কলকাতা এখনো ধর্মগন্ধে মাতাল হয়নাই। এখনো উগ্র জাতীয়তাবাদ এসে অন্ধ করেনি সকল মস্তিষ্ক। প্রিয় কলকাতা, এই মুমূর্ষু সময়ে বেঁচে থাকার অভিনন্দন নাও। আমার বাংলাদেশ ভালো নেই।
পিৎজা দিয়ে কলা খেয়েছেন কেউ? কলা পাউরুটি খাওয়ার মতন করে? ভাত দিয়ে মুড়ি? জিলাপি দিয়ে স্প্রিংরোল? এই তিন 'খাদ্য গুরুচন্ডালী' কম্বিনেশনই আমার অতি অতি প্রিয় খাদ্য। আপনাদের এই রকম অদ্ভুত মিক্সাপের কোন ইতিহাস আছে? ( রোজার দিনে খাদ্যের গল্প জমে ভালো) 
সন্ধ্যা হয়ে আসে লেখা উচিৎ। লেখা উচিৎ, মাগরীবের কালে কি গহীনে আমার কত নির্জনতা নামে! নানুর হাত ধরে আসা মাশকলাই এর ডাল পর্যন্ত এক দীর্ঘ ছায়া নিয়ে আসে বুকে! একটা ঝুম অন্ধকার ডানা ঝাপটায়। টাঙ্গাইল। বনশ্রী। আঁকাবাকা রিকশার হুড। অমসৃণ পথ জুড়ে জমে থাকা নতুন বর্ষার পানি! আম্মার ঘ্রাণ। আম্মার হাত। আম্মার শরীরের নরম ওম। এসব ছেড়ে এই অচিন আকাশের নীচে আমি থাকি। এই নিবিড় বৃক্ষের কাছে আমার বসবাস। 
