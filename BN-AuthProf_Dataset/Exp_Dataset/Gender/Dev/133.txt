এই মহামারি শুরু হওয়ার পরে ৫ বার একটা প্রশ্নের মুখোমুখি হয়েছি। 'চলমান গল্প'এর প্রধান চরিত্র এখন কী করে? এই লকডাউনে, এই অনিশ্চয়তায় সে এখন কোথায় আছে? মহামারি শুরু হওয়ার আগে গত ৮ বছরে ১৫-২০ বার একই প্রশ্ন শুনেছিলাম। আবার অনেকে জানতে চায়, 'কেমো' এবং 'চলমান গল্প' এর নায়ক কি একই ব্যক্তি কি না। আসলে আমি তো নিজেই জানি না সে এখন কোথায় আছে, কেমন আছে। সে তো এক্সিস্টই করে না। কল্পনায় তাকে মুখোমুখি বসিয়ে জিজ্ঞেস করতে হবে, সে কোথায় আছে, কেমন আছে। কিছু জানতে পারলে আপনাদের জানিয়ে দিবো। 
- সব সৈনিক জানে যুদ্ধ বাঁধলে তাকে যুদ্ধে যেতে হবে, সেই যুদ্ধে তার মৃত্যুবরণও করা লাগতে পারে। তাহলে মহামারির সময়ে ডাক্তাররা চিকিৎসা দিবে এবং চিকিৎসা দিতে গিয়ে মারাও যেতে পারে, এটাই তো স্বাভাবিক। এটা নিয়ে এতো আহ্লাদিত হওয়ার কী আছে? - তুমি ঠিকই বলেছো। তবে সৈনিকদের যুদ্ধের সাথে বাংলাদেশের ডাক্তারদের যুদ্ধের দুইটি জায়গায় পার্থক্য আছে। ১) সৈনিক শুধু শত্রুপক্ষের হামলাতেই মৃত্যুবরণ করে কিন্তু ডাক্তার শত্রু (করোনাভাইরাস) এবং মিত্র (রোগী এবং রোগীর স্বজন) উভয়ের আঘাতেই মৃত্যুবরণ করছে। অর্থাৎ যাদেরকে বাঁচানোর জন্য ডাক্তার নিজের জীবনের ঝুঁকি নেয় তারাই ডাক্তারকে পিটিয়ে মেরে ফেলছে। এই উদাহরণ তুমি বন্য প্রাণিদের মধ্যেও পাবে না। ২) সৈনিক যুদ্ধে জড়ালে মারা যাওয়ার সম্ভাবনা শুধু তার একারই থাকে, তার পরিবার কখনোই আক্রান্ত হয় না। কিন্তু এই যুদ্ধে ডাক্তার নিজেরাও মরছে আবার তাদের কারণে পরিবারের সদস্যরাও অসুস্থ হচ্ছে, তারাও মারা যাচ্ছে। তাই আহ্লাদিত হচ্ছি না। সবার দোয়া চাচ্ছি, যেন নিজে এবং নিজের পরিবার পরিজন সুস্থ থাকে। অনেক পেশাজীবীর জন্য হাসপাতাল আলাদা করে রাখা হচ্ছে। কেবিন, আইসিইউ ব্লক করে রাখা হচ্ছে। নিয়তের বরকতেই তাদের হাসপাতালগুলো, তাদের কেবিন, আইসিইউগুলো যেন তারা সদ্ব্যবহার করতে পারে। সাধারণ জনগণ এবং কিছু নিম্ন পেশাজীবী শ্রেণি (ডাক্তার) যাদের জন্য আলাদা কোন হাসপাতাল নেই আল্লাহ যেন তাদেরকে সুস্থ রাখেন। তাদের যেন অসুস্থতার জন্য হাসপাতালে যাওয়ার প্রয়োজন না পড়ে। 
কেউ কি খেয়াল করেছেন, এই মহামারির সময়ে ঢাকা মেডিকেলে চিকিৎসা নিতে আসা রোগীদের মধ্যে একটা প্যারাডাইম শিফট হয়েছে? যে রোগীরা আগে দেশের বাইরে চিকিৎসা নিতো কিংবা দেশের বড় কোন কর্পোরেট হাসপাতালে চিকিৎসা নিতো তারা এখন ঢাকা মেডিকেলে চিকিৎসা নিচ্ছে। রোগী এবং রোগীর অ্যাটেনডেন্টদের পোশাক দেখলে, মুখের কথা শুনলে বা ডাক্তারদের সাথে তাদের ব্যবহার দেখলেই বুঝা যায় তারা সমাজের অবস্থাসম্পন্ন গোত্রের সদস্য। এই গোত্র চিকিৎসার প্রয়োজনে এর আগে কখনোই ঢাকা মেডিকেলের বারান্দায় পা রাখেনি। অথচ আজ তারা সাধারণ ওয়ার্ডে ভর্তি থেকে চিকিৎসা নিচ্ছে। সেরকমই এক কোভিড-১৯ রোগী ঢাকা মেডিকেলে ১৮ দিন চিকিৎসা গ্রহণের পর আজ ছুটি হয়েছে। রোগীর মেয়ে ছাড়পত্র নেয়ার সময় ছবির এই থ্যাংক ইউ নোটটি আমাকে দেয়। আমার মতো চিকিৎসকরাও এই গোত্রের চিকিৎসা দিয়ে অভ্যস্ত না। আমরা ডাক্তার হওয়ার পর থেকেই বিত্তহীন, নিম্নবিত্ত কিংবা বড়জোর নিম্ন-মধ্যবিত্ত রোগীদের চিকিৎসা দিয়েছি। যে রোগীরা ঠিকমতো থ্যাংক ইউও বলতে পারে না। তারা কৃতজ্ঞতা প্রকাশ করে তাদের গাছের পেয়ারা কিংবা মাছের তরকারি উপহার দিয়ে। চা শ্রমিক দীপক ছিলো অগ্ন্যাশয়ের ক্যান্সারের রোগী। সে গরীবের চাইতেও গরীব। আমি তাকে দীপক বাবু বলে সম্বোধন করতাম। সে আমাকে তার বাড়ির পোষা মুরগির ডিম উপহার দিয়েছিলো। মুখে ধন্যবাদ বলতে পারে নি৷ কিন্তু তার চোখের তারায় অসম্ভব আনন্দ খেলা করছিলো। ৫০ বছরের জীবনে কেউ তাকে কখনো দীপক বাবু বলে সম্বোধন করেনি। তাই রোগী এবং রোগীর অ্যাটেনডেন্ট ছুটির সময় ইংরেজিতে থ্যাংক ইউ নোট দিয়ে যাবে এমনটা স্বপ্নেও ভাবিনি। আজ রোগীর অ্যাটেনডেন্টের ব্যক্তিত্বের সামনে আমার নিজেকেই চা শ্রমিক দীপক মনে হচ্ছিলো। দীপকের মতো আমিও মুখে ধন্যবাদ বলতে পারিনি। কিন্তু আমার চোখের তারায় অসম্ভব আনন্দ খেলা করছিলো। দীপকের সেই আনন্দ আমি দেখতে পেলেও আমার আজকের আনন্দ গগলস আর ফেস শিল্ড পার হয়ে রোগীর অ্যাটেনডেন্টের চোখে ধরা পড়েছে বলে আমার মনে হয় না। এই খুশির মধ্যেও একটা বিষাদ মাথায় ঘুরে ফিরে আসছে। সমাজের বিত্তশালীরা তাও না হয় ঢাকা মেডিকেলের ওয়ার্ডে এসে চিকিৎসা নিচ্ছে কিন্তু দীপকরা কোথায় যাচ্ছে?
টানা ১২ ঘন্টা ডিউটি শেষে হোটেলে আসলাম। আমার ডিউটি ছিলো সাসপেক্টেড কোভিড ওয়ার্ডে। রোগী ছিলো ৬০ জন। যাদের এখনো টেস্ট করা হয়নি, অথবা টেস্ট করা হলেও রিপোর্ট হাতে এসে পৌঁছায়নি কিন্তু রোগীর উপসর্গ কোভিড-১৯ এর মতো তাদেরকে এই ওয়ার্ডে ভর্তি করা হয়। এক কথায় অবস্থা ভয়াবহ। আমি ডাক্তার হিসেবে এতোদিন যা অনুমান করতাম গতকাল ডিউটি করতে গিয়ে দেখি অবস্থা তার চেয়েও খারাপ। খুব দ্রুত রোগী খারাপ হয়ে যাচ্ছে এমনকি মারাও যাচ্ছে। টেস্ট করতে এবং তার রেজাল্ট পেতে এখন কিছুটা দীর্ঘসূত্রিতার সৃষ্টি হয়েছে। আবার অনেক রোগীর লক্ষণ, উপসর্গ, বুকের এক্সরে, সিটি স্ক্যান অন্যান্য রক্ত পরীক্ষার রিপোর্ট সবকিছু কোভিড-১৯ এর পক্ষে কিন্তু টেস্টের রিপোর্ট নেগেটিভ। আমরা এই রিপোর্টকে ফলস নেগেটিভ রিপোর্ট বলি। যদিও ফলস নেগেটিভ হওয়া সাসপেক্টেড কোভিড এবং পজিটিভ হওয়া কোভিডের চিকিৎসা পদ্ধতির মধ্যে কোন পার্থক্য নেই তবুও আমরা শুধু আরটি-পিসিআর ভিত্তিক ডায়গনোসিসের জন্য প্যান্ডেমিকের ম্যাগনিচিউডটা মিস করে যাচ্ছি। আমার মনে হয় অন্যান্য রোগের মতো কোভিডের ক্ষেত্রেও কেইস ডেফিনিশন বেইজড বা ক্রাইটেরিয়া বেইজড ডায়াগনোসিস শুরু করার সময় চলে এসেছে। এতে করে আমার ওয়ার্ডের সাসপেক্টেড সবগুলো রোগী কনফার্মড কোভিড রোগীতে পরিণত হবে। মহামারীর ব্যাপ্তিটা তখন আরো ভালোভাবে বুঝা যাবে। পরবর্তী কর্মপন্থা নির্ধারণেও এটি বেশ সাহায্য করবে।
এতোদিন ক্যান্সার রোগীদের চিকিৎসা সেবা দিচ্ছিলাম। আগামীকাল থেকে শুধুমাত্র কোভিড-১৯ রোগীদের চিকিৎসা সেবা দেয়ার জন্য ডাক পড়েছে। ডাক্তার যখন হয়েছি এই ডাক অস্বীকার করার কোন সুযোগ নেই, উচিতও না। সবাই দোয়া করবেন যেন অসহায় কোভিড-১৯ রোগীদের কষ্ট কিছুটা হলেও দূর করতে পারি এবং নিজে সুস্থ স্বাভাবিক থেকে আবার আগের মতো আপনাদের কাছে ফিরে আসতে পারি।
এই মহাদুর্যোগে ফ্রন্টলাইনারদের মধ্যে একদম ফ্রন্টে আছেন আইসিইউ এবং অ্যানেস্থেশিয়ার ডাক্তাররা। তাদের কাজের ধরণের কারণেই তারা সর্বোচ্চ ঝুঁকিতে আছেন। জেনে বুঝে তারা এক সুইসাইডাল মিশনে নেমেছেন। আক্রান্ত হচ্ছেন প্রায় সবাই৷ মারাও পড়ছেন। গতকাল এক দিনেই স্কয়ার, ল্যাবএইড, ইমপালস হাসপাতালের আইসিইউ স্পেশালিস্ট এবং ইসলামী ব্যাংক হাসপাতালের অ্যানেস্থেটিস্ট মৃত্যুবরণ করেছেন। এই ডিসিপ্লিনের সকল স্তরের ডাক্তারদের সশ্রদ্ধ সালাম। আপনারা সব সময় কাঁচের দরজার ওপারে থাকেন। আপনাদেরকে কেউ কখনো চিনে না। তবুও আপনাদের চেষ্টার কোন কমতি নেই৷ আজ থেকে সিলেটের মাউন্ট এডোরা হাসপাতালে কোভিড-১৯ রোগীর চিকিৎসা শুরু হওয়ার কথা। ইন্টার্নশিপ শেষ হওয়ার পরের দিনই এই হাসপাতালের আইসিইউতে মেডিকেল অফিসার হিসেবে জয়েন করেছিলাম। দুই দফায় প্রায় ১০ মাস কাজ করেছি সেখানে। নিঃসন্দেহে মাউন্ট এডোরার আইসিইউ টিম সিলেটের সেরা। আমার সেই সহকর্মীদের কাউকেই আমি হারাতে চাই না। মহান আল্লাহ তাঁর রহমতের চাদর দিয়ে তাদেরকে রক্ষা করুন। কষ্টে থাকা অসংখ্য কোভিড, নন-কোভিড রোগীর কষ্টমুক্তির মাধ্যম করে দিন।
‘পরদিন বেলা এগার-বারটার মধ্যে জাহাজ রেঙ্গুনে পৌঁছিবে; কিন্তু ভোর না হইতেই সমস্ত লোকের মুখচোখে একটা ভয় ও চাঞ্চল্যের চিহ্ন দেখা দিল। চারিদিক হইতে একটা অস্ফুট শব্দ কানে আসিতে লাগিল, কেরেন্টিন্ - কেরেন্টিন্। খবর লইয়া জানিলাম, কথাটা Quarantine: তখন প্লেগের ভয়ে বর্মা গভর্নমেন্ট অত্যন্ত সাবধান। শহর হইতে আট-দশ মাইল দূরে একটা চড়ায় কাঁটাতারের বেড়া দিয়া খানিকটা স্থান ঘিরিয়া লইয়া অনেকগুলি কুঁড়েঘর তৈয়ারি করা হইয়াছে; ইহারই মধ্যে সমস্ত ডেকের যাত্রীদের নির্বিচারে নামাইয়া দেওয়া হয়। দশদিন বাস করার পর, তবে ইহারা শহরে প্রবেশ করিতে পায়। তবে যদি কাহারও কোন আত্মীয় শহরে থাকে, এবং সে Port Health Officer-এর নিকট হইতে কোন কৌশলে ছাড়পত্র যোগাড় করিতে পারে, তাহা হইলে অবশ্য আলাদা কথা। ডাক্তারবাবু আমাকে তাঁহার ঘরের মধ্যে ডাকিয়া লইয়া বলিলেন, শ্রীকান্তবাবু, একখানা চিঠি যোগাড় না ক’রে আপনার আসা উচিত ছিল না; Quarantine-এ নিয়ে যেতে এরা মানুষকে এত কষ্ট দেয় যে কসাইখানায় গরু ছাগল- ভেড়াকেও এত কষ্ট সইতে হয় না। তবে ছোটলোকেরা কোন রকমে সইতে পারে, শুধু ভদ্রলোকদেরই মর্মান্তিক ব্যাপার।’ শ্রীকান্ত (দ্বিতীয় পর্ব) / শরৎচন্দ্র চট্টোপাধ্যায় (প্রকাশকাল ১৯১৭)
"অন্যান্য বছরের বড়দিনের উৎসবের সাথে এবারের বড়দিনের কোন মিল নেই। দোকানগুলো শূন্য, আলো নেই। মিষ্টির দোকানে চোখে পড়ে নকল চকলেট, আর নয়ত খালি ঠোঙ্গা। ট্রাম যাত্রীদের চোখে মুখে ফুটে আছে উদাসীনতার ছাপ। এ-বছর শুধু বড়লোকরাই এই উৎসব উদযাপন করল, তবে প্রকাশ্যে নয়। লজ্জায়, লুকিয়ে লুকিয়ে দোকানের পিছনে বসে অথবা নিজের ঘরের মধ্যে বসে মদ খেলো। গির্জায়, আনন্দগীতির চেয়ে প্রার্থনায় বেশি করা হলো।"
ঢাকা শহরে কোভিড-১৯ পজিটিভদের জন্য কোন পেইড আইসোলেশন সেন্টার আছে? যাদের বাসায় আইসোলেশনের সুযোগ নেই তাদের জন্য।
বুয়েট গ্র‍্যাজুয়েটরা দেশ ছেড়ে চলে যায় কারণ, দেশে থাকলে দুর্নীতিবাজ হতে হয় আর দুর্নীতি করতে না চাইলে প্রকৌশলী দেলোয়ারের মত খুন হতে হয়।
