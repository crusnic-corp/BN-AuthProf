হরিপদ দত্তের উপন্যাস "চিম্বুক পাহাড়ের জাতক" নিয়ে লেখা আমার পাঠ প্রতিক্রিয়াটি "সাপ্তাহিক স্লোগান" ওনাদের মে মাসের সংখ্যায় ছাপিয়েছে। ওনাদের ধন্যবাদ।
আমারই লিস্টের এক ছোট ভাই একদিন বলল লিস্টের অন্য এক মেয়ের সে প্রেমে পড়েছে। বললাম, মেয়েটা তো প্রকাশ্যেই বলে ও একটা সম্পর্কে আছে। সেই ছোট ভাই বলল তাতে তার কিছু এসে যায় না। সে মেয়েটাকে ভালোবাসে, এই অনুভূতিটুকুই তার নিজের কাছে কাছে গুরুত্বপূর্ণ। শুনে খুশি হয়েছিলাম এই ভেবে যে এখনো ভালোবাসার এই প্রত্যাশাহীন নির্মল অনুভূতিগুলো অবশিষ্ট আছে। হঠাৎ একদিন নিজেদের পরিচিত কয়েকজনের আড্ডা দেয়ার এক মেসেঞ্জার চ্যাট গ্রুপে দেখলাম সেই ছোট ভাইটিই রসিয়ে রসিয়ে বলছে তার ক্রাশ সেই ভালোবাসার মেয়েটি নাকি তার প্রেমিকের সাথে যা তা করে বেড়ায়। তাকে এসব বলতে দেখে যারপরনাই বিস্মিত হলাম। কেউ কিভাবে নিজের প্রিয় কারো সম্পর্কে এসব বলতে পারে! তার ইনবক্সে গিয়ে জানতে চাইলাম সে কি মেয়েটিকে তার প্রেমিকের সাথে কিছু করতে দেখেছে কিনা। সে উত্তরে জানতে চাইল আমি বোকার স্বর্গে বাস করি কিনা। বললাম কেন। সে বলল বাজারে তো এসব খবর ভালোই পাওয়া যায়। সবাই নাকি জানে এসব। আমি জানতে চাইলাম কেউ তাদের এসব করতে দেখেছে কিনা। সে কোনো সদুত্তর দিতে পারল না। বললাম ধর্মেও তো চারজন চাক্ষুষ সাক্ষী ব্যতীত এমন অভিযোগ প্রমাণ করা যায় না। অথচ সে কীভাবে রোজা রেখে তারই ভালোবাসার(!) মানুষ সম্পর্কে এসব বলে বেড়াচ্ছে! আশ্চর্যের বিষয় হচ্ছে সে ছোট ভাই এখনো মেয়েটার ছবি, স্ট্যাটাসে গিয়ে মাখন লাগিয়ে কমেন্ট করে! মানুষের এই লেভেলের হিপোক্রেসি আমি আজও বুঝতে পারি না! মানুষ কত সহজে আজকাল যার নামে ইচ্ছে একটা কথা বলে দেয়। ভালোবাসাগুলোও কেমন শরীরকেন্দ্রিক, কাছে পাওয়া আর না পাওয়া কেন্দ্রিক হয়ে যাচ্ছে। কাউকে নিজের করে না পেলেই তার নামে পিছনে বলে বেড়ানো, কারো সাথে সম্পর্ক খারাপ হয়ে গেলেই তার ব্যাপারে যা ইচ্ছে রটিয়ে দেয়া! মানুষগুলো দিনদিন কেমন ইগোম্যানিয়ায় ভুগছে, প্রতিশোধ পরায়ণ হয়ে উঠছে। বন্ধুর সাথে সম্পর্ক নষ্ট হয়ে গেল, তার শত্রুর সাথে গিয়ে ভাব করতে হবে! তাদের সাথে মিলে এতদিন যত্ন করে জানা তার সব ব্যক্তিগত বিষয় নিয়ে হাসি তামাশা করতে হবে। অথবা তার নামে যা নয় তা মিথ্যে একটু রটিয়ে দিতে হবে! সম্পর্কগুলোর প্রতি মানুষের শ্রদ্ধাবোধ, বিশ্বাসযোগ্যর জায়গাগুলো নষ্ট হয়ে যাচ্ছে। অথচ আমি এমন এক দম্পতিকে চিনি যাদের বিবাহ বিচ্ছেদ হয়ে যাবার পরও তাদের বিচ্ছেদের কথা আমরা জানতেই পারি নি। তারা কখনো কাউকে বলতেন না। একজনের সাথে দেখা হলে অন্যজন কেমন আছে জানতে চাইলে স্মিত হেসে জবাব দিতেন ও ভালো আছে। কেউ বুঝতেই পারত না তারা আলাদা হয়ে গেছেন। আমরা আমাদের উপমহাদেশীয় সম্পর্ক দীর্ঘস্থায়ী হবার রেওয়াজ নিয়ে প্রায়শই গর্ব করে পশ্চিমাদের সংসার ভাঙন নিয়ে নিন্দাবাদ করি। খুব খেয়াল করে দেখবেন তারা বিচ্ছেদের পরও একে অন্যকে সম্মান করে, হাসিমুখে কথা বলে, উৎসব-পার্বনে শুভেচ্ছা জানায়। আমরা কী করি? একে অন্যের জাতগুষ্ঠি উদ্ধার করি! সম্পর্ক থাকা অবস্থায়ও আমরা একে অন্যের পেছনে কুৎসা করি, সামনে এলেই মধু মধু! আমাদের সম্পর্কগুলোর বাহ্যিকই যত সৌন্দর্য অ্যালবামের ছবির মতো, ভেতরে ভেতরে আমরা বেশিরভাগই একরাশ ইগো, বিরক্তি, একঘেয়েমি, সন্দেহ, ঘৃণা আর হিপোক্রেসি নিয়ে সম্পর্ক যাপন করি।৷ আর এসবেরই বহিঃপ্রকাশ খুব নগ্নভাবে ঘটে বিচ্ছেদের পর। আমরা যেভাবে আমাদের ঘৃণাকে সচেতন যত্নে যুগযুগ ধরে অন্তরে লালন করে যাই, সেভাবে যদি ভালোবাসা আর শ্রদ্ধাবোধকেও লালন করতে শিখতাম, তাহলে কী ভালোটাই না হতো! 
একজন লেখককে কমেন্টবক্সে আপনি বলতে পারেন - ১৷ আপনার লেখাটা ভালো লেগেছে। ২। আপনার লেখাটা ভালো লাগেনি। ৩। আপনার এই ধরনের লেখা আমার ভালো লাগে। ৪। আপনার ঐ ধরনের লেখা আমার ভালো লাগে না। ৫। আপনার এই বানানটি সম্ভবত লিখতে গিয়ে ভুল হয়েছে। ঠিক করে নেবেন। ৬। আপনার এই লেখাটির সাথে আমি একমত নই। ৭। আপনার এই লেখাটির সাথে আমি একমত। ৮. আপনার কয়টি বই? কোন প্রকাশনী থেকে এসেছে? কোনটির মূল্য কত? ৯. আপনার অমুক বইটি পড়েছি। ভালো লেগেছে অথবা ভালো লাগেনি। আমি একজন পাঠক। একজন লেখককে আপনি কমেন্টবক্সে যা যা বলতে পারেন না - ১। আপনার লেখা ভালো হয় না। কীসব আবোলতাবোল লেখেন! ২। বাহ! আপনার এই লেখাটা ভালো হয়েছে। (ভালো লাগা আর ভালো হওয়া এক না। ভালো হওয়া না হওয়ার সিদ্ধান্ত দিতে পারে সাহিত্য সমালোচক। আপনি যদি কারো লেখা ভালো হয়েছে বা হয়নি বলতে চান, তাহলে সাথে ব্যাখ্যা উপস্থাপন করুন। কারণ একজন ভালো সাহিত্য সমালোচকের কাজ হলো ব্যাখ্যা-বিশ্লেষণ করে সিদ্ধান্ত দেয়া।) ৩। আপনার মাথায় টাক কেন? গালে দাগ কেন? ভুঁড়ি এত বেড়েছে কেন? ৪। আপনি শাড়ি পরেন কেন? টিপ পরেন হলেন? ঠোঁটে লিপস্টিক দেন কেন? ৫। ভাই/আপা, আপনি কোন দল সাপোর্ট করেন? আওয়ামী লীগ না বিএনপি? ব্রাজিল না আর্জেন্টিনা? ট্রাম্প না বাইডেন? ৬। আপনি নিজের ছবি দেন কেন? রান্নার ছবি দেন কেন? ঘরের ছবি দেন কেন? বইয়ের ছবি দেন কেন? লাইভে আসেন কেন? বইয়ের বিজ্ঞাপন করেন কেন? ৭। আপনি বিয়ে করেন না কেন? আপনার বাচ্চা হয় না কেন? আপনি গ্রামে থাকেন না কেন? আপনার জামাই কী করে? আপনার বউ ফর্সা না কালো? ৮. অমুক লেখককে আপনার কেমন লাগে? কালকে অমুকের সাথে তর্ক করতে গিয়ে তারে কয়টা গালি দিলেন না কেন? ৯. আপনার বইয়ের একটা সৌজন্য কপি দেয়া যাবে?
স্নিগ্ধ ভোরের মতো সে, অথচ অভিলাষী চোখে তাকালেই দেখো সন্ধ্যা নামবে। বোহেমিয়ান তুমি ঘরমুখো পারিপাট্যে ভদ্র ছেলের মতো বাড়ি ফিরবে তখন। কলিংবেলের মতো শব্দ করে একটা অচেনা ছোট পাখি ডেকে উঠবে। এমন পাখি তুমি কখনো দেখো নি আগে। এমন শুভশব্দ তোমার অহম ভাঙার লয়ে বাজবে। কালচে সবুজ চোখে চিকচিক করবে স্বচ্ছ জল, তুমি ভাববে, "পান্না! এ যে অমূল্য রত্ন আমার।" একবার কপোল ছুঁয়ে বলবে, "এতো সুন্দর যদি মিশে থাকে আদিম আঁধারে, পৃথিবীতে রঙের আবির্ভাব কেন হলো?" বিধ্বস্ত জীবনের স্লেটে যে শব্দ হয়ে বসে, তাকে তুমি ভালোবেসে কবিতা বলে ডেকো। 
গালের একটা ব্রন খোঁচালেও কালো দাগ পড়ে যায়। গাল থেকে সেই দাগ ওঠাতে কত কী মাখতে হয়! আর আপনারা কীনা কাছের মানুষদের খোঁচাখুঁচি করতে থাকেন সবসময়! সম্পর্কে কালো দাগ পড়লেও কিন্তু সহজে আর ওঠে না।
ঝড় আসবে আসবে সময়ে আমার তোমাকে মনে পড়ে। চারদিক আঁধার হয়ে আসে, দমকা হাওয়ায় সশব্দে বন্ধ হয়ে যায় সদর দরজা, আমার তোমাকে মনে পড়ে। তোমাকেই কেন মনে পড়ে আমার? তোমার আগে এবং পরে কি আর কেউ ছিল না? কৈশোরে যে ছেলেটা বড় রাস্তায় ওঠার বাঁকে দুহাত মুঠ করে প্রতিদিন দাঁড়িয়ে থাকত। একদিন চোয়াল শক্ত করে বলেছিলাম, "হাতে কী রে?" ঝরঝর করে মুঠো থেকে পড়েছিল বিন্নি ধানের খই। কই তাকে তো আমার মনে পড়ে না! আমার শুধু তোমাকেই মনে পড়ে। তুমি চলে যাবার পর যেই পরিপাটি সাহেবি ভদ্রলোক হলুদ গোলাপ হাতে দিয়ে বলেছিল, "আপনি কাঁদবেন না। আপনি কাঁদলে আমার পৃথিবী আঁধার লাগে।" তাকেও আমার আর মনে পড়ে না। হুলুস্থুল উঠে গিয়ে জানালার কপাট বন্ধ করতে করতেই আমার মুখে এসে পড়ে কয়েক ফোঁটা বৃষ্টিজল, আমার ভীষণ করে হাহাকার লাগে, ভারী হয় চোখ, শূন্য হয় বুক। আমার তোমাকে মনে পড়ে। উঠোনে কাগজ ওড়ে, সেলফোনে মিসকল জমে সাতত্রিশ হয়ে আটত্রিশটা, অস্থির হয় কোনো এক জোড়া দরদী চোখ। সে চোখদুটো আমি দেখতে পাই না, আমি শুধু তোমাকে দেখি, ডানে, বামে, চতুর্পাশে। গুড়গুড়িয়ে মেঘ ডাকে জৈষ্ঠ্যমাসের প্রথম বেলায়, সামনে পড়ে থাকে জুড়িয়ে যাওয়া চায়ের কাপ, আজকের প্রথম আলোর খেলার পাতা। আটাশ বছরের পুরাতন সোফায় আমি ক্লান্তিতে চোখ বুজি। যে সোফার বয়স আমার চেয়েও ঢের বেশি। আমার তোমাকে মনে পড়ে। এই অহেতুক অনাহূত বৃষ্টি থেমে থেমে আসে অচিরেই, সিগনাল দিতে দিতে ক্লান্ত হয়ে যায় চুলায় চড়ানো প্রেসার কুকার। সব শান্ত হয়ে আসে, স্নিগ্ধ হয়ে আসে। ভেতরে পড়ে থাকে একটা পোড়া ভগ্ন হৃদয়ের মরচে ধরা অনুভূতি, অবসাদ। বারান্দার রেলিং ছুঁয়ে চুয়ে চুয়ে পড়া জল পায়ে এসে ঠেকলে, আমার সম্বিত আসে, আমি বুঝতে পারি এসব মনে পড়বার নিরর্থ যন্ত্রণা আমাকে বয়ে বেড়াতে হবে আরো একটা জীবন। 
আমি একা হলেই তোমাকে মনে পড়ে। অথবা তোমাকে মনে পড়লেই হয়তো আমি একা হয়ে যাই।
আমার সবটুকু ত্রুটি, সবটুকু সীমাবদ্ধতা, সবটুকু অযোগ্যতাকে ভালোবেসেই তারপর বলতে এসো, "ভালোবাসি"
চট্টগ্রাম কলেজের ক্যাম্পাসে ঢুকলেই মনে হয় সবাই আমার ভাই৷ নিজের ক্যাম্পাস তো। চকবাজারে ক্যাম্পাস এলাকায় যেকোনো টংয়ের সামনে একা একা দাঁড়িয়েও যতটা নিঃসংকোচে চা খেতে পারি, আর কোথাও পারি না। মাঝেমধ্যে কোনো কাজ না থাকলে আমি অযথাই এক ঘন্টা জার্নি করে চকবাজারে যাই৷ একা একা ফুচকা খাই, চা খাই, ক্যাম্পাসের এদিকওদিক চক্কর দিয়ে চলে আসি। স্মৃতিকাতর হই, ছাত্রজীবনের কথা মনে পড়ে। ভালো লাগে। এইসব ভালো লাগার আসলে কোনো ব্যাখ্যা নেই।
আমার সাথে একটু মানিয়ে নাও। নাহয় মাঝেমধ্যে অভিমান করি, দুচারটে কটু কথা বলে ফেলি, মন থেকে তো না। অদ্ভুত কিছু ইচ্ছে তোমাতেও কি চেপে বসে না? আমারও অমন। মাঝেমধ্যে এলোমেলো বিষণ্ণতায় চুপ হয়ে যাই, এড়িয়ে যাই না তো। আমিও কি ভুল বুঝি না? মাঝেমধ্যে তুমিও তেমন ভুল ভেবে নাও। সন্দেহ না, ওসব আসলে আরো বেশি নিজের করে পেতে চাওয়া। একটু আধটু ঝগড়া নাহয়, কথা না বলার সময়টাতেও তুমিই তো থাকো হৃদয় জুড়ে, আর কেউ না। এটুকুই তো। আর তো কিছু না। মানিয়ে নাও। থেকে যাও, রেখে দাও, দূরে যেও না। এই অল্পটুকুই তো কতকাল বলা হয় না ইগোর জন্য, বলে ফেললেই হয়।
