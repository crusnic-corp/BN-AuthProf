জ্বরের রোম্যান্টিক ভাব আছে। গত মঙ্গলবার রাতে (আমার বেশিরভাগ উল্লেখযোগ্য ঘটনা মঙ্গলবারে ঘটে- আমার জন্ম, রূপার জন্ম, খালিদ-গালিবের জন্ম, আমাদের বিয়ে, প্রথম কলেজ যাওয়া) বুঝতে পারলাম রোম্যান্টিক ভাব বাড়ছে। শরীরে উত্তাপ অনুভব করছি। কেবল গিঁটে গিঁটে ব্যথা ঝামেলা বাঁধিয়ে দিলো। ঘটনা টের পেয়ে গেল রূপা। কোডিড টেস্ট করাতে বলল। যথারীতি মুচড়ামুচড়ি শুরু করলাম। মুচড়ামুচড়ি করে বেশিক্ষণ টিকতে পারলাম না। রূপার হিমশীতল বকা খেয়ে বুধবার সকালে টেস্ট করাতে গেলাম। আদতে গিয়েছিলাম কঠোর লকডাউন দেখতে। তাও আবার লকডাউনের প্রথমদিন সকালবেলা! বাইরে যাওয়ার যৌক্তিক ডক্যুমেন্ট রাখতে কোভিড টেস্ট করালাম। ওইদিন রাতেই শুনি আমি পজিটিভ! কবে অসুস্থ হওয়ার সুযোগ পেয়েছি মনে পড়ছে না। পঁয়তাল্লিশ বছর পর বছর চারেক আগে অতিষ্ঠ হয়ে অসুস্থ হয়েছিলাম। তারপর আর সুযোগ আসেনি। এখন আমাকে একঘরে করে দেওয়া হয়েছে। থালা-বাসন, বিছানা-বালিশ সব আলাদা। ঘরের বাইরে যাওয়া নিষেধ। গৃহবাসী থেকে কক্ষবাসী হয়ে গেছি। তবে সৃষ্টির জন্য গুহাবাস একটা কার্যকর উপায়। পড়া, লেখা, মুভি দেখা, হালকা ব্যায়াম, বাড়ি কাঁপিয়ে গার্গেল করা- এসবের জন্য চৌদ্দদিন নিরবচ্ছিন্ন সময় পাওয়া গেছে। কষ্ট হয়ে গেল রূপার। সেটাই খারাপ লাগছে।
কেন জানি এই ছবিটা আমার কাছে বেশ লাগে। আমাদের দুজনের ভেতরে দারুণ একটা বুড়ো ভাব আছে বলে মনে হয়। *এই কথা শুনে কেউ একজন টিপ্পনি কেটে বলল, আপনারা তো বুড়োই!
এবছরের একুশে বইমেলা শেষ হয়ে যাচ্ছে শুনছি। এবারের বইমেলার একদিনের একটা ঘটনা বলি। মুখে মাস্ক এঁটে বইমেলায় ঢুকেছি। কীভাবে যেন এক টিভি চ্যানেলের রিপোর্টার চিনে ফেলল। বলল, স্যার একটা বাইট নেব। হাতের আঙুল দিয়ে মাথার চুল ঠিক করে ক্যামেরার সামনে দাঁড়ালাম। রিপোর্টার আমাকে জিজ্ঞেস করল, এবার আপনার কয়টি বই প্রকাশিত হয়েছে? বললাম, একশোটা। মেয়েটি পুরোপুরি ঘাবড়ে গেল। তার মুখে সুন্দর ডিজাইনের মাস্ক। চোখ দেখা যাচ্ছে। বিভ্রান্ত চোখে থতমত খাওয়া গলায় বলল, একশোটা! নির্বিকারভাবে বললাম, হ্যাঁ, আমার লেখা সবগুলো বই এবার বইমেলায় পাওয়া যাচ্ছে। রিপোর্টার কন্যা নিজেকে সামলে নিয়েছে। গলা শক্ত করে বলল, নতুন কয়টি? বললাম, একশোটা। সে পুরোপুরি বিভ্রান্ত হয়ে গেল কিংবা বিরক্ত হলো। তার মুখের মাস্ক বিভিন্ন রঙে আঁকা এত সুন্দর ছিল যে মাস্ক উতরে চোখ দেখার ফুসরত পাওয়া যাচ্ছিল না। সে বিভ্রান্ত কিংবা বিরক্তি নিয়ে বলল, একশোটা! আমি বেশ গম্ভীর মুখে গুছিয়ে বললাম, যে-পাঠক আমার লেখা যে-বইটি পড়েনি সেটাই তার কাছে নতুন। সব পাঠক আমার লেখা সব বই পড়েনি। তাই আমার লেখা একশোটা বই-ই নতুন। সেইরাতে আমি কেবল ওই একটি টেলিভিশন চ্যানেলই দেখেছি। বইমেলার খবর দেখিয়েছে। আমাকে দেখায়নি। পুনশ্চ: এবারের বইমেলায় কোনো একদিন তোলা ছবি। লেখার সঙ্গে এই ছবির কোনো সম্পর্ক নেই।
শুকনো ডাল, খড়কুটায় আগুন জ্বালাতে কষ্ট পোহাতে হয়। ধোঁয়া থাকে, ছাই ওড়ে। তাতে চোখ জ্বালা করে, নিশ্বাস নিতে কষ্ট হয়। তবে আগুন একবার ঠিকঠাকমতো জ্বলতে শুরু করলে ধোঁয়া চলে যায়। তখন আর ছাই ওড়ে না। উজ্জ্বল হয়ে ওঠে আশপাশ। এটা শিখেছিলাম মাসুম ভাইয়ের কাছে। আমার লেখালেখির আতুরঘরে। একজন মাসুম রেজা ইচ্ছে করামাত্র ছাই-ধোঁয়া ছাড়া আগুন জ্বালাতে পারেন, আগুন নেভাতে পারেন। তিনি আমার জন্য সেটা করেননি। তিনি শিখিয়েছিলেন ছাই-ধোঁয়া সরিয়ে কেমন করে আগুন জ্বালাতে হয়। মাসুম ভাইয়ের প্রতি কৃতজ্ঞতা।
প্রিয়জন পলাশ মাহবুব লিখেছে, "লোকজনকে ফোন দিলে আগে বলতো, ব্যস্ত আছি। এখন বলে, লাইভে আছি।" কথা সত্য। প্রায় প্রতিরাতে কোনো না কোনো লাইভে থাকি। আজ রাতেও থাকব। আজ মানে রবিবার, ১১ এপ্রিল, ২০২১। ২৮ চৈত্র, ১৪২৭।
সুস্থ পৃথিবীতে তোমরা যারা বেঁচে থাকবে তারা লিখে যেয়ো প্রকৃতি তোমাদের দান করেছে একটা সম্পূর্ণ জীবন। আর স্মরণ কোরো তাঁদের, যাঁদের আমরা হারালাম এই নিকষ অতিমারি করোনাকালে। মিতা হক আপনি বেঁচে থাকবেন আমাদের হৃদয়ে, মগজে- আপনার কাজ আর অসম্ভব বিনয়ী মন নিয়ে। গভীর ভালোবাসা।
বইমেলায় কথা হচ্ছিল সেদিন। কথা হচ্ছিল সাহিত্য আর রাজনীতি নিয়ে। তুখোড় তারুণ্য তার গলায়। বয়সে তরুণ। ঢাকা বিশ্ববিদ্যালয়ে গণযোগাযোগ ও সাংবাদিকতা বিভাগে পড়াশোনা করেছে। এখন একটা বেসরকারি বিশ্ববিদ্যালয়ে পড়ায়। দুই হাত নেড়ে, গলা চড়িয়ে বলল, "আমাদের জন্য কিছু লিখছেন না কেন? কেন আমরা পথ খুঁজে পাচ্ছি না? আমরা সত্যি বড্ড হতাশ!" বললাম, "লিখছি তো, হিমঘর। পথ খুঁজে ফেরা তারুণ্যের কাহিনি। যাদের চারপাশে কেবল ভুল পথের ঠিকানা। ভুল ঠিকানা আমাদের ভুল গন্তব্যে নিয়ে যায়।" পথে পথে পুঁতে রাখা ভুল পথের নিশানা আমরা দেখেও না দেখার ভান করলাম। ভুল গন্তব্যে পৌঁছে গেল আমাদের তারুণ্য। দায় তো কাউকে নিতেই হবে!
উপন্যাস "আধিয়ার" নিয়ে কয়েকজন পাঠকের তাৎক্ষণিক পাঠ প্রতিক্রিয়া (১ম কিস্তি)। বইয়ের নাম “আধিয়ার"। এ সময়ের আলোচিত কথা সাহিত্যিক দীপু মাহমুদ সৃষ্টি করেছেন অপূর্ব এক মায়াজাল। দীপু মাহমুদের হৃদয় থেকে বের হয়ে এসেছেন এক ‘বুড়িমা’। সে বুড়িমা সর্বজনীন মা হয়ে বাংলার নিপীড়িত জনগণের আশ্রয়স্থল হয়ে উঠেছেন। কী স্বাভাবিকভাবে অস্বাভাবিক ঘটনা পাঠকের মনে স্থান করে নেয় এ তারই এক জীবন্ত প্রমাণ।
অগ্রহায়ণের কুয়াশা মোড়ানো ভোর। পুব আকাশে আলো ছড়িয়ে সূর্য উঠছে। ঝান্ডার মতো করে মাথার ওপর লাল চাদর তুলে ধরেছে ভাসান। সূর্য উঠে গেছে অনেকখানি ওপরে। সকালের প্রথম আলো এসে পড়েছে লাল চাদরে। অতি সুন্দর দেখাচ্ছে। জ্যোতির্ময় হয়ে উঠছে বুড়িমার লাল চাদর। বুড়িমা তখন অবিচল সাহস হয়ে গেছেন। লড়াই-সংগ্রাম আর আমাদের ঋজু ইতিহাসের কাহিনি আধিয়ার। একটি পার্ল প্রকাশনা।
একদিন মিরপুর টু গুলিস্থান রুটের বাসের গায়ে লেখা দেখেছিলাম "আল্লাহ্‌র কসম গেটলক।" আমরা কি বাংলাদেশে ১৪ এপ্রিল থেকে ২০ এপ্রিল "আল্লাহ্‌র কসম লকডাউন" দেখতে যাচ্ছি?
