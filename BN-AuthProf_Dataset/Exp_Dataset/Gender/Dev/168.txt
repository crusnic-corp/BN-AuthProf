একটি ছোট্ট ভিডিও ক্লিপ নজরে এলো নিউজ ফিডে। চার-পাঁচজন বন্ধু একসাথে বসে আছে, যার মধ্যে তিনজন যার যার স্মার্টফোনে অনলাইনের মাধ্যমে মাল্টিপ্লেয়ারে গেম খেলছে। তার কাছে স্মার্টফোন নেই বলেই তাদের গেম দেখছে। একপর্যায়ে স্মার্টফোন থাকা তিনজনই একসাথেই উল্লাস করে ওঠল। নিশ্চিত বুঝা গেল যে গেমের কারণেই তারা উল্লসিত হয়েছে। যা দেখে অবশিষ্টজন মুখে সামান্য হাসি এনে তাদের আনন্দে যোগ দিতে চাইল। ক্যামেরাটা তার দিকে জুম করা হলো। দেখা গেল, সেই ছেলেটির হাসি অনেকটাই মিইয়ে এলো ধীরেধীরে। অপ্রাপ্তির একটা ছাপ সেই মিলিয়ে যাওয়া হাসিতে স্পষ্ট হয়ে এলো। ভিডিওটি শেষ হতেই লেখা ওঠল, "মধ্যবিত্তের কষ্ট একমাত্র মধ্যবিত্তেরাই বুঝে।" অর্থাৎ বুঝিয়ে দেয়া হলো, সেই স্মার্টফোন না থাকাটা ছেলেটি হলো মধ্যবিত্তের প্রতিনিধি। আমার মাথায় এটা কিছুতেই আসে না যে, স্মার্টফোন, ল্যাপটপ, কিংবা দামী কাপড়-জুতো, সানগ্লাস ও অন্যান্য অ্যাপ্লায়েন্স; এসব না থাকাটা কী করে একজন মানুষকে দুখী মানুষে পরিণত করে। একটা মানুষের এসব নেই বলেই কি সে কষ্টে জর্জরিত কোনো প্রাণী? এসব থাকাটাই কি স্বচ্ছলতার পরিচায়ক? আমার অনেক স্বচ্ছল বন্ধুরাই তো স্মার্টফোন ব্যবহার করে না। কারণ, তাদের সেসব প্রয়োজন পড়ছেই না। বিল গেটসের নামে একটা কথা প্রায় শুনতে পাই। তিনি নাকি বলেছেন, "গরীব হয়ে জন্মানোটা তোমার দোষ নয়, তবে গরীব হয়ে মারা যাওয়াটা তোমার দোষের।" এই বাণীখানা দল-মত নির্বিশেষে সবাইকেই দেদারসে শেয়ার দিতে দেখি। অথচ এটি যে একটা চরম বস্তুবাদী মত, তা বোধহয় অনেকে বুঝে ওঠতে পারেন না। আমরা যারা মুসলিম, যারা ইসলামকে পরিপূর্ণ জীবনব্যবস্থা হিসেবে বিশ্বাস করি, তাদের কাছে সর্বোত্তম আদর্শ হলো রাসূল মুহাম্মাদ (সা.)। সেই রাসূলকেই আমরা দেখতে পাই তিনি জন্মগ্রহণ করেছেন এক সম্ভ্রান্ত ধনী পরিবারে। কিন্তু তাঁর মৃত্যু হয়েছে একেবারে দীনহীন-অসহায় অবস্থায়। অনেক বর্ণনায় জানতে পারি, নবুওয়্যাতপ্রাপ্তির পর তিনি পেটপুরে কখনও খেতে পাননি, তাঁর ঘরে তিন মাসের বেশি সময় ধরে চুলাও জ্বলেনি (অর্থাৎ শুকনো খাবার খেয়ে গিয়েছিলেন তিনি)। বস্তুবাদের দৃষ্টিকোণ থেকে তো তাহলে আমাদের রাসূল হলেন একজন ব্যর্থ মানুষ। তিনি কোনো সম্পদশীলতা অর্জন করতে পারেননি। বিল গেটসের মত বিশ্বসেরা ধনীও হতে পারেননি। সেই বস্তুবাদী দৃষ্টিভঙ্গিটুকু অনেকটা সূক্ষ্মভাবেই যে আমাদের মাঝেও প্রভাব ফেলছে, তা কি আমরা টের পাচ্ছি? তা না হলে তো কিছু বিলাসী দ্রব্যের মালিক না হতে পারা মধ্যবিত্তদের প্রতি আমরা "আহারে, বেচারা" ধরনের অ্যাটিটিউড পোষণ করতাম না! মধ্যবিত্ত শ্রেণিটা একটি তৈরি করা শ্রেণী। ইংরেজ আমলের একটি বাই প্রডাক্ট হলো এই মধ্যবিত্ত শ্রেণি। এটা জানতে হলে ইতিহাস পড়তে হবে। মধ্যবিত্ততা কোনো গর্বের বিষয় নয়। আমার মতে, কোনো শ্রেণিই গর্বের বিষয় নয়। তবে আমি শ্রেণিহীন সমাজের কথাও বলছি না। সেটা এই পৃথিবীতে কেউ কখনও দেখাতে পারেনি। আমি এ তিন শ্রেণির মধ্যে যেমন মহান মানুষ দেখেছি, তেমনি কুলাঙ্গারও দেখেছি। তাই কোনো বিশেষ শ্রেণির প্রতি আমার বিশেষ দুর্বলতা একেবারেই নেই। আমি জানি না আমি বস্তুবাদ থেকে মুক্ত কি না। অন্তত আমি কোনো বস্তুকে সেভাবে গাঢ় আকুলতার সাথে কামনা করি না। কোনো বস্তু না পেলে নিজেকে ব্যর্থও মনে করি না। তবে কেউ যখন প্রাণবন্ত হাসি হেসে আমাকে বলে, "আলহামদুলিল্লাহ, আলহামদুলিল্লাহ, আমি অনেক ভালো আছি ভাই। আল্লাহ আমাকে অনেক কিছুই দিয়েছেন!"- আমি তখন সেই মানুষটার কৃতজ্ঞতাপূর্ণ হাসিটাকেই ঈর্ষা করি। সেটাকে গাঢ়ভাবে কামনা করি। আর সেটি না পেয়ে নিজেকে ব্যর্থই মনে করি। হীনম্মন্য হয়ে কেউ কিছু করতে পারেনি জগতে। মধ্যবিত্ত শ্রেণির এতশত আবেগ সব হীনম্মন্যতার পায়ে এসে বারবার পর্যবসিত হয় কেন? - ২০শে জুন, ২০২০ \ চট্টগ্রাম।
চিত্রতারকার জন্যে ফেলে দেয়া চোখের পানি সেই নারীর চোখের পানির কাছে কিছুই না, যিনি একই দিনে স্বামী ও কন্যাকে হারিয়েছেন। তবু সেই নারীর অন্তত আশা আছে, পরপারে সে স্বামী-কন্যাকে কাছে পেলেও পেতে পারে। সেই চিত্রতারকার কি সেই আশা আছে? নিজেকে নিজেই তো মেরে ফেলল সে। কেউ করোনায় মরে, কেউ ধর্ষিত হয়ে মরে, আর কিছু বখদুল এত বৈষয়িক সফলতা পেয়েও নিজেকে মারে। বুঝলেন তো তাহলে? সুখ ব্যাপারটা বস্তুবাদের বিষয় নয়। অতএব, ডিপ্রেশন নামক বিলাসিতাসহ সকল বিলাসিতা থেকে আল্লাহ আমাদের রক্ষা করুন।
আপনি নিজেকে দক্ষ করে তুলতে এই লকডাউনে কতটুকু চেষ্টা চালাচ্ছেন? হাতের কাছে ইন্টারনেট, স্মার্টফোন, সবই তো আছে। সময়ের সবটুকুই ফেসবুকে-পাবজিতে-ইমোতে ব্যয় না করে এবার কাজের কাজ কিছু তো করুন! রান্নায় আগ্রহী হলে রান্না শিখুন, লেখালেখিতে আগ্রহী হলে সেটা শিখুন। এভাবে উপস্থাপনা, আবৃত্তি-কণ্ঠচর্চা, কাউকে পড়ানো, বই পড়ে বুক রিভিউ লেখা, বাংলাসহ বিভিন্ন ভাষার (আপাতত ইংরেজি) আর্টিকেল-জার্নাল পড়া, এসবেও সময় দিন। নিজেকে সমৃদ্ধ করুন। এর পাশাপাশি পরিমিত খান, নিয়মিত ব্যয়াম করুন। সাথে পরিমিত হাসিঠাট্টায় মেতে থাকুন, পরিবারের মানুষগুলোকেও সময় দিন, প্রতিবেশির খোঁজ নিন। সোশ্যাল ডিসট্যান্সের চেয়ে শারীরিক ডিসট্যান্সটাই বেশি জরুরী। এর মানে অবশ্য এই নয় যে আপনি বিয়ে, মেজবান, হ্যাংআউট এসব সামাজিকতায় জড়িয়ে যাবেন। এগুলো হলো অকাজের সামাজিকতা। প্রকৃত সামাজিকতা হলো আপনার আশেপাশের সেইসব সাধারণ মানুষদের পাশে গিয়ে দাঁড়ানো, যারা এই কোভিড-১৯-এর কারণে অর্থনৈতিকভাবে বেশ বিপাকে পড়েছে। ঘরেই থাকবেন। বের হবেন কখন? যখন বের না হয়ে আর উপায় থাকবে না, ঠিক তখন। বসে বসে ফ্রাস্ট্রেট হবেন না। ফেসবুক-ইনস্টাগ্রামে ডুবে থাকতে থাকতে যত প্রকারের ছেলেমানুষি আপনার মাঝে প্রবেশ করেছে, সেগুলো আস্তে আস্তে ঝেড়ে ফেলতে শিখুন। বড় হয়েছেন তো, তাই না? নাকি নিজেকে বড় মনে করতে আপনার ভালো লাগে না? দায়িত্ব ঘাড়ে চলে আসবে, সেটার ভয় পান নাকি? ব্যক্তিগত পরিচ্ছন্নতা ও ধার্মিকতা বজায় রাখুন। আল্লাহর কাছে ক্ষমা চেয়ে যান, পরিস্থিতির উন্নতির জন্যে তাঁর কাছে দু'আয় লেগে থাকুন। এম্নিতেও প্রচুর মানুষের দু'আ জমা হয়ে আছে তাঁর কাছে। তিনি ফিরিয়ে দিবেন না নিশ্চয়ই! অবস্থার পরিবর্তন হবেই ইনশা'আল্লাহ।
ধুকপুক ধুকপুক, হৃদয়ধ্বনি, কাল ছিল শুক্র, আজকে শনি, বয়ে যাওয়া দিন, সব হাতেই গুনি, বকে যাক সবে, আমি শুধুই শুনি।
এক মডেল অভিনেত্রীকে বর্জনের জন্যে ধর্মীয়ভাবে সচেতন ভাইয়েরা দেদারসে লেখা পোস্ট করে যাচ্ছেন। সে লেখাগুলোতে সেই অভিনেত্রীর পূর্ণ নাম, তার গ্রামের বাড়ি, ক্যারিয়ারে তার বর্তমান অবস্থান, ইউটিউবে তার সর্বমোট ফলোয়ার, এসব তথ্যেরও সন্নিবেশ করা হচ্ছে। কোথাও কোথাও তো সেই অভিনেত্রীর ছবিসহ যুক্ত করা হচ্ছে। বলছি, ভাইয়েরা এসব করে খুব তো দাওয়াতি কাজ করছেন। তবে আপনারা দাওয়াতের ট্রিকস শিখলেন না আজও। আমি নিজে তেমন প্র্যাকটিসিং আজও হতে পারিনি, প্রচুর অবহেলা এখনও হয়ে যায়। কিন্তু আমি জানি কীভাবে আমার শত্রুদের সমালোচনা করতে হয়। আর সমালোচনা করতে না পারলে কীভাবে ইগনোর করে যেতে হয়, তাও জানা আছে। এই যে সমালোচনা কিংবা দাওয়াহর নামে আপনারা সেই অভিনেত্রীরই একটা পরোক্ষ প্রচারণা চালাচ্ছেন, সেটা কি বুঝতে পারছেন ভাইয়েরা? আমার কথায় রাগ করবেন না। আমরা কিন্তু তাদের আলোচনায় একদমই নেই। পুরো ১০-১৫ বছর বাংলাদেশের জাতীয় পত্রিকাগুলোয় ডা. জাকির নায়েকের নাম একবারও আসেনি। কিন্তু কবে এসেছে? যখন তাঁকে ভারত সরকার থেকে বহিষ্কার করা হয়েছিল, তখন এসেছে। কীভাবে এসেছে জানেন? "উগ্রবাদ ছড়ানো সন্দেহে ডা. জাকির নায়েককে ভারত থেকে বহিষ্কার।" -এই শিরোনামে। আপনাদের কি মনে হয়, সাংবাদিকেরা ডা. জাকিরকে চিনতেন না? হেহে, তাহলে কাঁচকলাই খেতে থাকুন। তারা ঠিকই ডা. জাকিরকে চিনতেন। কিন্তু কেন তাঁর কথা পত্রিকায় তারা আনবেন? তারা তো আর আপনার-আমার মত বেকুব না। তারা খুবই চালাক। সেই চালাকি আপনার-আমার উপর তারা তখনও করেছে, এখনও করেই যাচ্ছে। কোথাকার কোন ছুটকোছাটকা অভিনেত্রীর প্রচারণায় আপনারা নামলেন? প্রতিটা বিতর্কিত অভিনেত্রীর পরিণতিই তো শোচনীয় হয়েছে, তা জানেন না? তাহলে তাদের নিয়ে আর আলোচনা কেন? এখনও বুঝে না আসলে আরো বেশি বেশি তাদের নেগেটিভ মার্কেটিং করতে থাকুন। বহুত ফায়দা হবে!
--- ছোট্ট প্রাণ --- (রচয়িতা - তানসীর আলম) বিস্তৃত ওই আকাশমাঝে টুকরো মেঘের ছটা, রোদের পরশ নেই এখনও, বাজল দেখি ক'টা? ঘড়ির কাঁটা পাঁচের ঘরেই দিচ্ছে সময় জানান, স্নিগ্ধ পবন বয়েই বলে, "বিষাদ তো বেমানান।" চোখ যতদূর দৃষ্টি ফেলে, সবুজ সারির গাছ প্রাণবায়ু দেয় খুব বিলিয়ে, সকাল থেকে সাঁঝ। বিজলি তারে পাশাপাশি দুইটি ফিঙের জুটি, চুটিয়ে বসে প্রেম করছে, আজ কি তাদের ছুটি? থামের বাতি নিভেনি এখনও, সারা রাতভর জ্বলে, নিভবে সেটিও, আবার জ্বলবে, জ্বলার সময় হলে। অদূর মাঠের ঝিলের ধারে সাবধানী পায়ে বক, হয়ত সাজাতে ব্যস্ত, শিকার ধরার দক্ষ ছক। সুপুরি গাছের শরীর বেয়ে দ্রুত চঞ্চল বেগে ওঠে গেল পাজি কাঠবিড়ালী, ফল খেয়ে পড়ে লেগে। কাকগুলো ডাকে ভোরকে, তাদের 'কাকডাকা' সুর তুলে, শুনে সেই ডাক, ঘুমন্ত চোখ গেছে কি এখন খুলে? এমন স্নিগ্ধ আবহে হঠাৎ ঝিরঝির বারি নামে, পাখিসব গিয়ে নীড়েই ফিরল, শূন্যতা নামে গ্রামে। আকাশের ওই দখিন পাশ তো ছেয়েই আছে নীলে, বৃষ্টিফোঁটা বৃত্ত আঁকে অদূর মাঠের ঝিলে। চোখ টানি ঘরে, বুকের মাঝে আবদ্ধতার গ্লানি, আমার আবেগ নাড়াতেই যেন প্রকৃতির হাতছানি। ছোট্ট প্রাণটা গতি থামালো বৃহৎ এ জগতের, আটক সকলে, ভিন্ন মেজাজ, ভিন্ন যত মতের। গাছ-পাখি-ফুল-ঝিলের মৎস্য, সব তো স্বাধীন বেশ, রুদ্ধ শুধুই মানব-পৃথিবী, রুদ্ধ সকল দেশ। নির্বিচারে, মনের খায়েশ পূরণে মেরেছি যাদের, বুঝি আবদ্ধ আজ সকলেই, অভিশাপ নিয়ে তাদের। আশা আছে বুকে, একদিন এই ঝড় বুঝি যাবে থেমে, আবার জড়াব প্রেয়সীকে বুকে, ফিঙেদের মত প্রেমে। আবার মাতব আড্ডা-গানে সখাসখীদের ভীড়ে, বিশ্বাস বুকে, তাই তো আজও আবদ্ধ আছি নীড়ে। 
সীমার মাঝে আবদ্ধতায় রুখলে রুখিস জীবকে এই, যাবে না হারানো মনের ভুলেও দীর্ঘ সতর্কতার খেই। নইলে পাবি প্রাণের জিভেই মৃত্যু-করুণ তিক্ত স্বাদ, বলবে তখন জীবটি তোকে, "তোমায় ভীষণ ধন্যবাদ।"
পরিস্থিতি কতটা ভয়াবহ পর্যায়ে গেছে, তা বোধহয় কিছু উজবুক এখনও বুঝে ওঠতে পারেনি। আমার এক বন্ধুর মারফতে জানলাম, তার এলাকায় এক দিব্যি সুস্থ লোক সর্দি-কাশি-জ্বর-শরীরের ব্যথা, ইত্যাদি উপসর্গ নিয়ে অসুস্থ ছিল অনেকদিন। কিন্তু সে বলেছিল, "আমার করোনা হয়নি, হইতে পারেই না। আমি ধর্মকর্ম করা মানুষ।" সেজন্যে বেচারা তেমন চিকিৎসাও নেন নাই এবং টেস্টও করান নাই। ফলাফল, ১০ দিনের মাথায় তিনি মারা গেলেন। তিনি করোনাতেই মারা গেছেন কি না, তা আর জানা যায়নি। করোনা ছাড়াও যে দেশে মৃত্যু হচ্ছে না, সেটাও নয়। কিন্তু হঠাৎ হঠাৎ সুস্থ মানুষদের এরকম করোনার উপসর্গ নিয়ে মারা যাওয়াটা কি ইঙ্গিত দিচ্ছে না যে, করোনা কতটা ভেতরে প্রবেশ করে ফেলেছে। তারা যে করোনাতে মারা যাচ্ছে না, এটার পক্ষেই বা প্রমাণ কোথায়? এরপরেও যারা "আমি করোনায় আক্রান্ত হবো না, এসব সিজন্যাল অসুখবিসুখ"-এই ভেবে অবহেলা করে যাচ্ছেন, বারবার সাবান দিয়ে হাত ধুচ্ছেন না, কন্ট্রোলহীন ডায়েটে নিজেদের নিয়োজিত রাখছেন, তাদের জন্যে আর কিছুই বলার নাই। শুধু বলব, আপনারা মহাপুরুষ, আপনারাই পৃথিবীতে বেঁচে থাকবেন। আমরা তো পাপীষ্ঠ বান্দা, আমাদের তাই এ জগতে বেঁচে থাকার অধিকার নাই। তাই আমাদের করোনা হবে, আপনাদের হবে না।
নবীন লেখকের প্রথম লেখাটি গড়ে ওঠে তার প্রতিভার জোরেই। এরপর লেখকের নিজকে গড়তে প্রয়োজন পড়ে যত্ন ও অনুশীলনের। অতীব দুঃখজনক ব্যাপার, এখনকার বহু নবীন লেখক অনুশীলন তো পরের কথা, নিজেদের লেখার যত্ন পর্যন্ত নেন না। পাঠের বিকল্প নেই, কিন্তু ক'জন আর পড়ে? শুধু ঢাউস ঢাউস এ সময়কার গৎবাঁধা গল্পের উপন্যাস একের পর এক পড়ে শেষ করে নেয়াটাই পাঠের নমুনা নয়। একইসাথে পড়া চাই বরেণ্যদের কবিতা-প্রবন্ধও। সাথে ইতিহাস। তা না হলে ওই হোসাইন, আহসান ও হাবীবের প্রভাবই নিজের লেখায় নিজে খুঁজে পাবে। তাতে কি লেখায় মৌলিকত্ব আসবে? 
মৃত্যু যখন নাড়বে কড়া, ধরবে চেপে টুটি, সকল অহং-অবাধ্যতার মিলবে তখন ছুটি। এমন গাঢ় দুঃসময়েও আসছে না তোর ভয়, বোধকরি তোর বিচারবোধের হলো অবক্ষয়। #আসে_না_অনুভবে #তানসীর_আলম #রাত_১২টা_বেজে_৭_মিনিট 
ধর্মীয় বিধিনিষেধগুলো উপেক্ষা করাটা তো বহু আগেই ফ্যাশন হয়ে দাঁড়িয়েছে। তার সাথে বহুদিন ধরেই চলে আসছে পশ্চিমী বর্ণবাদিতার বর্বরতা। কন্ট্রাডিকশন না হলে কি আর সভ্যতা হয়?
