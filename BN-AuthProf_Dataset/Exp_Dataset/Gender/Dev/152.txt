ওর নাম কাঠঠোকরা। কাঠঠোকরা তো কয়েক জাতের আছে। এই জাতটার নাম ফ্লেইমব্যাক উডপেকার। ও আমার সাথে রাজনৈতিক আলাপ করতে অস্বীকার করেছে।
বনানী সুপারমার্কেটের কোনায় নিউজপেপার স্ট্যান্ডে ওরা বলল যে প্রথম আলোর ঈদসংখ্যা নাকি ওদেরকে দেয়নি। আমাকে 'শব্দঘর' নামে একটা মোটাসোটা ঈদসংখ্যা ধরিয়ে দিয়ে বলল এটা নিতে পারেন অথবা নিউ মার্কেটের দিকে গিয়ে খোঁজ নিতে পারেন ঐদিকে আছে কিনা। অন্য কোন কাগজের ঈদসংখ্যাও ওর কাছে নেই। শব্দঘর আমি নিয়েছি, প্রচ্ছদটা সুন্দর দেখেই কেনার সিদ্ধান্ত নিয়েছি, সূচিপত্র খুলেও ইম্প্রেসিভ লেগেছে। কথা শব্দঘর নিয়ে নয়। প্রথম আলোর কেউ কি জানাতে পারবেন, বনানীর দিকে আপনাদের ঈদসংখ্যা দেননি? কেন দেননি? 
(১) বেগম খালেদা জিয়ার উন্নত চিকিৎসা ও সেই উদ্দেশ্যে তাঁকে সরকার বিদেশে পাঠাবেন কি না সেইটা নিয়ে যখন আলাপ আলোচনা হয় তখন আমরা নানারকম আলাপ করি। যখন দুইজন বা ততোধিক মানুষ রাজনৈতিক আড্ডা দেয় তখন ভুত বর্তমান ভবিষ্যৎ ইত্যাদি নিয়ে প্রাসঙ্গিক অপ্রাসঙ্গিক নানা কথা আমরা বলি। সব কথা সবসময় প্রীতিকর হয় না। কিন্তু এই সবকিছুর পরও দেশের বেশীরভাগ মানুষই বেগম খালেদা জিয়ার মঙ্গল কামনা করেন এবং তাঁর উন্নত চিকিৎসা হোক সেটা চায়। যারা রাজনৈতিকভাবে খালেদা জিয়ার সমর্থক তারা তো বটেই, আমার মতো যারা তাঁর বিরোধী তারাও, সকলেই বেগম খালেদা জিয়ার সুস্থতা কামনা করি। আর চিকিৎসা প্রসঙ্গ এলে, সাধারণত আমরা অপ্রীতিকর কথাগুলি বলি না। কেন বলি না? বলি না কারণ মুরুব্বী মানুষ, অসুস্থ আছেন, এখন এইসব কথা বলা শোভন নয়। কিন্তু বেগম খালেদা জিয়ার দলের মহাসচিব নিজেই যখন শোভন ও সৌজন্যমূলক আচরণের এই অন্তর্নিহিত সর্বজনগ্রাহ্য নীতিটা ভুলে গিয়ে প্রতিপক্ষকে বলেন যে, আপনারা কেউ তাঁর (মানে বেগম খালেদা জিয়ার) পায়ের নখের যোগ্যও না, তখন আর অন্যদের কি করার থাকে? অন্যরা তখন ইচ্ছা করলেই সবসময়ের মতো মন্দ কথাগুলি বলা শুরু করতে পারে। দেখতে ভাল লাগছে যে আওয়ামী লীগ নেতারা কেউ এই সুযোগটা নেননি এবং এইটাকে উপলক্ষ করে খালেদা জিয়ার বিরুদ্ধে বিষোদ্গার শুরু করেননি। মির্জা ফখরুল ইসলাম আলমগির অসংযত আচরণ করেছেন। যেসব কথা তিনি বলছেন সেগুলি অসৌজন্যমূলক এবং রাজনৈতিক শিষ্টাচারের বরখেলাফ। পায়ের নখের সমান যোগ্য না, এইটা যদি বলতেই হয়- মাফ করবেন, আপনার মন্তব্যের কারণেই এইরকম তুলনা করছি- মেহেরবানী করে কে কার পায়ের নখের যোগ্য বা যোগ্য না সেটা একটু ভেবে চিন্তে বলবেন। পাবলিকলি অন রেকর্ড আছে- ২১শে আগস্টের বোমা হামলার পর আপনারা পার্লামেন্টে কি বলেছিলেন? আপনার নেত্রী কি বলেছিলেন? মনে আছে? কোকো রহমানের মৃত্যুর পর শেখ হাসিনা ছুটে গিয়েছিলেন, কি আচরণ করেছিলেন তাঁর সাথে মনে আছে? লিস্টি আরও বড় করব? অসভ্যতা বর্বরতা মিথ্যাচার জিঘাংসা এইসবের তালিকা এতো বড় হবে যে গন্ধে টেকা যাবে না। (২) বাংলাদেশ সরকার যদি বেগম জিয়াকে বিদেশে যাওয়ার অনুমতি দিতে দ্বিধা করে বা অস্বীকার করে সেটাতে খুব দোষের কিছু কি আছে? ইফতারের আগে এমনিই টেলিফোনে ক্যাজুয়াল কথাবার্তা হচ্ছিল ব্যারিস্টার মুস্তাফিজুর রহমান খানের সাথে। মুস্তাফিজ একটা কথা বলছিল যেটাকে পুরোপুরি উড়িয়ে দিতে পারলাম না। মনে করেন আপনার হাতেই সিদ্ধান্ত নেওয়ার দায়িত্ব, আপনি একজন জজ বা নির্বাহী বিভাগের প্রধান হিসাবে নৈর্ব্যক্তিক সিদ্ধান্ত নিবেন। একজন ব্যক্তি তিনি দুইটা মামলায় দোষী প্রমাণিত এবং দণ্ডপ্রাপ্ত। সেগুলি এখন আপীলে আছে। এছাড়া একাধিক মামলা চলমান আছে তাঁর বিরুদ্ধে। তাঁর একমাত্র জীবিত পুত্র লন্ডনে গিয়ে রাজনৈতিক আশ্রয় নিয়েছেন এবং সেইখানেই স্থায়ীভাবে বসবাস করছেন। তাঁর পুত্রবধূ সরকারী কর্মকর্তা হয়েও চাকর ফেলে লন্ডনেই বাচ্চাকাচ্চা নিয়ে স্থায়ীভাবে বাস করছেন। তাঁর যে পুত্রটি মারা গেছে, তার স্ত্রী ও সন্তানেরাও লন্ডনে। ওদের কারো ফিরে আসার কোন আশু সম্ভাবনা দেখা যাচ্ছে না। এই ব্যক্তিটি চাইছেন যে তিনি চিকিৎসার জন্যে বিদেশে যাবেন। ভুলে যান যে তিনি বেগম খালেদা জিয়া বা সেরকম গুরুত্বপূর্ণ কেউ। আপনি কি সিদ্ধান্ত নিবেন? আপনি কি বলবেন যে, জু ম্যাডাম জি ম্যাডাম আপনি যান, লন্ডন যান? এপনি কি একবারের জন্যেও ভাববেন না যে এই ব্যক্তিটি লন্ডনে গেলে আর ফেরত নাও আসতে পারেন। তার বিরুদ্ধে চলমান মামলাগুলিতে বিচার প্রক্রিয়ায় হাজিরা দিতে তিনি আর ফিরবেন না। মনে আসবে না আপনার? তার পুত্রও একজন দণ্ডপ্রাপ্ত আসামী এবং তার বিরুদ্ধেও আরও কয়েকটা মামলা বিচারাধি আছে। এইসব আপনি বিবেচনায় নিবেন না? বিএনপি সমর্থকরা বলবে যে এইসব মামলা তো মিথ্যা মামলা ইত্যাদি। হতে পারে। তার জন্যেই তো তিনি আপীল করেছেন, মামলাগুলি আপীলে বিচারাধীন আছে। তিনি যদি নির্দোষ হন, যদি মিথ্যা মামলাই হয় বা বিচারে যদি ভুল হয়ে থাকে তাইলে নিশ্চয়ই ছাড়া পাবেন। তিনি তো এখন সরকারের নির্বাহী ক্ষমতার বলে দণ্ড স্থগিত অবস্থায় মুক্ত অবস্থায়ই আছেন। শোনেন, আপনি সরকারের কাছে নানাকিছু চাইতে পারেন। আপনি জেতা চাইছেন সেঁতা সরকার দিবে কি দিবে না সেই সিদ্ধান্তটা সরকার নাঙ্কিছু বিবেচনা করে নেয়। সিদ্ধান্ত ভুল হয়, সিদ্ধান্ত সঠিক হয়। কিন্তু আপনার পছন্দমত না হলেই বলবেন পায়ের নখের যোগ্য না- এটা কি ধরণের কথা ভাই সাহেব? (৩) গণতন্ত্রের জন্যে আন্দোলন করছেন, গণতান্ত্রিক আচরণ যদি নিজেরাই না করেন তাইলে আপনাদের প্রতি মানুষ আস্থা আনবে কেন? বেগম খালেদা জিয়া এই দেশের একজন নাগরিক। মিথ্যা মামলার ভোগান্তি এই দেশে আমাদের অনেককেই সহ্য করতে হয়। অতীতেও এরকম হয়েছে, এখনো হচ্ছে। রাজনীতি করবেন আর আপানর বিরুদ্ধে কোন মামলা হবে না এটা কি করে হয়? জিয়াউর রহমানের বিরুদ্ধে কোন মামলা হয়নি- তিনি ইউনিফর্ম পরে ক্ষমতা নিয়েছেন, ইউনিফর্ম পরে ইলেকশন করেছেন, রাজনৈতিক ক্ষমতায় থাকা অবস্থায় আর্মিতে নিজেকে নিজে প্রমোশন দিয়েছেন এইরকম সব উদ্ভট কাজ করেছেন। মামলা খাওয়ার অবস্থায় তিনি কখনো আসেননি, তার আগেই মারা গেছেন। কিন্তু যারা রাজনীতি করেছেন, তাঁদের সবাইকে কোন না কোন সময় মামলা খেতে হয়েছে। মামলা হবে, প্রতিপক্ষ আপনাকে হয়রানী করতে চেষ্টা করবে, আপনার সম্পর্কে বাজে কথা বলবে এইটাই তো একজন বাঙালী রাজনৈতিক নেতার জীবন। আপনি কেন ব্যতিক্রম হবেন? ২০০১ সনে আপনারা ক্ষমতায় এসে ক্ষমতা গ্রহণের কয়েকদিনের মধ্যেই এক সারি মামলা করেছেন। সেইসব মামলার আসামীর তালিকায় শেখ হাসিনা থেকে শুরু করে কে না ছিলেন? সাবের হোসেন চৌধুরীর বিরুদ্ধে কাপ প্লেট চুরির মামলা মনে নাই? সেই হয়রানী আপনারা অব্যাহত রেখেছেন পুরো মেয়াদ জুড়ে। শাহরিয়ার কবিরকে কি পরিমাণ হয়রানী করেছিলেন মনে আছে? কেন? কেন করেছেন? মুন্তাসির মামুনকে জেলে পাঠালেন। অভিযোগ কি? ময়মনসিংহের সিনেমা হলে বোমা হামলার পেছনে নাকি মুনতাসির মামুনের হাত ছিল! ভুলে গেলেন? করেননি এসব? এইসব ব্যক্তি তো এখনো জীবিত আছেন। জিজ্ঞাসা করেন সাবের হোসেন চৌধুরীকে, বেচারা শিক্ষিত ভদ্রলোক মানুষ, তাঁকে পুলিশ কি পরিমাণ মারধোর করেছে। জিজ্ঞাসা করেন মনতাসি মামুনকে, অধ্যাপক মানুষ, ইতিহাস লেখেন। তাঁকে কেন গ্রেফতার করে নিয়ে মারধোর করলেন? আর আপনাদেরকে সমালোচনা করলেই লোককে পার্লামেন্টে দাঁড়িয়ে বলবেন 'চোপ বেয়াদব'। আর এখন রাস্তায় দাঁড়িয়ে বলছেন, দেশের আর কেউ নাকি উনার পায়ের নখের যোগ্যও না! কেন ভাই? উনি মক্কার খেজুর? নাকি মহারাণী ভিক্টোরিয়া! উনি মহারাণী ভিক্টোরিয়া আর আপনি হইছেন আবদুল! নাকি! আর আমরা সব ইয়ে! (৪) না, এতকিছুর পরেও আমরা চাই ম্যাডাম খালেদা জিয়ার সর্বোত্তম চিকিৎসার ব্যাবস্থা করা হোক। দেশের ভিতরে সবচেয়ে ভাল চিকিৎসা তো হচ্ছেই, তিনি চাইলে তাঁকে মিলিতারই হাসপাতাল বা অন্য কোন হাসপাতালেও নিয়ে যাওয়া হোক। এই মুহূর্তে তো সম্ভবত বিদেশে কথাও নিয়ে যাওয়াও কঠিন। বিদেশী বিশেষজ্ঞদের পরামর্শ বা প্রয়োজনে সেরকম বিশেষজ্ঞ দেশে নিয়ে যায় কিনা দেখেন। বেগম খালেদা জিয়া সুস্থ হয়ে উঠুন, ভাল থাকুন, সুস্থ থাকুন। আমি ছোট মানুষ, আমার কথা সরকার পর্যন্ত পৌঁছুবে কিনা জানিনা, আমি দাবী করবো সম্ভাব্য সেরা চিকিন্তসা সুবিধা যেন বেগম খালেদা জিয়াকে দেওয়া হয়। কিন্তু মেহেরবানী করে এইসব কথা বলবেন না। দেশের কোন নাগরিকই ছোট না। শিষ্টাচার বলে একটা শব্দ আছে, সেঁতা মানে বুঝতে চেষ্টা করেন। আবদুল মহারাণীকে কুর্নিশ করে, সেটা শিষ্টাচার নয়- আবদুল যদি সাধারণ মানুষকে একটু সম্মান দেয় সেঁতা হচ্ছে প্রকৃত শিষ্টাচার। আর মহারাণী যদি আবদুলকে একটু সম্মান দেয় সেটা হচ্ছে উত্তম শিষ্টাচার। পায়ের নখ দিয়ে অন্যকে মাপা- এটা বেয়াদবি, শিষ্টাচার নয়। 
(১) "... আমাদের দেখা হয়নি কিছুই সেই রয়্যাল গুলি, সেই লাঠি-লজেন্স, সেই রাস-উৎসব আমায় কেউ ফিরিয়ে দেবেনা!" (২) রাঙামাটিতে একটা পাখি ছিল- কাঁঠাল পাকার জন্যে গান করতো, এই সময়ে ওদের গান শুনতে পাওয়া যেত। ভুতে মারে ঢেলা ধরণের দুপুর বেলা কাঁঠাল পাকো কাঁঠাল পাকো বলে একটা পাখি ডাকছে, শুনতে যে কি মিষ্টি লাগতো! কাঁঠাল পাকো বলে সেই পাখিটি আর আমার কানের কাছে প্যানপ্যানে সুরটা ধরবে না। (৩) সেই মিষ্টি শহরটা, এক পশলা একটু বৃষ্টি হলে অথবা একটু ঝরো বাতাস, শহরের সকল রাস্তা পরিষ্কার ঝকঝকে হয়ে যেত- সেই শহরটা আর নাই। সেটেলার বসেছে যত্রতত্র, ওরা সরকারের রেশন সরকারের টাকায় খায় আর হেগে হেগে লেক নষ্ট করে, ঝোপঝাড় গাছপালা কাটে। সেই মিষ্টি শহরটা আর নেই। (৪) আমার কলেজের মাঠে কয়েকটা কাঁঠাল গাছ ছিল। পৃথিবীর সবচেয়ে মিষ্টি কাঁঠাল হতো সেই গাছগুলিতে। সেই গাছগুলি এখন নেই। গাছ কেটেছ, মাঠ বড় করেছে, বিল্ডিং বড় করেছে, কিন্তু শহীদ মিনার তৈরি করেনি। জিয়াউর রহমানের সময় আমরা শহীদ মিনারের জন্যে আন্দোলন করেছিলাম। (৫) বুড়ো হয়েছি মনে হয়। বুড়োরা সবকিছুর সাথে স্মৃতি জুড়ে দেয়। আমাদের কলেজের স্মৃতিকণা অপরূপা সুন্দরী ছিল। থাক, আর কিছু বলবো না। ঝিমুনি আসছে, ঝিমোই। সাবধান থাকবেন। চারিদিকে নানা ব্যাধি, কোভিড আছে, ব্ল্যাক ফাঙ্গাসও নাকি আসছে- আর ক্রনিক নোংরা পুঁজের ব্যাধি সাম্প্রদায়িকতা, সে তো আছেই। সাবধান।
আনন্দ বিহারটা রাঙ্গামাটি শহরের খাদ্য গুদাম এলাকায়। তিনদিকে তিনটা রাস্তা দিয়ে ঘেরা দ্বীপের মতো জায়গাটা, রাস্তা থেকে একটু উঁচু। বিহারটা খুব বড় নয়, মাঝারী আকৃতির, গাছাপালার ছায়ায় মুল বিহারটার মধ্যে বড়সড় একটা বৌদ্ধ মূর্তি। বিহারে ঢুকলে একটা শীতল শান্তি শান্তি অনুভূতি হবে আপনার। এখনো সেই আকৃতি রয়েছে নাকি ওরা বড় বিল্ডিং ফিল্ডিং বানিয়েছে জানিনা। কৈশোরে, যখন আমি কলেজে পড়ি, আমি মাঝে মাঝেই যেতাম সেই বিহারে। আমার বন্ধু ধর্মালঙ্কার ভিক্ষু সেই বিহারে থাকতো। ধর্মালঙ্কার ভিক্ষুর সাথে গল্প গুজব করতেই যেতাম- সেই সাথে আরেকটা আকর্ষণ ছিল, আনন্দ বিহারের আঙ্গিনা ও চারপাশ গাছপালায় ঘেরা সুসজ্জিত বড় সুন্দর ছিল। গাছপালা প্রাঙ্গণ আঙ্গিনা ইত্যাদি যে বড় সুন্দর সুন্দর ছিল বলছি, সেই সৌন্দর্যের একটা অংশ ছিল এক কোনায় বাঁশ ঝাড় ছিল একটা। ঝাড়টা তখন খুব বড় ছিল না, ছিমছাম ছিল। বাঁশ ঝাড়টা সুন্দর ছিল কারণ ঝাড়ের বাঁশের জাতটা একটু বিরল ধরণের ছিল- এখন শুনছি যে এই জাতটার নাম নাকি ভুদং বাঁশ, আমি আগে জানতাম যে এই জাতটার নাম হচ্ছে ডলু বাঁশ। বাঁশগুলি সোজা উঠে যেত, ডায়ামিটারে বেশ মোটাসোটা একেকটা বাঁশ, কিন্তু বাঁশের গায়ের পুরুত্ব বা থিকনেস কম। আমার বিশেষভাবে এই বাঁশগুলির কথা মনে আছে তার আরেকটা কারণ আছে। সেই সময় কোথায় যেন আমি প্রকৌশলী এফ আর খানের টিউব আকৃতি ব্যাবহার করে উঁচু বিল্ডিং তৈরির কায়দার কথাটা পড়েছিলাম। এই বাঁশগুলি দেখলে আমার সেই প্রযুক্তির কথা মনে পড়তো। আপনি ঘরেও পরীক্ষা করে দেখতে পারেন। একটা A4 সাইজের কাগজ নিয়ে সেটা দিয়ে একটা নলের মতো তৈরি করুন- A4 সাইজের কাগজের যে লম্বা প্রান্ত দুইটা আছে পৌনে বারো ইঞ্চি করে, সেই দুইটা প্রান্ত আঠা দিয়ে বা পিন দিয়ে জুড়ে দিয়=লেই একটা টিউব হয়ে যাবে। সেই টিউবটা টেবিলের উপর লম্বা করে টেবিলের উপর দাড় করিয়ে আপনি সেটার উপর ইচ্ছা করলে একটা পুরো বই রাখতে পারবেন। ৮০ গ্রাম একটা সাধারণ A4 সাইজের কাগজের যে পুরুত্ব, তাতে তো কাগজটা খাড়া করে টেবিলে রাখাই সম্ভব না, নিজের ভারেই পড়ে যাবে। তাই না? কিন্তু টিউব আকৃতির করে দিলে ওর শক্তি বেড়ে যায় বহুগুণ। কাগজটা ত্রিকোণ করে বা এমনি মাঝখানে একটা ভাজ করে কোন তৈরি করে দুই বাহু করে দাড় করালেও শক্তি বেড়ে যায়। এই সরল কায়দাটাই তিনি প্রয়োগ করেছেন অনেক উঁচু উঁচু বিল্ডিং তৈরিতে। ডলু বাঁশগুলি ঐরকম, এফ আর খানের টিউবের মতো- বেশ মোটা, কিন্তু প্রায় পুরোটাই ফাঁপা। সোজা থাকলে ভার বহনের ক্ষমতা অনেক থাকে। কিন্তু পাশ থেকে আঘাত করলে চট করে ভেঙে যাবে, বাঁশের গা তো খুব একটা পুরো থাকে না। ঐরকম মোটা মোটা বাঁশের ঝাড়, দেখতে বেশ লাগতো। সেদিন বন্ধু দিপায়ন খিসা জানালেন যে আনন্দ বিহারের সেই বাঁশ ঝাড়গুলি নাকি কারা বরিক পাউডার দিয়ে ধ্বংস করে ফেলার চেষ্টা করছে। এইটা তো হতে দেওয়া যায় না। এইরকম দুরলব জাতের বাঁশের ঝাড়, সেটা কেউ ধ্বংস করে ফেলবে সেটা তো হতে দেওয়া যায় না। ঝাড়টা আন্দন বিহারের জায়গাতে আছে বটে, সেঁতা আন্দন্দ বিহারের জায়গা না হয়ে যদি কোন স্কুল মাদ্রাসা বা মন্দিরের জায়গাতেও হতো, অথবা কোন ব্যক্তিমালিকানাধীন জায়গাতেও যদি হতো, তবু তো এই ঝাড় কাউকে নষ্ট করতে দেওয়া যায় না। এতদিনে এই ঝাড় তো রাঙ্গামাটি শহরের সবুজের একটা অংশ হয়ে গেছে, বৈশিষ্ট্যের অংশ হয়ে গেছে, সৌন্দর্যের অংশ হয়ে গেছে। চাইলে কেউ সেটা ধ্বংস করতে পারে না। আর রাঙ্গামাটি বলেই কথা না, যে কোন শহরেই কাউকে এইরকমভাবে একটা স্বতন্ত্র বৈশিষ্ট্যময় বাঁশঝাড় ধ্বংস করে দেওয়া যায় না। রাঙ্গামাটি শহরে কি পুলিশ নাই? বন ও পরিবেশ বিভাগের লোকজন? বেসরকারি প্রশাসন? স্থানীয় সরকারগুলি? ওদের সকলকে বিনীতভাবে অনুরোধ করছি। চমৎকার সুন্দর এই শহরটার সৌন্দর্য ও পরিবেশ এমনিতেই তো অনেক নষ্ট করেছেন আপনারা, ধ্বংস করেছেন পরিবেশ- ঘিঞ্জি একটা বাজারে পরিণত হতে যাচ্ছে সুন্দর এই শহরটা। এখন সেখানে যদি সবুজ ধ্বংসের মহোৎসব চলতে থাকে, তাইলে রাঙ্গামাটি শহর আর মানুষের বাসযোগ্য থাকবে না। মেহেরবানী করে এক্ষুনি দেখুন, থামান সেইসব লোকদের যারা সবুজ ধ্বংস করতে চায়, যারা গাছপালাঝোপ ঝাড় ধ্বংস করতে চায়। তাছাড়া এই বাঁশঝাড়গুলির সাথে একটা বৌদ্ধ বিহারের ঐতিহ্য জড়িত আছে। এই ঝাড়গুলি সেখানে এমনি এমনি হয়নি, বাইরে থেকে এই বিশেষ জাতের বাঁশগুলি এনে পরিকল্পনামাফিক সেখানে ঝাড় তৈরি করা হয়েছে। কেউ এটা ব্যক্তিগত স্বার্থে ধ্বংস করবে সেটা তো অপরাধ। আইনি ব্যাবস্থা নিন- এক্ষুনি।
(১) সরকার জানিয়েছে যে আইন অনুযায়ী বেগম খালেদা জিয়াকে বিদেশে নিয়ে যাওয়ার জন্যে অনুমোদন দেওয়ার নাকি কোন সুযোগ নাই। সেই সাথে সুখবর হচ্ছে, এভারকেয়ার হাসপাতালে বেগম খালেদা জিয়ার স্বাস্থ্যের অবস্থার খানিকটা উন্নতি ঘটেছে। বেগম খালেদা জিয়ার দেহে করোনার জীবাণু আর নেই, কিন্তু করোনা পরবর্তী কিছু জটিলতা তাঁর এখনো রয়ে গেছে। ফখরুল ইসলাম আলমগির সাহেব বসুন্ধরার পাশে তিনশ ফুটে একটি প্রেস কনফারেন্স করেছেন, সেখানে তিনি বলেন, খালেদা জিয়া স্বাভাবিক শ্বাসপ্রশ্বাস নিতে পারবেন। ফুসফুস থেকে তরল বের হওয়ায় একটি নল মুখ দিয়ে ভেতরে নেওয়া হয়েছে। সেখানে দায়িত্বরত একজন চিকিৎসক জানিয়েছেন, করোনা–পরবর্তী জটিলতায় তাঁর ফুসফুস থেকে তরল বের করা হচ্ছে। (খবর প্রথম আলো থেকে) প্রথম আলোর অনলাইন সংস্করণে যখন এই প্রেস কনফারেন্সের খবর পড়ছিলাম, কয়েকটা শব্দ কাতার মতো করে মনে লেগেছে। খবরের শুরুতেই প্রথম আলো লিখেছে "বিএনপির মহাসচিব মির্জা ফখরুল ইসলাম আলমগীর বলেছেন, সরকার ফাঁসির দণ্ডপ্রাপ্ত আসামিকে ক্ষমা করে বিদেশে পাঠিয়ে দিচ্ছে অথচ বিএনপির চেয়ারপারসন খালেদা জিয়ার জন্য তাদের কোনো মানবতা–শিষ্টাচার কাজ করে না।" যে শব্দগুলি আমার মস্তিষ্কে কাটার মতো করে লেগেছে সেগুলি হচ্ছে 'মানবতা শিষ্টাচার'। বটে! ফখরুল ইসলাম আলমগির সাহেব বলছেন মানবতা আর শিষ্টাচারের কথা! বেগম খালেদা জিয়ার পক্ষ নিয়ে! (২) শোনেন, কয়েকদিন আগে আম্মা জাহানারা ইমামের জন্মদিন গেছে। আমার খুব ইচ্ছা ছিল আম্মার জন্মদিনে ওঁর ছবি সহ একটা ভালবাসাময় পোস্ট লিখব। লিখতে পারিনি। কেন লিখতে পারিনি? জাহানারা ইমামের কথা বলতে গেলেই যে আমাদের মনে পড়ে ১৯৯৩ সনের মার্চ মাসের শেষদিকের একদিনের সেই ঘটনার কথা। নির্মূল কমিটির কর্মসূচী ছিল, সেই কর্মসূচীতে পুলিশ বিনা উস্কানিতে গিয়ে লাঠিচার্জ করেছে। লাথির আঘাতে আহত হন আম্মা। পুলিশ ইচ্ছা করেই অসুস্থ বৃদ্ধা জাহানারা ইমামকে বিশেষভাবে টার্গেট করে লাঠির আঘাত করেছিল। সেখান থেকে আম্মাকে পিজি হাসপাতালে ভর্তি করা হয়। ঢাকার রাজপথে পড়ে থাকে শহীদ জননীর চাপ চাপ রক্ত। ফখরুল ইসলাম আলমগির সাহেব শিষ্টাচারের দাবী করেন? জাহানারা ইমাম আক্ষরিক অর্থেই এই দেশের জন্যে তাঁর পুত্রকে উৎসর্গ করেছিলেন। তাঁর জ্যেষ্ঠ পুত্র রুমি আমেরিকার একটা বড় বিশ্ববিদ্যালয়ে এঞ্জিনিয়ারিং পড়ার জন্যে ভর্তি হয়েছিল। এর মধ্যে দেশে যুদ্ধ শুরু হয়ে যায়। রুমি যুদ্ধে যাবে। মায়ের মন মানে না, তিনি পুত্রের সাথে তর্ক করেন, তোকে তাড়াতাড়ি আমেরিকা পাঠিয়ে দিই, এখানে থাকলে তো পড়াশুনা হবে না। পুত্র মাকে বুঝাতে চেষ্টা করে, বিদেশে গিয়ে হয়তো আমি এঞ্জিনিয়ার হবো, কিন্তু দেশের এইরকম সময়ে আমি নিজেকে বাঁচাতে পালিয়ে যাব, ভবিষ্যতে নিজের বিবেকের কাছে কি জবাব দিব। ত্যাক্ত হয়ে আম্মা বলেছিলেন, ঠিক আছে, তোর কথাই মেনে নিলাম। দিলাম তোকে দেশের জন্য কোরবানী করে। যা, তুই যুদ্ধে যা। মায়ের কথা নাকি ফলে যায়। আপনারা নিশ্চয়ই জাহানারা ইমামের একাত্তরের দিনগুলি পড়েছেন। তিনি কত আফসোস করেছেন, এটা আমি কি বললাম। (৩) জাহানারা ইমাম ক্যান্সারে ভুগছিলেন। ১৯৯৩ সনের মার্চ মাসে তাঁকে লাঠিপেটা করে বাংলাদেশের পুলিশ। বেগম খালেদা জিয়া তখন প্রধানমন্ত্রী। যে নারী তাঁর নাড়ি ছেড়া ধন কুরবানি করে দিয়েছিলেন এই দেশের জন্যে সেই নারীকে আপনারা এই দেশেরই রাজপথে লাঠিপেটা করে রক্তাক্ত করেছিলেন। তিনি কি এইটুকু শিষ্টাচার পেয়েছিলেন? কি অন্যায় করেছিলেন আম্মা? যুদ্ধাপরাধীদের বিচার চেয়েছিলেন- এইই তো? দাবী মানতে আপানদের অসুবিধা তো মানবেন না, অসুস্থ বয়স্ক মহিলাটিকে আপনারা ঢাকার রাস্তায় লাঠিপেটা করে রক্তাক্ত ফেলে রাখলেন এটা কিরকম শিষ্টাচার ছিল? ফখরুল ইসলাম আলমগির সাহেব শিষ্টাচারের দাবী করেন? আপনাদের পার্টনার জামাইয়াতে ইসলামী বাংলাদেশএর লোকজন আম্মার নামে অকথ্য ভাষায় গালিগালাজ করেছে। এই দেলোয়ার হসেইন সাইদি ওয়াজ মাহফিল করে, জনসভা করে অশ্রাব্য ভাষায় গালিগালাজ করেছে। অশালীন পোস্টার ছেপে ঢাকা শহরের দেওয়াল ভরে ফেলেছে। সংসদে দাঁড়িয়ে বাজে কথা বলেছে। শিষ্টাচার! আপানদের পার্টনার জামাত আর চীনপন্থি মাওবাদী আনোয়ার জাহিদ এরা কি ভাষায় বক্তৃতা দিত ভুলে গেছেন? শিষ্টাচার? আপনারা বলেন খালেদা জিয়াকে মিথ্যা মামলা দিয়ে হেনস্তা করা হচ্ছে- আমি জানিনা, মামলাগুলি আপিলেট ডিভিশনে আর হাই কোর্ট ডিভিশনে আছে। বিচার হক দেখা যাবে। কিন্তু জাহানার ইমাম সহ এগারোজনের বিরুদ্ধে যে আপনারা রাষ্ট্রদ্রোহিতার মামলা দিয়েছিলেন সেটা কি সত্যি মামলা ছিল? যার পুত্রের রক্ত এই দেশের স্বাধীনতার জন্যে এই দেশের মাটিতে মিশে আছে এখনো, সেই আম্মাকে আপনারা রাষ্ট্রদ্রোহিতার অভিযোগ মাথায় নিয়ে মৃত্যুবরণ করতে হয়েছে? শিষ্টাচার ছিল? ন্যায় ছিল সেটা? (৪) শোনেন, আমি প্রতিহিংসা প্রদর্শন করার জন্যে এইসব কথা বলছি না। বেগম জিয়ার প্রতি বিদ্বেষ প্রদর্শনের জন্যেও এইসব কথা বলছি না। আমি আন্তরিকভাবেই চাই বেগম খালেদা জিয়া সুস্থ হয়ে উঠুন। আমি আন্তরিকভাবেই চাই সরকার সনভাব্য সকল চেষ্টা করুক যাতে খালেদা জিয়ার সর্বোচ্চ চিকিৎসা নিশ্চিত হয়। এইটা কেন চাই? কারণ তিনি একজন বড় নেতা। এরশাদের বিরুদ্ধে স্বৈরাচার বিরোধী আন্দোলনে দুইজন মুল নেতার একজন ছিলেন তিনি। গুরুত্বপূর্ণ মানুষ। আমার মায়ের বয়সী। তাঁর চিকিৎসা কেন চাইব না? আরও একটা ব্যাপার আছে। বেগম খালেদা জিয়া একজন সাজাপ্রাপ্ত আসামী যার দণ্ড স্থগিত করা হয়েছে মাত্র। তিনি যদি বাড়ীতে না থেকে জেলে থাকতেন তাইলে তো তাঁর চিকিৎসার দায়িত্ব সরকারের উপরই থাকতো। সুতরাং কেন তাঁর চিকিৎসা চাইব না? দায়িত্ববোধ থেকে এবং তাঁর প্রতি মমতা থেকেই আমি তাঁর সুচিকিৎসা চাই, তিনি সুস্থ হয়ে উঠুন সেই কামনা করি। কিন্তু ফখরুল ইসলাম আলমগির সাহেব, মেহেরবানী করে শিষ্টাচারের দাবী করার আগে একটু নিজেদের আচরণের দিকে ফিরে তাকান। সেদিন আম্মা জাহানারা ইমামের সাথে আপনারা শিষ্টাচার করেছিলেন? আরেকটা কথাও বলি। বছরের পর বছর ১৫ই আগস্টে ব্যাঙ্গাত্মক হাসি মুখে নিয়ে বেগম খালেদা জিয়া শুভ জন্মদিনের কেক কেটেছেন। বঙ্গবন্ধু কি ছিলেন সেকথা ভুলে যান। যেই দিনটি শেখ হাসিনা ও তাঁর পরিবারের জন্যে সবচেয়ে শোকের, সবচেয়ে কষ্টের, সেই দিনটিতে দাঁত কেলিয়ে উৎসব করার উছিলা হিসাবে ভুয়া জন্মদিন পালন করেছেন। এটা শিষ্টাচার ছিল? (৫) না, বিএনপি শিষ্টাচার করেনি বলে আওয়ামী লীগ করবে না সেকথা বলি না। সেটা কোন যুক্তি কথা না। ফখরুল ইসলাম আলমগির সাহেবকেও দোষ দিই না। কথাগুলি বলছি এই জন্যে যে আমাদের সকলেরই শিক্ষা নেওয়ার দরকার আছে। যে আচরণ আমি করিনি সেই আচরণ আমি অন্যের কাছে দাবী করব কি যুক্তিতে? শিক্ষা নিতে হবে, যে সদাচার ও শিষ্টাচার সকল রাজনৈতিক নেতা কর্মীর জিবনাচারের অবিদচ্ছেদ্য অংশ হওয়া উচিৎ। বড় নেতাদের তো বটেই। কেননা আপনি কখনোই জানেন না ইতিহাস আপনাকে কখন এনে এমন অবস্থায় ফেলবে যেখানে আপনাকে প্রতিপক্ষের কাছে সদাচার, মানবিকতা ও শিষ্টাচার প্রত্যাশা করতে হবে। আপনি নিজে যখন এইসব আচরণ করবেন না, তখন অপরের কাছে সেগুলি প্রত্যাশা করার নৈতিক ভিত্তি কি আপনার থাকে? আমি বেগম খালেদা জিয়ার সুস্থতা কামনা করি, সরকার তাঁকে সহায়তা করুক সেই দাবীও করি। কিন্তু এই কথাও ঠিকই মনে করিয়ে দিব- আম্মার সাথে আপনারা অন্যায় করেছিলেন। 
(১) পিতৃতন্ত্রের নানা রকম শয়তানী কায়দার মধ্যে মাতৃত্ব নামক ব্যাপারটাকে মহিমান্বিত করা সেটাও একটা। 'নারী মায়ের জাত' এই কথাটার মধ্যে একটা শয়তানী তো আছেই- আর এই যে মাদার্স ডে বা মা দিবস নামক একটা উপলক্ষ্য বানিয়েছে ওরা এটার মধ্যেও একটা বাণিজ্য আছে। কিন্তু এইসবের পাশাপাশি আবার এটাও সত্যি যে মা ও সন্তানের সম্পর্কটা সেটার উদযাপনের জন্যে একটা দিন রাখাটা নেহায়েত খারাপ ব্যাপারও নয়। কেননা জন্মের পর নাড়ি কেটে শারীরিকভাবে সন্তানকে প্ল্যাসেন্টা থেকে আলাদা করা হয় বটে, কিন্তু কোথায় যেন কিভাবে একটা সংযোগ মা ও সন্তানের মধ্যে ঠিকই থেকে যায়- যেন একটা অদৃশ্য তন্ত্রী যেটা দিয়ে মায়ের চেতনা থেকে স্মৃতি থেকে সন্তানের কাছে প্রজ্ঞা প্রবাহিত হয়। আমার মা তো গত হয়েছেন দুই বছর পার হয়ে গেছে বটে কিন্তু আমি নিজে তো আমার মায়ের সাথে আমার সম্পর্ক এবং আমার বড় হয়ে ওঠার মধ্যে আমার মায়ের ভূমিকা এইসব এখনো নৈর্ব্যক্তিকভাবে বিচার করতে পারি না। আমি ছোট বেলা থেকেই নানারকম অসুখ বিশুখে ভুগেছি। যখনই আমার কোন অসুস্থতা এসেছে, কিভাবে কিভাবে জানিনা আমার মা আগে থেকেই টের পেতেন ঠিকই। বড় হয়ে গেছি, আমার নিজের বাচ্চারাও বেড়ে উঠেছে অনেকখানি, এরকম সময়েও মামনি ফোন করতেন। আমি ফোন ধরতে পারিনা- মোবাইল ফোন জিনিসটা আমি সবসময়ই শব্দহীন করে রাখি বলে কত কল যে মিশ করি! কখনো ইচ্ছে করেই হয়তো ধরতাম না। মামনি তবু বারবার ফোন করতেন, আরে, ফোন ধরিস না কেন? তোর শরীরটা কি ঠিক আছে? নিজের মায়ের সাথে সম্পর্ক নৈর্ব্যক্তিকভাবে বিচার করা যায়না। প্রবল ভালোবাসা আপনার দৃষ্টিকে ঝাপসা করে দিবে। তীব্র যুক্তিহীন মমতা আপনাকে পক্ষপাতিত্ব দোষে দুষ্ট করবে। কিন্তু আমার সন্তানদের সাথে ওদের মায়ের সম্পর্ক যখন দেখি- না, ওদের সাথেও ভালোবাসা মমতা এইসব আমার আছে বটে তবুও- সেইখানে যেন আমি মা ও সন্তানের সম্পর্কটা অনেকখানিই স্পষ্ট দেখতে পাই। তখন আমার মাঝে মাঝেই মনে হয়, আহা, পিতা না হয়ে মা হলে কি আমার সন্তানের সাথে আমার বন্ধন আরেকটু দৃঢ় হতো! (২) আবার এটাও মনে হয় যে না, এইটা বোধ হয় সার্বজনীন নয়। আমার সন্তানদের যিনি মা, আমার প্রিয়তমা স্ত্রী, সম্ভবত তার স্বতন্ত্র বৈশিষ্ট্যের কারণেই মায়ের ভূমিকাটা আমি এতোটা উজ্জ্বল দেখি বা এতোটা প্রবল দেখি বা এতোটা সর্বব্যাপী দেখি। আবার কখনো মনে হয় যে না, মেয়েদের সাথে ওদের মায়ের সম্পর্ক সম্ভবত একটু বেশীই ঘনিষ্ঠ হয়, মেয়ে বলেই সম্ভবত আমার সন্তানেরা ওদের মায়ের উপর মমতা ও ভালোবাসার জন্যে এবং জীবনের সকল বিষয়ে নির্দেশনার জন্যে এতোটা নির্ভরশীল। জীবনের এই একটা দিক আমি চোখের সামনে বিকশিত হতে দেখি আমার প্রথম সন্তানের জন্মের দিনটি থেকে। প্রথমে এক কন্যা, তারপর আরেকজন, ওরা বড় হতে থাকে- বড় হতে থাকে শারীরিকভাবে, বড় হতে থাকে বুদ্ধির দিক দিয়ে। এখন তো দুইজনই বিশ্ববিদ্যালয়ের ছাত্রী- একজনের আবার স্নাতক ডিগ্রীও হয়ে যাবে কিছুদিনের মধ্যেই। এই যে দুই কন্যার দুইটা জীবন, দুইটা জীবন বিকশিত হয়েছে একটা অধ্যায়ের পর আরেকটা, তারপর আরেকটা। আর প্রতিটা অধ্যায়েই আমি দেখি আমার এই দুই কন্যার জীবনে ওদের মায়ের ভূমিকা- ওদের দেহ, ওদের মন, ওদের বুদ্ধি- এই বিশাল পৃথিবীতে ওরা ওদের জন্যে কোন জায়গাটা কোন ভূমিকাটা নির্ধারণ করতে চায় সেই আকাঙ্ক্ষার গঠনে- সর্বত্র ওদের মায়ের অনিবার্য উপস্থিতি। আর মেয়েরাও, ওরাও যেন আমার চেয়ে ওদের মায়ের সাথেই একটু বেশীই ঘনিষ্ঠ। এই যে বিদেশ বিভূঁই এত দূর দেশে দুই মেয়ে থাকে- কয়েক হাজার মাইল দূর থেকেও ওদের মা ওদের প্রতিদিনের জীবন অনুধাবন করতে চেষ্টা করেন, নিশ্চিত করতে চেষ্টা করেন যেন তার সন্তানেরা নিরাপদ থাকে, ঠিক পথে থাকে। এমনিতে মনে হয় এত দূর থেকে যেন তিনি মেয়েদের প্রতিদিনের জীবন নিয়ন্ত্রণ করতে চাইছেন। কিন্তু না, একটু দূর থেকে কান পেতে ওদের আলাপ শুনি- তিনি যে সন্তানদের জীবন নিয়ন্ত্রণ করতে চাইছেন তা তো নয়। ওরা ওদের জীবন ওদের পছন্দ মতোই যাপন করবে, তিনি কেবল জানতে চান ওরা কে কি করছে। ভূমিকাটা যেন ঠিক অভিভাবকের মতো নয়- ও অনেকটা বন্ধুর মতো। (৩) আমার সন্তানদের জীবনে ওদের মায়ের ভূমিকা নিয়ে আমার ঈর্ষা হয়? না, ঠিক ঈর্ষা বলাটা ঠিক হবে না। এ এক বিচিত্র অনুভূতি- এটা বুঝিয়ে বলা যাবে না। মেয়েদের জীবনে কিছু কিছু অধ্যায় থাকে, কিছু কিছু পর্যায় থাকে যেখানে ওদের মায়েদের উপস্থিতি যতটুকু থাকে পিতার ভূমিকা সেরকম থাকে না। জেনিফা ও আমি আমরা দুজন সবসময়ই চেয়েছি যে মেয়েরা যেন স্বতন্ত্র ও স্বাধীনভাবে বড় হয়, ওদের বুদ্ধিবৃত্তিক বিকাশ যেন শৃঙ্খলিত না হয়, নিজের জীবন কিভাবে যাপন করবে সেটা যেন ওরা নিজেরাই নির্ধারণ করতে পারে। আমরা জানি যে স্বাধীনভাবে জীবন যাপন করতে গেলে অনেক সময়ই তরুণরা ভুল করে। ভুল থেকে বিপদ হয় আপদ হয়। কিন্তু এইটাই তো বড় হওয়ার পথ- এইভাবেই মানুষ বড় হয়, ভুল করতে হয়, ভুল করে ফেলে সবাই। শক্তিটা ভুল না করার মধ্যে নয়, শক্তিটা প্রকাশিত হয় ভুল থেকে শিক্ষা গ্রহণের মধ্যে। সেইখানে আমি দেখতে পাই পিতার ভূমিকার চেয়ে মায়ের ভূমিকা যেন অনেক অনেক গুরুত্বপূর্ণ। মা হিসাবে মেয়ের জীবনে এই যে ভূমিকা, সেখানে কি আমার স্ত্রী একদম নির্ভুল নিখুঁত? না, একদম নির্ভুল নিখুঁত কি করে হবে? মানুষ তো নির্ভুল নিখুঁত কখনো হয় না। আমার স্ত্রীও নির্ভুল নিখুঁত নয়। কিন্তু তিনি কিনা খুবই শক্ত, সাহসী এবং আত্মনির্ভরশীল একজন নারী। অনুমান করি তাঁর এই বৈশিষ্ট্য আমার সন্তানদের জীবন গঠনেও শক্তি সঞ্চার করে, সাহস যোগায়, পথ দেখায়। আর মা ও মেয়েদের মধ্যে একদহরনের একটা সখিসুলভ সম্পর্ক সম্ভবত মা ও মেয়ে দুই পক্ষকেই শক্তি যোগায়, আনন্দ সঞ্চার করে। সেইখানে আমি নিজেকে অনুপস্থিত দেখতে পাই। না, একদম অনুপস্থিত নয়- ওদের বুদ্ধিবৃত্তিক বিকাশে খানিকটা প্রভাব পিতারও রয়েছে বটে। কিন্তু মা যে ওদের সখী, পিতা তো সেটা কখনো হয় না। (৪) আবার মেয়েদের জন্যে ভালোও লাগে। ওদের মা ওদেরকে প্রবঞ্চনা শেখায় না, লোভ শেখায় না, ঈর্ষা শেখায় না। জীবন আনন্দময় বটে, কিন্তু মানুষের জীবনের প্রতিটা মুহূর্ত আনন্দময় হয় না। একজন মানুষের যাপন করা পুরো জীবন খুঁজলে দেখবেন তীব্র সুখ বা প্রবল আনন্দের সব কয়টা উপলক্ষ্য যোগ করলে তাঁর পরিমাণ খুব বেশী হয় না- গোটা জীবনের খুব সামান্য একটা অংশ আনন্দের। আর বাকি জীবনটা সাদামাটা বা কষ্টের বা সংগ্রামের। জীবনের সাদামাটা এই অংশটা আমরা যাপন করি অল্প কিছু আনন্দময় ক্ষণ উপভোগ করবো বলে। সেই যে জীবনের সাদামাটা অংশটি, বা কষ্টের অংশ বা সংগ্রামের অংশটি- সেইখানেই মানুষের প্রয়োজন হয় এমন একজনের যে ওদের হাত ধরবে আর ওদেরকে নিচুতা অসততা বা অসভ্যতা থেকে দূরে থাকতে সাহায্য করবে। আমার প্রিয়তমা স্ত্রী কখনো কখনো আমার মেয়েদের সাথে রুঢ় হন বটে, আমার কখনো মনে হয় যে তিনি ওদের ব্যক্তিগত বিষয়েও যেন একটু হস্তক্ষেপ করছে। কিন্তু এইসব কিছু ছাপিয়ে আবার এইটাও মনে হয় যে না, আমার মেয়েরা সম্ভবত বেশ ভাগ্যবান যে ওরা একজন বেশ শক্ত অথচ সখীসম মা পেয়েছেন যাকে ওরা যেমন আদর্শ হিসাবে সামনে রাখতে পারে আবার জীবনের কঠিন সময়ে যার হাতও ধরতে পারে। (৫) ঐ যে অদৃশ্য তন্ত্রীটার কথা বলেছি প্রথমে, যেটা মা ও সন্তানের মধ্যে বিরাজ করে জীবনভর, ভাল লাগে যে সেই তন্ত্রীটার উপস্থিতি আমি আমার দুই সন্তান ও তাঁদের মায়ের মধ্যে দেখতে পাই। বেশ আনন্দের নয় বিষয়টা? সকল মা ও তাঁদের কন্যাদের মধ্যেই কি এই চমৎকার সম্পর্কটা থাকে? জানতে কৌতূহল হয়।
গ্রামীণ ফোনের বিরুদ্ধে আমার অভিযোগ, ওদের কতো বড় সাহস দেখেন, প্রধানমন্ত্রী শেখ হাসিনার ফোন কল এসেছে আর ব্যাটারা লাল রঙে নম্বরটা দেখাচ্ছে কিনা 'SPAM'! ব্যাটাদের লাইসেন্স বাতিল করে দেওয়া দরকার। ভাগ্যিস আমি ওদের SPAM উপেক্ষা করে ধরেছিলাম, নাইলে কি আমি প্রধানমন্ত্রীর কণ্ঠে এই ঈদ মোবারক বাণী শুনতে পেতাম!
(১) পৃথিবীতে আর কোন কবিকে সম্ভবত এইরকম বৈরিতা মোকাবেলা করতে হয়নি। বাংলা ভাষাভাষী মানুষেরা দুইটা দেশে বিভক্ত হয়েছে- দুইটা আলাদা ধর্মবিশ্বাসে বিভক্ত তো সবসময়ই ছিল। বাঙলার আমাদের প্রান্তে রবীন্দ্রনাথকে রাষ্ট্রীয়ভাবে নিষিদ্ধ করার চেষ্টা করা হয়েছে। মিলিটারি শাসন ছিল তখন, নাগরিকদের বাক ও চিন্তার স্বাধীনতা সীমাবদ্ধ ছিল। সেই সময় মিলিটারি শাসকেরা ফরমান জারি করে রবীন্দ্রনাথকে নিষিদ্ধ করার চেষ্টা করেছিল। শুধু ফরমান জারি করেই ক্ষান্ত থাকেনি, ওদের অনুগত রাজনীতিবিদ প্রশাসক ও দালাল বুদ্ধিজীবীদের দিয়েও রবীন্দ্রনাথ চর্চায় প্রতিবন্ধকতা তৈরি করেছিল। আর শুধু শাসকরাই তো নয়, আমাদের দেশের জনসংখ্যার বিশাল বিপুল একটা অংশ আছে যারা অন্তরের মধ্যে পোষণ করে রবীন্দ্র-বিদ্বেষ। বাংলাদেশে এমন কোন স্কুল সম্ভবত আপনি পাবেন না, সেখানে অন্তত একজন অসৎ শিক্ষক আছে যারা ছাত্র ছাত্রীকে শেখাতে চেষ্টা করেছে যে রবীন্দ্রনাথ হিন্দু, রবীন্দ্রনাথ কাফের, রবীন্দ্রনাথ প্রকৃত গুণের বিচারে নোবেল পুরস্কার লাভ করেননি এইরকম নানা কথা এবং- এবং বিশেষভাবে এই কথাটা যে রবীন্দ্রনাথ কাজী নজরুল ইসলামের চেয়ে ছোট কবি ইত্যাদি। প্রাপ্তবয়স্ক এমন লোক আপনি পাবেন না যারা কোন না কোন সময় কোন না কোন টিচারের মুখে এই কথাটা শোনেনি। কিন্তু কি অভাবনীয় ব্যাপার দেখেন, এত বৈরিতা এতো কুপ্রচার কোন কিছুই রবীন্দ্রনাথকে বাঙলা ভাষাভাষী মানুষের হৃদয় থেকে, ঠিক করে বললে বলতে হয় বাংলাদেশের হৃদয় থেকে একচিল নড়ানো যায়নি, হঠানো যায়নি। যাবে কি করে? রবির কিরণ থেকে আপনি পৃথিবীকে দূরে রাখবেন তো তাইলে কি পৃথিবী পৃথিবী থাকবে? বাংলাদেশের হৃদয় থেকে রবীন্দ্রনাথকে দূর করবেন কি করে, বাংলাদেশের হৃদয় তো রবীন্দ্রনাথই। বাংলাদেশ আর রবীন্দ্রনাথ আপনি আলাদা করবেন? হাহ, গাধার দল সম্ভবত জানেই না যে বাংলাদেশের জন্ম আর রবীন্দ্রনাথ এই দুইটা হচ্ছে এক জোড়া পরস্পরসংযুক্ত অবিচ্ছেদ্য প্রপঞ্চ। (২) বাঙলা নামের এই দেশটির সৃষ্টি আর বাঙালি নামের একটি নয়া জাতির আত্মপ্রতিষ্ঠা এইসবের সাথে রবীন্দ্রনাথ নামের একজন কবির সংযোগ ব্যাপারটা আরেকদিন বলি। রবির কিরণ বাঙালীর রোজকার জীবনের কতোটা অবিচ্ছেদ্য অংশ সেটার কি কোন উদাহরণ দেওয়ার দরকার আছে? কিঞ্চিৎ পড়াশুনা করেছে আর একটু হলেও গান টান শুনেছে এইরকম যে কোন বাঙালী নাড়ী পুরুষ কিশোর যুবক কাউকে জিজ্ঞাসা করলেই দেখবেন, রবীন্দ্রনাথের গোটা বিশেক গান কবিতা অনায়াসে আপনাকে শুনিয়ে দিবে। না, সব গানের সম্পূর্ণ বাণী বা কোন কবিতার পুরোটা হয়তো সকলেই মুখস্ত বলতে পারবে না, কিন্তু আংশিক হলেও আপনাকে বলে দিতে পারবে। মেনিতে আপানর মনে হতে পারে যে রবীন্দ্রনাথের গান কে শোনে বা কে ঐসব কবিতা মনে রাখে ইত্যাদি। কিন্তু পরীক্ষা করে দেখতে পারেন। এই কথাটা আমি এমনিই বলছি না। আমার নিজেরও মনে হতো যে রবীন্দ্রনাথের গান ব্যাপারটা বোধ হয় শুধু ফিনফিনে পাঞ্জাবী পরা বয়স্ক পুরুষরা বা ঐরকম শাড়ী ইত্যাদি পরা নারী এইরকম লোকজনের মধ্যেই সীমাবদ্ধ। কিন্তু একদিন গভীর রাতে একটু পশ্চিমা ধরনের একটা সামাজিক অনুষ্ঠানে, ইংরেজিতে যাকে আপনারা পার্টি বলেন, আমি অবাক বিস্ময়ে আবিষ্কার করলাম- ওরে, বাঙালী হুইস্কি পান করুক বা দিশী বাঙলা বা পাহাড়ি দো, রবীন্দ্রনাথ বুকের গভীরে নাই এরকম বাঙালী নাই বললেই চলে। (৩) কি হয়েছে সেদিন, ঐরকম এক পার্টির প্রায় শেষের দিকে, একজন হারমোনিয়াম বের করে গান ধরেছেন। যিনি গান গাইছিলেন তিনি হিন্দি বাঙলা পুরনো দিনের গান হয়ে একটা রবীন্দ্রনাথের গান ধরেছেন- আজ জ্যোৎস্না রাতে সবাই গেছে বনে। অবাক হয়ে দেখি, আমার মতোই আশির দশকের ইংরেজি গান যারা চীৎকার করে গাইছিলেন ওদের মধ্যে একজন দুইজন অনেকটা স্খলিত কণ্ঠেই গলা মিলাচ্ছেন শিল্পীর সাথে। এরপর যখন সকলেই ফরমাইশ করছেন যার যার পছন্দের গান, সেইসব ফরমাইশেরও একটা গুরুত্বপূর্ণ অংশ জুড়ে রয়েছে রবীন্দ্রনাথের গান। আমাদের সেদিনের শিল্পী ছিলেন যিনি তিনি ছায়ানটে গান শিখেছেন, তিনিও গাইছেন প্রাণ খুলে- আর আমরা একদল নারী পুরুষ মধ্যরাত পার হয়ে যাওয়া সেই গভীর নীরব রজনীতে নিজেদের কণ্ঠে সুর আর তালের যতটুকু অভাব ছিলে সেটুকু প্রাণের আকুতি দিয়ে পূরণ করতে চেষ্টা করছি আর শিল্পীর সাথে কোরাস করছি এক-দেড় ঘণ্টা ধরে। আপনি নিজেও এই পরীক্ষাটা করে দেখতে পারেন- রবীন্দ্রনাথের গান ধরবেন, একটা দুইটা দশটা বিশটা, লোকে আপনার সাথে মনে মনে হলেও কণ্ঠ মেলাবে, আপনি বাণী ভুলে গেলে আপনাকে ধরিয়ে দিবে কেউ না কেউ। রবীন্দ্রনাথ মিশে আছেন আমাদের শিরায় শিরায়। আমাদের মনিতে মনে হয় যে রবীন্দ্রনাথের গান আবার কে শুনবে, কয়টা রবীন্দ্রসঙ্গীতই বা আমরা শুনি ইত্যাদি। কিন্তু আপনি লক্ষ্য করে দেখবেন, জাতীয় সঙ্গীত থেকে শুরু করে এসো হে বৈশাখ বা এইরকম নানা উপলক্ষ্যে রবীন্দ্রনাথের দেশের গান ইত্যাদি নানা গান তো আমরা করিই, এইসব ছাড়াও অসংখ্য রবীন্দ্রনাথের গান আমরা আমাদের রোজকার জীবনে গুনগুন করি। রবীন্দ্রসঙ্গীত করছি ঐরকম ভাব ধরে করি না বটে, কিন্তু ঐযে বললাম রবীন্দ্রনাথ মিশে আছেন আমাদের শিরায় শিরায়- নিতান্ত শ্বাস প্রশ্বাস নেওয়ার মতোই আমাদের রবীন্দ্রনাথের গান করা। (৪) এবং আপনি মানেন বা না মানেন, জানেন বা না জানেন, এই একজন গীতিকারের গান নিয়েই একটি স্বতন্ত্র জনরা- রবীন্দ্রসঙ্গীত। এই যে বললাম আপনি জানেন বা না জানেন, এইটা এমনিই বলছি না। আমাদের দেশের ইতিহাসে সকলেই জানেন এইরকম একটা ঘটনা থেকেই কথাটা বলছি। আইয়ুব খানের সময় ওরা যখন রবীন্দ্রনাথের উপর আঘাত করেছে, সেসময় আমাদের এই ভূখণ্ডে অর্থাৎ তৎকালীন পূর্ব পাকিস্তানে আইয়ুব খানের এক দালাল গভর্নর ছিল। ঐ বোকাটা নাকি একদল বিশ্ববিদ্যালয়-শিক্ষক কবি সাহিত্যিক এদেরকে ডেকে নিয়ে গেছে ওর দরবারে, উদ্দেশ্য রবীন্দ্র বর্জনে বাঙালী বুদ্ধিজীবীকে পক্ষে টানা। ঐ দালাল গভর্নরটা নাকি বলেছিল, আপনারা এতো রবীন্দ্রনাথ রবীন্দ্রনাথ করেন কেনে? নিজেরা দুই চারটা রবীন্দ্রসঙ্গীত লিখতে পারেন না? দেখেন, আপনি আমি আলাদা করে চিহ্নিত করি বা না করি, বাঙালীর শত্রুরা কিন্তু ঠিকই চিহ্নিত করেছিল যে এই এক কবির গান নিয়েই সঙ্গীতের একটি স্বতন্ত্র ধারা তৈরি হয়েছে এবং এই স্বতন্ত্র ধারাটি বাঙালিকে প্রাণিত করে, বাঙালিকে উজ্জ্বিবিত করে। ওরা কিন্তু ঠিকই চিহ্নিত করেছিল যে রবীন্দ্রনাথের গানের এই ধারাটি বর্জন করতে পারলে বাঙালিকে পিছিয়ে দেওয়া যাবে অনেকটুকু। সূর্যের আলো আমরা প্রতিদিন আলাদা করে মেপে দেখি না, পরিবেশে যে হাওয়া বিচরণ করে সেই হাওয়ার উপস্থিতি আমরা আলাদা করে উপলব্ধি করি না। রবীন্দ্রনাথ আমাদের সেইরকম রবির কিরণ আমাদের নিঃশ্বাসের হাওয়া। সেই কথাটি আমরা উপলব্ধি করি তখনই যখন কেউ আমাদের সূর্যের আলো আড়াল করতে চেষ্টা করে অথবা যখন কেউ আমাদের নিঃশ্বাসের বাতাস দুষিত করার চেষ্টা করে। (৫) না, যারা রবীন্দ্রনাথের সমালোচনা করেন আমি ওদেরকে নিন্দা করি না। রবীন্দ্রনাথের সমালোচনা কেন করবেন না, অবশ্যই করবেন। ধর্মগ্রন্থেরও সমালোচনা হয়, ধর্ম প্রবর্তকদেরও সমালোচনা হয়, বিপ্লবী নেতা বা বিপ্লব এইসবেরও সমালোচনা হয়। সমালোচনা তো হবেই। রবীন্দ্রনাথ নিজেও এইরকম একটা কথা বলেছিলেন কোথায় যেন, যে, সত্যকে কঠিন পরীক্ষার মুখোমুখি হতে হয় আর তাতেই সত্য সত্যি হয়ে ওঠে। সুতরাং রবীন্দ্রনাথকে কেউ সমালোচনা করবে সেটা তো খুবই স্বাভাবিক এবং বৈধ। রবীন্দ্রনাথের রাজনৈতিক সমালোচনা হয়, দার্শনিক সমালোচনা হয়, শৈল্পিক সমালোচনাও হয়। কেন হবে না? সমালোচনার নামে বালখ্যিল্যতাও হয়। কেউ কেউ ইশকুলের জ্যামিতি বাক্সের ছয় ইঞ্চি মাপের প্লাস্টিকের স্কেল নিয়ে এভারেস্ট মাপতে রওনা হন। এইসবেরও মূল্য আছে, মূল্য যে নাই সেটা বলে যাবে না। বিনোদন মূল্যও তো নিতান্ত মূল্যহীন কোন মূল্য নয়। করুক। ফুট পাঁচেক উচ্চতার একজন মানুষ যদি দূর থেকে হিমালয়ের কোন চুড়া দেখে সেটা লাফিয়ে ডিঙ্গোবেন বলে কুড়িগ্রামের কোন ডাক বাংলোর বারান্দা থেকে ফাল মারেন, মারুক। আপনি লোকটির জন্যে মায়া করতে পারেন, তার পতন দেখে বিনোদিত হতে পারেন। তবুও, যার যেরকম ইচ্ছা আলোচনা করুন, সমালোচনা করুন। অসৎ না হলেই হয়। বিরক্ত লাগে অসৎ মন্দ লোকগুলিকে দেখে। অসৎ মন্দ লোকগুলি দেশে সাম্প্রদায়িকতা ছড়ানোর জন্যে রবীন্দ্রনাথকে ব্যাবহারের চেষ্টা করে আর নানারকম মিথ্যা কথা সৃষ্টি করে। এইরকম সাম্প্রদায়িক মিথ্যাচার আমরা ছোটবেলা থেকেই শুনে এসেছি। এইসব মিথ্যাচারকে সত্য মনে করেন এরকম লোকের সংখ্যাও কম নয়। এইসব মিথ্যাচার অসদাচার এইসবও হচ্ছে রবীন্দ্রনাথকে বাঙালীর জীবন থেকে দূরে রাখার জন্যে এক ধরনের কায়দা। এইসব অসৎ মিথ্যাবাদীগুলি নিতান্তই বোকা- এরা এখনো টের পেলো না যে এইসব করে রবির কিরণ আটকে রাখা যায় না। (৬) আজকাল আরেক ধরণের উৎপাত গজিয়েছে। কিন্তু লোক সিরিয়াস শিল্প সমালোচনার মতো ভাব করে রবীন্দ্রনাথকে খাটো করতে চায়। এদের পেটেও আসলে সাম্রপদায়িক হীনতা ছাড়া খুব বেশী কিছু নাই। এইসব নিয়ে বিশেষ কিছু বলি না, কারণ এইগুলি হচ্ছে জ্যামিতি বক্সের স্কেল দিয়ে এভারেস্ট মাপার কায়দা বা পর্বত শৃঙ্গ ডিঙানোর জন্যে বারান্দা থেকে ফাল মারা। এদের জন্যে মায়া লাগে, বেচারারা বুঝতে পারে না, এইসবের ফলে দেড় আকৃতি উম্মচিত হয়, চিৎপটাং পড়ে ওদের নিজেদের অবস্থাই ছ্যারাবেরা হয়। রবীন্দ্রনাথ আপনার সার্টিফিকেট চায় না। তিনি দেহ রেখেছেন সেও তো আশি বছর হতে চলল প্রায়। আপনাদের বৈরিতাকে ইয়ে দেখিয়ে বাঙালীর জীবনে এবং বাঙালীর রাষ্ট্রে রবীন্দ্রনাথ রয়েছেন এখনো, এবং যতদিন বাঙালী বাঙালী থাকবে, রবীন্দ্রনাথও বাঙালীর জীবন জুড়েই থাকবে।
মনটা কেমন হয়ে গেছে বুঝতে পারছি না। ছট পূজার গান শুনতে গেছি ইউটিউবে। বিহারে ঝাড়খণ্ডে বড় চমৎকার সব গান হয় ছট পুজোয়। আমি নিজেও এই ছট পূজার ব্যাপারটা পুরো জানিনা কিন্তু এই পূজার রিচুয়ালগুলি বড় ভাল লাগে। কোন মূর্তির পূজা হয় না ছটে- ছট মাই বা ছট মাইয়া বা ছট মা বলে একজন মায়ের উল্লেখ পাবেন ছটের গানে, কিন্তু এই মা কে সেটা কখনো জানিনি। মুল অনুষ্ঠানটা হচ্ছে গঙ্গায় নেমে হাঁটু পানির চেয়ে একটু গভীর জলে নেমে দাঁড়িয়ে থাকা অনেকক্ষণ ধরে আর বাঁশের ধামা ভর্তি ফলমূলের অর্ঘ্য নিবেদন করা। মেয়েরা নিরম্বু উপবাস করে। পুরুষরা ঐসব ফলমূল ভর্তি বাঁশের চাঙ্গাড়ি বহন করে নিয়ে যায়। নারী পুরুষ সকলেই দাঁড়িয়ে থাকে গঙ্গায়। নারীদের অনেককে দেখা যায় মেতে রঙের সিঁদুরের মতো কি একটা দিয়ে একদম নাকের ডগা থেকে সিঁথি পর্যন্ত একটা লম্বা রেখা এঁকে রাখে। এটা কি কেবল বিবাহিতা রমণীরা করে? জানিনা। আর বিহার, ঝাড়খণ্ড ও ইউপির ভোজপুরী এলাকাটায় অনেক ছট পূজার গান হয়। খুবই সুরেলা কান্নার মতো করে একটু মনোটোনাস ধরনের একটা সুর- একধরনের ঘোর লাগা সুর। গানের কথা বুঝার দরকার হয় না, এমনিই শুনতে পারবেন ঘণ্টার পর ঘণ্টা। আমার কাছে পুরো ছট পূজা ব্যাপারটা লাগে প্রকৃতি পূজার মতো একটা ব্যাপার। ছট পূজার গীত শুনতে গেছি, একটা গান থেকে আরকটা এই করতে করতে ভোজপুরী এক সিনেমায় গিয়ে ঠেকেছি। সিনেমার নায়ক হচ্ছে দিনেশ লাল যাদব নিরহুয়া আর নায়িকা আম্রপলি দুবে। আম্রপলি আর নিরহুয়া এই দুজনের একসাথে বেশ কয়েকটা সিনেমা দেখেছি। ভোজপুরি সিনেমার নায়ক নায়িকাগুলি বড় ইন্টারেস্টিং। বাংলা থেকেও যায় নায়িকারা ভোজপুরী সিনেমায় অভিনয় করতে। কাজল নামে একজন নায়িকা আছে গুজরাটি। ওদের কমন বৈশিষ্ট্য হচ্ছে প্রায় সকলেই একটু স্থুলকায়া আর ওদের নাচ ইত্যাদির মধ্যে একটু ভালগারিটি ঠেকা। নায়কগুলি আবার অনেকেই নিজেরাই নায়ক নিজেরাই গায়ক। আম্রপালি নামের এই নায়িকাটিকে আমার বেশ লাগে। না, শুধু নামের জন্যে নয়- আম্রপালি নাম শুনলে তো একটু ভক্তি জাগে, সেটা তো আছেই। নাম ছাড়াও। এই নায়িকা অন্যদের চেয়ে অপেক্ষাকৃত ক্ষীণকায় ছিলেন একসময়। আজ যে সিনেমাটা দেখেছি, নিরহুলা চলল লন্ডন, এই সিনেমাতে দেখি আম্রপলিও বেশ স্ফিতকায়া হয়ে গেছেন। না, ফ্যাট শেমিং করছি না। আমি জানি স্থুলকায়া হওয়াটা এমনকি পশ্চিমে বাজার নিয়ন্ত্রিত সৌন্দর্যের মানদণ্ডেও এখন আর নেতিবাচক কিছু না। কিন্তু এই নায়িকার ক্ষীণকায় দর্শনটা বেশ ছিল। এখনও তাঁর রূপ ও প্রতিভা একটুও কমেনি, বেশ ভরা ভর্তি লাগে। কিন্তু আগের রূপটাই যেন বেশ ছিল। আম্রপালিকে ঐরকম স্থুলকায়া দেখে মনের মধ্যে কেমন একটু ইয়ে লাগছিল। এই পোস্টটা লিখে সেটা কেটে গেছে। নাহ, ছট পূজার ব্যাপারটা একটু জানতে হবে। পৃথিবীর কত কিছু যে আছে জানার, কৌতূহল জাগানিয়া- আহা, একটা মাত্র জীবন, কতো কিছু যে জানার বাকি রেখে একদিন পটাশ করে পটল তুলে ফেলব! আমাদের এখানেও আগে অনেক রকম পূজা হতো। এখন কি হয়? ইতু পূজা বলে একটা পূজা ছিল আমাদের এখানে। এখন কেউ ইতু পূজা করে?
