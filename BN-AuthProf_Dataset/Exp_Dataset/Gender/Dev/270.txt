জন্মদিনের লাস্যপুরুষ জুয়েল আইচ ====♥===={{{{ (১০ এপ্রিল প্রিয়দিন জন্মদিনে আন্তরিক শুভাশিস্) ♦সালেম সুলেরী অদ্ভুত জাদুতে তিনি আটকে রাখেন চোখ, মানুষের দ্রুতচল মন, মনের বিকার। সৃষ্টিকলার নন্দনতত্ব খেলে তাঁর হাতের কৌশলে। দুর্দান্ত চোখাভিনয়, কাব্যময় কণ্ঠ-কারুকাজ। মোহন বাঁশির সুরে সুরে- নিয়ে যান পৈতৃক-পিরোজপুরে। মানুষ গড়ার সেই আঙিনার হেডস্যার বয়েসের গায়ে মাখালেন গৌরবের গাঁথা, সুমহান মুক্তিযুদ্ধে রক্তপণ- দিতে যান মাথা। ও আমার সূর্য ইতিহাস, হে আমার রক্তবীজ, ঐতিহ্যস্মারক, খাতা। বাঙালি হাসতে চায়, খোঁজে শিল্প-বিনোদন। যন্ত্রণার মেঘ ও মুষড়ে পড়া দৈনন্দিন, খুঁজে পায় ঐন্দ্রজালিকের প্রিয় প্রণোদনা- জাদুরপ্ত প্রিয়মুখ একাই একশ ঢেউ, একাই নদী ও নৌকাবাইচ, সে এক আজন্ম প্রিয়মুখ, জাদুকবি জুয়েল আইচ। যন্ত্রে, কথামন্ত্রে, অসংখ্য বিষয় তবে জাদুর শ্রেষ্ঠত্বে দেখালেন খেলা এক অসম্ভব-- বয়েস বেড়েছে তবে থির হয়ে থাকে অবয়ব, সেই যে তারুণ্য মুখ, হাসি অমলিন, প্রতিদিন যেন তার শুভ্রতার প্রিয়দিন জন্মদিন। ♦ অক্ষরবৃত্ত
নিউইয়র্কের প্রাণকন্যা নার্গিস আহমেদ-এর প্রিয়দিন-জন্মদিনে ♥ প্রবাসবাংলা’র বিকাশে আপদমস্তক ভূমিকা হাতে গোণা মানুষের। তাদেরই অন্যতম একজন কালজয়ী সংগঠক নার্গিস আহমেদ। উত্তর অ্যামেরিকার অত্যন্ত সুপরিচিত নাম। নিউইয়র্কে 'বাংলাদেশ সোসাইটি'র প্রথম নির্বাচিত নারী সভাপতি। এই অভিভাবক সংগঠনটির আগেও সাংগঠনিক ভূমিকা অনেক। সাপ্তাহিক বাঙালী’র মতে, তিনি একজন ‘ট্রেন্ড সেটার’। নিউইয়র্কে ‘ড্রামা সার্কেল’-এর প্রতিষ্ঠাতা সভাপতি নার্গিস আহমেদ। কমিউনিটিতে বাংলা স্কুল বা বাংলা নাটক শুধু নয়। বাংলা সংস্কৃতির বিকাশে রেখে চলেছেন অদম্য ভূমিকা। বাংলা বর্ষবরণ বা পয়লা বোশেখ প্রতিপালনে গড়েছেন ইতিহাস। তিনি বিশ্বসেতুবন্ধ সংগঠন-- তিনবাংলা’র ইউএসএ সভাপতি। এর মাধ্যমে চলমান রেখেছেন শুদ্ধ সংস্কৃতির আন্দোলন। অনুষ্ঠিত হয়েছে প্রথম নিউইয়র্ক সাহিত্য কর্মশালা। প্রথম মাস্ক সৌন্দর্য প্রতিযোগিতা। হোটেল-রেস্তোঁরায় প্রথম ক্যানোপি সৌন্দর্য প্রতিযোগিতা। প্রতিষ্ঠা করেছেন তিনবাংলা টিভি পোর্টাল কার্যক্রম। নিউইয়র্কে সর্ববৃহৎ মিলনায়তনে ফোবানা সম্মেলন আয়োজনও এক ইতিহাস। পেশাগতভাবে বয়স্কদের কল্যাণেও ভূমিকা রেখে চলেছেন তিনি। ফলে বিশ্বের রাজধানী-খ্যাত নিউইয়র্কে চালু হয়েছে প্রবাদ। এন ফর নিউইয়র্ক, এন ফর নার্গিস। ১০ এপ্রিল এই প্রবাদপ্রতিম সংগঠকের প্রিয়দিন-জন্মদিন। তিনবাংলা’র পক্ষ থেকে আটলান্টিক সাগরসম শুভেচ্ছা। সবান্ধব, সপরিবার শুভকামনা, শুভাশিস। সালেম সুলেরী ♣ গ্লোবাল সভাপতি, তিনবাংলা
চিরপ্রস্থানে 'আরেক জীবনানন্দ' কবি পবিত্র মুখোপাধ্যায় ♦সালেম সুলেরী ‘দর্পণে অনেক মুখ’-খ্যাত ঋদ্ধ কবি পবিত্র মুখোপাধ্যায়। খাতির জমেছিলো ২০০২-এর হলদিয়া উৎসব থেকে। 'কবিসম্মেলন' সম্পাদক কবি শ্যামলকান্তি দাশের মাধ্যমে। পবিত্র'দা তখন 'বিদ্যাকর কলেজে'র অধ্যাপনা থেকে অবসরে। আর শতভাগ নিবেদিত হয়েছেন সাহিত্যচর্চায়, সম্পাদনায়। ১৯৫৭-এ শুরু হওয়া ‘কবিপত্র’ প্রকাশনা-সম্পাদনায় মহাব্যস্ত। কাঁধে ব্যাগ ঝোলানো শুদ্ধতাবাদী কবিমানুষটি জয় করলেন অভিভাবকত্ব। জন্ম ১৯৪০-এর ১২ ডিসেম্বর-- বরিশালের আমতলীতে। ১৯৪৭-এর দেশভাগের পর জীবন ভাগ হয়েছিলো মাসীমা’র অভিভাবকত্বে। ভারতবাংলা'য় নিজেকে দাঁড় করানোর গল্পগুলো উপন্যাসকেও হার মানায়। প্রায় ডজনখানেক অনুষ্ঠানে একমন্চে কবিতা পড়েছি। বই অদলবদলও করেছি একাধিকবার। 'হেমন্তের সনেট, আছি প্রেমে বিপ্লবে বিষাদে' খুব টানে। একবার 'আন্তর্জাতিক রূপসী বাংলা' পুরস্কার পেয়েছিলেন। কবি-রাজনীতিক অমৃত মাইতির বদান্যতায়। বলতেন, এতে ভীষণ নষ্টালজিয়ায় ভুগি। কারণ এটি দিয়েছিলো 'জীবনানন্দ একাডেমি'। আর এটাতো জানো-- জীবনানন্দ, আমি একই জলভূমির। আমি যোগ করি-- কি বলো দাদা, তোমরাতো সহোদর। চলনে-বলনে-চেহারা-গড়নে-প্রফেশনে-পলায়নে তোমরাতো একই! চোরা হাসি দিয়ে বলতেন-- শেষে পলায়নেও! দীর্ঘ কবিতার গ্রন্থদ্বয় ‘শবযাত্রা, ইবলিশের আত্মদর্শন’-- ভুলতে পারি না। শেষ দেখা ২০১৮-তে নন্দনে, 'বাংলা আকাদেমি' মিলনায়তনে। কবি শকুন্তলা সান্যালের ‘দেবলা’ পত্রিকার পঞ্চবার্ষিক অনুষ্ঠানে। প্রয়াত নবনীতা দেব-সেনসহ আমরা মঞ্চে ছিলাম। ছিলেন খ্যাতিমান অমর মিত্র, মৃণালবসু চৌধুরীও। কবিবন্ধু ঈশিতা ভাদুড়ী পদকাবরণে, অংশুমান সন্চালনে। পবিত্রদা’কে দেখে মনে হলো বয়েসটা ঝুলে গিয়েছে। এরপর টিকলেন আর মাত্র সোয়া দু’বছর। ২০২১-এর ৯ এপ্রিল গোটালেন জীবনের সব অংক। কবিবন্ধু সৌমিত বসুর পোস্ট থেকে বিদায়বার্তাটি প্রথম জানলাম। কাকদ্বীপের কবি দেবদুলাল পাঁজা’র লেখার শিরোনামটি মনে পড়লো। ‘অনবসান কুয়াশার ভিতর হিমজড়ানো দীর্ঘ সেতু’। জ্বি, অদ্ভূত এক সেতুবন্ধে জড়ানো ছিলেন পবিত্র'দা। আর প্রশ্ন করবেন না-- 'আমার বরিশাল কেমন আছে?' কবিপত্রে'র নতুন লেখা পেলেন না বলে অনুযোগও করবেন না। স্বকণ্ঠের মায়াবী আবৃত্তি, প্রিয় পংক্তিটি মনে পড়ছে।... ‘যে কোন শিল্পই হবে রক্ত দিয়ে ফোটানো গোলাপ’। প্রিয়-শ্রদ্ধেয় পবিত্রদা'র বিদেহী আত্মা স্বর্গবাসী হোক। প্রিয়কন্যা পিউসহ নিকটজনদের জন্যে শোক, সমবেদনা, শুভকামনা। ♠ ♦নিউইয়র্ক, এপ্রিল'২০২১ 
বঙ্গ কি চায় অ-বঙ্গ জিত? ♦সালেম সুলেরী বাহ কি চমৎকার-- দিল্লী শাসক হলেন শেষে ‘ডেইলী প্যাসেঞ্জার’! বঙ্গবিজয় লক্ষ্য তাদের, ছোটাচ্ছে কপ্টার। 'ফুল কেবিনেট' মূল ম্যান্ডেট ক্যালকাটা চ্যাপ্টার! প্রধান উজির মহান মোদী না যায় যেনো প্রধান গদি, বাংলা যদি হাতছাড়া হয়-- কী হবে ‘ফিউচার’ কেন্দ্রে হলে কোয়ালিশন-- বদল কি সরকার? বাংলাতে কি ঘুমিয়ে আছে নেতৃত্বের ধার, দুই বাংলা’য় দুই নেত্রী-- তারাও বড়ো অভিনেত্রী, কী চাল দেবে রাজনীতিতে, চাল জানে দাবার-- কেউ রাজ্যের, কেউ বা আবার চাল জানে 'বাবা'র। ‘বাবা স্মরণ’-- এই অছিলায়-- মোদী’র সফর দূর বাংলায়-- যেই বাংলা দেশ হয়েছে রক্তক্ষয়ী যুদ্ধে, রক্ত আবার ঝরলো শেষে মোদী-বিরোধ ক্রুদ্ধে। এলেন মোদী গেলেন কোথায়? দুই মন্দির-- হেথায় হোথায়। ধর্ম ছাড়া আর কিছু নয়, আর কিছু নেই বিষয়, কাঁদছে নদী চুয়ান্নটি, জলহীনতা কি সয়? তিস্তা কাঁদে একাকী, জল পাবে তার দেখা কি, উজান ঢলে বাঁধ খুলে দেয়, বন্যাতে যায় টেকা কি? প্রতিবেশীর নিকট থেকে যাচ্ছে কিছু শেখা কি? কেউ ধারে না ধার, বঙ্গভূমি মরুভূমি-- করবে কে উদ্ধার, বাহ কী চমৎকার! বাংলাদেশের দুটি শ্লোগান-- পশ্চিমে আজ ধার, ‘খেলা হবে, খেলাও হবে’ চলছে যে চিৎকার, 'জয় বাংলা’ও বাজার পেলো-- বিশাল মমতা'র। খেলার আগেই পা ভেঙেছে, ভারত-বঙ্গে ভোট রেঙেছে, খেলার ডাকে মোদী-গদি, দিল্লী শাসক সবাই বে-সংসারী একটি নারীর নেতৃত্ব জবাই-- সেই লক্ষ্যে বীর বক্ষে দিল্লী একাদশ-- তৃণমূলের সিপিএমে'র কয়েক নেতা বশ, ‘জোড়া ফুলে’র বাতিলগুলো পদ্মফুলে বরণ, মিরজাফরও বলছে তাদের বা গেরুয়াকরণ। ফুটছে মুকুল, ছুটছে রাজীব, শুভেন্দুও বগি, মোদী নামের ইঞ্জিনে যোগ-- ধর্মে সামিল যোগী। মহানায়ক মিঠুন এসে বিজেপিতেই যোগ বলছে লোকে-- তার রয়েছে দলবদলের রোগ। নকশালে এক, দুই সিপিএম, তিনে তৃণমূল, বিজেপি’তে ঢুকেই বলে-- "আগেরগুলো ভুল। কেন্দ্র শাসন বিজেপি তাই রাজ্যে তাকে চাই, চার দশকের বিরোধিতার মুখে দেবো ছাই। এই যে 'ডবল ইঞ্জিনে' আজ দেশ চালানো দরকার, উন্নয়নে পা-মাথা এক-- চাই বিজেপি সরকার।" কী মন্ত্রণা দিলেন নায়ক, কী যন্ত্রণা অঙ্গে, কেন্দ্র থেকে মন্ত্রিবহর ছুটছে মলিন বঙ্গে। কত্তোরকম প্রতিশ্রুতি, দিচ্ছি দেবো, ধর্ম-- পুঁজি তাদের ধর্মলালন, ‘জয় শ্রীরামে'র বর্ম। কিন্তু একি বঙ্গ বোঝে-- ধর্ম পাশে কর্ম, কাজ-তালিকার বহর দেখে কেন্দ্র গলদঘর্ম। কন্যাশ্রী, স্বাস্থ্যসাথী, শিক্ষাশ্রী আর, সব বয়েসী মানবসেবা-- প্রজেক্ট মমতা'র। বিধবাদের সেশন ভাতা, রেশন চালে-ডালে, বিপ্লবী বা কমিউনিজম-- রাজনীতি তার পালে। গহীন গ্রামে পাকা সড়ক-- কেন্দ্র অবাক দেখে-- মোদী’র কাছে জনতারা প্রশ্ন দিলো এঁকে-- 'দাম বাড়ালে গ্যাসের ক্যানো, পেট্রলে আর তেলে-- বিক্রি দিয়ে রেল ও বীমা, দেশ নামালে ঠেলে...।' জবাব কি আর দেবে-- তার বদলে সেই ‘বিজেপি’ বাংলা এবার নেবে। মটকে দেবে ঘাড়, সেই একাদশ দিল্লী থেকে ‘ডেইলী প্যাসেঞ্জার’, সারদা-নারদ কেলেংকারি সিবিআই-এর নোটিশ জারি, ধরপাকড়ে বাংলা যেন নরকে গুলজার, বিশাল মাপের মন্ত্রি-নেতা-- বাংলাকে নয় ছাড়, গাড়ি-পুলিশ-হিন্দী বহর, আকাশে কপ্টার, বাংলা জুড়ে রাজধানী স্বাদ, বাহ কি চমৎকার! বাংলা যেনো কাজের কাজীর-- উজির-নাজির সবাই হাজির, রাষ্ট্র থেকে রাজ্যে সরব, টহল বারেবার অমিত শাহও দমিত নয়, জিত যেন দরকার, বাংলাতে চায় হিন্দী শাসন, অ-বঙ্গ সরকার, ভোট না পেলেই ঘোঁট পাকানোর সবটা পগার পার.. নামবে বেলা, থামবে খেলা বাহ কি চমৎকার, আহা বাহ কি চমৎকার! ♠ ♦স্বরবৃত্ত ॥ এপ্রিল ২০২১, নিউইয়র্ক
গন্ধম-ফাঁদে মামুনুল ♦ সালেম সুলেরী হায় হেফাজত মামুনুল গন্ধম খেয়ে করলে ভুল, দ্বিতীয় এক নারীর ফাঁদে কেলেংকারি, হুলস্থুল। রিসোর্ট মানে বিশ্রামাগ্রার, প্রমোদ সময় হলোনা পার, শত্রুরা সব বিপদ হয়ে কি পিটুনি, বলৎকার। সতের লাশ-- পাশ কাটিয়ে বলছে যেন-- গলদ কার? সময় বড়ো হাসে-কাঁদে, পাপিয়া'রা ফেলছে ফাঁদে... চলছে নানান নারীর খেলা সঙ্গ দিয়ে অঙ্গ ভেলা, প্রলোভনে হাত বাড়ালেই হয়তো বিপদ-- রঙ্গমেলা। ফুল আছে তো, কাঁটাও আছে, সুখ-নারীদের ঝাটা'ও আছে। দ্বিতীয় বউ, জটিল সতীন, রক্তপাতের দা-টাও আছে! খুব সচেতন না হলে বীর কপাল তোমার ফাটাও আছে। নিজ হেফাজত-- প্রথম কথা নইলে ব্যাঘাত যথা তথা, আদম-হাওয়ার গন্ধম ভুল-- তওবা তওবা-- ও মামুনুল। এপ্রিল ফুল এপ্রিল ফুল-- গন্ধমে মুখ-- করলে কি ভুল! বৈধ বধু হোক না দেশে কী যে বিপদ কী সংকুল.. হায় মামুনুল হুলস্থুল! রসের আগুন-- হুলস্থুল! ♦ স্বরবৃত্ত ॥ নিউইয়র্ক, এপ্রিল ২০২১
লুৎফর রহমান রিটনসহ কৃতবিদ্যদের মাধ্যমে কবি সালেম সুলেরী সম্মানিত ♥ সঙ্গে >> ড. নীরন্জন, আমীরুল, মাযহার, সানী, রবীন্দ্র গোপ, আলমগীর # ভারতবাংলা'র অমৃত মাইতি, দীপ মুখোপাধ্যায়... নিউজব্যাংক ♦ ফেসবুক ফিরিয়ে দিলো এক স্মৃতিসিক্ত উজ্জ্বল আলোকচিত্র। ছড়ারাজ লুৎফর রহমান রিটনের নেতৃত্বে কবি সালেম সুলেরীকে সম্মাননা প্রদান। অন্য যাঁরা অংশ নিলেন-- সবাই সাহিত্যের কৃতবিদ্য। কবিতায় সম্মাননাটি দেয় 'ঢাকা সংস্কৃতি পরিষদ।' সম্মাননা প্রদান-পর্বে ঢাকায় লেখকদের মিলনমেলা ঘটে। ছবিতে ডান থেকে ঋদ্ধ প্রবন্ধকার আহমাদ মাযহার। বাংলা একাডেমি পুরস্কারপ্রাপ্ত খ্যাতিমান শিশুসাহিত্যিক আমীরুল ইসলাম। ভারতবাংলা'র ছড়ারাজ দীপ মুখোপাধ্যায়। মন্চ-মধ্যমনি লুৎফর রহমান রিটন। লোকশিল্প জাদুঘরের পরিচালক কবি রবীন্দ্র গোপ। ভারতবাংলা'র প্রখ্যাত কবি-রাজনীতিক অমৃত মাইতি। সম্মাননাপ্রাপ্ত কবি-কথাকার সালেম সুলেরী। পাশে সুইডেন প্রবাসী কবি মোয়াজ্জেম হোসেন আলমগীর (অস্পষ্ট, দ্বিতীয় ছবিতে স্পষ্ট)। ঢাকা বিশ্ববিদ্যালয়ের বাংলা বিভাগীয় প্রধান ড. নীরন্জন অধিকারী (অস্পষ্ট, দ্বিতীয় ছবিতে স্পষ্ট)। সর্ববাঁয়ে বাংলা একাডেমি পুরস্কারপ্রাপ্ত নিবেদিতপ্রাণ কবি আসলাম সানী। অনুষ্ঠানস্থল বাংলাদেশ শিল্পকলা একাডেমি, ঢাকা, ২০১১। আলোকচিত্র কবি রোকন জহুর ♦ উল্লেখ্য, পয়লা এপ্রিল ছিলো ছড়ালেখক লুৎফর রহমান রিটনের প্রিয়দিন জন্মদিন। বরেণ্য লেখক আমীরুল ইসলামের জন্মদিনও সমাগতপ্রায়। 
শিশুসাহিত্যে কবি আল মাহমুদের ২২টি কিশোর ছড়া-কাব্যই মহাসম্পদ। কিন্তু বাংলা শিশুসাহিত্যে সর্বাধিক আবর্জনা কার? হাজার লিখেও কাদের লেখনীতে নেই ধার?
নিদানকালে রিটনে'র দ্বিতীয় ছড়াগ্রন্থ বের করি আমি ♣ প্রিয়দিন-জন্মদিনে ৮৩-৮৪'র স্মৃতিকাহন ♦সালেম সুলেরী বাংলাদেশের ছড়ায় নতুন রোদের মহাজন রিটন। ভাষা, ঢং, বিষয়, অন্তঃমিলে-- বৈচিত্রময়তা। আজকের এই 'মহারিটন' একদিনে গড়ে ওঠেনি। সবকিছুরই একটা প্রারম্ভকাল থাকে। আমি প্রকাশজীবনের সূচনাকালের সুর শোনাচ্ছি। আশি দশকের শুরুতেই রিটন বেশ ফর্মে। পত্র-পত্রিকায় পাতাভরা ছড়া। কিন্তু অবস্থানটি মজবুত হচ্ছিলো না। কারণ তখনো রিটন গ্রন্থে সংকলিত হয়নি। অতঃপর নিজের উদ্যোগেই রেকর্ড ভাঙলো। ১৯৮২-তে প্রকাশ করলো প্রথম ছড়াগ্রন্থ 'ধুত্তুরি'। তা দিয়ে 'অগ্রণী ব্যাংক শিশুসাহিত্য পুরস্কার' মিললো। কিন্তু একটি সাদামাটা প্রকাশনা দিয়ে কি এগুনো সম্ভব! আমিই উদ্যোগী হলাম দ্বিতীয় ছড়াগ্রন্থ প্রকাশে। ব্যক্তিগতভাবে আমরা সমান বয়েসী। তখনও উভয়েই অনার্স পর্যায়ের ছাত্র। রিটনের ছড়া ও বন্ধুত্বের বিশেষ অনুরাগী। ১৯৮১-এর স্মৃতিলাল অক্টোবরের কথা। ৬৫০ টাকা নিয়ে আমার ঢাকা আগমন। তখন সেরা পাঁচ বন্ধুর মধ্যে রিটন অন্যতম। ১৯৮৩-এর ১৪ ফেব্রুয়ারি ঢাকা বিশ্ববিদ্যালয় বন্ধ হলো। এরশাদ সরকার-বিরোধী ছাত্র আন্দোলনেও আমরা। রক্তপাত, শ্লোগান, মিছিল, নিত্যকার বিষয়। বিশ্ববিদ্যালয়ে 'ক্লোজড সাইনে ডাই'-- মানে ক্লাশ বন্ধ। সেসময়ে আমি একটু ঘুরে দাঁড়ালাম। প্রতিষ্ঠা পাওয়ার জন্যে রাজধানীতে এসেছি। সময়কে কাজে লাগাতে হবে পুরোপুরি। ধানমন্ডি ১৫-এর ঈদগাঁ এলাকায় একটি ব্যবসা পেলাম। 'হালদা প্রিন্টিং প্রেস'-র মুদ্রণ পার্টনার। কাজ আনবো, ছাপবো, বিল তুলবো, লাভ নেবো। সম্ভবত বন্ধু-পদ্যকার সুজন বড়ুয়া ছিলো অনুঘটক। তো শুরুতেই অস্ট্রেলিয়ান হাইকমিশনের ব্যবসা পেলাম। দূতাবাসে একবার ভ্রমণে এলেন স্যার এডমন্ড হিলারী। হিমালয় পর্বতশৃঙ্গে তেনজিংসহ প্রথম আরোহণকারী। বললেন, তোমার ক্ষুদ্র ব্যবসাকে ওপরের দিকে নাও। প্রিন্টিং-এ আছো, পাবলিকেশন্সেও যাও। ১৯৮৩-তেই আমি প্রকাশনায় হাত দিলাম। প্রথম ধাক্কায় বেরুলো তিনটি টগবগে বই। লেখক ভাস্কর চৌধুরীর গল্পে 'রক্তপাতের ব্যাকরণ।' 'বাংলাদেশের ছড়া ও ছড়ালেখক' সম্পাদনাগ্রন্থ। আর লুৎফর রহমান রিটনে'র 'উপস্থিত সুধীবৃন্দ'। মঞ্চজমানো রাজনৈতিক ছড়ার পূর্ণাঙ্গ প্রকাশনা। চমৎকার প্রচ্ছদ করেছিলেন প্রিয়শিল্পী মাসুক হেলাল। তখন নগদ ৫০০ টাকা দিয়েছিলাম সম্মানী। কষ্টার্জিত অর্থে যত্নসমেত বইটি করি। তবে একটু বিলম্ব হয়েছিলো গোপন কারণে। তৎকালীন সামরিক সরকার-বিরোধী ছড়াও তাতে ছিলো। আইন প্রয়োগকারী সংস্থা অনুমোদন দিচ্ছিলো না। পরে উর্ধমহলে যেগাযোগের মাধ্যমে 'ক্লিয়ারেন্স' নিতে হয়। বিষয়টি লেখক রিটনকে জানাইনি। যদিও বিলম্বকালে বিরক্ত প্রকাশ করেছিলো। এর মধ্যে 'ঢাকা আমার ঢাকা' নামে একটি পুস্তিকা'ও বের হয়। এরপর আর পেছন ফিরে তাকাতে হয়নি। প্রকাশনার ট্রেনে উঠে অনেক বই বেরুলো রিটনের। তখনও আমার কবিতা-ছড়ার মৌলিক বই বেরোয় নি। কিন্তু রিটনের প্রকাশনাটিতে ভীষণ পরিতৃপ্ত ছিলাম। কারণ, রিটনের অর্জনকে নিজেরই প্রাপ্তি বলে ভাবি। সেই পবিত্র ভাবনায় আজ পর্যন্ত আঁচড় পড়েনি। ১৯৮৪-তে বেরুলো 'বাংলাদেশের ছড়া ও ছড়ালেখক'। বাংলাদেশের ছড়ার প্রামাণ্য এনসাইক্লোপিডিয়া। লেখক-গবেষক-বন্ধু আহমাদ মাযহার ছুটে এলেন। বললেন, অধ্যাপক আব্দুল্লাহ আবু সায়ীদ স্যার ডেকেছেন। গেলাম সেই বেইলি রোডের অফিসার্স কলোনীর বাসায়। স্যার তখন ঢাকা কলেজে অধ্যাপনারত। টোস্ট বিস্কুট দিয়ে লাল চা খাওয়ালেন। বললেন, অসাধারণ হয়েছে তোমাদের 'ছড়া ও ছড়ালেখক'। অনেক গুরুত্বপূর্ণ একটি কালেকশন এটি। প্রথমত ধন্যবাদ দিতে তোমাকে ডেকেছি। দ্বিতীয়ত একটি প্রস্তাবনা আছে আমাদের। আমরা মানে 'বিশ্বসাহিত্য কেন্দ্রে'র। শিশুসাহিত্যের গৌরবখাড়া লেখনী সমূহের সংকলন প্রকাশ করা। বিষয় ছড়া, কিশোর কবিতা, গল্প, প্রবন্ধ ইত্যাদি। ব্যাখ্যামতে বুঝলাম, একটি প্রকল্প করবেন শিশুসাহিত্যের। আমাকে দায়িত্ব নিয়ে কাজ করতে হবে। কিন্তু আমি বিনয়াবশত প্রস্তাবনাটি ঘুরিয়ে দিলাম। কারণ, ছড়ার এনসাক্লোইপিডিয়াটি তখন বিশাল বাণিজ্যলক্ষ্ণী। এক 'সোনালী ব্যাংক'ই কিনে নিলো দু'হাজার কপি। রিটন ও ভাস্কর চৌধুরীর বই ছেপেছি দেড় হাজার করে। হাক-ডাক দিয়ে বই বিক্রি খারাপ না। ফলে নিজের ক্ষুদ্র প্রতিষ্ঠান নিয়েই ব্যস্ততা অনেক। তাছাড়া লেখাপড়ার তাগাদা দিয়ে মা-বাবার গ্রামীণ চিঠি। এতো কিছু কি ভাবছো হে সালেম সুলেরী। --সায়ীদ স্যারের ডাকে সম্বিৎ ফিরে পেলাম। আমতা আমতা করে বললাম, আরো দুটো বই। রিটনের ছড়া আর ভাস্কর চৌধুরীর গল্প। হাতে নিয়ে বললেন, এই ভাস্কর কি সেই ভাস্কর। যার বাসায় কবি শক্তি চট্টোপাধ্যায় এসে উঠেছিলো? বললাম, জ্বি, শ্যামলীর বাসায়, মেয়েসহ। -- আর রিটনের খবর কি, কেমন করছে? বললাম, ভালোইতো, ছড়াগুলো পড়বেন। স্যারের কৌতুহল, ও কি আরো কিছু করে? --জ্বি, কিছু সাংবাদিকতা, প্রতিবেদন করে। আমাদের এই কাজগুলোতে অনেক সাহায্য করেছে। সম্পাদনা, প্রুফ, প্রোডাকশন ভালো বোঝে। --বলো কি, আমি তো অন্যকিছু জানতাম। ছড়া লেখা আর প্রেম করার কথা জানি। প্রকাশনায় এতো হাত পাকিয়েছে বলেনি তো। তুমি দেখছি ওর মার্কেটিং ভালোই করলে। জ্বি স্যার, ওকে কাজে লাগাতে পারেন। মনে লাগিয়ে দিতে পারলে দেখবেন কতো নিবেদিত। আমাদের অনেক প্রতিবন্ধকতা সে দূর করে দিয়েছে। স্যারের কাছে সেদিনের 'মার্কেটিং' কোন কাজে দিয়েছে কিনা জানিনা। তবে বিশ্বসাহিত্য কেন্দ্রে দীর্ঘদিন কাজ করেছে রিটন। মেধার শতভাগ স্বাক্ষর রেখেছিলো সংশ্লিষ্ট প্রকাশনা প্রকল্পে। পয়লা এপ্রিল প্রিয় রিটনের প্রিয়দিন জন্মদিন। করোনাকান্ডে প্রিয়জনদের মৃত্যুদিন গুণে চলেছি। তারপরও অনেক না বলা স্মৃতি বোতলমুক্ত হলো। আশংকাহীন শুভদিনের প্রত্যাশা সবার। সংসারসেবী শার্লী প্রায়শ অ্যামেরিকায় মেয়ের বাড়ি আসে। মেয়ে, আমাদের প্রিয় নদী, আরেক সংসারী। জগতসংসারে রিটন শতবর্ষী সুখজন হোক। 'বাংলাদেশের ছড়া ও ছড়ালেখক'-এ রিটন লিখেছিলো> ম্যাট্রিক হ্যাট্রিক ♦ লুৎফর রহমান রিটন ভালাে নাম পাঁচুরাম ডাক নাম পটলা, সেন্সলেস হয়ে যায় দেখে যদি জটলা। টিকটিকি দেখলেই জুড়ে দেয় চিৎকার, বুঝতেই পারে না সে খেলা শেষে জিত কার । মুরগীর ডাক শুনে পটলা যে হয় ফিট, একগজ লম্বাকে বলে— সাড়ে নয় ফিট। এই নিয়ে দুইবার দিয়েছে সে ম্যাট্রিক, আগামী বছর হবে নির্ঘাৎ হ্যাট্রিক। ♠ সৌজন্যে : সালেম সুলেরী সম্পাদিত 'বাংলাদেশের ছড়া ও ছড়ালেখক' (১৯৮৩-৮৪)। অলংকরণ রফিকুন নবী ♦নিউইয়র্ক, এপ্রিল ২০২০ /২০২১ 
মারী'মুখর হাইকু ♦ সালেম সুলেরী ০১. ডাকছে মারী, ডাকাত সেজেছে সে সফরকারী! ০২. চিকিৎসকে মারী'তে মুখ ঢাকা, পড়েছে ছকে। ০৩. নীতি আজকে-- মুখোশে মুখ ঢাকি ম ম মাস্কে! ০৪. মেলা কি খাঁচা, প্রাণের বইমেলা প্রাণকে বাঁচা! ০৫. ডেকো না তুমি, রেখো না মুখোমুখি হে মৌসুমী। ০৬. দু'জনে বাঁচি, তফাতে কিছুদিন, না হোক টাচ'ই। ০৭. বেশিটা পেতে কিছুটা ক্ষতি মেনে-- শেষটা জেতে! √√ ♦ মাত্রাবৃত্ত > ৫-৭-৫
সচেতনের কেতন ওড়াও =======♦===[=[[[[[[[{{{{{ ♦ সালেম সুলেরী বর্ষ শতেক পরেই আসে রোগের মহামারী, একুশ শতক সফরকালে আবার বাতাস ভারী-- একটু ছোঁয়ার পরশ নিয়েই আঘাত হেনে শ্বাসে এক পৃথিবী উজাড় হলো এক মিলিয়ন লাশে। সফরকারীর নাম ‘করোনা; কেউবা ‘কোভিড’ ডাকে, ভয় পেলো কি মৃত্যু-মানুষ এমন বেজন্মাকে? ভাইরাসে কি ভয় পেয়েছে? জয় পেয়েছে শেষে-- বসন্ত আর প্লেগে কাতর, ভাসলো নিরুদ্দেশে। কলেরাতে'ই মৃত্যু কোটি, ভাইরাসে আর কতো? মানুষ-প্রধান এই পৃথিবী আবার সমুন্নত। নীল করোনা-- আর বেড়ো না, তুমিও কাবু’র পথে, ভ্যাকসিনে আর দেখছিনে ভুল, দুলছে বিজয়রথে। মাস্কে মুখর আজকে মানুষ, মড়ক-মারী খাদক, শ্রেষ্ঠ এ জীব ‘শেষ বাঁশিটি’র সেই ‘হ্যামিলন’ বাদক। জীবন যাপন ফের স্বাভাবিক, মানব-মুঠোয় দাস-- যতন করে মারী’র পতন-- রতন ইতিহাস! সফরকারী নফর হবেই-- মহামারী’র রীতি, অসুখঠেকা মানুষ জানে নিস্কৃতি, সুকৃতি। মানুষ ওঠো, মানুষ জাগো-- মুখোশ রাখা ব্রতে, সচেতনের কেতন ওড়াও সুখের ভবিষ্যতে। ♠ ♦ স্বরবৃত্ত ॥ নিউইয়র্ক ২০২১
