জ্বী হুজুর বলার জন্য মগজ থাকার প্রয়োজন নেই, এ কাজে জিহ্বাই যথেষ্ট। আমার কোনো লেখায় যদি কেউ ভিন্নমত পোষণ করে, আমি তার উপর খুব খুশি হই। আজ পর্যন্ত কেউ বলতে পারবে না, আমার সাথে দ্বিমত পোষণ করার কারণে, বা আমাকে গালি দেয়ার কারণে, আমি কাউকে আনফ্রেন্ড বা ব্লক করেছি। একমুখী নয়, আমি চাই মতামতের বহুমুখী প্রবাহ। আমি ডগমাটিস্ট বা গোঁড়া নই। আমার কথাই শেষ কথা, আমার মতামতই সঠিক মতামত, এরকমটি আমি মনে করি না। আমি কখনো আমার মতামতকে ডিফেন্ডও করি না। আমি চাই, যে কেউ এসে আমার মতামতকে আরেকটি অধিক গ্রহণযোগ্য মতামত দ্বারা উড়িয়ে দিক। আমি হীনমন্যতায় ভুগি না, কারণ আমি মোটামুটি নির্মোহ মানুষ। যেকোনো বিষয় ও ব্যক্তিকে, সকল প্রকার বৈষয়িক স্বার্থের উর্ধ্বে উঠে বিশ্লেষণ করার সক্ষমতা আমার রয়েছে। আর আমি ক্ষুদ্র নই, এজন্য কখনো মত প্রকাশ করার সময় গালাগালির আশ্রয় নিই না। কারও প্রতি হিংসা বা বিদ্বেষও পোষণ করি না। আমি চিন্তা করার সময় স্বাধীনভাবে চিন্তা করি, এবং এ চিন্তা অবিকৃতভাবে প্রকাশ করি। আমার মতামতকে, আপনাদের সাধ্য অনুযায়ী যেকোনো ভাষায় আক্রমণ করার অধিকার আপনাদের রয়েছে। আপনারা নির্ভয়ে আমার লেখার সমালোচনা করুন। — মহিউদ্দিন মোহাম্মদ
আপনাদের অনেকের সমালোচনার ভাষা আমার পছন্দ হয় নি। শূদ্রজাত মস্তিষ্ক থেকে যখন শূদ্রজাত শব্দ নির্গত হয়, তখন তা ভদ্রতার সকল গন্ডি অতিক্রম করে যায়। এক্ষেত্রেও তাই হয়েছে। বিশেষ করে ‘বই নয়, মুনজেরিন তার রূপ বিক্রি করেছে’ এ ঘরানার ক্ষোভগুলো বেশ শ্রুতিকটু ভাষায় প্রকাশ করা হয়েছে। এটিকে চাইলে আমি ফ্রয়েডীয় রিপ্রেসোন দিয়ে ব্যাখ্যা করতে পারি। মুনজেরিনের সৌন্দর্যকে মনিটাইজড করা হয়েছে, এ অভিযোগ যদি সত্যি হয়ে থাকে, তাহলে এর জন্য মুনজেরিনের চেয়ে বেশি দায়ী বাঙালি তরুণদের অবদমিত (রিপ্রেসড) কামনা বাসনা। বাঙালি তরুণেরা মনে মনে যে-ধরণের নারীসঙ্গ খুঁজে, তা এ দেশে বেশ অপ্রতুল। চারদিকের কদর্য মাড়িয়ে সৌন্দর্যের দেখা তারা খুব কমই পায়। এজন্য কোথাও একটু সৌন্দর্যের আভাস পেলে, তারা সেখানে দলবেঁধে ঝাঁপিয়ে পড়ে। এ সৌন্দর্য যদি কোনো নারীর হয়, তাহলে ঘটে আরেক বিপত্তি। সবাই মনে মনে নারীটিকে নিজের করে পেতে চায়। কিন্তু একজন নারীর পক্ষে তো এক লক্ষ তরুণের ডাকে সাড়া দেয়া সম্ভব নয়। ফলে সব তরুণের আকাঙ্ক্ষাই অবদমিত থেকে যায়। এ অবদমিত বাসনা, সবসময় তক্ষে তক্ষে থাকে, কীভাবে বিকৃত হয়ে সম্পূর্ণ অন্যরূপে বিস্ফোরিত হওয়া যায়। কিছু তরুণ, গতকাল থেকে এ বিস্ফোরণই ঘটাচ্ছে। অবশ্য এজন্য আমি তরুণদের দোষ দেবো না, দোষ দেবো বুড়োদের। বুড়োরা চারপাশকে এমন ভাগাড় বানিয়ে রেখেছে যে, তরুণদের মন খুব বিক্ষিপ্ত হয়ে আছে। ষাটোর্ধ সাধু-সন্তরা ভাবছে, তরুণদের শরীরও বুঝি তাদের মতোই সাধু-সন্ত (যদিও জামালপুরের এক সন্ত দেখিয়ে দিয়েছে যে বুড়োরা মোটেও সন্ত নয়)। সলিমুল্লাহ খানকে দেখলাম, নানা জায়গায় ফ্রয়েড ও ফ্রয়েডের বইয়ের নাম উচ্চারণ করতে, কিন্তু এ বিষয়গুলো তিনি কখনোই তরুণদের বুঝিয়ে বলেন না, না বললে আমরা কী করে বুঝবো তিনি নিজে ফ্রয়েড পড়েছেন কি না? না কি শুধু বইয়ের নাম মুখস্ত করেছেন? আর অনেকেই বলেন রূপ আল্লাহর দান। কিন্তু তারা বুঝতে চান না, জন্মের সময় এটি আল্লাহর দান থাকলেও, জন্মের পর এটি নিজের পরিচর্যার ফসল হয়ে ওঠে। মানুষের পরিবেশ তার বাহির ও ভেতরের রূপকে প্রভাবিত করে। দরিদ্র ঘরের নারীরা জন্মের সময় এক রূপ পায়, আর জন্মের পর পায় আরেক রূপ। কেউ যদি সঠিক পরিচর্যা দিয়ে তার নিজের রূপ (হোক সেটা বাহ্যিক) অক্ষুণ্ণ রাখে, তাহলে এটাকে আমি তার নিজের কৃতিত্বই বলবো। এটিকে হিংসা করার, বা এটি নিয়ে হাসি ঠাট্টা করার কিছু নেই। 
মুনজেরিনের বহু ভক্ত (ভক্ত শব্দটির অর্থ খাদ্য, কেউ কোনো লেখকের ভক্ত, এর অর্থ হলো- ব্যক্তিটি ওই লেখকের খাদ্যে পরিণত হয়েছে) আমাকে প্রশ্ন করেছেন, আপনি কী করেছেন? আপনি কেন বইটি লিখলেন না? দেশের জন্য আপনার অবদান কী? অক্সফোর্ড প্রসঙ্গও এসেছে। তাদের জন্য আমার উত্তর হলো: প্রাণ কোম্পানির ম্যাঙ্গো জুসের সমালোচনা করতে আমার জুস ফ্যাক্টোরি খোলার প্রয়োজন নেই। ওবামার সমালোচনা করতে আমাকে ওবামা হতে হবে, এগুলো পাগলের যুক্তি। এ পাগলদের জন্য আমার পরামর্শো হলো, আপনারা বার্ট্রান্ড রাসেলের ‘লজিক অ্যান্ড নলেজ’ বইটি পড়ুন, যদিও এ বই পড়ার সক্ষমতা যার আছে তার উন্মাদ হওয়ার কথা নয়। সব কাজ সবার জন্য নয়। মুনজেরিন তার কাজ করছে, আমি আমার কাজ করছি, এবং কাজের বাহিরে এসে ওই বিতর্কে অংশ নিয়েছি। যদি আমার আগেই আপনারা কেউ তাকে শুধরে দিতেন, তাহলে আমাকে এ পরিশ্রম করতে হতো না। আমি সারাদিন পড়াশোনা করি ও লিখি, যদিও পরিস্থিতির কারণে আমি আমার লেখা প্রকাশ করতে পারি না। তাছাড়া আমি কৃষিকাজ করি। আমি যে-ভাত খাই, তা আমি নিজে উৎপাদন করি; আমি যে-মাছ ও শাক সবজি খাই, তাও আমি নিজে উৎপাদন করি। এমন কি, দুধ-দই খাওয়ার জন্য আমি একটি গাভীও লালন-পালন করি। দেশে কখনো দুর্ভিক্ষ দেখা দিলে, আপনাদের চেয়ে আমার বেঁচে থাকার সম্ভাবনা বেশি। আমার কবিতা, প্রবন্ধ, ও উপন্যাস, আপনাদের পড়ার হয়তো সৌভাগ্য হবে না, কিন্তু আপনাদের ছেলেমেয়েরা ওগুলো পড়েই বাঁচবে। বুলগাকভ তাঁর মাস্টার অ্যান্ড মার্গারিতা শুরু করেছিলেন ১৯২৮ সালে, শেষ করেছিলেন ১৯৪০ সালে, কিন্তু প্রকাশ করেছিলেন মৃত্যুর পর, ১৯৬৭ সালে। কেন একটি উপন্যাস প্রকাশ করতে ৩৯ বছর লেগেছিলো, এ খবর আপনাদের জানার কথা নয়। পাঠক হিশেবে আপনারা অত্যন্ত উঁচু মানের। আর অক্সফোর্ডে আমি প্রথম যাই ২০১০ বা ১১ সালের দিকে। তারপর অনেকবার গিয়েছি। অক্সফোর্ডের সাঈদ বিজনেস ইশকুলে (মুনজেরিন চিনবে) এক ওয়ার্কশপে, আমি একটি প্রবন্ধও উপস্থাপন করেছিলাম। তখন আমি এখনকার মতো পরিণত লেখক ছিলাম না। ছিলাম কৌতুহলী ছাত্র। আর আমার সমালোচনার কারণেই তো মুনজেরিন তার বহুল বিক্রিত বইয়ের সংশোধনের উদ্যোগ নিয়েছে, এটা কি দেশের জন্য অবদান রাখা নয়? 
অনেকে প্রশ্ন করেছেন, আপনি অন্য বেস্ট সেলার লেখকদের নিয়ে কেন লিখলেন না? একজন তো অভিযোগ করেছেন, আরিফ আজাদ আপনার লেখার ভক্ত বলে আপনি আরিফ আজাদের সমালোচনা করেন না। কয়েকজন ঔপন্যাসিকের নামও এসেছে। দেখুন, আমি যখন রকমারিতে ঢুকি, তখন ওই বেস্ট সেলার লিস্টের শীর্ষে অবস্থান করছিলেন মুনজিরিন। স্বাভাবিকভাবেই আমি মুনজিরিনের নামের উপর ক্লিক করি, এবং লেখা শুরু করি তাকে নিয়ে। যদিও আমার ওই লেখাটিকে আমি লেখা বলবো না, কারণ একটি লেখা লিখার জন্য যে-সময় ও পরিশ্রম আমি ব্যয় করি তার কোনোটাই আমি ওই লেখায় দিই নি। অনেকটা ফোন হাতে নিয়ে তৎক্ষণাৎ প্রতিক্রিয়া জানানোর মতো লেখা। যদি ওই নামটি মুনজিরিনের না হয়ে আরিফ আজাদ বা মিজানুর রহমান আজহারীর হতো, তাহলে আমি তাদের কাউকে নিয়েই লিখতাম। আবার আমি সমালোচনা করলেই যে সেটা ভালো সমালোচনা হবে, সেটাও ঠিক নয়। আপনারা যে কেউ তাদের লেখা নিয়ে সমালোচনা লিখতে পারেন, এবং সেটি আমার লেখা সমালোচনার চেয়ে ভালোও হতে পারে, কিন্তু আপনারা বসে আছেন হাত গুটিয়ে, আর নির্দেশ দিচ্ছেন আমাকে। যে-ঔপন্যাসিকদের নাম এসেছে, তাদের অনেকেই হুমায়ুন আহমেদ, আনিসুল হক, জাফর ইকবাল, ইমদাদুল হক মিলন, কাশেম বিন আবু বকর, ও হ্যারি পটারের বংশধর। আমি তো শোলঝিনিতশিন বা সিঙ্গার পড়ে এ ঔপন্যাসিকদের ঔপন্যাসিক বলতে পারি না। আপনারা তাদের ঔপন্যাসিক ডাকতে পারেন, কারণ কুয়োর ব্যাঙের মিল্কি ওয়ে হলো কুয়ো। তবে বাংলা ভাষায় যারা আসলেই উপন্যাস লিখেছেন, তাদের উপন্যাস নিয়ে আমার সমালোচনা লেখার ইচ্ছা আছে। সাহিত্য সমালোচনায়, বাংলাদেশে কোনো নবোকভ আছেন বা ছিলেন বলে আমার মনে পড়ে না। সুকুমার সেনেরা ইতিহাস লিখে গেছেন, কিন্তু সমালোচনা? সমালোচনার মতো মাথা ঘামানোর কাজটি কেউই করেন নি। কেউ কেউ অবশ্য করেছেন, কিন্তু তা সমালোচনা নয়, প্রশংসা ও গালাগালি। 
অনেকে প্রশ্ন করেছেন, কেন ভালো মানের সাহিত্য সৃষ্টি হচ্ছে না, বা কেন ভালো মানের বই বেস্ট সেলার হচ্ছে না। এর উত্তরে আমি বলবো: খাবার উৎপাদনকারী প্রতিষ্ঠানগুলো খাবার তৈরি করে তার ভোক্তাদের কথা মাথায় রেখে। বছরের পর বছর ধরে এদেশে পোড়া তেলে ভাজা সিঙ্গারা বিক্রি হচ্ছে কেন? তেল (ভেজিটেবল অয়েল) হলো ফ্যাটি এসিড, যা শরীরের জন্য ক্ষতিকর নয়, কিন্তু তেলকে যখন অতিরিক্ত তাপে পোড়ানো হয়, তখন তা আর ফ্যাটি এসিড থাকে না, পরিণত হয় ক্ষতিকর অ্যালডিহাইডে। চিকিৎসকেরা বারবার নিষেধ করার পরও এগুলো তৈরি হচ্ছে কেন? কারণ বাজারে সিঙ্গারার ভোক্তা আছে। আমাদের খাবারে এতো ভেজাল কেন? কারণ ভেজাল খাবারেরও ভোক্তা আছে। ইয়াবা বিক্রি নিষিদ্ধ, কিন্তু এতো আইন এতো ক্রসফায়ারের পরও ইয়াবা বিক্রি হচ্ছে কেন? কারণ বাজারে ইয়াবার ভোক্তা আছে। আর আমি তো বলেছিই যে, কোনো দেশে রাজনীতিকদের চরিত্র নির্ধারিত হয় ভোটারদের চরিত্র দ্বারা, এবং লেখকদের চরিত্র নির্ধারিত হয় পাঠকদের চরিত্র দ্বারা। পাঠক যে-মানের হবে, লেখকও সে-মানেরই হবে। আমি বহু সাহিত্যানুরাগীকে দেখেছি, যারা রবীন্দ্রনাথের উপন্যাস হিশেবে ‘শেষের কবিতা’-কে খুব চেনে, কিন্তু ‘চতুরঙ্গ’-কে চেনে না। আবার জীবনানন্দের ‘বনলতা সেন’ খুব জনপ্রিয়, কিন্তু আমি যদি বলি কবিতাটি লর্ড বায়রনের ‘শি ওয়াকস ইন বিউটি’ এবং এলান পো’র ‘টু হেলেন’ কবিতা দুটির নকল করে লেখা, তখন বাংলা ভাষার ছড়াকার এবং ক্ষুদ্র কবিরা আমার মাথা কাটতে আসবেন (যদিও জীবনানন্দ দাশ বাংলা ভাষার বড় কবিদের একজন, এবং লর্ড বায়রন নকল করাও অনেক বড় প্রতিভার ব্যাপার)। 
কিছু পাঠক উদ্বেগ প্রকাশ করেছেন, কেন কিছু বই এতো বিক্রি হচ্ছে। এ প্রশ্নের উত্তরে আমার আগের একটি লেখা এখানে প্রাসঙ্গিক, লেখাটি তুলে দিচ্ছি: “দেখুন, বই না পড়ে যদি শুধু বই কেনেন, তাহলে এতে আপনার কোনো লাভ হবে না। লাভ হবে বই বিক্রেতার। বিক্রেতার কাছে বই হলো মাছ মাংসের মতোই পণ্য। বই তখনই বই হয়ে উঠে, যখন এটিকে পড়া হয়। কোনো বইকে আমি বই বলতে পারি না, যদি এটিকে আমি না পড়ি। বই কোনো আসবাব সামগ্রী নয়। ফুল দেখে চোখ জুড়াতে পারে, কিন্তু বই দেখে নয়। বই চোখ জুড়াতে পারে তখনই, যখন এর আলোটুকো হৃদয়ে প্রবেশ করে। বহু বই আছে যার ভেতরে কোনো আলোই নেই। এ বইগুলো কেনা উচিত নয়। এগুলো কিনে ও পড়ে, কেবল অপচয় ঘটে টাকা ও সময়ের। মানুষের আয়ু অসীম নয়। পৃথিবীতে প্রতিদিন যে পরিমাণ বই প্রকাশিত হয়, তার সবগুলো পড়তে গেলে আপনার আয়ু লাগবে লাখ বছর। কিন্তু এতো বছর তো আপনি বাঁচবেন না। এজন্য বই কেনার সময় খুব হিশেব করে কিনতে হবে, যেন জীবনের মূল্যবান ঘন্টাগুলির অপচয় না ঘটে। একটি ফালতু বই পড়ার চেয়ে, এক ঘন্টা আকাশের দিকে তাকিয়ে থাকা বেশি উপকারি। এতে হৃদয় প্রশান্ত হয়। অনেককে দেখেছি, ঘর সাজানোর জন্য বই ক্রয় করে থাকেন। তারা এসব বইয়ের ছবি, এক কাপ চা, একটি জবা ফুল, আর এক জোড়া ফর্সা পায়ের সাথে তুলে ফেসবুকে দিয়ে থাকেন। এরকম কিছু ছবি আমি সম্প্রতি বিশ্লেষণ করেছি। লক্ষ্য করেছি, এসব বইয়ের কোনোটিই বই নয়। এগুলো মুদ্রিত টেলিভিশন। বিনোদন সামগ্রী। এসব বই অন্ধকে আরও অন্ধ করে তোলে। সভ্যতার নির্মাণে এসব বইয়ের কোনো ভূমিকা নেই। উল্টো এসব ছবি দেখে, চারপাশের অন্ধরা ভাবে- আরে, এসবই তো বই। এর বাইরে নিশ্চয়ই কোনো বই নেই। এ বই আমাকে কিনতেই হবে, এবং কিনে একটি ছবি আমাকেও পোস্ট করতে হবে। বাংলাদেশে হাজার হাজার ফালতু বই এভাবে বিক্রি হয়েছে। আমি যখন ছোট ছিলাম, তখন বাজারের লাইব্রেরিগুলোতে কাশেম বিন আবু বকর, ইমদাদুল হক মিলন, হুমায়ুন আহমেদ, ও এমডি মুরাদ, এ চারজনের কিছু বই থাকতো। বিক্রেতারা এগুলোকে বলতো উপন্যাস। আমরা যেহেতু উপন্যাস কী, বই কী, তা চিনতাম না, তাই বিক্রেতাদের কথা বিশ্বাস করেই বই কিনতাম। এ বইগুলোর প্রধান ক্রেতা ছিলো কিশোর কিশোরীরা, যারা বহু কষ্টে লিপ্ত হতো প্রেমে। ঈদ এলে, তারা একে অন্যকে উপহার দিতো এসব বই। কৈশোরে, মানুষের শরীর ও মনে যে-পরিবর্তন ঘটে, তা বেশ সাংঘাতিক অভিজ্ঞতা। ওই সময়ে মন শুধু হাসতে চায়, অথবা কাঁদতে চায়, আর পেতে চায় উত্তেজনা। বাংলাদেশে যেহেতু বন-জঙ্গলে ঘুরে উত্তেজনা ভোগের তেমন সুযোগ নেই, তাই এ কিশোর-কিশোরীরা খুঁজে নিয়েছে বিকল্প উপায়। তারা কাল্পনিক সম্ভোগের মাধ্যম হিশেবে ব্যবহার করছে বইকে। আর প্রকাশকেরা এটিকেই নিয়েছে সুযোগ হিশেবে। তারা কিছু লেখক জোগাড় করলো, যারা প্রতি মাসে বের করতে লাগলো আবেগঘন উত্তেজনাকর বই। এখানে অধিকাংশ কিশোর-কিশোরীর প্রেম অচরিতার্থ থাকে। এজন্য এরা সারাক্ষণ কল্পনায় প্রেমিক ও প্রেমিকার, শরীর ও মন নিয়ে উদ্বিগ্ন থাকে। এ উদ্বেগকেই তারা খুঁজে পায় কাশেম বিন আবু বকর, ইমদাদুল হক মিলন, এমডি মুরাদ, আনিসুল হক, জাফর ইকবাল, শির্ষেন্দু, সমরেশ, ও হুমায়ুন আহমেদের বইয়ে। গ্রামসি যে-সাব-অল্টার্ন শ্রেণীর কথা বলেছিলেন, সেরকম একটি সাব-অল্টার্ন শ্রেণী বাংলাদেশের পাঠক সমাজেও আছে। এদের মধ্যে একটু শিক্ষিত যারা, তারা বেছে নিয়েছেন হুমায়ুন আহমেদ, জাফর ইকবাল, ও বিভিন্ন থ্রিলার অনুবাদককে। এই লেখকদের মধ্যে হুমায়ুন আহমেদ সবচেয়ে শিক্ষিত ছিলেন, এবং তিনি সম্ভবত ফ্রয়েডের ‘দ্য ইন্টারপ্রিটেশন অব ড্রিম’ পড়েছিলেন, আর ওখান থেকে কিছু মশলা নিয়ে তৈরি করেছিলেন মিসির আলিকে। মিসির আলি ও হিমু, আমাদের কিশোর-কিশোরীদের দীর্ঘকাল ধরে বুঁদ করে রেখেছে। এখানে আমি আরেকটি বিষয় যোগ করতে চাই। অনেকে দাবি করেন— এসব পড়ে অন্তত বই পাঠের অভ্যাস হয়। আমি এর সাথে একমত নই। আপনি পশ্চিম বঙ্গের 'রাশি' সিরিয়ালের দর্শককে 'দ্য সিন্ডলার্জ লিস্ট' দেখাতে পারবেন না। এসব বইয়ের যারা পাঠক, তারা চিরকাল এ ঘরানার বইই পড়তে চায়। তাদের আপনি দাজ স্পেইক জারাথুস্ট্রা পড়াতে পারবেন না। এসব বই নিয়ে আরেকটা মুশকিল হলো, এগুলো পাঠক তৈরি করে না। তৈরি করে ভক্ত। ভক্ত শব্দের অর্থ তো খাদ্য। যে ছিলো মানুষ, সে ওই বিনোদন সামগ্রী পড়ে পরিণত হয় লেখকের খাদ্যে। এটি এক ট্র‍্যাজেডি। পুরো বইমেলা ঘুরে, পড়ার মতো পাওয়া যাবে হয়তো বিশটি বই। কিন্তু বই সাজিয়ে রাখা হয়েছে হাজার হাজার। যে-দেশে এতো বই, এতো লেখক, এতো পাঠক, এদেশের এতো দুরবস্থা কেন তা আমার বোধগম্য নয়।” আর আপনারা যারা আমাকে ইনবক্সে প্রশ্ন পাঠান, তারা দয়া করে কোনো প্রকার ভূমিকা ছাড়া সরাসরি প্রশ্ন লিখে পাঠাবেন। সালাম দিয়ে এক ঘন্টা বসে থাকার প্রয়োজন নেই। — মহিউদ্দিন মোহাম্মদ ১৮/০৪/২০২১
