নিজেরে নিম্নবিত্ত, নিম্নবর্গ, প্রলেতারিয়েত, সাবঅল্টার্ন, ডি ক্লাসড ইত্যাদি বলা খুব কঠিন কিছু না। এই শব্দগুলার মধ্যে একটা শিক্ষিত ভাব আছে, শব্দগুলার বুদ্ধিবৃত্তিক সিলসিলা আছে। ফলে, এই শব্দগুলা দিয়ে যদি আপনাকে কেউ গালিও দেয়, তা হয়তো গায়েও লাগবেনা। উলটা নিজেরে ডিক্লাস মনে করে খুশিও হইতে পারেন। কিন্তু ছোটলোক গালিটা কি আপনি নিতে পারেন? আমাদের বামপন্থীদের মধ্যেই বা কয়জনে নিতে পারে? অথচ ছোটলোক শব্দটা আমাদের সমাজে বরাবরই বড়লোকদের শ্রেণীঘৃণা প্রকাশকারী শব্দ। অথচ যারা ছোটলোকের পক্ষে রাজনীতি করেন, তারাও অনেকেই এই শব্দটাকে গালি মনে করেন। এইটাই মতাদর্শ, ফলস কনন্সাসনেসের একটা উৎকৃষ্ট প্রমাণ। সবচাইতে শক্তিশালী মতাদর্শ সেইগুলাই, যেইগুলা আপনি মতাদর্শ হিসাবে চিনতেও পারেন না। এবং এইধরণের মতাদর্শের কারনেই ছোটলোকেরাও ছোটলোকদের ঘৃণা করে। ভাবে যে ছোটলোক একটা গালি। হ্যা হইতে পারে তা বড়লোকদের গালি। কিন্তু শ্রেণী সচেতন ছোটলোক কেন তাতে অপমান বোধ করবে? আমাদের শিক্ষিত বামরাও বড়লোক শাসক শ্রেণীর মতাদর্শ অজান্তেই গ্রহণ করেছে বলে ছোটলোক শব্দটাকে গালি ভাবে। বরং বলুনঃ আমি একজন গর্বিত ছোটলোক। বলতেই থাকেন। অন্তত প্রতিদিন একবার কইরা বলেন। দেখবেন, আসলেই আস্তে আস্তে রিয়ালিটিটা চেঞ্জ হয়ে যাচ্ছে। দেখবেন ফলস কনসাসনেসের পর্দাটা একটু একটু করে নাই হয়ে যাচ্ছে। পর্দাটা পুরাপুরি সরার পরেই, আপনি নিজের চেহারাটা দেখতে পারবেন। এবং নিজেকে চিনতে পারবেন। বিঃদ্রঃ এই স্ট্যাটাস বড়লোকদের জন্যে নয়।
দলে দলে যোগ দিন। জালেম সরকারের বিরুদ্ধে আওয়াজ তুলুন। শ্রমিকের মানবিক মর্যাদা, আপনার মানবিক মর্যাদা এতো সহজে কেড়ে নিতে দিয়েন না। শহীদ শ্রমিকদের নামগুলা দয়া করে জানার ও জানানোর চেষ্টা করুন। আমরা ছাড়া আর কেউতো তাদের শাহাদাতের পক্ষে সাক্ষ্য দেবেনা। পত্রিকায় চারজনের নাম পাইলামঃ শহীদ আহমেদ রেজা (১৮) শহীদ রনি (২২) শহীদ শুভ (২৪) শহীদ মো. রাহাত (২২)
খালি পেটে গুলি খাইয়েন না শ্রমিক ভাইয়েরা? আমাদের শ্রমজীবী ক্যান্টিনের বিপ্লবী খানা খাইয়া তারপরে গুলি খান। - বাংলাদেশের স্বোয়াহিহ্ কমিউনিস্ট পার্টি।
বাংলাদেশের শিক্ষিত সমাজের মনে শ্রমিকদের প্রতি রহম অনেক কম। অথচ বাংলাদেশের বহু শিক্ষিত চাকরিজীবী মানুষের আয় রোজগার কায়িক শ্রম বেঁচে খাওয়া শ্রমিকের চাইতে খুব বশি নয়। একিরকম নিরাপত্তাহীনতায় তারা বসবাস করেন। তাও আমাদের দেশের মানুষ সামান্য শিক্ষিত হয়েই কায়িক শ্রম নির্ভর কাজগুলাকে ঘৃণা করা শুরু করে, শ্রমিকদের মনে করে - ছোটলোক। অথচ তাদের বাপ দাদারাই এমন ছোট লোক ছিল। মাঠে, খামারে, ফ্যাক্টরিতে দেহের শক্তি খরচ করেই তারা সন্তানদের শিক্ষিত করেছেন। আর এই শিক্ষিত সন্তানরা, নিজেরা এতো জুলুমের মধ্যে বসবাস করেও শ্রমিকদের উপর হওয়া জুলুমকে পাত্তা না দিতে শিখেছে। মার্ক্স-এঙ্গেলসরা এইটাকেই বলতেন ফলস কনসাসনেস - মিথ্যা চেতনা। যার অপর নাম মতাদর্শ। মানুষের বেঁচে থাকার অধিকারটুকুও যখন নাই হয়ে গেছে, তখন আমাদের এই কানা শিক্ষিত সমাজ ব্যস্ত আছে নানান মতাদর্শ ও মিথ্যা চেতনা নিয়ে। দেখেন, শ্রমিকের মানবিক মর্যাদা প্রতিষ্ঠা না করতে পারলে আপনার মানবিক মর্যাদা প্রতিষ্ঠিত হবে, এমন মনে করার কোন কারন নাই। বাংলাদেশ দিনশেষে বিশ্ব অর্থনীতিতে শ্রমিক ও দাসদের দেশ। ছোটলোকদের দেশ। বি এ প্রাউড ছোটলোক। নিজের সন্তানদেরকে কায়িক শ্রম শেখান। কায়িক শ্রম শ্রদ্ধা করতে শেখান। এই দুনিয়ার সবচাইতে বড়লোক দেশগুলার মানুষরাও কায়িক শ্রম এবং শ্রমিকদের প্রতি যেই পরিমানে সম্মান দেখায়, আপনারা তার একশ ভাগের একভাগও দেখান না। উন্নত বিশ্বের শিক্ষিত মধ্যবিত্তরা, আর যাই হউক কখনো খোলামেলাভাবে শ্রমিক শ্রেণীর মানুষদেরকে মানুষ ও নাগরিক হিসাবে কম মর্যাদা দেন না। সামাজিক স্পেইসে তাদেরকে সমমর্যাদা না দেয়ার মতো বেয়াদবি করেন না। আর আপনি বাংলাদেশী ছোটলোক, পাতি বুর্জোয়া হয়ে শ্রমিকদের চাইতে নিজেরে বড়লোক ভেবে খুব সুখ পান। তাদের সাথে জমিদার ও লাট সাহেবের মতো আচরণ করেন। প্রতীক আর চিহ্ন নির্ভর বিষয়ে আপনি বড় গলায় চিৎকার করেন, অথচ শ্রমিকের বুকে গুলি চললে আপনি কোন আওয়াজ করেন না। আপনাদের এই বর্বর মিথ্যা চেতনাই আপনাদের আরো জুলুমের মধ্যে ডুবিয়ে দিয়েছে। আপনার সন্তানকে শ্রমিকদের প্রতি রহম করতে শেখান। এই যে এমন ঘনঘোর ফ্যাসিবাদী জুলুমে বসবাস করেও চেতনার ঢেকুর তুলতে তুলতে কবরের দিকে এগিয়ে যাচ্ছেন, আপনি কি চান আপনার সন্তানও এমন জীবন পাক?
আজ সতের এপ্রিল। আমাদের অফিশিয়াল স্বাধীনতা দিবস হইতে পারে ২৬ মার্চ, কিন্তু এই ১৭ এপ্রিলই আসলে ঐ দিবসটাকে অফিশিয়াল করা হইছিল। আজকের দিনেই প্রকাশিত হয়েছিল সেই স্বাধীনতার ঘোষণাপত্র যার মাধ্যমে বাংলাদেশের জনগণের জন্যে সাম্য, মানবিক মর্যাদা ও ন্যায় বিচার কায়েমের জন্যে বাংলাদেশ রাষ্ট্রের প্রতিষ্ঠা করা হয়েছিল। আজকে আমরা এমন এক সরকারের অধীনে আছি, যারা জনগনের মানবিক মর্যাদা কেড়ে নিয়েছে, ন্যায় বিচার বলে যাদের শাসনে আর কিছু অবশিষ্ট নাই, আর বাংলাদেশের ইতিহাসে মানুষে মানুষে এতো বৈষম্যও আর কখনো ছিলনা। একটা ভয়াবহ জুলুমের সময়ে আমরা বসবাস করছি। তার বিরুদ্ধে যাদের মাঠে নামার, তারা স্বতস্ফুর্তভাবেই নামেন। যারা বামপন্থী ও বিপ্লবী রাজনীতি করেন, তাদের প্রয়োজন এই সময়টিকে ঠিকভাবে বোঝা এবং মজলুমদের অস্তিত্ব ও স্বাধীনতার সংগ্রামে একাত্ম হওয়া। এইসময়েও বাংলাদেশের বামপন্থীদের পশ্চাৎপদ, রক্ষণশীল ও প্রতিক্রিয়াশীল একটি অংশ তরুণদেরকে চ্যারিটি কাজে ব্যস্ত রাখছে, এইটাও মাথায় রাখা দরকার। চ্যারিটি কাজ খারাপ তা বলছিনা। তবে, তা করার জন্যে এনজিও করলিই হয়। বামপন্থী সংগঠন করার প্রয়োজন নাই। বামপন্থী সংগঠন পরিচয়ে এই সময়ে এইগুলা করা হইল জনগণের সাথে বেইমানি। আর চ্যারিটি কাজের পাশাপাশি এরা এখন মাঠের রাজনীতিতে প্রগ্রসর বাম তরুণদেরকে খারিজ করার হীনমন্য ও নোঙরা রাজনীতিও করে চলেছে। আমি বলবো, এরা এই সময়ে বামপন্থী হওয়ার কোন যোগ্যতাই রাখেনা। এদেরকে পাত্তা না দিয়ে বিপ্লবী রাজনীতি গড়ে তুলুন। কিছুদিন আগে এই জালিম সরকার আমাদের ছাত্রদের গুলি করে মেরেছে। আজকে শ্রমিকদের গুলি করে মারছে। আর কতো? এই হানাদারদের প্রতিরোধ করতে হবে। আমরা স্বাধীনতা চাই।
এই সময়ের জন্যে গুরুত্বপূর্ণ আলাপ। তুহিন বা মেঘমল্লারের রাজনীতিতে অস্বাভাবিক কিছু নাই। তারা সরকারি জুলুমের বিরুদ্ধে এবং সহনাগরিকদের অধিকারের পক্ষে সোচ্চার। কিন্তু এই কারনে তাদেরকে দেয়া হচ্ছে নানান ট্যাগ। মেঘমল্লার নুরের দলের লোক বা মাদ্রাসার ছাত্রদের অধিকারের পক্ষে দাঁড়ালে তাকে অপবাদ দেয়া হয়। তুহিনকে খোটা দেয়া হচ্ছে ছাত্র ইউনিয়নের অনুষ্ঠানে আসার জন্যে, বানিয়ে দেয়া হচ্ছে বাবুনগরীর স্যাঙাত। আনু মুহাম্মদকে বানানো হচ্ছে মামুনুলের রুহানি সন্তান। সরকারী লোকেরা এবং তাদের মতাদর্শিক বন্ধুরা ঠিক করে দিতে চায় আমাদের রাজনৈতিক বয়ানটা কেমন হওয়া উচিৎ। তার বাইরে গেলেই দেয়া হচ্ছে নানান ট্যাগ। মাদ্রাসা ছাত্রদের উপর চালানো হত্যাকান্ডের প্রতিবাদ করলে বানিয়ে দেয়া হচ্ছে হেফাজতের বন্ধু, ইসলামিস্ট ইত্যাদি। মানে, এই সরকারের অরাজনৈতিক সব খেলার তালে তালে নাচতে হবে। তা না করে যারা মাঠে রাজনীতি করছেন, তাদেরকেই দেয়া হচ্ছে এসব ট্যাগ।
বড়পীর আবদুল কাদের জিলানী একদা লিখেছিলেন যে মানুষকে দুইটা দৃষ্টিভঙ্গী থেকে বোঝা দরকার, প্রথমটা বস্তুগত, দ্বিতীয়টা রুহানি। বস্তুগত বহিরাঙ্গের দিক থেকে সবাই কম বেশি সমান। এই কারনে সব মানুষের ক্ষেত্রেই কিছু সাধারণ আইন বা নিয়ম খাটে। কিন্তু বস্তুগত ও বাহ্যিক রূপের পেছনে যে রূহানি সত্তাটা বাতেন থাকে, তা প্রত্যেকটা মানুষের ক্ষেত্রে ভিন্ন। এই সত্তার ক্ষেত্রে শুধুমাত্র বিশেষ ও ব্যক্তিগত আইন বা নিয়মই খাটে। সাধারণ কোন আইন বা নিয়ম না। অর্থাৎ, জিলানী মানুষের ইন্ডিভিজুয়ালিটিকে দাঁড় করিয়েছেন রুহানি ইন্ডিভিজুয়ালিজমের উপরে। তার মানে, ব্যক্তিগত রূহের সাথে পরমের যে সম্পর্ক তা একটি সার্বিক সম্পর্ক হলেও, প্রতিটা রূহই বিশেষ ও ইন্ডিভিজুয়াল। বড়পীরের এই অবস্থান আমার গুরুত্বপূর্ণ মনে হয়। সব মানুষের স্পিরিচুয়াল তথা রুহানি চাহিদা এক না। কারন তাদের রুহানি গড়নটাও এক না। যার কারনে কারো কারো পাঁচ ওয়াক্ত নামায পড়লেই রুহানি চাহিদা মিটে যায়। আবার কারো যিকির করা লাগে। কারো দরকার হয় সামা। কারো চুপচাপ বসে ধ্যান করা লাগে। কারো লাগে মাথা ঝাকানি। বড়পীর তো সেই কবেই বলে গেছেন, যার রূহের নামায হয় না, তার বাহ্যিক নামায অর্থহীন। দয়া করে কেউ ভুল বুঝবেন না যে আমি বড়পীরকে বেনামাযি বলছি। তিনি পাঁচ ওয়াক্ত নামাযই পড়তেন। এবং তা জরুরি মনে করতেন। তার সময় নামাযের যেই ডিসিপ্লিনারি এবং সামাজিক গুরুত্ব ছিল, তা তিনি অস্বীকার করবেন কেন? তা ছাড়া বাহ্যিক নামাযও তার জন্যে ছিল রুহানি নামাযের একটা উপায়ই। বড়পীর আর আমরা তো এক সময় বা স্থানের লোক না। এইটাও মাথায় রাখতে হবে এখন। আমার গুরুদের একজন, যিনি বাংলাদেশে একজন গুরুত্বপূর্ণ বুদ্ধিজীবী - তাকে আমি শুধু আছরের নামাযই পড়তে দেখেছি। এইটা তার ইন্ডিভিজুয়ালিটি, তিনি কাউকে তার আকিদায় ডাকেন নাই। পুঁজিবাদের আগের দুনিয়ার আর পুঁজিবাদী দুনিয়ার মানুষের রুহানি চাহিদাতো এক হইতে পারে না। বড়পীরের আমলে মানুষকে দেহের প্রিজন নিয়া চিন্তা করলেই হইত, এখন আমাদের মোকাবেলা করতে হয় - পেনপটিকন। কাঁটাতারে ঘেরা ক্যাম্প ধরণের শাসন ব্যবস্থার মধ্যে আমাদের নাজাত খুঁজতে হয় - বস্তুগত ও রুহানি - দুইটাই। এখনকার দিনে অবশ্য অনেকেরই রুহানি চাহিদা নাই। পুঁজিবাদের এইটা অন্যতম বড় একটা সফলতা। এবং ইসলাম নিয়েও আজকাল যেসব ব্যাখ্যা হেজিমনি প্রতিষ্ঠা করতে সক্ষম হয়েছে তা মূলত ইসলাম বিষয়ে যান্ত্রিক বস্তুবাদী ও বিজ্ঞানবাদী অথবা সালাফিবাদী ব্যাখ্যা। এই দুই ধারাই মানুষের রুহানি ইন্ডিভিজুয়ালিটির বিরোধী। বিজ্ঞানবাদী এবং সালাফি, উভয়েই ইসলামকে একটা রসকসহীন টেক্সচুয়াল ব্যাপার এবং রুহানি উপলদ্ধিহীন রিচুয়ালের মধ্যে সীমাবদ্ধ করে দেখতে পছন্দ করেন। এই দুই ধারাই ইসলামের রুহানি দিকটিকে প্রচন্ড চাপের মধ্যে ফেলে দিয়েছে। পীর সমালোচনায় এরা কেউ কারো চাইতে কম না। আমাদের বামদের সামনে মওলানা ভাসানীর মতো পীর হাজির থাকলেও, তারা তাদের দৃষ্টি নিবদ্ধ রেখেছে লালসালুর মজিদের উপরে। পীর কালচারকে সালাফিদের মতোই কেবলি কুসংস্কার হিসাবে গন্য করার এই সংকীর্ণ দৃষ্টিভঙ্গী তাদেরকে আরো জনবিচ্ছিন্ন করেছে। যার কারনে, আমাদের দেশের ঐতিহ্যবাহী পীরপন্থীরা সালাফিদের যতোটা অপছন্দ করে, বামদেরকেও ততোটাই সন্দেহ করে। মোটামুটি এমন একটা পরিস্থিতিতেই আমি ইসলাম নিয়ে লিখতে শুরু করেছিলাম, নিজের মাটি ও ঐতিহ্যের উপর দাঁড়িয়ে। এই কথাটুকু বললাম এই কারনে যে আজকাল বামদের একটি অংশ আমাকে ইসলামপন্থী বলে খারিজ করার খারেজি রাজনীতি করছে। অন্যদিকে বাংলাদেশের ইসলামপন্থীদের বিভিন্ন আকিদার লোকজন চাচ্ছেন আমাকে কনভার্ট করতে। আমি বিভিন্ন জনের কাছ থেকে তাদের আকিদায় দাওয়াত পাই। অনেকের আবার আমার ব্যক্তিগত জীবনের ধর্মকর্ম নিয়া খুব আগ্রহ। তাদের উদ্দেশ্যে বলতে চাই যে, আমি আমার রুহের চাহিদা অনুসরণের চেষ্টা করি। এইক্ষেত্রে আমি একজন ইন্ডিভিজুয়ালিস্ট। অন্যদের ক্ষেত্রেও একি ব্যাপার মনে করি। কারো যদি কোন আকিদা বা তরিকা অনুসরণ করা সুবিধাজনক হয়, তবে সে সেইটাই করুক। যার জিকির লাগে সে জিকির করুক। কেউ জিকিরের তালে মাথা ঝাকায়, আমি ইলেক্ট্রিক গিটারের তালে মাথা ঝাকাই। শিল্প, সাহিত্য আমার রুহানি জীবনে কেন্দ্রীয় ব্যাপার। বড়পীর তার গোপনের গোপন কিতাবে একটা পরিচ্ছেদ লিখেছেন জিকিরের উপরে। তিনি এই সময়ে দুনিয়াতে থাকলে যে ইলেক্ট্রিক গিটারের তাল ও লয়ের প্রভাবের উপরে লিখতেন না, আপনি কীভাবে জানেন? ইবনে আরাবী জীবিত থাকলে যে ওয়ালটার বেনিয়ামিনের মতো মেকানিকাল রিপ্রোডাকশনের যুগে শিল্পের অবস্থা নিয়া লিখতেন না, আপনি তা নিশ্চিত করে বলতে পারবেন? আমি আদৌ নামায পড়ি কি না, বাহ্যিক নামায পড়ি না রুহানি নামায, শেষ কবে মসজিদে গিয়েছি, রোযা রেখেছি কি রাখি নাই - এইগুলা জাইনা আপনে কী করবেন, যদি ব্যক্তিগত জীবনে আপনি আমার বন্ধু বা পরিবারের সদস্য না হয়ে থাকেন? অপরিচিত কেউ এই ধরণের প্রশ্ন করলে তা আমি বেয়াদবি মনে করি। আর তাছাড়া, আমিতো নতুন কোন আকিদা বা তরিকার দাওয়াতও দিচ্ছিনা আপনাকে যে আমার ব্যক্তিগত স্পিরিচুয়াল জীবন সম্বন্ধে আপনার জানতেই হবে। বরং আমি রুহানি চাহিদার ক্ষেত্রে সবার ইন্ডিভিজুয়ালিটিতে বিশ্বাস করি। তাই বলে আমি বলছিনা যে দাওয়াত বা বোঝাপড়ার দরকার নাই বিভিন্ন মানুষ ও দলের মধ্যে। অনেকের জন্যে সংঘবদ্ধতার দরকার, একটা স্পিরিচুয়াল সমাজ ও সুস্পষ্ট নির্দেশনা দরকার। কিন্তু, আপনি যদি ভাবেন যে সবার চাহিদা আপনার মতো, এবং আপনের আকিদা বা তরিকা অনুসরণ না করলেই তারা দোযখে যাবে, তবে তা রুহানি ব্যাপার সম্বন্ধে আপনার অজ্ঞতাটাই তুলে ধরে। আর যদি কোন কারনে দাওয়াত দিতেই চান, আপনার আগে জানতে হবে যে আপনি যাকে দাওয়াত দিচ্ছেন, তাকে দাওয়াত দেয়ার অবস্থায় আপনে আছেন কিনা? যদি না থাকেন, তাহলে দাওয়াতের ফল হিতে বিপরীত হইতে পারে। গ্রাম গঞ্জে যারা দাওয়াত দেন, ওয়াজ করেন, আপনি যদি তাদের শহরের একটা বিশ্ববিদ্যালয়ে দাওয়াত দিতে পাঠান - তাহলে সেই দাওয়াত মানুষকে আপনার আকিদা থেকে উলটা আরো দূরে ঠেলে দিতে পারে। ইউটিউব ওয়াজ আপলোডের ফলাফলটা কেমন হইছে আমাদের শিক্ষিত সমাজে, তা কি উপলদ্ধি করেছেন? আমার সৌভাগ্য যে, ফেসবুকে লেখালেখি করতে গিয়ে আমি এমন অনেক মানুষকে বন্ধু লিস্টে পাইছি যাদের সাথে আমার রুহানি গড়নে অনেক মিল আছে। কখনো ব্যক্তিগত কোন যোগাযোগ, আড্ডাবাজি এইসব ছাড়াই আমরা একে অপরের লেখা বুঝি পরিষ্কার। অথচ এই লোকগুলা কখনো আমাকে দাওয়াত দেন নাই। এটাও হয়তো রূহের গড়নে কিছুটা মিল থাকারই ফলাফল। 
আমি কিছুদিন আগে কিছু জালেমদের উদ্দেশ্যে লিখেছিলাম যে আমি দুনিয়াতেই আল্লাহর বিচারে বিশ্বাস করি। এই কথাটায় আমার এক নাস্তিক ছোট ভাইয়ের খুবি মন খারাপ হইছিল। আমি আল্লাহর বিচার ধরণের অলৌকিক কিছুতে বিশ্বাস রাখি এইটা তিনি মানতে পারতাছিলেন না। আমি তারে বলছিলাম যে আপনি যদি আমার লেখা বহুদিন যাবৎ আসলেই মনযোগ দিয়া পইড়া থাকেন, তাইলে আপনার এতো অবাক হওয়ার কারন কী? দুনিয়ায় যারা অবিচারের মধ্যে বসবাস করেন, তারাই আল্লাহর বিচারের দাবিটা টিকাইয়া রাখেন। এই দুনিয়ায় কখনো ন্যায় বিচার ছিলনা মজলুমদের জন্যে। মানুষ নিজের সীমাবদ্ধতার সম্মুখীন হয়ে আল্লাহর কাছে আশ্রয় প্রার্থনা করে। দুনিয়ার বিচারের সীমার মুখোমুখি হয়ে প্রার্থনা করে আল্লাহর বিচারের। হাশরের ময়দানের কল্পনা একটা বৈপ্লবিক বিচার দিবসেরই কল্পনা, যেহেতু ঐদিন দুনিয়াবি অবিচারের সমাপ্তি ঘটবে অবশেষে। যেহেতু, সব যুগের মজলুমরা পাবে ন্যায় বিচারের দেখা। যেহেতু এই রিকশা শ্রমিকের জন্যে এই দুনিয়াটা একটা অবিচারের দুনিয়া, তাই আল্লাহর বিচার তাকে চাইতে হয়। আমিও তাই আল্লাহর বিচার চাই। তবে, যেহেতু আমি একজন মার্ক্সিস্ট, একজন বামপন্থী - সেহেতু আমি দুনিয়াতেই আল্লাহর বিচারের ধারণায় সবার আগে ইমান স্থাপন করি। এই বিচারেরর ধরণ, এলাকা ও সম্ভাবনাগুলা পরিষ্কার করতে চাই। পরকাল মানে অন্য একটা কাল। একটা অন্য সময়। দুনিয়ার বেশিরভাগ মানুষই বর্তমান জুলুমের কাল, এই অবিচারের দুনিয়াটা মেনে নিয়েছে। কিন্তু সবাই তা মানতে পারে না। দরবেশরা পারেনা। বিপ্লবীরা পারেনা। তারা আপনকালেই পরকালকে ধরতে চান, স্পষ্ট কইরা তুলতে চান।
আল্লাহর দাসত্ব ও ইসলামী জীবনের ধরণ মিশেল ফুকো দাবি তুলেছিলেন যে ক্ষমতা শুধু হরণমূলক নয়, উৎপাদনমূলকও বটে। এবং আমাদের যে সাবজেক্টিভিটি বা কর্তাসত্তা - তার উৎপাদনও ঘটে ক্ষমতার অধীনে, সমাজের ক্ষমতা-সম্পর্কের মধ্যস্ততায়। খেয়াল করা দরকার যে, ফুকো মূলত আধুনিক ও ইউরোসেন্ট্রিক স্বাধীন সাবজেক্টের ধারণায় বিশ্বাসকে প্রশ্নবিদ্ধ করেছিলেন। রাষ্ট্র, সরকার বা কর্পোরেশনের ক্ষমতার বিরোধিতা আমরা পুরাপুরি স্বাধীনভাবে করতে পারি, এই বিশ্বাসকেই তিনি প্রশ্নবিদ্ধ করেছিলেন। কারন তারমতে এই আধুনিক দুনিয়ায় আমাদের তথাকথিত স্বাধীন সাবজেক্টিভিটিও মূলত পুঁজিবাদী অর্থ ব্যবস্থা ও সেই ব্যবস্থার প্রতিনিধিত্ব করা রাষ্ট্র ও সমাজের রেগুলেটরি মেকানিজম দ্বারা গঠিত হয়। ফুকোর শিক্ষক আলথুজার বলতেন - মতাদর্শ আমাদেরকে সাবজেক্ট হিসাবে ডাক দেয়। আমরা যে কর্তা (সাবজেক্ট) হই, তা প্রজা (সাবজেক্ট) হওয়ার ঘটনা থেকে বিচ্ছিন্ন নয়। মানে আমাদের স্বাধীন কর্তাসত্তা একিসাথে একটি অধীন সত্তা। সাবজেক্ট হওয়া মানে সাবজুগেটেড হওয়াও। ক্ষমতার সাথে সাবজেক্টের যে নিগূঢ় সম্পর্ক ফুকো হাজির করেছেন, তার সমালোচনা আছে অনেক, বিশেষ করে ঐতিহ্যবাহী বামপন্থীদের মধ্যে। কারন ফুকোর এইসমস্ত বর্ণনা থেকে মনে হয় যে অধীনতা বা আত্মসমর্পন ছাড়া কর্তাসত্তা গঠিতই হয় না। আর তাছাড়া কর্তাসত্তা যদি সবসময়ই কোন না কোন মাত্রায় একটা অধীন সত্তা হয় তাইলে তার স্বাধীন বিদ্রোহ বা বিপ্লবের জায়গাটাই বা কোথায় থাকে? কিন্তু আপনি যদি ফুকোর লেখালেখির পুরা ক্যারিয়ারটা বিবেচনা করেন, তাহলে দেখবেন যে ফুকো আসলে শুরুতে তার সময়কার সাবজেক্টের ধারণাকে ডিকনস্ট্রাক্ট ও ফানা করে দিয়েছেন। এবং তার জীবনের শেষ চার বছরের লেখালেখিতে নতুন এক সাবজেক্টের ধারণা বাকা লাভ করা শুরু করেছিল। এই সাবজেক্ট, যদি জুডিথ বাটলারের ভাষা ব্যবহার করি - সার্বভৌমত্বহীন এক কর্তাসত্তা। ক্ষমতার বিরুদ্ধে এই নয়া কর্তাসত্তার যে প্রতিরোধী শক্তি, তা মূলত এই সত্তার অপরিচয়ে। এই সত্তাকে আত্মপরিচয়ের মধ্যে সীমাবদ্ধ করা যায় না (যদি তার এক বা একাধিক প্রতিনিধিত্বমূলক আত্মপরিচয় থাকেও), কারন কর্তার গায়ে পরিচয় সেটে দেয় সামাজিক ও রাষ্ট্রীয় বিভিন্ন রেগুলেটরি নর্ম। আমরা নিজেরাও পরিচয়সর্বস্ব কর্তা হয়ে উঠি এসব নর্ম মেনেই। এই কারনেই, ফুকো বলে গিয়েছেন যে আমরা যখন আসলেই স্বৈরাচারী ক্ষমতার বিরোধিতা করা শুরু করি, তখন আমরা অপরিচিত হয়ে যাই। অর্থাৎ রাষ্ট্র ও সমাজের চোখে কিছুটা হলেও অপরিচিত, আজব বা গারিব না হয়ে আপনি এখন আর স্বৈরাচারী ক্ষমতার বিরোধিতা করতে পারবেন না। ফুকোর কথা মেনে নিলে, বর্তমান বাংলাদেশে যারা আস্তিক, নাস্তিক, মুসলমান, সেকুলার, নারীবাদী, অমুক তমুক জাতীয়তাবাদী ইত্যাদি নানান পরিচয়ের মধ্যে সহজেই খাপ খাওয়াইতে পারেন, মানে আমাদের সমাজে এই ধরণের পরিচয়ের সাথে যুক্ত নর্মগুলা মেনে চলেন; তারা আসলে এখনো স্বৈরাচারী ক্ষমতার বিরোধিতা শুরুই করতে পারে নাই। কারন, শুরু করা মাত্র আপনি এসব পরিচয় ও নর্মের প্রতিনিধিত্বকারীদের চোখে অপরিচিত হয়ে যাবেন, তাদের ফতোয়ার মাধ্যমে ওসব পরিচয় থেকে খারিজ হওয়া শুরু করবেন। আমি বলছি না যে এসব পরিচয় ও তার সাথে যুক্ত নর্ম মেনে আপনি সরকার বিরোধী কোন আন্দোলন করতে পারবেন না, তবে সেসব আন্দোলন ও বিরোধিতা হবে পুঁজিবাদী অর্থব্যবস্থা ও রাষ্ট্রের অধীনতা এবং বেধে দেয়া সীমার মধ্যে। তো আজকের দুনিয়ায় যারা মুসলিম আইডিন্টিটির রাজনীতি করেন এবং ইসলামকে একটি পরিপূর্ণ জীবন ব্যবস্থা বলে দাবি করেন, তাদের এই দাবিকেও আপনার এই প্রেক্ষাপট বিবেচনা করেই বিচার করতে হবে। প্রথমত “জীবন ব্যবস্থা” কথাটিই আমাদের চোখে আঙুল দিয়ে দেখিয়ে দেয় যে এখানে একধরণের ব্যবস্থার কথা বলা হচ্ছে, জীবনের কথা নয়। জীবন এখানে গৌন ব্যাপার, এবং জীবনকে বিশেষ কিছু নর্মের অধীন করতে পারা রেগুলেটরি মেকানিজমই এখানে মূখ্য। যদি ভুল না করে থাকি, তবে ইসলামকে একটি “জীবন ব্যবস্থা” হিসাবে প্রচার করার এই ঐতিহ্যটাও আধুনিক, অর্থাৎ আধুনিক যুগে মানব জীবন প্রবলভাবে রাষ্ট্রের জৈব ক্ষমতার অধীনস্ত হয়ে যাওয়ার পরেই ইসলামকে একটা জীবন ব্যবস্থা হিসাবে হাজির করার চিন্তা ও চর্চা বেগবান হয়েছে।* এরমানে কিন্তু এই না যে আমি দাবি করছি যে আধুনিক যুগের আগে ইসলামের কাছে বৈধতা নিয়ে কোন রেগুলেটরি মেকানিজম গড়ে ওঠে নাই। আমি বরং বলছি যে আধুনিক যুগেই হয়তো ইসলামকে একটা “জীবন ব্যবস্থা” বা রেগুলেটরি মেকানিজম বা রাজনৈতিক টেকনোলজি তথা তন্ত্রের মধ্যে সীমাবদ্ধ করার এই চলটা শুরু হয়েছে – এবং তাও আবার হয়েছে আধুনিক যুগে ইসলামের সীমাবদ্ধ গন্ডি অতিক্রম করার দাবি তুলে। আমার মনে হয়, আপনি যদি কোরান পড়েন, তাহলে “জীবন ব্যবস্থা” ধরণের কোন ধারণা পাবেন না। বরং, মুসলমান বলতে কোরানে যা হাজির করা হয়েছে তা আল্লাহর কাছে আত্মসমর্পনকারী বা আল্লাহর অধীনস্ত একধরণের জীবন বা ফর্ম অফ লাইফ। প্রাচীনকালের প্রবলভাবে দাস অর্থনীতি নির্ভর সমাজে “আল্লাহর দাস” কথাটি ব্যবহৃত হতো। আল্লাহর দাস কোন জীবন ব্যবস্থার ব্যাপার না, আল্লাহর দাস বরং এক ধরণের জীবন। জীবন ব্যবস্থা আর জীবনের ধরণ এক ব্যপার না। একটা তন্ত্র ও নিয়ন্ত্রনের সাথে যুক্ত। আরেকটা বিশেষ ধরণের জীবন বা ফর্ম অফ লাইফ সম্বন্ধে আমাদের ধারণা দেয়। কোরানে মুসলমান বলতে বিশেষ কোন ফেইথ কমিউনিটির পরিচয়ের কথা বলা হয় নাই। বরং কোরানে মুসলিম শব্দটি ব্যবহার করা হয়েছে সেই ধরণের জীবন বোঝাতে যারা দুনিয়াবী সার্বভৌম ক্ষমতার বদলে এমন এক আল্লাহর সার্বভৌমত্ব মেনে নিয়েছে যেই আল্লাহ্ ভাষার মধ্যে থেকে যান অচেনা-অজানা, যাকে কোন সংজ্ঞা ও ডিসকোর্সের মধ্যে বাধা যায় না। ভাষার মধ্যে এই আল্লাহর অস্তিত্ব উন্মোচন করে যে কালেমা, তা একটা শাহাদাত তথা সাক্ষ্য - ডেফিনিশন না, ডিসকোর্স না। এবং এই শাহাদাতের প্রথম অংশই সকল প্রভুর ব্যাপারে নাস্তিকতা ঘোষণা করা। এই ধরণের জীবন কোরানের আগেও ছিল, যেমন ইনজিল শরিফে দেখবেন জাকারিয়াকে নবী ইয়াহিয়ার জন্মের সুসংবাদ দিতে গিয়ে জিবরাইল বলছেন যে তিনি হবেন আল্লাহর একজন দাস। আল্লাহর দাস হওয়ার কারনেই ইয়াহিয়াকে হত্যা করেছিল সার্বভৌম শাসক হেরোদ আন্টিপাস। আল্লাহর দাস হওয়ার কারনেই ঈসা নবী ও তার অনুসারীদের উপর নেমে এসেছিল অকথ্য জুলুম। কোরানেও দেখবেন, মহানবীর আবির্ভাবের আগের জমানার আল্লাহর দাসদের বোঝাতে মুসলিম শব্দটি ব্যবহৃত হয়েছে বারবার। আল্লাহর দাস বা মুসলিম হওয়া মানে তাই কোন সার্বভৌমত্বের দাস না হওয়া। যা মোটেই কোন সহজ কাজ নয়, বিশেষ করে আধুনিক যুগে। ঐতিহ্যবাহী আলেমরা এমন প্রচার করেন যে কোন বিশেষ আকিদা অনুসরণ করলেই, কোরান হাদিস অনুসারে কিছু নিয়ম অনুসরণ করলেই তা সম্ভব। এইটা তারা ভাবতেই পারেন। কিন্তু আমি এইভাবে ভাবিনা। সব যুগেই একত্ববাদী ধর্মের অনুসারীদেরকেও চেষ্টা করতে হয়েছে নিজের নফসের ফ্রাগমেন্টেড সেলফ এবং দুনিয়াবি বিভিন্ন ক্ষমতার দাসত্ব থেকে মুক্ত থাকার। আমাদের যুগে এই স্ট্রাগলটা অনেক বেশি জটিল হয়ে গেছে, যেহেতু আমরা সবাই পুঁজি ও রাষ্ট্রগুলার সার্বভৌমত্ব মেনে নিয়েছি। আরো কতো খোদার দাসত্ব আমরা করি, লিস্ট করতে গেলে লম্বা হয়ে যাবে। আল্লাহর দাস বা অধীনস্থ হওয়া তাই অপরিচিত তথা গুরাবা হওয়াও। এ এমন এক ধরণের জীবন, যা এই জালিম দুনিয়ায় - তার প্রভুর মতোই অপরিচিত। এই প্রেক্ষিতেই আমি সেই বিখ্যাত হাদিসটির পুনর্পাঠ করতে চাই – ইসলাম শুরু হয়েছিল গারিব (অপরিচিত) হিসাবে, ইসলাম ফেরত যাবে গারিব অবস্থায়। গুরাবাদের জন্যেই সুসংবাদ। * ওয়ে বা পথের ধারণা ইসলামে নাই, তা না। শরিয়ত ধারণাটা ওলামা সমাজে এবং তরিকা ধারণাটা সুফি সমাজে পথের ধারণা হিসাবে হাজির আছে। তবে ইসলামকে পথের ধারণায় সংকুচিত করা যায় না। আমি ব্যক্তিগতভাবে আকিদা ধারণাটির প্রতি কোন আগ্রহ না রাখলেও তরিকা বা পথের ধারণার প্রতি আগ্রহ রাখি। তবে কোন বিশেষ সুফি তরিকার বদলে আমার আগ্রহ খাররাজ, তুসতারি ও জোনায়েদরা যে অর্থে তরিকা শব্দটির ব্যবহার করেছিলেন, সেই অর্থে। মানে কোন প্রাতিষ্ঠানিক তরিকা না, বরং খোদ তরিকা জিনিসটাই। খোদ পথ জিনিসটাই। এবং পথচলা। আমার তরিকা, দিনশেষে - একান্তই আমার। আর্টসেলের গানের লাইনের মতো - আমার পথচলা আমার পথে। - অক্টোবর ৭, ২০২০ আহমেদ শুভ প্রশ্ন করেছেন সার্বভৌমত্ব ও সাবজেক্টের মধ্যকার সম্পর্ক নিয়ে। তার উত্তর দেয়ার সময় এই পুরাতন লেখাটির কথা মাথায় আসলো। 
রমজান একটি বাঙলা শব্দ। যারা এই বাংলা শব্দটির জায়গায় আরবী রামাদান শব্দটি চালু করতে চান, তারা মূলত আরবী ভাষাকে মূর্তিজ্ঞানে পূজা করেন। তারা নিজেরা বাঙলার বদলে আরবী শব্দের ব্যবহার করতেই পারেন, তাতে অসুবিধা নাই। কিন্তু অন্যদের উপরে এই নিয়ে মাতবরি করতে আসেন কেন? সবাই কেন আপনাদের মতো আরবী ভাষাকে প্রতীক জ্ঞানে পূজা করবে?
