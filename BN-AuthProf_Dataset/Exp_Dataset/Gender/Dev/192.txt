আরেকবার হেরে আড়ালে পাইলে আমি ছাড়ুম না! কি এক ব্যারাম ছড়াইয়া দিছে আমার শইলডার মইধ্যে! হের লাগি আমার মনডা এরুম করে কে? হে আমার ক্যাডা? হে আমারে ভাত দায় না, পিন্দনের কাপড় দেয় না! তবে ক্যান তারে আড়ালে পাইতে মন চায়! আবার আড়ালে পাইলে তারে কইতাম – আমারে তুমি বাঁচবার দিলা না, আমারে তুমি মরবারও দিলা, কিন্তু ক্যান, আমি তুমার কি ক্ষতি করছিলাম! হেই যে তুমি দেহাইছিলা রোদ পাইয়া ধানের নতুন ডগা ক্যামনে নাচে! সন্ধ্যা রাইতে জোনাকি ক্যামনে কইরা ঝুপের মইধ্যে জ্বইলা উঠে! পূর্ণিমার নামে ক্যান চাঁদটা চেইত্যা উঠে! ক্যান বান আইসা নদীর পাড় ভাসাইয়া লয়! আমি তো এইসব বুঝি না! আমি বুঝি খালি তুমারে! তুমারে দেখলে আমার আসমান কাইপ্যা উঠে! তুমার রইদে আমি নাচবার চাই! প্যাঁচ খাওয়া সাপের লাহান আমি নাচবার চাই! আমি চাই ঝুপের মইধ্যে জোনাকি হইতে! তুমারে না দেখলে আমার পায়ের তলার মাটি সইরা যায়! তহন মনে হয় আমি চান্দের লাহান চেইত্যা উঠি! মাইনষে দেহুক, কি আগুন জ্বালাইয়া রাহি নিজের বুহে! আমার ক্যান নদী হইতে মন চায়! ক্যান আমার পাড় ভাইঙ্গা যায়! এত ক্যান তুমারে আড়ালে পাইতে মন চায়! এইবার আড়ালে পাইলে তুমারে আর ছাড়ুম না! তহন তুমি বুঝবা – কাউরে জীনে পাইলে তারে ক্যান ছাড়ে না! তারে আমি ক্যামনে কমু, হে তো এই দিহে আহে না! কি এক বাতাসে হে চইলা গেছে ঐ দিহে! হেরে আমি আড়ালে পাই না! 
আছে নিরন্তর লোকসানে লোভ করে যে যে ঠকায় সেও ঠকে যদিও মানে না সে! লোভীর অন্তরে লোভ করে ঠগবাজ চাষ এটা ওটা দেব বলে করে তারই সর্বনাশ!
অনলাইনে বেচব আমি মেঘ বৃষ্টি বাতাস চড়া দামে নিতে পার এক টুকরা আকাশ!
খোলা বিলের মাথার উপর নীল একটি আকাশ এই বিলের পাড়ে থাকে প্যাকপ্যাকে দুই হাঁস! নলখাগড়া ঝোপের মাঝে নরম একটি বাসা খড় কুরিয়ে ঘর সাজাল হাঁসির সাথে হাঁসা! একে একে নয়টি ডিমে দিচ্ছে দুজন তা অপেক্ষাতে আছে ওরা ফুটবে কখন ছা!
বিলেকাসা মন খুলে কথা বলা কেন্দ্রঃ আপনারা বলুন, আমরা শুনব মন খুলে কথা বলার মানুষ দিন দিনই কমে আসছে। অথচ সুস্থ্য এবং স্বাভাবিক ভাবে বেঁচে থাকার জন্য মন খুলে কথা বলাটা খুবই জরুরি। সংসার, অফিস, এবং সমাজের অনেক বিষয় নিয়েই আমাদের দ্বিমত থাকতে পারে, কিন্তু দ্বিমত গ্রহণ করা বা দ্বিমত শোনার মানুষও দিন দিন কমে আসছে। খুব স্বাভাবিক ভাবেই এতে মানুষের মনে চাপ পরে, এবং এই মানসিক চাপের কারণে জীবনে চলে আসে ক্লান্তি এবং জড়তা। যার ফলে মানুষের স্বাভাবিক জীবন হয় ব্যহত এবং জীবনের স্বতঃস্ফূর্ততা হারিয়ে যায়। কোন প্রকার সমাধানের আশা না দিয়ে এবং একই সঙ্গে গোপনীয়তার সম্পূর্ণ নিশ্চয়তা দিয়ে আমরা মনোযোগ সহকারে আপনার কথা শুনতে চাই। অধিকাংশ ক্ষেত্রেই সমস্যার সমাধান আপনার হাতে, আমরা শুধু আপনার কথা শুনব, এতে আপনার মানসিক চাপ কিছুটা হলেও কমতে পারে, এবং এমনকি আপনি নিজেই নিজের জন্যে একটি সমাধানের পথ খুঁজে পেতে পারেন। তবে সব সমস্যার সমাধান থাকলেও, সব সমাধান সবাই গ্রহণ করতে পারে না, তখন সমস্যাকে এড়িয়ে বা সমস্যাকেও মানিয়ে চলতে হয়। মনে রাখতে হবে যে সমস্যা হচ্ছে জীবনের একটি অপরিহার্য অংশ। প্রতিটি জীবনই সুন্দর, এবং আপনি আপনার জীবন পরিবারের সবাইকে নিয়ে উপভোগ করবেন এটাই আমাদের কাম্য! সময়ঃ মঙ্গলবার এবং বুধবার বিকেল তিনটা থেকে চারটা, প্রতিজনের সঙ্গে কথা বলার সময় বিশ মিনিট, প্রয়োজনের ভিত্তিতে এই সময় বাড়ানো যেতে পারে। ফিঃ আপনার নির্ধারিত ফিতেই আমরা আপনাদের কথা শুনব! আগে আসলে আগে পাবেন ভিত্তিতে ফেইসবুক প্ল্যাটফর্ম ব্যবহার করেই এই সেবা চালিয়ে নিয়ে পরবর্তীতে আলাদা কোন সহজ প্ল্যাটফর্ম ব্যবহার করার ইচ্ছা আছে। যে তিনটি বিষয়ের উপর বিলেকাসা মন খুলে কথা বলা কেন্দ্র জোর দিয়ে থাকেঃ একঃ আপনার মত করে এই পৃথিবী চলবে না, এবং সমাজ আপনার ভাবনার কোন গুরুত্ব নাও দিতে পারে, এমন কি খুব কাছের মানুষও আপনাকে বুঝতে না পারে। এখানে কার দোষ, কার গুণ, এটা আমাদের বিবেচ্য নয়, আমাদের বিবেচ্য হল এই পৃথিবী এবং এই সমাজেই আপনাকে ভালো থাকতে হবে। সেক্ষেত্রে আপনার যদি বিশেষ কোন অভিযোগ বা কষ্ট থাকে, তাহলে আমাদের কে বলতে পারেন, এতে আপনার মনের জমে থাকা কষ্ট কিছুটা হলেও কমতে পারে। আমাদের না বলে অন্যদের বলতে পারলেও একই কাজ হবে, এমন কি যদি আপনার বিশ্বাসযোগ্য কেউ থাকে এবং আপনি যদি তার সঙ্গে কথা বলতে স্বচ্ছন্দ বোধ করেন তাহলে আপনার জন্যে আরো ভালো হয়! দুইঃ গোপনীয়তা, আমরা চেষ্টা করব আমাদের সঙ্গে আপনার সমস্ত কথা গোপন রাখতে। কিন্তু এর প্রমাণ আমাদের হাতে নেই। কিন্তু আমারা এটা বুঝি, আপনার কথাটা যদি অন্য কোন মাধ্যম থেকে আপনার কাছেই ফিরে যায়, অবিকৃত বা বিকৃত ভাবে, আপনার কষ্ট অনেক বেড়ে যাবে, যা আমাদের কাম্য নয়। আমাদের বোধে আছে, কথা হচ্ছে এই জগতের সবচে বড় সামাজিক মারণাস্ত্র! তিনঃ আমরা কথা শুনতে চাই, তাই বলে কাউকে বিচার করতে চাই না। আমরা চাই আপনি মানসিক ভাবে চাপ মুক্ত থাকুন। যদি কারোর বিরুদ্ধে বা কোন পরিস্থিতির বিরুদ্ধে আপনার কোন অভিযোগ থাকে, আপনি আমাদেরকে বলবেন, আমরা শুনব। এর ফাঁকে আমরাও দুই একটি নিজের কথা আপনার সঙ্গে বলব। কিন্তু যার বিরুদ্ধে অভিযোগ, তাকে আমরা বিচার করতে যাব না, সে ভালো না মন্দ। সমাজের আমরা সবাই সম্মানিত মানুষ। তার সম্পর্কে আপনি যা বলছেন সেটা আপনার দৃষ্টি ভঙ্গি, এটাও যে ভুল বা শুদ্ধ সেটাও আমাদের বিবেচ্য নয়। আপনি নিজেও আমাদের কাছে একজন সম্মানিত মানুষ। আপনি আমাদের সঙ্গে যে কথা বলবেন, এটুকুই যেমন আপনার জীবন নয়, ঠিক তেমনি যার সম্পর্কে বলছেন, শুধু সেটুকুই তিনি নন। আর আপনি যা বলছেন, তাই যে সত্য বা মিথ্যা, এটাও দেখা আমাদের কাজ নয়, এগুলো বিচারকের কাজ। ব্যক্তি জীবনে আমরাও আপনার মত ব্যক্তি মানুষ! আমাদেরকে কেন আপনার কথা বলবেন, এটার বিশেষ কোন কারণ আছে বলে দাবী করতে পারছি না। আমাদের মনেও অনেক কথা আছে, অনেক মনকষ্ট আছে, আমাদেরও অভিযোগেরও অন্ত নেই। এ ছাড়াও ব্যাক্তি জীবনে আমাদের ভুলের সংখ্যাও স্বাভাবিক একটি মানুষের থেকে অনেক বেশি। আমরা নিজেরাও সারাক্ষণই নানান দ্বিধা দ্বন্দ্বে থাকি। কিন্তু এর পরেও মানসিক ভাবে আমরা খুব একটা খারাপ নেই। এর পেছনের কারণ হল কিছু মানুষের সঙ্গে মন খুলে আমাদের কথা বলা। তাই বলে সবার সঙ্গেই আমরা সব কথা বলি না। এবং মনের সব কথাও কারো সঙ্গে বলি না। কাছের কিছু মানুষের সঙ্গে মনের বিশেষ বিশেষ অংশের কথাগুলো অকপটে বলে ফেলি। এতে খেয়াল করে দেখেছি, আমাদের মনের চাপ অনেক কমে যায়। এই কথা বলতে গিয়ে আমরা খেয়াল রেখেছি, সেই মানুষগুলো আমাদের অনুভূতির প্রতি সম্মান আছে কি না! যেহেতু আমরা এই সুবিধা পেয়ে ভালো আছি, এমন কি মনের গোপন কুঠুরিতে থাকা কিছু কথা না বলেও আমরা ভালো আছি। সুবিধা পেয়েছি বলেই আজ এই সুবিধা দেয়ার জন্যে এগিয়ে আসতে চাই। আমাদের সঙ্গে কথা বললেই আপনি ভালো থাকবেন, এবং পুরোপুরি মানসিক চাপ মুক্ত হয়ে যাবেন, এর কোন নিশ্চয়তা নেই। তবে আপনি যদি আমাদের সঙ্গে কথা বলতে স্বতঃস্ফূর্ত বোধ করেন, তাহলে অনেক কিছুই আপনার জন্যে সহজ হতে পারে। পারিবারিক, সামাজিক, শিক্ষা, চাকরি ... সব ধরণের জীবনেই আমাদেরকে অনেক টানাপড়েন ব্যর্থতা এবং সফলতার ভেতর দিয়ে যেতে হয়েছে। এই কারণেই আমাদের ভেতর জীবনের প্রতি ভিন্ন একটি দৃষ্টি ভঙ্গি তৈরি হয়েছে বলে আমাদের বিশ্বাস। এই দৃষ্টি ভঙ্গির কারণেই আপনার যে কোন কথার প্রতি আমাদের সম্মান থাকবে বলে বিশ্বাস করি। সেজন্যে বলি, আপনারা আসুন, মন খোলে কথা বলুন, আমরা শুনব। আমাদের কাছেই আসতে হবে তা কিন্তু নয়, যদি আপনার আশে পাশেই খুব সহজে কিছু মানুষ পেয়ে যান, যারা আপনার কথাকে বিচারের আওতায় না এনে সম্মান দিয়ে শুনতে পারেন, সেটা আপনার জন্যে আরো ভালো। কিন্তু বেশিদিন অভিযোগ, বা মনের চাপ বয়ে বেরাবেন না। এটা জীবনের স্বতঃস্ফূর্ততাকে ব্যহত করে, তখন আপনি চাইলেই কারোর জন্যে সুবিধার হাত বাড়িয়ে দিতে পারবেন না, অন্যের কাছ থেকে সুবিধা নিতেও পারবেন না। অথচ আমাদের বাঁচতে হয় প্রতিনিয়ত অন্যকে সুবিধা দিয়ে এবং অন্যের কাছ থেকে সুবিধা নিয়ে। একটা কথা মনে রাখবেন, শারীরিক পরিশ্রম আমাদের যত না ক্লান্ত করে, মানসিক পরিশ্রম ক্লান্ত করে তার চেয়ে হাজার গুণ! আমরা চাই আমরা সবাই মানসিক চাপ মুক্ত সুন্দর এবং উপভোগ্য জীবন! লেখাপড়া জীবনটা একটু বেশি দীর্ঘ এবং অতিরিক্ত পরিমাণে ঝঞ্জাপূর্ণ বলে ছাত্রদের কথাও বিশেষ মনোযোগ দিয়ে শুনতে পারি, এবং আমাদের জীবনের ভুল থেকে যে কোন ছাত্রই নিজে নিজেই তার জন্যে একটি দিক নির্দেশনা বের করে নিতে পারবে বলে আমাদের বিশ্বাস! কোন ভাবে পাশ করতে পারাতেও যে কি আনন্দ, আবার অনেক ভালো রেজাল্ট করাটাও যে জীবনের একটি বড় দুর্ঘটনা হতে পারে, এই দুটোরই অভিজ্ঞতা আমাদের আছে। এর বাইরেও লেখাপড়া জীবনে অনেক ধরণের টালমাটাল অভিজ্ঞতা আমাদের আছে, যার আলোকে একজন ছাত্র দিক নির্দেশনা না পেলেও, কিছুক্ষনের জন্যে নিজের বাইরে গিয়ে আমাদের গল্পে হারিয়ে যেতে পারবে। ভালো থাকার জন্যে অন্যের জীবনে কিছুক্ষণ ডুবে থাকারও প্রয়োজন আছে বৈকি!
বুকের বেদনা বুকের ব্যথা শুনে ডাক্তার প্রায় ঠেসে ধরে রোগীকে শুইয়ে দিলেন। তারপর তার যন্ত্র দিয়ে রোগীর বুকে পিঠে ... এর মধ্যেই ডাক্তারকে রোগী যতদূর সম্ভব বুঝানোর চেষ্টা করলেন, তার সব সময় বুকে ব্যাথা হয় না। তখন ডাক্তার বললেন, মনে করে দেখুন তো, ঠিক কখন কখন আপনার বুকে ব্যথা হয়? শোয়া অবস্থাতেই রোগী বললেন, কারোর কোন ভালো খবর শুনলেই আমার বুকের ব্যথা শুরু হয়!
কেন’স কিচেনের আম কোন ঘটনায় কি ঘটেছে কি যেন তার নাম কেন’স কিচেনের পাগলা বুড়ি এখন বেচে আম! কড়াই ভরা আমার জোগাড় খুন্তি দিয়ে নাড়ে চুলার ভেতর আগুন দিলে ওজন কি আর বাড়ে? কি জানি কি হচ্ছে এসব আগুন গরম আম ধরার আগেই হাত পুড়ে যায় যখন শুনি দাম! তাই তো এবার ঠিক করেছি কিনব না তার আম কেউ কি তাকে বলতে পার – থামরে বুড়ি থাম! 
হাতের গরু একবার বাঁধলেই চলে। মনের গরু না বাঁধা যায়, না তাড়ানো যায়, একটার পর একটা আসতেই থাকে!
তুমি যা তোমাকে তাই দেখতে গেলে আগে জানতে হবে আমাকে। কিন্তু আমি তো আমাকে জানি না! তাই যে তুমি তুমি, সেই তুমিকে আমার দেখা হয় না; আমি আমাকে জানি না বলেই তোমাকে চিনি না।
হাতটা ভরে পেতেই হবে পেটটা ভরে খেতেই হবে যা কিছু সব আমার হবে এমন এমন ভাবনা থেকে মুক্তি পাব কবে?
