যুক্তরাজ্যের ইমামরা কোভিড ভ্যাকসিন সংক্রান্ত মিথ্যা তথ্যের বিরুদ্ধে লড়ছেন আর আমাদের দেশে ধর্মীয় পেশাজীবী তো দূরের কথা, ডাক্তার সমাজই অপপ্রচারনায় লিপ্ত হয়েছেন।
আমরা ডাক্তারেরা প্রথমে কান্নাকাটি করলাম ভ্যাকসিন প্রায়োরিটিতে স্বাস্থ্যকর্মীরা আগে পাবেনা, ভিআইপিরা আগে পাবে এই গুজবে। এখন কান্নাকাটি করছি ভ্যাকসিন কেন ফ্রন্টলাইনারদের আগে দেবে, ভিআইপিরা আগে কেন নিচ্ছেনা এই বলে! প্লিজ, মন শান্ত করে পক্ষ বাছাই করে নিন! নাইলে লোকে "ভ্যাক্সদ" বলবে! ভোকাবুলারি ক্রেডিটঃ আসিফ মাহমুদ ভাই
কোভিড-১৯ ভ্যাকসিন গুজব গুজব-১ঃ আজ বাংলাদেশে যে ভ্যাকসিন এসেছে ভারত থেকে সেটি অক্সফোর্ডের ভ্যাকসিন নয়। ভারতের তৈরি কোভ্যাক্সিন যার ক্লিনিক্যাল ট্রায়াল এখনও সম্পন্ন হয়নি। সঠিক তথ্যঃ বাংলাদেশে আজ দুপুরে ২০ লক্ষ কোভিড ভ্যাকসিন ভারত সরকারের উপহার হিসেবে এসেছে। এগুলো যুক্তরাজ্যের অক্সফোর্ড-এস্ট্রাজেনিকার তৈরি করোনা ভ্যাকসিন "কোভিশিল্ড" যা বিশ্বের সর্ববৃহত ভ্যাকসিন প্রস্তুতকারী প্রতিষ্ঠান সেরাম ইনস্টিটিউট অক্সফোর্ড-এস্ট্রাজেনিকার সাথে চুক্তির আওতায় প্রস্তুত করছে বিশ্বের বিভিন্ন দেশের জন্য। গুজব-২ঃ বাংলাদেশে ভারত থেকে আসা করোনা ভ্যাকসিন এর ট্রায়াল করা হবে স্বাস্থ্যকর্মীদের উপর। স্বাস্থ্যকর্মীদের উপর প্রয়োগ করে পার্শ্বপ্রতিক্রিয়া ও কার্যকারিতা পরীক্ষা করা হবে। ভিআইপিরা এই কারনেই আগে ভ্যাকসিন নিচ্ছেন না। সঠিক তথ্যঃ বাংলাদেশ কোন ট্রায়াল ভ্যাকসিন আনে নি। বাংলাদেশে অক্সফোর্ড-এস্ট্রাজেনিকার ভ্যাকসিন দিয়েই সারা দেশে ভ্যাকসিন কার্যক্রম পরিচালনা করা হবে। এটি সব ধরনের ট্রায়াল সম্পন্ন করে কার্যকারিতা, পার্শ্বপ্রতিক্রিয়ার হার ও ধরন নিশ্চিত হয়ে একাধিক আন্তর্জাতিক নিয়ন্ত্রক সংস্থা কর্তৃক অনুমোদিত ভ্যাকসিন। তাই বাংলাদেশে স্বাস্থ্যকর্মীদের উপর প্রয়োগ করে নতুনভাবে কার্যকারিতা ও পার্শ্বপ্রতিক্রিয়া পরীক্ষা করা হবে না। পচিশ জন স্বাস্থ্যকর্মী ও প্রায়োরিটি লিস্টের অন্যান্য পেশাজীবীদের (আইন শৃংখলা রক্ষাকারী বাহিনী, মুক্তিযোদ্ধা, পরিচ্ছনতাকর্মী ইত্যাদি) উপর প্রয়োগ করা হবে ভ্যাকসিন কার্যক্রমের মহড়া হিসেবে যার একটি অংশ পার্শ্বপ্রতিক্রিয়া পর্যবেক্ষন ও লিপিবদ্ধকরণ। সারা দেশে ভ্যাকসিন কার্যক্রম চলাকালীন ভাকসিন গ্রহীতাদের ঔষধ প্রশাসন অধিদপ্তর কর্তৃক প্রস্তুতকৃত পার্শ্ব-প্রতিক্রিয়া পর্যবেক্ষন ছক অনুসারে পর্যবেক্ষণ করা হবে। এই ব্যাপারগুলোই মহড়ার মাধ্যমে যাচাই করে নেয়ার উদ্দেশ্যে প্রথমে ২৫ জনের উপর প্রয়োগ করে ১ সপ্তাহ পর্যবেক্ষণ করা হবে। সারা পৃথিবীতেই স্বাস্থ্যকর্মী ও বয়োবৃদ্ধদের ভ্যাকসিন প্রায়োরিটি তালিকার সর্বাগ্রে রাখা হয়েছে এবং সেভাবেই ভ্যাকসিন দেয়া হচ্ছে। বাংলাদেশেও সেটি ঘটছে। অক্সফোর্ডের এই ভ্যাকসিন খোদ যুক্তরাজ্যেই প্রথমে দেয়া হয়েছে একজন ৮২ বছর বয়সে বৃদ্ধকে, এরপর স্বাস্থ্যকর্মীরা নেয়া শুরু করেছেন এবং তারও কিছুদিন পরে যুক্তরাজ্যের রাণী এলিজাবেথ ও প্রিন্স ফিলিপ ভ্যাকসিন পেয়েছেন। করোনা প্রতিহত করুন গুজব প্রতিহত করুন, দ্বায়িত্বশীল আচরন করুন।
নিখিল বঙ্গ বিশ্ববৈদ্যালয়ে জরুরী সভা বসেছে। সভায় সভাপতিত্ব করছেন বিশ্ববিদ্যালয়ের জীবক আসনাধিকারি বৈ. জীবনানন্দ মহাগুরু। তিনি দীর্ঘ ৩২ বছর ধরে আয়ুর্বেদ চিকিৎসাবিদ্যার ভাইরাস ও অনাক্রম্যতন্ত্রবিদ্যা (ইমিউনোলজি) উভয় বিষয়ের অধ্যাপক, চিকিৎসক ও গবেষক হিসেবে দ্বায়িত্ব পালন করছেন। মুকুট ভাইরাস পরিবার নিয়েই শতাধিক গবেষণাপত্র রচনা করেছেন। গুরু হিসেবে সরাসরি দীক্ষা দিয়েছেন কয়েক শত ভাইরাসবিদ ও অনাক্রম্যবিদকে। আজ সেই সব শিষ্যদের নিয়েই তিনি বসেছেন চলমান নবমুকুট ভাইরাস অতিমারি প্রতিরোধে প্রতিষেধক আবিষ্কার বিষয়ে। প্রথমেই নালন্দা মহাবিহার বৈদ্যালয়ের অনাক্রম্যতন্ত্রবিদ অধ্যা. বৈ. বিদ্যাসাগর বললেন তিনি ও তার দল একটি নতুন জাতের ঘাস আবিষ্কার করেছেন। তিনি আণবিক কর্তনযন্ত্র ব্যবহার করে মুকুটভাইরাসের মুকুটের কাটার অণুগুলোকে সন্নিবেশিত করেছেন ঘাসের পাতার কোষের সালোকসংশ্লেষী অঙ্গানুর দেহনকশা তে। ফলে যে নতুন প্রজাতির ঘাস তৈরি হয়েছে তা সূর্যের আলো পড়লে অম্লজানের সাথে মুকুটভাইরারাসের মুকুটাণুও নির্গমন করে পত্ররন্ত্র দিয়ে! সুতরাং নিঃশ্বাসের সাথে এই মুকুটাণু গ্রহন করলে শরীরে মুকুটভাইরাসের বিরুদ্ধে অনাক্রম্যতা তৈরি হবে। এই ঘাস চাষ সহজ ও স্বল্প খরুচে হওয়ায় সারাদেশের পথ ঘাট, মাঠ, বাড়ির ছাদে, ঘরের বারান্দায় রোপন করলে মানুষ নিঃশ্বাসের সাথে একটু একটু করে মুকুটাণু গ্রহন করে মুকুটভাইরাস প্রতিরোধ ক্ষমতা অর্জন করবে, অতিমারি মুক্ত হবো আমরা! তবে সমস্যা একটাই, বাতাস থেকে এই মুকুটাণু গ্রহণ করায় প্রচুর মুকুটাণু প্রয়োজন হবে, খোলা আবহাওয়ায় সেটার পরিমান কমে যেতে পারে, রাতে মুকুটাণু নির্গমন হবেনা, সব মিলিয়ে এই পদ্ধতির কার্যকারিতা ৬০-৭০% বলা চলে, অনাক্রম্যতা তৈরি হতে টানা ২ মাস মুকুটাণু সমৃদ্ধ বাতাসে নিশ্বাস নেয়া প্রয়োজন। এবারে গবেষণাপত্র উপস্থাপন করলেন ময়নামতি শালবন মহাবিহার বৈদ্যালয়ের অধ্যাপক বৈ. আলাওল। তিনি ও তার দল মিলে আগর বাকলের ছত্রাকে জৈব রূপান্তরিত নবমুকুটভাইরাসের মুকুট প্রটিনের বিভিন্ন অংশ সন্নিবেশিত করেছেন। এবারে সেই ছত্রাকে দ্রুত সংক্রমণক্ষমতা যোগ করে আগর বাকলে ছড়িয়ে দেবার ৩০ দিন পর বাকল সংগ্রহ করে আগর আতর তৈরি করেছেন।আগর আতর সুমিষ্ট সুগন্ধী হিসেবে সারা বিশ্বে মহামূল্যবান। এটি কানের লতিতে, ঘাড়ে ও গলায় অল্প পরিমানে ব্যবহার করলেই মুকুট ভাইরাসের মুকুটাণুর গুণাবলী সম্বলিত অণুগুলো চামড়া ভেদ করে শরীরে প্রবেশ করে এবং শরীরে মুকুটভাইরাসের বিরুদ্ধে অনাক্রম্যতা তৈরি করে! অনাক্রম্যতা মাত্র ৩০ দিনেই তৈরি হয় এবং এর কার্যকারিতা ৯০%! তবে আগর দামী আতর হওয়ায় এটি প্রতিষেধক হিসেবে বেশ খরুচে এবং এর তীব্র সুগন্ধ অনেকের মাথা ব্যাথা সহ নানাবিধ পার্শ্বপ্রতিক্রিয়া তৈরি করতে পারে। এবারে শেষ আবিষ্কারক হিসেবে সভায় গবেষণাপত্র উপস্থাপন করলেন সোমপুর মহাবিহার বৈদ্যালয়ের প্রধান বৈজ্ঞানিক কর্মকর্তা বৈ. বিদ্যাবতী। তার গবেষণাপত্রপাঠ শুনে সভার পন্ডিতগণ বেশ নড়েচড়ে এবং উর্ধ্বপাকতন্ত্র নেড়েচেড়ে বসলেন! শ্রীমতি বিদ্যাময়ী বলছেন, আমরা বাঙ্গালি, চিরকাল ভোজন রসিক। আমাদের জন্য যেকোন বহিঃস্থ উপাদান শরীরে গ্রহনের সবচেয়ে পছন্দনীয় উপায় গলধঃকরণ! তার আগে যদি বস্তুটাকে উপাদেয় মসলাদার খাদ্যে পরিনত করা যায় তাহলে তো কথাই নেই। কেননা আমরা পথ্য খেতে অনাগ্রহী আর ভেষজ পাচনে অরুচি। তাই আমি ও আমার গবেষকদল ভাবলাম প্রতিষেধক বানাতে হলে তা খাবারের মাধ্যমেই বানাতে হবে। আমরা খুজে পেলাম বঙ্গদেশের বিটি বেগুনের কোষপর্দার কিছু জৈবাণুর সাথে মানবকোষের কিছু জৈবাণুর মিল আছে। এগুলো সেই জৈবাণু যা ব্যবহার করে আমাদের নব মুকুটভাইরাসটি কোষে ঢোকে। তাই আমরা বিটি বেগুণের কোষকে আলাদা করে পুষ্টি মাধ্যমে চাষ করলাম এবং তাকে বার বার করে নবমুকুট ভাইরাস দিয়ে আক্রান্ত করার চেস্টা করলাম। উচ্চগতির চাষ মাধ্যমে ঘন্টায় ৭২ হাজার বার এই চেস্টা করার মাধ্যমে ৩ মাস পরে এসে আমরা দেখলাম আমাদের নবমুকুট ভাইরাসটি বিটি বেগুণের কোষকে আক্রান্ত করছে। এরপর আমরা ঐ কোষ থেকে এই পরিবর্তিত নবমুকুট ভাইরাসের দেহনকশা বিশ্লেষণ করে অনেক জৈবাণবিক বিবর্তন দেখতে পেলাম যার কারনে ভাইরাসটির এই পরিবর্তিত রূপ মানবদেহে রোগ সৃষ্টির সক্ষমতা হারিয়েছে। তবে এর মুকুটাণুর তেমন কোন পরিবর্তন হয়নি তাই এই পরিবর্তিত ভাইরাস মানব দেহে ঢুকলে রোগ সৃষ্টিকারি নব মুকুটভাইরাস প্রতিরোধী অনাক্রম্যতা তৈরি হবে। আমাদের এই তত্ত্ব আমরা সাদা ইদুরের লেজে পরীক্ষা করে ৯৭% কার্যকারিতা পেয়েছি। এরপর আমরা আমাদের বিহারের ২ একর জায়গা জুড়ে বিটি বেগুণ গাছ রোপন করলাম। বেগুণের ফলন হলে তাতে আমরা পরিবর্তিত নবমুকুট ভাইরাসের সংক্রমণ ঘটালাম। এবার বিটি বেগুণগুলো গাছ থেকে ছিড়ে এনে আগুনে পোড়ালাম যেন বেগুণের গায়ে লেগে থাকা অন্যান্য জীবাণু মরে যায়। পোড়া বেগুন এবার পেষণ যন্ত্রে ভর্তা করলাম, সুস্বাদু হবার জন্য এতে মেশালাম লালচে খয়েরি শুকনো মরিচ পোড়া আর বাঘাবাড়ির খাটি গাওয়া ঘি, সেই সাথে পরিমানমত সামুদ্রিক লবণ। পেষণযন্ত্র থেকে বেরিয়ে এলো বাঙ্গালির অতি প্রিয় বেগুণভর্তা যার মাঝে আছে পরিবর্তিত মানব সংক্রমণ অক্ষম নবমুকুট ভাইরাস। ৩য় পর্যায়ের মানব পরীক্ষায় আমরা এই বেগুন ভর্তা খাইয়ে ৮৭% কার্যকরী অনাক্রম্যতা পেয়েছি!! বিপুল করতালির মাধ্যমে শ্রীমতি বিদ্যাবতী মহোদয়ার আবিষ্কার সমাদৃত ও গৃহীত হলো এবং এই চমৎকারী বেগুণভর্তার বাণিজ্যিক উৎপাদনের নির্দেশ দিলেন মহাগুরু বৈ. জীবনানন্দ! #অন্যকোন_সমান্তরাল_মহাবিশ্বে #ইফ_ইস্টার্ন_মেডিসিন_প্রিভেইলড #অনাক্রম্যতা_immunity #নবমুকুটভাইরাস_novelcoronavirus #মুকুটাণু_spikeprotein #প্রতিষেধক_ভ্যাকসিন #অম্লজান_অক্সিজেন #ইত্যাদি
খবর দেখলেই ফাল দিয়ে সিদ্ধান্ত নিয়ে ফেইলেন না। রয়ে সয়ে বুঝে শুনে সঠিক তথ্য জেনে নিন। কোভিড-১৯ ভ্যাকসিন এর কারনে কেউ মারা যায়নি তবে অতিবৃদ্ধ, রোগাক্রান্ত, দুর্বল ব্যক্তি যাদের আগে থেকেই নানা রকল জটিল রোগ আছে তাদের ক্ষেত্রে সাবধান থাকতে হবে। যেকোন ভ্যাকসিন নিলেই ইনজেকশনের যায়গায় ব্যাথা, ফুলে যাওয়া, লাল হয়ে যাওয়া, জ্বর আসা, মাথা ব্যাথা ইত্যাদি সমস্যা হতে পারে কারও কারও ক্ষেত্রে। এগুলো ভ্যাকসিনের স্বাভাবিক পার্শ্বপ্রতিক্রিয়া হিসেবে ধরে নিতে হবে।
ভ্যাকসিন দিয়ে চামড়া পুড়িয়ে দিলো সরকার! আপনি যদি সময়মত সব টিকা নিয়ে থাকেন তাহলে আপনার কোন এক বাহুতে ছবির মত দাগ থাকার কথা। কান্ডটি ঘটেছে আপনি যখন ছোটবেলায় যক্ষার (বিসিজি) টিকা নিয়েছেন তখন। শরীরের রোগ প্রতিরোধকারী শ্বেত রক্ত কনিকার আচরনের উপর নির্ভর করে একেক জনের বাহুতে এক এক আকৃতি ও গভীরতার দাগ তৈরি হয়েছে। তবে টিকা দেশের সব মানুষের বাহুতে এমন দাগ বানিয়ে সিল মেরে দেবার জন্য দেয়া হয়নি। দেয়া হয়েছে আপনি যেন পৃথিবীর অন্যতম প্রাচীন ও ভয়ংকর জীবাণু যক্ষার থেকে সুরক্ষিত (৭০% পর্যন্ত) থাকেন। দাগ থেকে যদি ভালো কিছু হয় তাহলে দাগই ভালো! এই দাগের ব্যাপারটি যে স্বাভাবিক এটা দেশের প্রায় সব মানুষই জানে। এই স্বাভবিক ব্যপারটিকে যদি আমার এই লেখার শিরোনাম এর মত করে লেখা হয় তাহলে মানুষের আতকে ওঠাই স্বাভাবিক। ইলেক্ট্রনিক মিডিয়ার এই যুগে এভাবেই গুজব ছড়ায়। যেকোন বহিরাগত বস্তু শরীরে ঢুকলে তার কোন না কোন প্রভাব শরীরে পড়বেই। এমনকি তা যদি খাবারও হয় (যেমন চিংড়িতে এলার্জি)। একইভাবে অন্যান্য অনেক ওষুধের মত যেকোন টিকারই পার্শ্ব প্রতিক্রিয়া আছে যা মানুষ ভেদে ভিন্ন হবে৷ কারও কিছুই হবেনা, কারও হালকা জ্বর আসবে, কারও টিকার যায়গাটাতে ফুলে যাবে বা লাল হয়ে যাবে, কারও মাথা ব্যাথা/ঘুরাবে, কেউ ইনজেকশনের ভয়ে কাদবে বা নার্ভাস হয়ে বমিও করতে পারে ইত্যাদি অনেক কিছুই হতে পারে৷ এগুলো যেকোন টিকার ক্ষেত্রে সীমার মাঝে স্বাভাবিক ঘটনা। তবে জীববিজ্ঞানে জীবিত প্রাণির মৃত্যু বাদে কোন কিছুই শতভাগ নিশ্চিত নয়। যদি টিকা বা অন্য যেকোন ওষুধ ৯৯.৯৯৯৯৯৯৯ ভাগ নিরাপদ হয় তাহলে ০.০০০০০০১ ভাগ সম্ভাবনা থাকে অনিরাপদ হবার। এই সংখ্যাটিকে ১২ কোটি দিয়ে গুণ করলে সংখ্যাটা হয় ১২। ফলে এত নিরাপদ একটি ওষুধও ১২ কোটি মানুষ ব্যবহার করলে ১২ জনের জন্য তা নিরাপদ নাও হতে পারে৷ অন্যদিকে যদি করোনাভাইরাসের মৃত্যুহারের কথা চিন্তা করেন তাহলে তা বাংলাদেশে প্রায় ১.৫%। সুতরাং ১২ কোটি মানুষ আক্রান্ত হলে (একাধিকবার আক্রান্ত হবার সম্ভাবনা আছে) ১৮ লক্ষ লোক মৃত্যুবরণ করার সম্ভাবনা আছে। সুতরাং ভাইরাসটি থেকে রক্ষা পেতে টিকা দেয়া উচিত কিনা সেটি নিজেই বুঝে নিন। বাংলাদেশ সরকার কোন ট্রায়াল ভ্যাকসিন আনছে না যে এটা এদেশের মানুষের উপর পরীক্ষা করে উন্নত দেশে দেয়া হবে। উন্নত দেশগুলো এই ভ্যাকসিনগুলো দিয়েই ভ্যাকসিনেশন শুরু করেছে, তার আগে নূন্যতম ২০-৩০ হাজার মানুষের উপর বৈজ্ঞানিক উপায়ে পরীক্ষা করে এইসব ভ্যাকসিনের কার্যকারিতা ও নিরপদ হবার মাত্রা নির্ণয় করা হয়েছে। তাই নিজে ও নিজের পরিবারকে করোনায় মৃত্যুর আশংকা থেকে রক্ষা করতে ভ্যাকসিন গ্রহন করুন এবং বিভিন্ন পার্শ্ব প্রতিক্রিয়ার খবর বিকৃত শিরোনামে গুজবের মত উপস্থাপন না করে কার্যকারণ অনুসন্ধান করুন, বিশেষজ্ঞের পরামর্শ নিন। মনে রাখতে হবে করোনা ভ্যাকসিন নিলেও আপনি শতভাগ নিরাপদ নন, দেশের মানুষের একটি বড় অংশ কাছাকাছি সময়ে ভ্যাকসিন নিলে, সবাই মাস্ক ব্যবহার করলে ও স্বাস্থ্যবিধি মেনে চললে তবেই আপনি সর্বোচ্চ পর্যায়ের সুরক্ষা পাবেন। দ্বায়িত্বশীল হোন এবং গুজব প্রতিহত করতে সাহায্য করুন।
জীবনে একটা মাত্র লাইব্রেরিতেই পড়াশুনা করতে যেতাম, এবং যেয়ে যা করতাম!
এবারের শীতটা যে হঠাত করে জাভেদ ওমর গোল্লা থেকে সাকিব আল হাসান হয়ে উঠবে কে জানত!
চিকিৎসকদের মধ্যে একটা বড় অংশকেই খুব দ্রুত প্রপাগান্ডায় বিশ্বাসী হতে দেখি। যে চিকিৎসক শ্রেণী হলুদ সাংবাদিকতার সবচেয়ে বড় ভিকটিম তারাই কেন যেন নিজ গোষ্ঠীর ব্যাপারে না হলে অন্য যেকোন প্রপাগান্ডা সহজে বিশ্বাস করে বিপুল বেগে শেয়ার করতে থাকেন। এই অদ্ভূত সাইকোলজির পেছনের কারন আমার জানা নেই। যাহোক কয়েকজন সম্মানিত সিনিয়র চিকিৎসক এ্যাপ বানাতে ৯০ কোটি টাকা বিষয়ক মিথ্যা খবরের প্রতিবাদটিকেও বিশ্বাস করতে পারছেন না তাই তাদের বোঝার সুবিধার্থে আরও একটু ব্যাখ্যা দিচ্ছি। বাংলাদেশ করোনার ভ্যাকসিন কিনছে ৪ ডলারে। বেক্সিমকো এই ভ্যাকসিন সেরাম ইনস্টিটিউট থেকে বাংলাদেশের প্রত্যেক জেলার কোল্ড স্টোরেজ পর্যন্ত পৌছে দিতে আরও ১ ডলার করে নেবে। এই ভ্যাকসিন দেবার জন্য সিরিঞ্জ, এলকোহল প্যাড, ব্যান্ড এইড, ইত্যাদি ( ১২ কোটি মানুষের জন্য দুবার করে) নানা কিছু লাগবে, ব্যবহৃত সিরিঞ্জ সহ অন্যান্য দ্রবাদি নিরাপত্তা নিশ্চিত করে ফেলার জন্য ওয়েস্ট ম্যানেজমেন্ট সিস্টেম লাগবে, ভ্যাকসিন কার্ড প্রিন্ট করার জন্য খরচ হবে, কোল্ড স্টোরেজের বিদ্যুত বিল আছে। তো এইসব সব খরচ যদি ভ্যাকসিনের দামের সাথে যোগ করে আমি প্রচার করি যে বাংলাদেশ ভ্যাকসিন ৪ ডলারে না বরং আরও অনেক গুন বেশি দামে কিনছে সেটি কি ঠিক হবে? এ্যাপের দামের ক্ষেত্রেও এই ঘটনা ঘটেছেন এবং এটাকেই ভুলভাবে উপস্থাপন করা হয়েছে বলে ব্যাখ্যা দেয়া হয়েছে স্বাস্থ্য অধিদপ্তরের পক্ষ থেকে। ১ বছরের মেইনটেনেন্স খরচ কেন ৯০ কোটি টাকা হবে সেটার আরও ব্যাখ্যা অনেকে জানতে চাইছেন। অনেকেরই হয়তো জানা নেই যে জাতীয় পরিচয়পত্র ভেরিফিকেশন এর জন্য একটা খরচ আছে, সেটা নির্বাচন কমিশনকে দিতে হয়। প্রতিবার ভেরিফিকেশনের জন্য এই খরচটা ৭-৮ টাকার মত। ১২ কোটি মানুষের ভেরিফিকেশনের জন্য তাহলে কত টাকা হয় হিসাব করুন। এরপর এসএমএস খরচ। একজন রেজিস্ট্রেশনকারী ৫ বার মেসেজ পাবেন বাংলায়। এই মেসেজে মাস্কিং থাকবে অর্থাৎ Govinfo থেকে মেসেজ আসবে। মেসেজ প্রতি ২০-৩০ পয়সাও যদি খরচ হয় ১২ কোটি মানুষের ৬০ কোটি মেসেজে কত টাকা হয় হিসাব করুন। এর সাথে আরও আছে ক্লাউড সার্ভারে হোস্টিং খরচ (৫ কোটি মানুষ একসাথে লগিনের চেস্টা করলেও যেন সার্ভার ক্র‍্যাশ না করে এমন ক্যাপাসটি সম্পন্ন)। অনেকে এই হোস্টিং এর খরচটা কি সেটা না বুঝে এটাকে আপ্যায়ন খরচ মনে করছেন (হায়রে মানোস!)। এই সব মিলিয়েই একটি আনুমানিক হিসাব করা হয়েছে ১ বছরে প্রায় ৯০ কোটি টাকার মত। এই খরচ কি করা হয়েছে? না, হয়নি। এই খরচের জন্য কি টাকা চাওয়া হয়েছে? না, হয়নি। এটি প্রাথমিক ধারনা মাত্র এবং এই টাকা সরকারের এক দপ্তর থেকে আরেক দপ্তরে যাবে। এখানেও আলোচনা চলছে যেমন এনআইডি ভেরিফিকেশন ১ টাকায় বা বিনামূল্যে করা যায় কিনা, মেসেজের জন্য আরও কম রেট বা বিনামূল্যে করা যায় কিনা ইত্যাদি। এ কারনেই খরচের হিসাবটি এখনও চূড়ান্ত হয়নি। অনেকে প্রশ্ন করতে পারেন এই তথ্যগুলো কেন ব্যাখ্যায় দেয়া হলো না। উত্তর হচ্ছে যে জিনিস এখনও চূড়ান্ত হয়নি, আলোচনা চলছে সেটি দিয়ে পাবলিক মেসেজ দেয়া যায় না। প্রথম আলো এই কাজটিই করেছে, তারা একটি সরকারি অফিসের নিজস্ব আলোচনার একটি অংশ শুনে সেটাকে ইচ্ছাকৃতভাবে বিকৃত করে এমনভাবে উপস্থাপন করেছে যেন সরকারের দুর্নাম করা যায়। আমাদের ডাক্তারেরাও এতে ব্যাপক আনন্দ পাচ্ছেন কারন তারা এই খবরের ভিকটিম না, নিজেরা ভিকটিম হলে ঠিকই প্রথম আলোর গোষ্ঠী উদ্ধার করেন। 
কোভিড ভ্যাকসিন গ্রহনের জন্য নিবন্ধন এ্যাপটি বিনামূল্যে তৈরি করা হচ্ছে। এ্যাপ বানানোতে কোন আর্থিক সংশ্লিষ্টতা নেই৷ সরকারের আইসিটি বিভাগ স্বাস্থ্য অধিদপ্তরের চাহিদা অনুসারে নিজস্ব জনবলের মাধ্যমে কাজটি করছে।
